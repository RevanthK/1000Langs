40001001	Ăṭṭarex n-Ɣisa Ălmasex wa n-ahăya n-ănnăbi Dawĕd d-ahăya n-Ibrahim da:
40001002	Ikrăš Ibrahim Isxaqq, Isxaqq ikrăš Yaqub, Yaqub ikrăš Yăhuda d-ayĕtma-s wi iyyăḍnen.
40001003	Yăhuda ĕnta, tĕkrăš-as hănne-s Tamar, Faris d-Zira. Ikrăš Faris Xăšrun, ikrăš Xăšrun Aram,
40001004	ikrăš Aram Aminădab, ikrăš Aminădab Nasun, ikrăš Nasun Sălmun.
40001005	Ikrăš Sălmun d-hănne-s Rahab Boɣaz, ikrăš Boɣaz d-hănne-s Rutt Ɣubăyd, Ɣubăyd ĕnta, ikrăš Yasa.
40001006	Yasa ĕnta a orăwăn ămănokal Dawĕd. Dawĕd ĕnta, ikrăš d-hănne-s n-Urya Sulăyman,
40001007	Sulăyman ĕnta ikrăš Raxăbyăm, Raxăbyăm ikrăš Abya, Abya ikrăš Asaf,
40001008	Asaf, ikrăš Yăhušăffat, Yăhušăffat ikrăš Yoram, Yoram ikrăš Uzya,
40001009	Uzya ikrăš Yotam, Yotam ikrăš Axaz, Axaz ikrăš Ezekya,
40001010	Ezekya, ikrăš Mănase, Mănase ikrăš Amon, Amon ikrăš Yozya,
40001011	Yozya ikrăš Yăxunya d-ayĕtma-s wi iyyăḍnen. Ăzzăman-wen-dăɣ a dăɣ-ĕttĕkfălăn kăl-Iṣrayil s-ăkall wa n-Babilun.
40001012	Ḍarăt atĕkfĕl-wen-dăɣ ad-ikrăš Yakonya Ăṣṣălat, Ăṣṣălat ikrăš Zurubabil,
40001013	Zurubabil ikrăš Abihud, Abihud, ikrăš Ilyakim, Ilyakim ikrăš Yazur,
40001014	Yazur ikrăš Ăssăddiq, Ăssăddiq, ikrăš Yahim, Yahim ikrăš Ɣĕlihud,
40001015	Ɣĕlihud ikrăš Ɣĕlyazăr, Ɣĕlyazăr, ikrăš Mittăn, Mittăn, ikrăš Yaqub.
40001016	Yaqub-en-dăɣ a ăshăyăwăn Yusĕf wa n-ăhalĕs n-Măryăma ta torăwăt Ɣisa wa s-itawănna Ălmasex.
40001017	Ɣur-ăzzăman wa n-Ibrahim tĕkkĕd ăzzăman wa n-Dawĕd, okăynăt mărawăt ĕzzurĕyaten d-ĕkkoẓăt; ɣur-ăzzăman wa n-Dawĕd tĕkkĕd ăzzăman wa n-atĕkfĕl n-kăl-Iṣrayil s-ăkall wa n-Băbilun, okăynăt mărawăt ĕzzurĕyaten d-ĕkkoẓăt; ɣur-ăzzăman daɣ wa n-atĕkfĕl n-kăl-Iṣrayil s-ăkall wa n-Babilun tĕkkĕd ăzzăman wa n-tiwit n-Ălmasex, mărawăt ĕzzurĕyaten d-ĕkkoẓăt a okăynen.
40001018	Ǝnta da ĕmmĕk wa s-iwa Ɣisa Ălmasex: ma-s Măryăma, ittar-tăt ăhalĕs s-isĕm-net Yusĕf măšan dăɣ-a-wa ităjj Măssinăɣ s-tărna n-Unfas Šăddijăn, tĕkrăš ĕnniyăt hărwa wăr toher d-Yusĕf isĕftaɣ.
40001019	Yusĕf-i n-anĕmmutăr-net, ăhalĕs n-ămaɣdal a ămoos, inhăy a-s tanfust-den-dăɣ ɣas, ăssosăm, wăr t-illa ere dăɣ-ija isălan ed wăr-irha ad-tăt-ikšĕf. Tĕssĕba n-a-wen-dăɣ a făl t-dd-ijjăš ĕnniyăt n-ad-hin-izjăr isălan-net dăɣ-ufăr.
40001020	Izinĕzjum dăɣ-a-wen-dăɣ a-s has-dd ănfalăl ănjălos n-Emăli dăɣ-tăharjit, inn'-as: "Yusĕf Ăgg-Dawĕd, wăr tăksuḍăd adubĕn n-Măryăma făl-a-s ĕnniyăt wa la, Unfas Šăddijăn a-s ĕssĕbab-net,
40001021	ad-tĕkrĕš alyaḍ, tĕjĕd-as isĕm Ɣisa făl-a-s ĕnta a madăn-iɣlĕs tamĕtte-net dăɣ-ibăkkaḍăn-net."
40001022	A-wa iket-net ija i-ad-itbĕt a-wa innă ănnăbi n-Măssinăɣ iyyăn a-s innă: "Innă Emăli:
40001023	'Săjdăt! Ad-tĕkrĕš tămawaḍt wărăt tĕzzey meddĕn ĕnniyăt, tĕkrĕš alyaḍ, iwăr-t isĕm Imanuwil'. Imanuwil, ălmăɣna-net: Măssinăɣ, izzăɣ-dd jere-năɣ."
40001024	Inkăr-dd Yusĕf dăɣ-eḍĕs, ămešăl a-wa has-innă ănjălos n-Emăli, iẓẓĕẓlăy-dd Măryăma,
40001025	măšan wăr dăr-s oher isĕftaɣ har tĕjrăw eɣăf-net, tĕkrăš alyaḍ, ăswăr-t isĕm Ɣisa.
40002001	Ăzzăman wa d-ămoos Harudĕs ămănokal n-teje ta n-Ălyăhudĕyăt ad-iwa Ɣisa dăɣ-taɣrĕmt ta n-Bătlehăm hăt teje-ten-dăɣ. Ăzzăman-en-dăɣ daɣ ad-dd-osăn imusănăn dd-falnen emăynăj, ĕkkan-dd Yărussălam,
40002002	sastanăn ăddinăt d-ămănokal n-kăl-Ălyăhud wa s-iket iwa s-ĕnhăyăn atăr-net a-s dd-izjăr s-emăynăj; ĕllăɣen-asăn a-s ass ad-dd-jăn i-ad-t-ĕɣbĕdăn.
40002003	Isl' ămănokal Harudĕs i-măjrăd-wen-dăɣ ɣas, iššĕwwăš ĕnta d-kăl-Yărussălam iket-dăɣ-năsăn.
40002004	Ăsdăw-dd ḍarăt-a-wen e d t-illăm ămănokal n-kăl-tikutawen d-ălɣalim n-Ăṭṭăwrăt, issĕstăn-tăn d-edăgg wa dăɣ-mad-iwĕy Ălmasex.
40002005	Ǝnnăn-as: "Bătlehăm ta hăt teje ta n-Ălyăhudĕyăt a dăɣ-mad-iwĕy făl-a-s iktab ănnăbi iyyăn a-s, inna Măssinăɣ:
40002006	'Ya Bătlehăm, kămm-i hăt teje ta n-Ălyăhudĕyăt, tidĕt, wăr tĕkned tĕmɣăre jer-tiɣărmaten ti n-kăl-Ălyăhud măšan, kămm-i-dăɣ ĕnḍărrăt ad-dd-mad-izjăr ămănokal wa madăn-izar i-tamĕtte-nin ta n-kăl-Iṣrayil, isĕssiɣĕd-tăt.' "
40002007	Islă Harudĕs i-a-wen ɣas, ikkăs-dd imusănăn-winnin s-takše, ad-tăn-ikann asĕstan d-ăzzăman wa dăɣ-hasăn-dd-ănfalăl atăr wa s-ĕnnăn ĕnhayăn-t.
40002008	Issĕgl'-en ḍarăt-a-wen, dăɣ-a-s hasăn-inna: "Ăkkăt Bătlehăm, tĕknĕm asĕstan d-alyaḍ, afăl t-tĕjrăwăm, ĕqqĕlăt-ahi-dd, tĕjĕm dăɣ-i isălan i-ad-t-ăkkăɣ, ărkăɣăɣ-as năkk-dăɣ."
40002009	Ǝslăn i-a-wa inna, ĕglăn. A ĕnḍărrăn, atăr-wĕnnin ĕnhăyăn s-emăynăj-da-dăɣ, ăzzar-asăn har tanămhăla n-ehăn wa iha alyaḍ.
40002010	Ǝnhăyăn atăr-en, ĕknăn tedăwit.
40002011	Ǝjjăšăn ehăn wa jĕnnĕj-ĕnhăyăn atăr, ĕnhăyăn alyaḍ d-ma-s Măryăma, ărkăɣăn-as, ad-t-ɣabbădăn. Orăn ḍarăt-a-wen tisĕtwar-năsăn, ĕkkăsăn-as-dd tibĕddar n-orăɣ d-matălxer d-telḍĕḍt.
40002012	Ǝllan-t dihen-dăɣ a-s tăn-issĕlmăd Măssinăɣ dăɣ-tăharjit s-udaɣnet i-ad-ĕqqĕlăn Harudĕs. Jăn tabarăt tiyyăt săl ta dd-jăn, ĕqqălăn ăkall-năsăn.
40002013	Ǝglăn imusănăn ĕnnin ɣas, ănfalăl-dd ănjălos n-Emăli i-Yusĕf dăɣ-tăharjit, inn'-as: "Yusĕf, ĕnkăr, ĕḍkĕl alyaḍ d-ma-s, jawăḍ s-ăkall wa n-Miṣra, tĕzzăɣăd dihen-dăɣ har ašăl wa d-hak mad-ănnăɣ tăddoobed ad-dd-tĕqqĕlăd făl-a-s alyaḍ-i, itammăɣ-as Harudĕs i-ad-t-ănɣ."
40002014	Inkăr, iḍkăl alyaḍ d-ma-s, ăhona s-Miṣra ehăḍ-wen-dăɣ,
40002015	izzăɣ dihen har ăba Harudĕs. Ij'-a-wen i-ad-itbĕt a-wa innă ănnăbi iyyăn a-s innă, innă Emăli: "Ǝɣreɣ-dd Rure-ɣ i-ad-dd-izjăr Miṣra."
40002016	Ilmăd Harudĕs a-s ĕssĕswădăn-t imusănăn ed wăr t-dd-olesăn uɣĕl ɣas, ikăf s-aḍkăr. Omăr ălwăqq-wen-dăɣ s-ad-ămmătăn ilyaḍăn wi hănen Bătlehăm d-attayăn-net t-ĕllanen daw-ĕssin iwĕtyan ed tăqqăn-ten-dăɣ a togdăhăt d-ta s-has-ĕnnăn imusănăn, ănfalălăn-asăn-dd atăr dăɣ-s.
40002017	Ămoos a-wen-dăɣ ijăn a ăssiitbătăn a-wa innă ănnăbi Yirmiya a-s inna dăɣ-ĕlkĕttab n-Măssinăɣ:
40002018	"Ij' emăsli n-tisnant dăɣ-aɣrĕm wa n-Rama, ja tahăla d-tikălelen. A-wa Răhila hallăt ilyaḍăn-net, ăbă-dd a tăt-isĕssisumăn, ed ilyaḍăn-net, ămmun iket-dăɣ-năsăn."
40002019	Ăba Harudĕs ɣas, ănfalăl-dd ănjălos n-Emăli i-Yusĕf dăɣ-tăharjit dăɣ-ăkall wa n-Miṣra, inn'-as:
40002020	"Ǝḍkĕl alyaḍ d-ma-s ămăra, tĕqqĕlăd ăkall wa n-Iṣrayil ed ăddinăt wi s-kăla tattarăn iji n-iman-net, ăba-tăn."
40002021	Inkăr Yusĕf, iḍkăl alyaḍ d-ma-s, iqqăl ăkall wa n-Iṣrayil.
40002022	Măšan, islă a-s Erkilyas ăgg Harudĕs a ămnakălăn dăɣ-edăgg n-ti-s făll-teje ta n-Ălyăhudĕyăt ɣas, igdăl-as ĕmmĕttĕsu ad-tăt-ăkk i-ad-dăɣ-s izzăɣ. Ănfalăl-as-dd Măssinăɣ dăɣ-tăharjit, inn'-as ad-ăkk teje ta n-Galila.
40002023	Iwwăḍ-in teje-ten ɣas, izzăɣ dăɣ-taɣrĕmt s-isĕm-net Năṣirăt. Ija a-wen i-ad-itbĕt a-wa ĕnnăn ănnăbităn făll-Ɣisa a-s ĕnnăn: "Ad-t-iwăr isĕm: U-Năṣirăt."
40003001	Išilan-win-dăɣ d-izzăɣ Ɣisa taɣrĕmt ta n-Năṣirăt, ad-issĕntă Exya wa n-Enĕsselmăɣ ămašal-net, ijanna i-ăddinăt dăɣ-tenere n-teje ta n-Ălyăhudĕyăt:
40003002	"Utabăt făl-a-s Tĕmmĕnĕya n-Măssinăɣ, tohăẓ-kăwăn-dd."
40003003	A-wen-dăɣ išlăn Exya, a dăɣ-ăssewăl ănnăbi Saya, a-s innă: "Ad-t-imĕl ăhalĕs ăsiɣăren dăɣ-tenere, ijanna i-ăddinăt: 'Ăknăt tabarăt i-Emăli, sĕssiɣĕdăt data-s ibaran-net.' "
40003004	A-s ităjj a-wen-dăɣ, ilsa Exya asălso iknan s-elăm n-amnĕs warăn amẓadăn, ijbas s-tamĕntĕka n-elăm, iddar s-tašwalt d-torawăt.
40003005	Tisĕn-t-dd ăddinăt dd-falnen aɣrĕm wa n-Yărussălam d-teje ta n-Ălyăhudĕyăt iket-net d-idăggan iket-năsăn wi ohăẓnen ejănš wa n-Ɣurdĕni,
40003006	ad-tilɣun ibăkkaḍăn-năsăn dat-tamĕtte, isalmaɣ-tăn Exya dăɣ-ejănš wa n-Ɣurdĕni.
40003007	Ijrăh-in Exya a-s tamĕtte ta t-dd-tĕkkăt, han-tăt ăddinăt ăjjootnen la taggayt ta n-kăl-faris d-ta n-kăl-sadus ărhanen ad-tăn-isĕlmăɣ, innăḍ-dd săr-săn, inn'-asăn: "Ya taššălen-i-dăɣ! Wădden tĕnnăm tĕmsădăm! Ǝyya, a tărham ad-tĕtwĕsĕlmăɣăm i-ad-tĕfĕlĕm daw-ăššăreɣa n-Măssinăɣ wa s-išwar fălla-wăn dd-oḍa? Lăɣătăt-ahi, mi kăwăn-issĕlmădăn s-a-wen?
40003008	Sĕtbĕtăt tătubt-năwăn s-timašalen ăhuuskătnen,
40003009	wăr tăsfăllăm făll-tĕnna n-a-s ĕzzurĕyăt n-Ibrahim a tămoosăm ed afăl tăqqăl s-isălan n-ĕzzurĕyăt ɣas, Măssinăɣ, ăddoobăt ad-isĕmmĕskĕl tihun-ti-dăɣ hannăyăm, ixlĕk-dd dăɣ-snăt ĕzzurĕyăt i-Ibrahim.
40003010	Ăjăt ĕnniyăt făl-a-s emm n-tutăla ăru d-insa făll-ikewăn n-ihĕškan, e d t-illăm ahĕšk wărăn itirĕw aratăn iha ălfăyda, ad-hin-ăttănkăḍ, itwĕjăr-in dăɣ-efew.
40003011	Năkk, aman a dăɣ-kăwăn-salmaɣăɣ i-ad-umas a-wen ašămol n-tătubt-năwăn măšan, ilkam-ahi ăhalĕs hi-ijan mijraw wa-dăɣ s-wăr-ănhăjjăɣ wăla-dăɣ d-ad-ĕḍĕsăɣ issal n-tifădelen-net, ĕnta, Unfas Šăddijăn d-efew a dăɣ-kăwăn-mad-isĕlmăɣ,
40003012	iṭṭaf tesăyt-net ta s-mad-hin-izuzzăr allon-net, isĕdĕw ĕttăɣam wa olăɣăn dăɣ-ejănd-net, irmĕs ahošăr wa wăr-ih' ălfăyda, ijăr-t-in dăɣ-efew ăhijăljălăn hărkuk."
40003013	Dăɣ-a-wen-dăɣ a dd-ifăl Ɣisa teje ta n-Galila, ikkă-dd Exya i-ad-t-isĕlmăɣ dăɣ-ejănš wa n-Ɣurdĕni
40003014	măšan, unjăy Exya s-a-wen, ănn-ak, inn'-as: "Năkk a ămiɣatărăn s-ad-hi-sĕlmăɣăd dăɣ-aman, ɣas ĕndek e-d il' ĕmmĕk n-a-s kăyy a hi-dd-itakkăn i-a-wen?"
40003015	Inn'-as Ɣisa: "Ămăra-dăɣ, ĕqbĕl s-a-wen ed ĕmmĕk-wen-dăɣ a-s mad-nămašăl a-wa oɣădăn, irha Măssinăɣ." Ij'-as Ɣisa măjrăd-wen-dăɣ ɣas, issĕlmăɣ-t Exya.
40003016	Ătwăsălmăɣ Ɣisa, diha-dăɣ dd-izjăr aman, ad-dd-ămerăn išĕnnawăn dăɣ-tĕssĕba-net, inhăy Unfas Šăddijăn n-Măssinăɣ har fălla-s dd-ăzzubbăt dăɣ-ănnuɣ n-tedăbert măllăt.
40003017	Dăɣ-tamăzăyyat-ten-dăɣ ad-dd-ijmăḍ emăsli išĕnnawăn, innăn: "A-wa Rure-ɣ wa ĕkneeɣ tărha, ĕnta a dăɣ-ăsriwăn iman-in."
40004001	Oɣăd Unfas Šăddijăn Ɣisa ḍarăt-a-wen s-tenere i-ad-t-ižžurrĕbĕt Iblis.
40004002	Ija dihen ĕkkoẓăt timĕrwen n-ehăḍ d-ašăl, ăẓum, wăr-ikša, wăr-iswa. Šămad tokay tăqqăn-ten-dăɣ, ad-ălluẓ.
40004003	Ălwăqq-wen-dăɣ ad-t-ohăẓ Iblis-i n-ălmužărrib, inn'-as: "Šămad kăyy a-s Rure-s n-Măssinăɣ, ănn i-tihun-ti-dăɣ ad-umasnăt tijĕlwen!"
40004004	Inn'-as Ɣisa: "Iktab dăɣ-măjrăd n-Măssinăɣ a-s: 'Tămudre n-ăgg-adĕm, wăr tĕmdă făl tetăte ɣas, iddăret daɣ s-e d t-illăm măjrăd dd-izjarăn emm n-Măssinăɣ.' "
40004005	Iwwăy-t Iblis ḍarăt-a-wen s-aɣrĕm wa šăddijăn n-Yărussălam, ij'-e făll-afălla n-ehăn n-ămudd wa măqqărăn, inn'-as:
40004006	"Šămad kăyy a-s Rure-s n-Măssinăɣ, ăyy iman-năk s-ăkall ed iktab dăɣ-măjrăd n-Măssinăɣ a-s: 'Ad-săr-k dd-amăr Măssinăɣ ănjălosăn-net ĕkbĕlăn-kăy dăɣ-ifassăn-năsăn i-ad-wăr hak-rĕssĕl wăla-dăɣ tăhunt tiyyăt ɣas.' "
40004007	Inn'-as Ɣisa: "Iktab daɣ dăɣ-măjrăd n-Măssinăɣ a-s: 'Wăr-e tarĕmĕd Emăli-năk, Măssinăɣ.' "
40004008	Iwwăy-t daɣ Iblis s-aḍaɣ iyyăn iknan aḍkul, issĕkn'-e ĕddĕwĕlăn n-ăddunya iket-net d-ălxurmăt-năsăn, inn'-as ămăra:
40004009	"Hakkăɣ-kăy a-wa-dăɣ iket-net, afăl dat-i tărkăɣăd, tăɣbădăd-ahi."
40004010	Inn'-as Ɣisa: "Iblis, ajĕj-ahi; iktab dăɣ-măjrăd n-Măssinăɣ a-s: 'Ăɣbĕd Emăli-năk Măssinăɣ, ĕnta ɣas a fălla-k ilan ălxidmăt.' "
40004011	Oyy'-e Iblis ḍarăt-a-wen, osăn-t-dd ănjălosăn ăssaɣăt-wen-dăɣ, ăxdămăn-as.
40004012	Islă Ɣisa atărmĕs n-Exya wa n-Enĕsselmăɣ ɣas, ikkă teje ta n-Galila.
40004013	Izjăr taɣrĕmt ta n-Năṣirăt, iglă izzăɣ ta n-Qăfărnaxum, a-wen taɣrĕmt hat asălim n-ejănš wa n-Galila dăɣ-attayăn n-teje ta n-Ẓabilun d-ta n-Naftali;
40004014	ămoos a-wen a ăssiitbătăn măjrăd wa ija ănnăbi Saya a-s innă:
40004015	"Ya kăl-Ẓabilun, ya kăl-Naftali! Kăwăneḍ-i hănen asălim d-ejănš wa n-Galila, Kăwăneḍ-i hin-ĕllanen i-ejănš wa n-Ɣurdĕni, săjdăt! Kăwăneḍ-i n-kăl-teje ta n-Galila ĕzzăɣăn inĕẓẓulam, săjdăt!
40004016	Tamĕtte ta hăt tihay, ămlăwlăw-dd fălla-s ănnur măqqărăn, ăddinăt daɣ wi s-kăla ĕzzăɣăn tihay ti hănen tamăttant, ašăl-i, ăzzubbăt-dd fălla-săn ănnur."
40004017	Ɣur-dihen-dăɣ ad-issĕnta Ɣisa ămašal-net, ixaṭṭăb, ijanna i-ăddinăt: "Utabăt făl-a-s Tĕmmĕnĕya n-Măssinăɣ, tohăẓ-dd."
40004018	Irjaš Ɣisa ašăl iyyăn dăɣ-asălim n-ejănš wa n-Galila a-s inhăy ĕssin ayĕtmatăn: Simyon wa s-itawănna Bĕṭrus d-ă/n/na-s Idris, tĕjjarăn tătart-năsăn dăɣ-aman ed imĕhhuyya n-imănan a ămoosăn,
40004019	inn'-asăn: "Ǝlkĕmăt-ahi, ad-kăwăn-ăjăɣ meddĕn săr-i dd-sadawnen ăddinăt i-ad-tăn-ăɣlĕsăɣ."
40004020	Oyyăn titarren-năsăn ălwăqq-wen-dăɣ, ĕlkămăn-as.
40004021	Illa-hin i-dihen, olăs daɣ Ɣisa ahănay n-ĕssin ayĕtmatăn iyyăḍ: Yaqub d-ă/n/na-s Exya, han turăft n-aman ĕntăneḍ d-abba-năsăn Zăbdi, samăkrasăn titarren-năsăn; iɣr'-en-dd s-iman-net ĕntăneḍ-dăɣ.
40004022	Oyyăn abba-năsăn hakd turăft n-aman dihen-dăɣ, ĕlkămăn-as ălwăqq-wen-dăɣ.
40004023	Ălliil Ɣisa teje ta n-Galila iket-net, isaɣra ăddinăt dăɣ-ihănan n-ăddin wi n-kăl-Ălyăhud, ixaṭṭăb isălan n-Ălĕnžil n-Tĕmmĕnĕya n-Măssinăɣ, izizuy ăddinăt dăɣ-turhĕnnawen-năsăn d-ălɣibăn-năsăn.
40004024	Intăj isĕm-net dăɣ-ăkall iket-net har ăwwăḍ Surya. Tamawayăn-dd săr-s imarhinăn d-inaɣyabăn d-imĕlšan d-wi tĕjrăw tašăkărkărăt d-inĕbdan, izizuy-tăn iket-dăɣ-năsăn.
40004025	Dăɣ-asikĕl-net, tĕlkam-as tamĕtte tăjjeet han ăddinăt dd-falnen teje ta n-Galila d-tidbi ti n-mărawăt; iyyăḍ, Yărussălam d-Ălyăhudĕyăt d-illa-hin i-Ɣurdĕni sihen ad-dd-falăn.
40005001	Inhăy Ɣisa ĕjut n-tamĕtte ta has-tĕlkămăt ɣas, iwwăn taḍaɣt tiyyăt, ăqqima, ĕkkăn-t-dd inĕṭṭulab-net, ăqqimăn edes-has;
40005002	iḍkăl măjrăd, ad-tăn-isaɣra, ijann'-asăn:
40005003	"Tĕnḍĕḍ i-wi ăẓoẓnen iman-năsăn dat-Măssinăɣ ed Tĕmmĕnĕya n-Măssinăɣ ti-năsăn.
40005004	Tĕnḍĕḍ i-wi ăsninnen dăɣ-iman-năsăn ed ad-ismaḍăn ulhawăn-năsăn.
40005005	Tĕnḍĕḍ i-wi ăẓednen ha taẓidert ed ad-ĕkusĕn ăkall.
40005006	Tĕnḍĕḍ i-wi inaqq laẓ d-fad n-asĕtbat n-iqqud ed ad-ăyyăwănăn dăɣ-a-wa s-tammăɣăn.
40005007	Tĕnḍĕḍ i-wi s-ha tăhanint ulhawăn-năsăn ed ad-hasăn-aḍĕn Măssinăɣ tăhanint.
40005008	Tĕnḍĕḍ i-wi s-šăddijăn ulhawăn-năsăn ed ad-ĕnhĕyăn Măssinăɣ.
40005009	Tĕnḍĕḍ i-wi n-kăl-ălɣafyăt ed ad-tăn-iwăr isĕm: dăgg-Măssinăɣ.
40005010	Tĕnḍĕḍ i-wi tamăḍraynen dăɣ-tĕssĕba n-iqqud-năsăn dăɣ-erhet n-Măssinăɣ ed Tĕmmĕnĕya n-Măssinăɣ, ti-năsăn.
40005011	Tĕnḍĕḍ-awăn e-d kăwăn-gaggărăn ăddinăt, tiɣĕzzĕbun-kăwăn, jannen fălla-wăn s-bahu e d t-illăm a lăbasăn dăɣ-ăddimmăt-in.
40005012	Dăwătăt, talwĕm dăɣ-iman-năwăn ed ad-ijat marušăt-năwăn dăɣ-ălžănnăt, ălɣizabăt-wen-dăɣ kăwăn-săknen ăddinăt ašăl-i-dăɣ, a ĕssĕknăn i-ănnăbităn wi hawăn-dd-ăzzarnen."
40005013	"Kăwăneḍ a-s tesĕmt n-ăddunya măšan, tesĕmt, afăl tăt-tĕjmăḍ temḍe-net, ma s-tăt-e-isĕsmĕm ăwadĕm? Ad-ăbas t-illa a tĕnfa ar ad-hin-tăḍf, ĕfkĕlfĕkĕlăn-tăt ăddinăt.
40005014	Kăwăneḍ a-s ănnur n-ăddunya. Aɣrĕm ya iwarăn afălla n-aḍaɣ wăr mad-iffăr;
40005015	ăddinăt, wăr sărmisăn tefătelt tĕzzar, ĕjĕn-tăt daw-ăkoss, ănn-ak, ăsaḍĕf ăsikakăn a făll-tăt-e-silĕyăn i-ad-ăsimălăwlăw ănnur-net ehăn d-a-wa t-ihăn iket-net.
40005016	A-wen-dăɣ a făl, imlĕwlĕwet ănnur-năwăn kăwăneḍ-dăɣ, s-ĕmmĕk-en-dăɣ, dat-ăddinăt i-ad-ĕnhĕyăn imărkedăn-năwăn, sĕmɣărăn Abba-năwăn-i ihăn išĕnnawăn."
40005017	Inn'-asăn Ɣisa daɣ: "Wăr teɣalăt năkk, oseɣ-dd i-ad-hin-ĕkkĕsăɣ a-wa innă alămăr wa n-ănnăbi Mosa d-a-wa ĕnnăn ănnăbităn wi iyyăḍnen, asĕtbat-net a-s dd-oseɣ wădden anăxas-net.
40005018	Ăsidătteɣ-awăn a-s ad-iba išĕnnawăn d-ăkall, wăr-ăba wăla-dăɣ tahnĕqqet wăla tătbăqqet tiyyăt ɣas dăɣ-alămăr n-Măssinăɣ a ikkăs wăr-itbet a-wa dăɣ-s ătwănnăn iket-net.
40005019	A-wen-dăɣ a făl ere ănmăšrăyăn i-alămăr wa dăɣ-săn ojărăn tĕmmĕḍrit, meɣ ittăr ad-išĕnnĕmĕšrĕy ăwadĕm iyyăn s-a-wen-dăɣ, ăwadĕm-en, ĕnta a madăn-umas wa ojărăn iba n-tĕfărre dăɣ-Tĕmmĕnĕya n-Măssinăɣ măšan, ere itamašalăn a-wa innă alămăr, isalmad ăddinăt a-wa inna i-ad-t-ămašălăn ĕntăneḍ-dăɣ, ăwadĕm-en, ad-umas ămizăr dăɣ-Tĕmmĕnĕya n-Măssinăɣ.
40005020	Ǝkkasăɣ-kăwăn dăɣ-taɣdărt n-a-s afăl wăr-ojer iqqud-năwăn wa n-ălɣulam n-Ăṭṭăwrăt d-kăl-faris, xăram-awăn ujĕš n-Tĕmmĕnĕya n-Măssinăɣ."
40005021	"Wădden, tĕslam a-s imɣarăn-năwăn wi n-ibda, ătwănn'-asăn, inna Măssinăɣ: 'Wăr jed iman ed ere ijăn iman dăɣ, iwăr-t uḍlem dat-Măssinăɣ',
40005022	măšan năkk, ĕnneɣ-awăn a-s: ere ijjăš aḍkăr făll-ă/n/na-s dăɣ, iwar-t uḍlem, ere innăn i-ă/n/na-s: 'Amăros', ăniihăjja s-ad-ămawăy s-ăššăreɣa wa măqqărăn s-itawănna Sinhidrin i-ad-itwĕšrăɣ; ere daɣ innăn i-ă/n/na-s: 'Tĕkšăfăd', ăniihăjja d-ad-t-ăkš efew wa n-žohănnăma.
40005023	Afăl tĕkked ehăn n-ămudd wa măqqărăn, tăwwayăd takute-năk, afăl ălwăqq wa d-sănsed tăkute-năk făll-tasĕskărt ta n-tikutawen har dd-tĕkted a-s ikka hărăt jere-k d-ă/n/na-k,
40005024	wăr ketăd, ăyy'-et dĕdi-dăɣ, ĕqqĕl ă/n/na-k har hak-ănš tĕzzar, tĕjĕd takute-năk i-Măssinăɣ.
40005025	Kunta irwas-kăy ăwadĕm, išk'-ak s-ĕlxĕkum, uf'-ak ad-dăr-s tĕnmĕknăd šik iket-di d-hin-tiwĕḍăm ĕlxĕkum ed ĕlxĕkum, afăl t-in-tăwwăḍăm, ad-kăy-ăj ere wa kăy-ăsiwărăn uḍlem dăɣ-ifassăn n-ăgg-ăššăreɣa, ăj'-ik ăgg-ăššăreɣa dăɣ-ifassăn n-ălgomi, ăj'-ik ălgomi dăɣ-takărmut.
40005026	Ăsidătteɣ-ak a-s edăgg-en, afăl t-tĕjjăšăd, wăr t-dd-mad-tĕzjărăd a tĕkked wăr dd-tĕssĕmdăd timẓal n-har tămma ta kăy-irwăs."
40005027	"Wădden, tĕslam a-s ătiwănna: 'Wăr jed ĕzzĕna',
40005028	năkk ĕnneɣ-awăn a-s ere ijăn dăɣ-tamăḍt wăr-ădobăn akăyad n-derhan, isălan ĕmdăn, izn'-et dăɣ-ulh-net.
40005029	Kăyy, kunta tiṭṭ-năk ta n-aɣil a kăy-isifun abăkkaḍ, kukkĕrĕt-tăt-dd, tĕjrĕd-tăt-in fălla-k hărwa wăr tămešălăd abăkkaḍ-wen-dăɣ, ed uf'-ak, iji n-tiṭṭ tĕjjĕšăd ălžănnăt, uhĕn tĕtwĕjărăd-in dăɣ-temse tĕmda taɣĕssa-năk.
40005030	Kunta daɣ ăfuss-năk wa n-aɣil a kăy-isifun abăkkaḍ, ĕnkĕḍ-t, tĕjrĕd-t-in fălla-k hărwa wăr tămešălăd abăkkaḍ-wen-dăɣ, ed uf'-ak, iji n-ăfuss tĕjjĕšăd ălžănnăt, uhĕn tĕjjăšăd temse tĕmda taɣĕssa-năk."
40005031	"Tĕssanăm a-s ătwănnă: 'Ere irhăn azĕmmĕzzi n-hănne-s, ăkf'-et-tăt tăkarḍe n-amĕzzi tĕzzar'
40005032	măšan, năkk, ĕnneɣ-awăn: ere ăzmăzzăyăn hănne-s s-wădden arămas a tăt-ija tikĕr-as, ij'-et temăznit; ere daɣ wa ădobănăn tamăḍt dd-tămmiizzăyăt, izna."
40005033	Ḍarăt-a-wen-dăɣ, inn'-asăn: "Tĕslam a-s ătiwănna i-imɣarăn-năwăn wi n-ibda: 'Wăr mad-tărẓĕd taflĕst, a-wa hăḍăd s-Măssinăɣ s-ad-t-tăjĕd, ăj'-e',
40005034	măšan, năkk, ĕnneɣ-awăn: wăr heḍăm făw. Wăr heḍăm s-išĕnnawăn ed ĕntăneḍ a-s tasăqqaymut n-tĕmmĕnukĕla n-Măssinăɣ,
40005035	wăla s-ăkall ed ĕnta a-s isĕkkukal n-iḍarăn-net wăla s-Yărussălam ed ĕnta a-s aɣrĕm wa n-Măssinăɣ-i n-ămănokal măqqărăn,
40005036	wăla făll-eɣăf-năk ed wăr tăddobed ad-sĕmlĕlăd wăla ad-sĕkwĕlăd wăla-dăɣ iyyăn ɣas dăɣ-amẓadăn-năk.
40005037	E-d kăwăn-issĕstăn ăwadĕm d-hărăt, ănnăt-as: 'Ǝyya' i-tidĕt, tĕnnĕm: 'Ăbo' i-bahu, a tăssewăḍăm făll-a-wen-dăɣ, Iblis a dd-ifal."
40005038	Inn'-asăn daɣ: "Tĕslam a-s ătiwănna: 'Tiṭṭ a tĕẓẓalăt tiṭṭ, esen a itĕẓẓalăn esen',
40005039	măšan, năkk, ĕnneɣ-awăn: ĕlɣĕnăt i-ere hawăn-irhan a lăbasăn; afăl hak-istăɣ ăwadĕm făll-tăjomăst-năk ta n-aɣil, sĕgdĕl-as daɣ ta iyyăḍăt.
40005040	Afăl hak-iška ăwadĕm s-ĕlxĕkum dăɣ-tĕssĕba n-tanăkăbbat-năk, ăyy-as-in daɣ anăkăbba-năk i-ad-wăr-ija a-wen,
40005041	afăl kăy-ăšhăššăl ăgg-ĕlxĕkum aḍkul n-ăẓuk har ĕḍḍĕkuḍ n-kelumetăr, awĕy-as-t har ĕssin kelumetărăn;
40005042	ere kăy-idălăn, tĕkfĕd-t, wăr tĕnneḍăd făll-ere dăɣ-k ittarăn ămarwas."
40005043	"Tĕslam a-s ătiwănna: 'Ărh ănhăraj-năk, tĕknĕsăd ašănjo-năk'
40005044	măšan, năkk, ĕnneɣ-awăn: ărhăt išĕnja-năwăn. ((Ăjăt ălhimmăt i-wi hawăn-tajjănen terk tittar, ăjăt a olaɣăn i-wi dăr-wăn okăḍnen)), ădĕlăt Măssinăɣ i-wi kăwăn-samăḍraynen, tiɣĕzzĕbun-kăwăn.
40005045	Dihen, ad-itbĕt a-s aratăn n-Abba-năwăn-i ihăn išĕnnawăn a tămoosăm; ĕnta, isajmaḍ-dd tăfukt-net făll-ăddinăt wi lăbasnen hakd wi olăɣnen, isasaway-dd akăsa-net făll-imaɣdalăn hakd inămăšrayăn.
40005046	Afăl wăr tărhem ar imărhan-năwăn, ma kăwăn-ibḍan d-ăddinăt wi iyyăḍnen, ĕndek marušăt-năwăn? Inarmasăn n-tiwse-dăɣ, a-wen, tajjăn-t.
40005047	Afăl wăr tĕjjĕm isofan ar i-ayĕtma-wăn, ma kăwăn-iẓlayăn d-ăddinăt wi iyyăḍnen? Wădden inĕẓẓulam -dăɣ, a-wen, tajjăn-t.
40005048	Umasăt ăddinăt ĕmdanen, wăr iwer ălɣib ed Abba-năwăn-i ihăn išĕnnawăn, imda, wăr t-illa ălɣib t-iwarăn."
40006001	"Ăjăt ĕnniyăt, wăr-itumaset iqqud-năwăn i-Măssinăɣ a jam i-ad-kăwăn-in-ĕjrăhăn ăddinăt ed afăl a-wen-dăɣ a tajjăm, wăr mad-tĕkrĕšăm marušăt ɣur-Măssinăɣ-i n-Abba-năwăn ihăn išĕnnawăn.
40006002	E-d tĕkkatăd, wăr wetăd tăsinsăɣt data-k šund a-wa tăjjăn ălmunafeɣăn dăɣ-ihănan n-ăddin wi n-kăl-Ălyăhud d-tišarriten i-ad-tăn-amĕlăn ăddinăt; ăsidătteɣ-awăn a-s marušăt-năsăn, imdă-dd ɣur-tĕmmal-ten-dăɣ tăn-tăjjăn ăddinăt.
40006003	A ăniihăjjăn a-s, kăyy, e-d tĕkkatăd, ăj'-e dăɣ-ufăr, wăr-ilămmădet wăla-dăɣ ăfuss-năk wa n-tăšalje a-wa ikfa wa n-aɣil,
40006004	dihen, ad-tumas takute-năk a iṣtarăn, ăkf'-ik Măssinăɣ-i n-Abba-năk ihannăyăn wăla a-wa iṣtarăn, timẓal n-emărked-năk."
40006005	"E-d tĕddalăm Măssinăɣ, wăr tolehăm d-ălmunafeɣăn-i s-e-d tumadăn, tĕjraẓ-asăn tebădde dăɣ-ihănan n-ăddin wi n-kăl-Ălyăhud d-ammas n-tišarriten i-ad-tăn-in-ĕjrăhăn ăddinăt. Ăsidătteɣ-awăn a-s marušăt-năsăn, imdă-dd ɣur-tĕmmal-ten-dăɣ tăn-tăjjăn ăddinăt.
40006006	Kăyy, e-d tĕddalăd Măssinăɣ, ĕjjĕš ider n-ehăn-năk, tĕɣfĕlăd-t-dd făll-iman-năk, tĕdlĕd Abba-năk-i ăttunkălăn ed Abba-năk-i ihannăyăn wăla a-wa ijăn dăɣ-atunkĕl, ad-hak-ăj erhet-năk.
40006007	E-d tĕddalăd Măssinăɣ, wăr tăsjătăd măjrăd wărăn infa hărăt šund a-wa tăjjăn inĕẓẓulam -i ɣur-ija a-s asjĕt n-măjrăd-en-dăɣ a dd-madăn-isĕmmĕnĕnnăḍ ăfuss n-Măssinăɣ, ăkf'-en a-wa dăɣ-s ĕttărăn.
40006008	Wăr dăr-săn tolehăm, a-wa s-tămiɣatărăm, issan-t Abba-năwăn iket-net hărwa wăr dăɣ-s t-tĕtterăm."
40006009	"E-d tĕddalăm Măssinăɣ, ănnăt: 'Abba-nănăɣ-i ihăn išĕnnawăn,
40006010	sĕmɣărnet ăddinăt isĕm-năk wa šăddijăn. Taset-dd Tĕmmĕnĕya-năk, ăjet erhet-năk făll-ărori n-ăkall, s-ĕmmĕk wa s-ija dăɣ-išĕnnawăn.
40006011	Ăkf'-anăɣ isudar wi s-nămiɣatăr ašăl-i-dăɣ,
40006012	ănš-anăɣ uḍlemăn-nănăɣ s-ĕmmĕk wa s-nĕnašš i-inaḍlamăn-nănăɣ.
40006013	Wăr toyyed Iblis ăžžurrăbăt-anăɣ isiḍĕw-anăɣ dăɣ-abăkkaḍ, agĕẓ-anăɣ dăɣ-s, ((ed Tĕmmĕnĕya, tărna hakd ălxurmăt, i-năk hărkuk. Amin!))'
40006014	Afăl naššăm i-ăddinăt wi kăwăn-ḍallămnen, ad-hawăn-in-ănš daɣ Abba-năwăn-i ihăn išĕnnawăn,
40006015	măšan afăl wăr nĕššĕm i-ăddinăt wi kăwăn-ḍallămnen, wăr hawăn-in-e-ănš daɣ Măssinăɣ-i n-Abba-năwăn ibăkkaḍăn-năwăn."
40006016	"Ašăl wa d-tuẓamăm i-ad-tăɣbĕdăm Măssinăɣ, wăr tăsbănẓăẓăm šund a-wa tăjjăn ălmunafeɣăn-i sawărnen tekenẓart idmawăn-năsăn i-ad-sĕlmĕdăn ăddinăt a-s ăẓumăn; ăsidătteɣ-awăn a-s marušăt-năsăn, imdă-dd ɣur-tĕmmal-ten-dăɣ tăn-tăjjăn ăddinăt,
40006017	ănn-ak, kăyy, e-d tăẓumăd, ĕrdĕb-in, sănɣĕlăd aḍutăn
40006018	i-ad-wăr-ilĕmmĕd ăwadĕm a-s tăẓumăd i-ad-tăɣbĕdăd Măssinăɣ ed igdăh-ak a-wa dăɣ s-Abba-năk-i ăttunkălăn, ihannăy a-wa ijăn dăɣ-atunkĕl, ad-hak-ăj erhet-năk."
40006019	"Wăr tĕjmerăm ărrĕzăɣ i-ăddunya ed tăddoobăt tukmadt d-tenekt ad-t-tăkš, ăddooben daɣ imăkrăḍăn ad-t-akrĕn.
40006020	Ănn-ak, a-wa jammărăd, ĕjmăr-t i-ălžănnăt-i wăr ha tukmadt wăla tenekt wăla imăkrăḍăn t-ărẓănen wăla-i t-okărnen.
40006021	Ădduuttăt a-s inĕzjam n-ulh n-ăwadĕm, wăr tĕffilăn edăgg wa dăɣ-itwăr tĕla-net."
40006022	"Tiṭṭ n-ăgg-adĕm a-s tefătelt n-taɣĕssa-net, afăl tolaɣ tiṭṭ-năk, ad-hannăy taɣĕssa-năk iket-net,
40006023	măšan afăl ijraw hărăt tiṭṭawen-năk, adiš taɣĕssa-năk daɣ, wăr hĕnnĕy hărăt. Ɣas kunta kăyy ănnur wa hak-ămoosnăt tiṭṭawen-năk, iha tihay, adiš tidĕt-dăɣ a-s, ad-kăy-ărmĕsnăt tihay ăssuksăḍnen."
40006024	"Wăr t-illa ăwadĕm ăddooben ad-ixdam i-ĕssin imălan: iyyăt-i-dăɣ, ad-akĕḍ d-iyyăn, ărh wa iyyăḍăn meɣ daɣ ikf'-iman-net i-iyyăn, iksĕn wa iyyăḍăn. Wăr-ăddoobăt ăwadĕm ad-ixdam i-Măssinăɣ, ošal daɣ ḍarăt terše n-aẓrĕf.
40006025	A-wen-dăɣ a-făl hawăn-janneɣ: wăr kăwăn-jărrăwnet inĕzjam n-a-wa mad-tĕkšĕm d-a-wa mad-tĕswĕm d-a-wa mad-tĕlsĕm; iman-năwăn, ajăn wădden ojărăn tetăte? Ăssexăt n-taɣĕssa-năwăn daɣ, wădden ojăr isĕlsa?
40006026	Sĕjrăhăt ɣas igḍaḍ-wi ĕllăynen dăɣ-ălhăwa, wăr tĕdumun, wăr tĕjlubun, wăr tĕggărăn dăɣ-ijăndăn măšan, ăssodăr-tăn Abba-năwăn-i ihăn išĕnnawăn. Ajăn wădden tufăm-tăn s-a ăjjeen!
40006027	Ǝndek ɣas dăɣ-wăn wa ăddooben s-inĕzjam-net ad-isiwĕḍ taɣrĕst-net wăla s-a ogdăhăn d-emm n-asĕnnan?
40006028	Adiš, mafăl kăwăn-ĕjrawăn inĕzjam n-a-wa mad-tĕlsĕm? Săɣret-kăwăn tăboyt n-išĕkraš hărăt, ĕnhĕywăt-tăt-ak, daggăl, wăr ẓĕtt, wăr ẓĕmmĕy
40006029	măšan ăsidătteɣ-awăn a-s wăla ămănokal Sulăyman hakd terše-net iket-net, wăr kăla ojăr tăboyt-i-dăɣ asĕssihăɣ n-ašăl.
40006030	Ɣas kunta Măssinăɣ isalsa teyĕšše n-išĕkraš s-ašăl-i-dăɣ tĕbdaj, ašĕkka ad-hin-tiɣar, tărɣ s-ĕmmĕk-wen-dăɣ, ăb' ăṭṭăma n-ad-wăr hawăn-iẓẓĕẓmăy kăwăneḍ? Tĕmmĕtkit ija immun-năwăn!
40006031	Wăr kăwăn-ɣăllăbnet inĕzjam har dd-tĕqqĕlăm jannem: 'Ma mad-năkš? Ma mad-nĕsĕw? Ma mad-năls?'
40006032	Inĕzjam šund-win-dăɣ, inĕẓẓulam a dăɣ-săn ošalnen, ɣallăbăn-tăn. Kăwăneḍ, Abba-năwăn-i ihăn išĕnnawăn, wăr t-illa a-s tămiɣatărăm s-wădden, issan-t.
40006033	Ǝdgĕẓăt s-tizarăt dăɣ-umăɣ n-Tĕmmĕnĕya n-Măssinăɣ d-iqqud dăɣ-isălan-net, dihen, ad-hawăn-in-isiwĕḍ Măssinăɣ a-wa iyyăḍăn iket-net.
40006034	Wăr kăwăn-ɣăllăbnet inĕzjam n-ašĕkka ed hak ašăl d-a-wa ăwwăy dăɣ-inĕzjam, hak ašăl-dăɣ, tĕgdăh-as tămăɣatert-net."
40007001	"Wăr toẓemăm ăwadĕm i-ad-wăr kăwăn-itiẓĕm ăwadĕm
40007002	făl-a-s, a-wa s-toẓămăm ăddinăt wi iyyăḍnen a-s kăwăn-e-aẓĕmăn kăwăneḍ-dăɣ; a-wa s-kătăm ăddinăt wi iyyăḍnen a-s kăwăn-e-ĕkĕtĕn ĕntăneḍ-dăɣ.
40007003	Mafăl hannăyăd teẓewt ta hăt tiṭṭ n-ă/n/na-k, a-s ija a-wen, wăr hĕnnĕyăd afăɣot wa ihăn tiṭṭ ta-năk?
40007004	Meɣ daɣ, ĕndek ĕmmĕk wa s-mad-tĕnnĕd i-ă/n/na-k: 'Ăyy-ahi ad-ĕkkĕsăɣ teẓewt dăɣ-tiṭṭ-năk', a-s ija a-wen, kăyy iman-năk, iha afăɣot tiṭṭ ta-năk.
40007005	Ălmunafeɣ yaden! Ǝkkĕs-in afăɣot wa ihăn tiṭṭ-năk tĕzzar, dihen, ad-tudabed ahănay, tudabed ukĕs n-teẓewt ta hăt tiṭṭ n-ă/n/na-k.
40007006	Ǝllan-t ăddinăt-i s-dăɣ-a-wa tăjjăn, wăr-ĕẓleyăn d-iyyăḍan, wăr tăn-tĕkfem a šăddijăn ed hălăn ad-kăwăn-dd-ĕqqĕlăn, aḍwĕn fălla-wăn; iyyăḍ, wăr-ĕẓleyăn d-ĕlxĕnžărăn, wăr daw-săn-in-jerăm tisɣalen-năwăn ed ad-tănăt-ĕfkĕlfĕkĕlăn."
40007007	"Ădĕlăt Măssinăɣ, ad-kăwăn-ăkf; ĕmmăɣăt, ad-tĕjrĕwăm; ăɣrăt-t, ad-hawăn-ăkawăn.
40007008	Ere idălăn, ad-ikrĕš, ere immăɣăn ad-ijrĕw; ere iɣrăn Măssinăɣ dăɣ-tămăɣatert t-tărmasăt, ad-has-tăt-ikkĕs.
40007009	Ǝndek dăɣ-wăn wa s-e-d dăɣ-s ittăr rure-s tajĕlla ad-t-ăkf tăhunt?
40007010	Meɣ wa s-e-d t-idăl dăɣ-emăn, ad-t-ăkf taššălt?
40007011	Ɣas, kunta kăwăneḍ-i n-inăllăbăsăn, tĕssanăm isuf n-a-wa olăɣăn i-aratăn-năwăn, ăb' ăṭṭăma n-ad-wăr kăwăn-ikfa Abba-năwăn-i ihăn išĕnnawăn a-wa ufăn, afăl t-dălăm dăɣ-s.
40007012	Tajjăt i-ăddinăt a-wa s-tărhăm ad-hawăn-t-tajjăn ed a-wen-dăɣ a innă alămăr wa n-ănnăbi Mosa d-ănnăbităn wi iyyăḍnen."
40007013	"Ǝjjĕšăt tămudre ta n-tidĕt s-emm wa kărruẓăn făl-a-s ill'-ee zăbo hărĕwăn, olwan, ĕnta a tilal tĕššĕm n-ăddinăt măšan, ajilal-net, ĕlhĕllak,
40007014	a-s ija a-wen, emm wa kărruẓăn d-zăbo wa sădidăn, wăr-ĕjjĕtăn ăddinăt wi săr-s tajjăšnen măšan, tămudre ta n-tidĕt a-s itiɣĕd."
40007015	"Ăgĕẓăt iman-năwăn dăɣ-ănnăbităn wi n-bahu-i s-a-s kăwăn-dd-tisĕn, jan iman-năsăn ikĕrwatăn wăr ih' ăššar, a-s ija a-wen, tiɣĕs ĕnsaynen a ămoosăn.
40007016	Wăr hawăn-tĕmtĕllĕnet, ad-tăn-tĕzzĕyăm s-timašalen-năsăn. Ajăn ewărwăr, itiirĕw-dd lăɣnăb? Meɣ ajăn ajărof itiirĕw-dd tehăyne?
40007017	Ahĕšk olaɣăn, ad-dd-arĕw aratăn olaɣnen măšan erk ahĕšk, wăr dd-e-arĕw a săl aratăn lăbasnen.
40007018	Ahĕšk olaɣăn, wăr-itirĕw aratăn lăbasnen, ahĕšk daɣ lăbasăn, wăr-e arĕw aratăn olaɣnen.
40007019	E d t-illăm ahĕšk wărăn itirĕw aratăn ih' ălfăyda, ad-hin-ăttănkăḍ, itwĕjăr-in dăɣ-efew.
40007020	Ǝmmĕk-wen-dăɣ daɣ a-s ănnăbităn wi n-bahu, timašalen-năsăn a-s tăn-e-tĕzzĕyăm."
40007021	"Wădden ăddinăt iket-năsăn wi hi-jannănen: 'Emăli, Emăli', a he-ĕjjĕšnen Tĕmmĕnĕya n-Măssinăɣ. Tĕmmĕnĕya n-Măssinăɣ, wăr tăt-e-ijjĕš ar ere wa itamašalăn erhet n-Abba-nin-i ihăn išĕnnawăn.
40007022	Ašăl wa ilkămăn, ad-dd-ĕggĕdăn ăddinăt ăjjootnen, ĕnnĕn-ahi: 'Emăli, Emăli! Wădden măjrăd wa dăɣ-nălolăy i-ăddinăt, kăyy a t-ijăn dăɣ-imawăn-nănăɣ? Wădden nĕkkăs alšinăn dăɣ-ăddinăt s-isĕm-năk? Wădden nĕja tikunen ăjjootnen s-isĕm-năk?'
40007023	Ăddinăt-en, ašăl-en, ad-hasăn-ănnăɣ s-afălla: 'Năkk ya wăr kăwăn-ĕzzeyăɣ, ajĕjăt-ahi, inămăšrayăn a tămoosăm.' "
40007024	"Ere islăn i-măjrăd-wa-dăɣ s-iket t-jeɣ, ad-itamašal a-wa ĕnnĕɣ, ad-alăh d-ăhalĕs ijrahăn hărăt iɣăšăn ăkall har iwwăḍ tăhunt i-ăssas, idăy fălla-s ehăn-net.
40007025	Ij' akăsa, ărtăynăt timḍĕl d-anji făll-ehăn-en măšan, wăr-oḍa ed iday făll-tăhunt.
40007026	Măšan wa islăn i-măjrăd-in, ăqqima wăr t-ămešăl, olăh d-ere irmas iba n-tayĕtte idăyăn ehăn-net dăɣ-tasĕnjit.
40007027	Ij' akăsa, ărtăynăt timḍĕl d-anji făll-ehăn-en, oḍa, ălhahăm-in s-iyyăt."
40007028	Iḍăs ălxuṭbăt-wen-dăɣ ija Ɣisa tamĕtte, ĕqqălăn-dd ăddinăt ɣas oran imawăn
40007029	făll-ĕjjăruẓăt-i-dăɣ hasăn-ija a-wa isăɣra ed isaɣr'-en s-ălxikmăt n-ere issanăn a-wa iha wădden šund ălɣulam wi n-Ăṭṭăwrăt.
40008001	Ătrară-dd Ɣisa taḍaɣt ɣas, tĕlkăm-as tamĕtte tăjjeet.
40008002	Dăɣ-a-wen-dăɣ ad-has-dd-ilkăḍ ăhalĕs ijraw jĕri, irkăɣ data-s, inn'-as: "Ălɣalim, afăl tărhed a-wen-dăɣ, tăddoobed ad-hi-šĕšdĕjăd."
40008003	Iẓẓăl ăfuss-net, iḍăs-t, inn'-as: "Ărheeɣ-t, išdaj." Šăddij dăɣ-jĕri ălwăqq-wen-dăɣ.
40008004	Inn'-as Ɣisa ḍarăt-a-wen: "Wăr jed isălan i-ăwadĕm wăl' iyyăn n-a-s năkk a kăy-ăzozăyăn, ĕglĕw, sĕkĕn iman-năk i-u-tikutawen, tĕjĕd takute ta s-inna ănnăbi Mosa dăɣ-isălan n-tĕšĕdje n-kăl-jĕri i-ad-umas a-wen tajuhe i-tamĕtte n-a-s tĕzzăyăd."
40008005	Ijjăš Ɣisa ḍarăt-a-wen aɣrĕm wa n-Qăfărnaxum, ilkăḍ-as kăbtăn iyyăn, ad-t-ilaqqăd, ijann'-as:
40008006	"Ălɣalim, ănaxdim-in insa ɣur-ehăn, tĕbdan-t tiẓẓurt d-tisnant."
40008007	Inn'-as Ɣisa: "Ad-t-asăɣ, zuzĕyăɣ-t."
40008008	Ăwwežăb-as kăbtăn, inn'-as: "Aha-aha ălɣalim! Wăr-ănhăjjăɣ d-ad-tĕkkĕd ehăn-in, tĕjjĕšăd-t, ănn ɣas tăfert, ad-izzĕy ănaxdim-in
40008009	făl-a-s năkk-i-hi, ĕllan-t imănokalăn daw-t-ĕlleɣ, leɣ daɣ năkk ĕssărdusa daw-i t-ĕllanen; e-d ĕnneɣ i-iyyăn: 'Ǝglĕw', ad-iglĕw; e-d ĕnnĕɣ i-wa iyyăḍăn: 'Ǝyyăw', ad-hi-dd-ass. Akli-nin daɣ e-d has-ĕnneɣ: 'Ăj a-wa', ad-t-ăj."
40008010	Islă Ɣisa i-măjrăd-wen-dăɣ ija kăbtăn ɣas, ijrăẓ-as ălxal-net; innăḍ-dd ḍarăt-a-wen s-ăddinăt wi has-ĕlkamnen, inn'-asăn: "Ăsidătteɣ-awăn a-s, wăla dăɣ-ăkall wa n-Iṣrayil, wăr kăla ĕnhăyăɣ ere s-ogdăh immun-net d-wa n-ăhalĕs-i-dăɣ.
40008011	Ăssiilmădăɣ-kăwăn a-s ilkam ad-dd-asĕn ăddinăt ăjjootnen, dd-falnen emăynăj d-atăram ĕnɣĕymĕn d-Ibrahim d-Isxaqq d-Yaqub dăɣ-amăjaru wa madăn-ăj dăɣ-Tĕmmĕnĕya n-Măssinăɣ.
40008012	A-s ij'-a-wen, ăddinăt wi s-ăniihăjja a-s ĕntăneḍ a ănnuflăynen dăɣ-Tĕmmĕnĕya n-Măssinăɣ, ad-hin-ĕtwĕjărăn dăɣ-tihay ti n-ajăma, ad-hallăn, ẓimĕkărkiẓăn isenăn făl tămujriẓt."
40008013	Innă Ɣisa ḍarăt-a-wen i-kăbtăn: "Ǝglĕw, ijrăw-ak Măssinăɣ a-wa s-tomănăd." Izzăy ănaxdim-net ăssaɣăt-wen-dăɣ.
40008014	Ifăl Ɣisa dihen, ikkă ehăn wa n-Bĕṭrus. A-s hin-iwwăḍ, tĕnsa taḍăggalt n-Bĕṭrus, tărmas-tăt tenăde.
40008015	Iḍăs afuss-net, tărẓa fălla-s tenăde, tĕbdăd, tăsmăjarăt-t.
40008016	Toḍa tăfukt ɣas, ămewăyăn-dd săr-s imĕlšan ăjjootnen, innă tăfert ɣas, ĕzzayăn; ăzozăy daɣ dihen e d t-illăm ere ărhinăn.
40008017	Ijă a-wen i-ad-itbĕt a-wa innă ănnăbi Saya a-s innă: "Iḍkăl fălla-năɣ ălɣibăn-nănăɣ, ăzozăy-anăɣ dăɣ-turhĕnnawen-nănăɣ."
40008018	Inhăy Ɣisa aɣliɣĕli wa t-dd-ja tamĕtte s-ĕjut ɣas, innă i-inĕṭṭulab-net, ad-ĕjlĕyăn ejănš s-ašrut wa iyyăḍăn.
40008019	Ilkăḍ-as-dd ălɣalim n-Ăṭṭăwrăt iyyăn, inn'-as: "Ălɣalim, e-s tĕkked-dăɣ, ĕlkamăɣ-ak."
40008020	Inn'-as Ɣisa: "Ibăggan lan tihaliwen, igḍaḍ lan iskak măšan, Ăgg-ăgg-adĕm, wăr ila wăla edăgg dăɣ-issĕnsă eɣăf-net."
40008021	Iggăd-dd ăhalĕs iyyăn irhan alkum-has, inn'-as: "Ălɣalim, ăkf'-ahi turhajăt n-ad-ăglăɣ ĕẓkăɣ abba-nin, ĕqqĕlăɣ-dd, ĕlkĕmăɣ-ak."
40008022	Inn'-as Ɣisa: "Ǝlkĕm-ahi, tĕyyĕd fălla-k inĕmmuttan ad-ĕẓkĕn inĕmmuttan-năsăn."
40008023	Ănmăjjaš Ɣisa turăft n-aman d-inĕṭṭulab-net ḍarăt-a-wen,
40008024	wăr-ăhojăn a-s aḍu-i-dăɣ ăṣṣoohen-da-dăɣ dd-inkărăn, ad-tibhilbĕhilnăt tinăzzămăren i-turăft siha d-siha. A-s ităjj a-wen-dăɣ, Ɣisa ĕnta, iṭṭas.
40008025	Ǝssĕnkărăn-t inĕṭṭulab-net dăɣ-eḍĕs, ĕnnăn-as: "Ălɣalim, agĕẓ-anăɣ, nĕhlăk."
40008026	Inkăr-dd, inn'-asăn: "Ma kăwăn-ăssirmăɣăn? Tĕmmĕtkit ija immun-năwăn!" Ibdăd ălwăqq-wen, ăsmăhăḍ făll-aḍu d-ejănš, sămmeḍ-in a-wen-dăɣ iket-net.
40008027	Ǝqqălăn-dd ɣas inĕṭṭulab oran imawăn, jannen: "Uwwuww! Wa ăwadĕm s-wăla aḍu d-ejănš, sajadăn-as, ma ămoos?"
40008028	Ăsjăn Ɣisa d-inĕṭṭulab-net făll-ašrut n-ejănš wa n-teje ta n-Gadara ɣas, ĕlkăḍăn-as-dd ĕssin imĕlšan ĕzzaɣnen tiɣĕnneren, janen tăllăbăst-ta-dăɣ s-ăbas t-illa ere ihălăn ad-dd-ăj tiṭṭ-ten-dăɣ hăn.
40008029	Ǝnhăyăn Ɣisa ɣas, ăɣwătten alšinăn, ad-jannen: "Ya Rure-s n-Măssinăɣ, ma dăɣ-năɣ tărhed? Ajăn tissust-nănăɣ a-s dd-tosed iket-di dd-tiwĕḍ tăqqăn n-a-wen?"
40008030	Ḍann tahrut n-ĕlxĕnžărăn dăɣ-attayăn n-dihen,
40008031	dălăn alšinăn Ɣisa, ĕnnăn-as: "Kunta takkăsăd-anăɣ dăɣ-ăkall, suk-anăɣ tahrut ta n-ĕlxĕnžărăn."
40008032	Inn'-asăn: "Ăglăt!" Ǝzjărăn alšinăn meddĕn-ĕnnin, ĕjjăšăn ĕlxĕnžărăn, ad-dd-titrĕktĕrikăn, wa-dăɣ n-afălla n-taḍaɣt, tiḍĕwăn dăɣ-ejănš, tattăn-tăn aman.
40008033	Ošălăn imăḍanăn-năsăn s-aɣrĕm, jăn isălan n-a-wa ijăn d-a-wa dd-išreyăn făll-imĕlšan wi n-ĕssin i-ăddinăt.
40008034	A ĕnḍărrăn, aɣrĕm iket-dăɣ-net da-dăɣ dd-izjărăn s-Ɣisa, ĕnhăyăn-t ăddinăt ɣas, ad-t-tĕddalăn dăɣ-ad-ifĕl ăkall-năsăn.
40009001	Ijjăš Ɣisa ḍarăt-a-wen turăft n-aman, ijlăy ejănš s-taɣrĕmt ta-net.
40009002	Diha-dăɣ hin-ĕwwăḍăn a-s ăddinăt-da-dăɣ, ămisawăyăn ănabdon insan făll-asĕftăɣ. Inhăy Ɣisa immun-năsăn ɣas, innă i-anăbdon: "Alyaḍ-in, wăr tĕkkesăd ăṭṭăma, ibăkkaḍăn-năk, ătwănšăn-ak."
40009003	Diha-dăɣ d-innă a-wen-dăɣ, a dd-ĕggădăn ălɣulam n-Ăṭṭăwrăt, ad-jannen dăɣ-iman-năsăn: "Wa ĕnta, ăskafăr."
40009004	Ilmăd Ɣisa ɣur-iman-net a-wa ihăn inĕzjam-năsăn, a-wen-dăɣ a făl hasăn-inna: "Ma itajjăn erk ĕnniyăt-wa-dăɣ dăɣ-ulhawăn-năwăn?
40009005	Ma ojărăn tărăɣse jer-ad-tĕnnĕd i-ăwadĕm: 'Ătwănšăn-ak ibăkkaḍăn-năk', d-ad-has-tĕnnĕd: 'Ǝbdĕd, ĕrjĕš?'
40009006	Ašăl-i, ăssiilmădăɣ-kăwăn a-s Ăgg-ăgg-adĕm, ijraw făll-ărori n-ăkall turhajăt n-tenăšše n-ibăkkaḍăn." Innă Ɣisa ḍarăt-a-wen i-anăbdon: "Ǝbdĕd, ĕḍkĕl asĕftăɣ-năk, ĕqqĕl ehăn-năk."
40009007	Ibdăd, iqqăl ehăn-net.
40009008	Tărmăɣ tamĕtte ta tĕnhăyăt a-wa ijăn, ad-tiimĕlĕn ăddinăt Măssinăɣ-i ikfăn dăgg-adĕm tădabit togdăhăt d-a-wa-dăɣ.
40009009	Ifăl Ɣisa dihen ḍarăt-a-wen, inhăy ănarmas n-tiwse s-isĕm-net Mătti ăqqiima dăɣ-edăgg n-ălxidmăt-net, iɣr'-e, inn'-as: "Ǝlkĕm-ahi"; ibdăd Mătti, ilkăm-as.
40009010	Ăsmăjarăt Mătti Ɣisa s-ehăn-net ḍarăt-a-wen. Itaɣăyma Ɣisa dăɣ-edăgg wa n-imĕnsiwăn a-s erk ăddinăt han inarmasăn n-tiwse ăjjootnen da-dăɣ, osăn-dd, ănɣăymăn dăr-s ĕnta d-inĕṭṭulab-net.
40009011	Ǝnhăyăn-t hărăt dăɣ-kăl-faris t-ĕllanen dihen ɣas, ĕnnăn i-inĕṭṭulab-net: "Ma isaharăn ălɣalim-năwăn imĕnsiwăn d-inarmasăn n-tiwse d-erk ăddinăt-wi-dăɣ?"
40009012	Isl'-asăn Ɣisa ɣas, innă: "Ăddinăt ăssoxătnen, wăr-ămɣatărăn s-lăxtur; imarhinăn a săr-s ămiɣatărnen."
40009013	Inn'-asăn daɣ: "Ma ămoos ălmăɣna n-a-wa s-inna Măssinăɣ dăɣ-măjrăd-net: 'Ojăr a-s ɣur-i la tăhanint idĕm uhĕn tikutawen.' A-wen ălmăɣna-net a-s, năkk, wăr dd-ămešălăɣ s-ăddinăt wi ordănen iman-năsăn iqqud, inăsbăkkaḍăn a-s dd-ămešălăɣ i-ad-tăn-ăɣlĕsăɣ."
40009014	Osăn-dd inĕṭṭulab n-Exya Ɣisa ḍarăt-a-wen, ĕnnăn-as: "Mafăl năkkăneḍ d-kăl-faris nĕtuẓam dehiyyăn, a-s ija a-wen, inĕṭṭulab wi-năk, wăr tuẓamăn?"
40009015	Issăɣlăy-tăn Ɣisa tangalt dăɣ-hasăn-inna: "Ajăn kăl-tuksest ilzam-tăn ăẓum tăn-ăẓiẓăkănẓărăn a ikka ămaẓlay ill'-e jere-săn? Ǝlkamăn išilan-wi dăɣ-tăn-mad-ifĕl ămaẓlay, dihen, ad-ĕjrĕwăn s-ăẓum.
40009016	Wăr t-illa ere itĕggatăn tikĕst i-temălsit wăššărăt s-taswĕḍt n-tabdoɣt tăynayăt; afăl ija a-wen, ad-dd-tărkĕb taswĕḍt ta tăynayăt temălsit, tăj amĕnd ojărăn wĕnnin.
40009017	Ăddinăt, wăr tĕjjĕn aman n-lăɣnăb ăynaynen, ăxxiimmărnen dăɣ-ijdad; ere ijăn a-wen har kăfăn aman-ĕnnin dăɣ-ijdad, ad-has-sĕbbuqqen ijdad-net, ifut dăɣ-lăɣnăb hakd-dăɣ dăɣ-ijdad. Aman n-lăɣnăb ăynaynen, ăxxiimmărnen, iddidăn ăynaynen a dăɣ-tăn-itajj ăwadĕm, dihen, wăr-e ifut măssi-săn dăɣ-wi wăla wi."
40009018	Ămmiijrăd Ɣisa i-tamĕtte dăɣ-isălan-win-dăɣ a-s a ĕnḍărrăn-dăɣ, iyyăn dăɣ-imănnăhăḍăn n-taɣrĕmt-en-dăɣ da-dăɣ t-dd-osăn, irkăɣ data-s, inn'-as: "Talyaḍt-in, iket tăt-ăba măšan nidawet săr-s, sĕnsĕd fălla-s ăfuss-năk, ad-dd-tĕddăr."
40009019	Ibdăd Ɣisa, ăddew dăr-s ĕnta d-inĕṭṭulab-net.
40009020	Igla har šik-dăɣ tamăḍt tiyyăt lat măraw iwĕtyan d-ĕssin ijammăḍ-tăt ašni da-dăɣ dd-mălăt ḍara-s, ḍăs afăr n-erăswăy-net
40009021	ed a-s tăjj a-wen-dăɣ, janna dăɣ-iman-net: "Afăl ḍăsăɣ wăla-dăɣ erăswăy-net, ad-ĕzzĕyăɣ."
40009022	Innăḍ-dd săr-s Ɣisa, inhăy-tăt, inn'-as: "Talyaḍt-in, wăr tĕkkesăd ăṭṭăma, ăzozăy-kăm immun-năm." Tĕzzăy tamăḍt ăssaɣăt-wen-dăɣ.
40009023	A-s hin-iwwăḍ Ɣisa d-inĕṭṭulab-net ehăn n-emănnăhăḍ, inhăy imăwatăn n-tiɣnab ti n-uḍĕf n-iba d-ăddinăt wi hasăn-hallănen, ăsikălăl a-wen-dăɣ iket-net, ja tăkat dăɣ-išĕnnawăn.
40009024	Omăr s-ad-ĕzjărăn ăddinăt fălla-s ed inn'-asăn: "Tarat, wăr tăt-ăba, eḍĕs ɣas a ja." Jăn-t tekăškăšt.
40009025	Tĕzjăr fălla-s tamĕtte ɣas, ijjăš ehăn wa dăɣ-tĕnsa talyaḍt, irmăs-tăt-dd s-ăfuss, tĕnkăr-dd.
40009026	Ǝntăjăn isălan n-a-wen-dăɣ dăɣ-teje-ten-dăɣ iket-net.
40009027	Ašăl iyyăn, irjaš Ɣisa a-s t-ăɣrăn ĕssin imĕddorɣal, ăsiɣăren, jannen-as: "Ya Ăgg-Dawĕd, aḍĕn-anăɣ tăhanint!"
40009028	Iwwăḍ-in Ɣisa ehăn wa ikka, ĕjjăšăn-t-dd fălla-s imĕddorɣal ĕnnin n-ĕssin ɣas, inn'-asăn: "Ak tidĕt-dăɣ a-s tĕflasăm a-s ăddobeɣ ad-arăɣ tiṭṭawen-năwăn?" Ǝnnăn-as: "Ălɣalim, nĕflas a-wen."
40009029	Iḍăs Ɣisa tiṭṭawen-năsăn, inn'-asăn: "Itwĕjjet-awăn a-wa dăr-ogdăh immun-năwăn."
40009030	Ămerănăt tiṭṭawen-năsăn măšan, ikna asĕmmăhĕḍ dăɣ-săn, inn'-asăn: "He kăwăneḍ! Wăr jem isălan n-a-wa ijăn dăɣ-ăwadĕm wăl' iyyăn",
40009031	măšan, ĕzjărăn ehăn fălla-s ɣas, ĕffăyăn isălan dăɣ-ăkall iket-net.
40009032	Diha-dăɣ d-ĕglăn imĕddorɣal, a-s amălšon iyyăn s-ikras alšin wa t-ihăn ilĕs-net da-dăɣ săr-s dd-ăwwăyăn ăddinăt.
40009033	Ikkăs dăɣ-s Ɣisa alšin wa t-ihăn, ad-itamăjrad. Tĕqqăl-dd tamĕtte ɣas tor' emm, janna: "Wăr kăla ătwănhăy šund a-wa-dăɣ dăɣ-ăkall wa n-Iṣrayil."
40009034	Măšan, kăl-faris ĕntăneḍ a jannen: "A-wa tărna n-Iblis-i n-ămănokal n-alšinăn a-s itakkăs alšinăn dăɣ-ăddinăt."
40009035	Ăllil Ɣisa ḍarăt-a-wen iɣărman d-tidbi iket-năsnăt, isaɣra dăɣ-ihănan n-ăddin wi n-kăl-Ălyăhud, ixaṭṭăb Ălĕnžil wa n-Tĕmmĕnĕya n-Măssinăɣ, izizuy ăddinăt dăɣ-turhĕnnawen d-ălɣibăn.
40009036	Inhăy Ɣisa tamĕtte ta tăjjet has-tĕlkămăt ɣas, tănɣ'-e tăhanint-net; inhăy fălla-săn alĕḍḍeš d-ezărri, olăhăn-as ɣas d-tihatten wăren la amăḍan.
40009037	Innăḍ-dd s-inĕṭṭulab-net, inn'-asăn: "Ašĕkrĕš ăggolăt, ĕttăɣam ijjĕt măšan, wăr-ĕjjĕtăn inaxdimăn t-olăynen.
40009038	Ădĕlăt măssi-s n-ašĕkrĕš i-ad-dd-išĕmmišĕl inaxdimăn olăynen ašĕkrĕš-net."
40010001	Iɣră-dd Ɣisa ḍarăt-a-wen inĕṭṭulab-net wi n-măraw d-ĕssin, ikf'-en tărna n-ukĕs n-alšinăn dăɣ-ăddinăt d-azuzi n-ăddinăt dăɣ-turhĕnnawen d-ălɣibăn.
40010002	Ismawăn n-inĕṭṭulab wi n-măraw d-ĕssin ăsnăfrăn da: Simyon wa s-itawănna Bĕṭrus d-ă/n/na-s Idris; Yaqub wa n-ăgg Zăbdi d-ă/n/na-s Exya;
40010003	Fĕlibb d-Bărtălămma; Tomi d-Mătti wa n-ănarmas n-tiwse; Yăqub ăgg Ălfa d-Tade;
40010004	Simyon wa n-Kăna d-Yăhudĕs wa n-Isxaryut-i t-e-isĕssăɣdărăn.
40010005	Ǝntăneḍ-den-dăɣ inĕṭṭulab wi n-măraw d-ĕssin ăšmašăl Ɣisa s-innă: "Wăr tĕkkem tiwsaten ti n-inĕẓẓulam, wăr tĕjješăm aɣrĕm n-kăl-Sămari;
40010006	wăr tĕkkem ar tamĕtte ta n-kăl-Iṣrayil tăssujjălăt šund tihatten.
40010007	Dăɣ-tekle-năwăn, ăxṭĕbăt i-ăddinăt a-s Tĕmmĕnĕya n-Măssinăɣ, tohăẓ-dd.
40010008	Zuzĕyăt imarhinăn, sĕnkărăm-dd inĕmmuttan, šĕšdĕjăm ăddinăt wi ijrăw jĕri, tĕkkĕsăm alšinăn dăɣ-imĕlšan; ănnuɣmăt n-Măssinăɣ wa tĕjrăwăm bănnan, ăkfăt-t i-ăddinăt bănnan.
40010009	Wăr tiwĕyăt orăɣ, wăla aẓrĕf, wăla totĕyya dăɣ-fărtĕmatăn-năwăn,
40010010	wăr tiwĕyăt šăkkoš, wăla anăkăbba săl wa tĕlsăm, wăla tifădelen săl ti sălăm, wăla tăborit ed, wăr t-ih' ăššăk a-wen, hak ănaxdim-dăɣ, ărhuj-as ălxaqq n-tide-net.
40010011	Aɣrĕm d-tadăbayt tĕjjăšăm-dăɣ, sĕstĕnăt d-ere wa s-ăniihăjja ad-ɣur-s tĕzzubbem, tĕzzubbem ɣur-s har ašăl wa d-tăssawăḍăm tekle.
40010012	Ehăn tĕjjăšăm-dăɣ, ăjrăt fălla-s ăssălam;
40010013	afăl kăwăn-ăsbărrăkăn mĕssaw-s, sănsăt fălla-săn ălxer wa tăwwayăm; kunta daɣ wăr kăwăn-ăsbărrăkăn mĕssaw-s, ăglăt d-ălxer-năwăn.
40010014	Ehăn, wăla aɣrĕm, tosăm-dăɣ, har wăr kăwăn-ăsbărrăkăn mĕssaw-s, meɣ unjăyăn s-asjĕd i-măjrăd-năwăn, ĕzjărăt-t, tăbbăkbăkăm iḍarăn-năwăn i-ad-wăr kăwăn-ilĕttăɣ wăla ăboqqal-net.
40010015	Ăsidătteɣ-awăn a-s ehăn-en-dăɣ, meɣ aɣrĕm-en-dăɣ, ašăl wa ilkămăn, tojăr tisnant ta t-madăt-tărmĕs ta tărmăsăt iɣărman wi n-Sodoma d-Gomora."
40010016	Inn'-asăn daɣ: "Ǝnhĕywăt, năkk da-dăɣ kăwăn-ăšimašălăn i-ad-talăhăm d-tihatten ĕllanen jer-tiɣĕs; udaɣăt i-iman-năwăn šund taššălen, ijjĕšet-kăwăn ălɣafyăt wa ihăn tidăberen.
40010017	Agĕẓăt iman-năwăn dăɣ-dăgg-adĕm; ad-kăwăn-ĕjĕn dăɣ-ifassăn n-ĕlxĕkum, ĕjĕn dăɣ-wăn tiwit dăɣ-ihănan n-ăddin wi n-kăl-Ălyăhud.
40010018	Dăɣ-tĕssĕba n-isĕm-in wa kăwăn-iwarăn, ad-hawăn-aškĕn ăddinăt s-gĕfărăn d-imănokalăn, tăttărmăsăm-dd săr-săn, măšan ad-umas a-wen ĕssĕbab făl tămoosăm tijuhawen-in, tĕjĕm isălan-in i-tiwsaten ti n-inĕẓẓulam.
40010019	Afăl tĕttărmăsăm, wăr tăšăwwašăt dăɣ-isălan n-a-wa mad-tĕnnĕm d-ĕmmĕk wa s-tăn mad-tĕnnĕm, ed afăl tăbokăm i-măjrăd, ad-kăwăn-itwĕkf a-wa mad-tĕnnĕm,
40010020	făl-a-s wădden kăwăneḍ a maden-ămmăjrăd, Unfas wa n-Abba-năwăn a madăn-ămmăjrăd dăɣ-idăggan-năwăn.
40010021	Ad-isĕttărmĕs ăwadĕm ă/n/na-s i-ad-ămmăt, isĕttărmĕs abba rure-s i-ad-ămmăt, ănnăbdădăn aratăn d-imărawăn-năsăn, ĕjĕn iman n-imărawăn-năsăn;
40010022	ad-dăr-wăn akĕḍăn ăddinăt iket-năsăn dăɣ-ăddimmăt n-isĕm-in wa kăwăn-iwarăn măšan ere ibdădăn s-ăṣṣahăt dăɣ-immun-net, ad-iɣlĕs.
40010023	Afăl kăwăn-ăqquzzăben ăddinăt dăɣ-aɣrĕm iyyăn, jawăḍăt-asăn s-iyyăn; ăsidătteɣ-awăn a-s, a-s dd-e-săɣlĕyăm iɣărman n-Iṣrayil iket-năsăn, iqqal-dd Ăgg-ăgg-adĕm."
40010024	"Wăr t-illa ănăṭṭalib ufan ălɣalim-net wăla akli ufan măssi-s,
40010025	igdăh ɣas i-ănăṭṭalib, ad-ăttiilăl ălɣalim-net, ăttiilăl daɣ akli măssi-s. Kunta ăddinăt wăla măssi-s n-ehăn, jăn-as isĕm Abălzăbil, a-wen Iblis, ăb' ăṭṭăma n-a-wa he-ĕnnĕn făll-inalkimăn-net; ad-fălla-săn ĕnnĕn a ojărăn a-wa ĕnnăn făll-măssi-s n-ehăn."
40010026	"Ǝnneɣ-awăn: Dăgg-adĕm, wăr tăn-tăksuḍăm. Wăr t-illa a ăttunkălăn s-wădden ad-dd-infilĕl, wăr t-illa a iffarăn s-wădden ad-dd-iffukkăr.
40010027	A-wa hawăn-janneɣ dăɣ-takše, ănnăt-t s-afălla dat-ăddinăt iket-năsăn; a-wa hawăn-ăsmătăktăkăɣ, săqqĕyyăt-t făll-afălla n-ihănan.
40010028	Wăr tăksuḍăm dăgg-adĕm-i wăren ăddoobăt ar tenăɣe n-taɣĕssa, wăr-ăddoben tenăɣe n-iman; ănn-ak, uksaḍăt Wa ăddoben ad-ihlĕk iman hakd taɣĕssa dăɣ-žohănnăma.
40010029	Ɣur-wăn, wădden igḍaḍ ĕssin, tămma ɣas a nazzăn? Hakd a-wen-dăɣ, wăr-ilkem ad-dăɣ-săn oḍa iyyăn, a ikkăs Abba-năwăn wăr otes s-a-wen,
40010030	wăla amẓadăn n-iɣăfawăn-năwăn, ăḍḍinăn.
40010031	Wăr tărmeɣăm, tojărăm abrĕk n-igḍaḍ ălqim."
40010032	"Ere ăsjăyhăn dăgg-adĕm a-s năkk a t-ilăn, ad-sĕjjĕyhăɣ năkk-dăɣ Abba-nin-i ihăn išĕnnawăn a-s ăwadĕm-en, i-nin;
40010033	ere daɣ wa hi-ăkkuddălăn dat-dăgg-adĕm, ad-t-ĕkkuddĕlăɣ năkk-dăɣ dat-Abba-nin-i ihăn išĕnnawăn."
40010034	Olăs daɣ, inn'-asăn: "Wăr teɣalăt ălɣafyăt ad-dd-ăwwăyăɣ s-ăkall, tăkoba, wădden ălɣafyăt a săr-s dd-ăwwăyăɣ.
40010035	Năkk, oseɣ-dd i-ad-ibḍĕw ăhalĕs d-ti-s, tĕbḍĕw talyaḍt d-ma-s, tĕbḍĕw tamăḍt d-taḍăggalt-net,
40010036	umasăn kăl-ehăn n-ăwadĕm išĕnja-net.
40010037	Ere hi-ăssofăn ti-s meɣ ma-s, a-di, wăr-ănhăjja ad-umas ănăṭṭalib-in, ere daɣ wa hi-ăssoofăn rure-s meɣ elle-s, wăr-ănhăjja ad-umas ănăṭṭalib-in.
40010038	Ere wa wărăn ăsdăw i-aḍkul n-tajĕttewt-net ta n-tamăttant, ilkĕm-ahi, a-di, wăr-ănhăjja d-ad-umas ănăṭṭalib-in.
40010039	Ere wa wărăn idgeẓ ar dăɣ-igguẓ n-iman-net dăɣ-ăddunya-ta-dăɣ, ad-ifut dăɣ-ălžănnăt, măšan, wa irḍăn ăfota dăɣ-iman-net dăɣ-ăddunya-ta-dăɣ, dăɣ-ăddimmăt-in, ăwadĕm-en, ad-iɣlĕs dăɣ-ălaxărăt."
40010040	Inna daɣ: "Ere kăwăn-ăsbărrăkăn, năkk a ăsbărrăk, wa hi-ăsbărrăkăn, wa hi-dd-ăsmašălăn a ăsbărrăk.
40010041	Ere ăsbărrăkăn ănnăbi dăɣ-tĕssĕba n-a-wa s-iqqăl ănnăbi, ĕlkamăn dăɣ-s imraš šund wi mad-ijrĕw ănnăbi; ere ăsbărrăkăn ere oɣadăn dat-Măssinăɣ dăɣ-tĕssĕba n-iqqud-net, ilkam ad-ijrĕw imraš šund wi mad-ijrĕw ere oɣadăn dat-Măssinăɣ.
40010042	Ere wa issĕswăn wăla-dăɣ alkas n-aman sămmeḍnen i-iyyăn dăɣ-inĕṭṭulab dăɣ-tĕssĕba n-a-wa s-ămoos ănăṭṭalib-in, ăsidătteɣ-awăn a-s, wăr t-e-ijmăḍ marušăt n-emărked wa ămešăl."
40011001	Issĕmdă Ɣisa asĕmmĕtăr n-inĕṭṭulab-net wi n-măraw d-ĕssin ɣas, ifăl dihen, ad-isaɣra ăddinăt, ixaṭṭăb dăɣ-iɣărman wi n-teje-ten-dăɣ.
40011002	Iha Exya takărmut a-s islă ijităn n-Ălmasex, ăšmašăl săr-s hărăt dăɣ-inĕṭṭulab-net
40011003	i-ad-has-t-dd-sĕstĕnăn kunta ĕnta a-s Wa s-ătwănnă ilkam ad-dd-ass meɣ ilkam ere săl ĕnta. Osăn-t-dd inĕṭṭulab-win-dăɣ, ĕllăɣen-as a-wa innă Exya.
40011004	Ăwwežăb-asăn Ɣisa, inn'-asăn: "Ǝqqĕlăt Exya, suɣĕlăm-as a-wa s-tĕslăm d-a-wa tĕnhăyăm;
40011005	ănnăt-as: imĕddorɣal hannăyăn; inĕbdan rajjăšăn, wi ijrăw jĕri tišdajăn, imẓaj sallăn; inĕmmuttan nakkărăn-dd; tilăqqiwen, sallănăt i-Ălĕnžil.
40011006	Tĕnḍĕḍ i-ere wa dăɣ-i wărăn ij' ăššăk."
40011007	Ǝglăn meddĕn-winnin dd-ămešălnen ɣas, ădwănnăt Ɣisa i-tamĕtte dăɣ-isălan n-Exya, inn'-asăn: "Ak, a-s tĕzjărăm s-tenere, ma tĕnhăyăm? Ak teẓewt ăsiwălawăl aḍu a tĕnhăyăm? Ăbo!
40011008	Adiš ma tĕkkăm i-ad-t-tĕnhĕyăm? Ak ăhalĕs ăsisahăɣăn ašăl a tĕnhăyăm? Ǝnhĕywăt-tăn-ak ăddinăt wi sasahaɣnen ašăl, ihănan n-imănokalăn a ĕzzaɣăn?
40011009	Adiš ma tĕkkăm i-ad-t-tĕnhĕyăm? Ak ănnăbi a tĕnhăyăm? Tidĕt lab a-s ănnăbi, ăssiilmădăɣ-kăwăn a-s ere ojărăn tumast n-ănnăbi a tĕnhăyăm.
40011010	Ǝnta-en-dăɣ a făl innă ĕlkĕttab n-Măssinăɣ: 'Ǝnhĕy! Ăzizărăɣ-ak anămmašul-in wa he-iknĕn tabarăt-năk.'
40011011	Ăsidătteɣ-awăn a-s wăr torew tamăḍt ăhalĕs wăr-ojer Exya wa n-Enĕsselmăɣ măšan hakd-a-wen-dăɣ, wăr t-illa ere t-wărăn ojer dăɣ-Tĕmmĕnĕya n-Măssinăɣ.
40011012	Ɣur-ašăl wa dd-osa Exya har ašăl-i-dăɣ, ija amjăr ăṣṣoohen făll-ujĕš n-Tĕmmĕnĕya n-Măssinăɣ; amjăr-en, wăr dăɣ-s ikărrĕš ašăl ar ăddinăt wi ĕkfărnen
40011013	făl-a-s, ănnăbităn wi dd-ăzzarnen i-Exya iket-năsăn, hakd-dăɣ alămăr wa n-ănnăbi Mosa, ălolăy a-wen-dăɣ iket-net dăɣ-isălan n-Tĕmmĕnĕya n-Măssinăɣ hundăɣ har ašăl-i-dăɣ n-ăzzăman wa n-Exya wa n-Enĕsselmăɣ.
40011014	Kunta făw ad-tăqbĕlăm s-a-wen-dăɣ, ălleɣeɣ-awăn a-s dăɣ-ănnăbităn, ĕnta a-s ănnăbi Ɣĕli wa s-ătwănna ilkam ad-dd-alĕs uɣĕl.
40011015	Ămăra, ere ilăn timĕẓẓujen s-islă-dăɣ, isăjdet!"
40011016	Olăs daɣ Ɣisa, inn'-asăn: "Ak, mi dăr-mad-sĕnnĕfăqqăɣ ĕzzurĕyyăt ta-dăɣ? Tănifăqqa ɣas d-ălžămaɣăt n-aratăn janen aɣrĕf dăɣ-tĕfărre, jannen iyyăḍ i-wi iyyăḍnen:
40011017	'Ǝnhĕywăt, kăwăneḍ, wăr lem asăfar; nĕwăt-awăn taɣănibt, tunjăyăm s-dăllol! Nĕnẓăr-awăn tiswal n-tisnant măšan, wăr tĕṭṭefăm iba!'
40011018	Exya, ăzzăman wa dd-osa, wăr-itĕtt imĕnsiwăn olaɣnen, wăr-isĕss aman n-lăɣnăb ăxxiimmărnen, ĕnnăn fălla-s ăddinăt: 'Ih'-e alšin',
40011019	išrăy-t-dd Ăgg-ăgg-adĕm, ĕnta itihăr dăr-wăn a-wa tăttăm d-a-wa săssăm, ɣas tĕnnăm dăɣ-s: 'Wa ĕnta, insăy, irăf aman n-lăɣnăb wi ăxxiimmărnen, inarmasăn n-tiwse d-ălfusaɣ wi iyyăḍnen a-s imidiwăn-net.' Ăsidătteɣ-awăn a-s: 'Sărho wa dd-ifălăn Măssinăɣ, ijităn n-ăwadĕm a t-isatbatăn.' "
40011020	Ăsmăqqa Ɣisa ḍarăt-a-wen făll-iɣărman wi dăɣ-ija tikunen ăjjootnen măšan, ăsɣărăn-as ulhawăn-năsăn, unjăyăn ătubăn.
40011021	Inn'-asăn: "Imĕskay kăl-Qorazin d-kăl-Băṭsăyda, ălmăṣṣibăt ɣas a fălla-wăn maden-iḍĕw ed ĕnnăr iɣărman wi n-Tir d-Săyda ĕzzăɣăn inĕẓẓulam a dăɣ-jănăt tikunen-ti-dăɣ jănen ɣur-wăn, ăru d-ĕlsăn šakutăn, ĕblĕnbulun dăɣ-eẓĕd făl tĕmɣăre n-tătubt-năsăn.
40011022	A-wen-dăɣ a fal hawăn-janneɣ a-s ašăl wa ilkămăn, ad-kăwăn ijjĕš ăddăyyăt ojărăn wa ijjăšăn iɣărman wi n-Tir d-Săyda.
40011023	Kăwăneḍ-i-š ĕzzăɣnen aɣrĕm wa n-Qăfărnaxum, ma tăɣelăm? Tordam a-s aɣrĕm-năwăn ad-itimɣar har awĕḍ išĕnnawăn? Xăram-awăn! Ănn-ak, ad-tĕhĕlĕm ider, wăr kăwăn-dd-e-tawăɣ a săl temse ed tikunen ti jănen ɣur-wăn, ĕnnar janăt dăɣ-aɣrĕm wa n-Sodoma, ăru d-ătubăn imuzăɣăn-net, ăqqayĕm aɣrĕm-năsăn iday har ašăl-i-dăɣ.
40011024	A-wen-dăɣ a făl hawăn-janneɣ, a-s ašăl wa ilkămăn, ad-kăwăn-ijjĕš ăddăyyăt ojărăn wa ijjăšăn aɣrĕm wa n-Sodoma."
40011025	Iḍkăl Ɣisa măjrăd, innă: "Abba, kăyy-i n-Emăli n-išĕnnawăn d-ăkall, timĕlăɣ-kăy făl-a-s hărătăn-wi-dăɣ, tĕffărăt-tăn i-imĕssorha d-imusănăn n-ăddunya-ta-dăɣ măšan, tăsnăfalălăd-tăn-dd wăla i-aratăn.
40011026	Tidĕt Abba, kăyy a tiimĕlăɣ ed ădduuttăt a-s ĕnta-den-dăɣ erhet-năk wa ăhusken."
40011027	Innă Ɣisa i-ăddinăt ḍarăt-a-wen: "Wăr t-illa a-s wădden ij'-e Abba-nin dăɣ-ifassăn-in, wăr t-illa ere hi-ijan muzĕyăt imdan kunta wădden Abba, wăr t-illa daɣ ere ijan muzĕyăt imdan i-Abba kunta wădden năkk-i n-Rure-s-i t-dd-ifălăn d-ere wa s-ărheɣ ad-has-t-zuzĕyăɣ."
40011028	Inn'-asăn daɣ: "Ǝyyăwăt iket-dăɣ-năwăn kăwăneḍ-i ăsifăgga ăẓuk wa tăllinjem, ad-hawăn-sunfăɣ,
40011029	mašălăt erhet wa-nin, tĕyyĕm-ahi ad-kăwăn-săɣrăɣ ed năkk, ăẓeedăɣ, hahi-taẓidert, wăr hi-iha ĕkkĕbru; ĕnta-den-dăɣ a-wa hawăn-ha tăsonfat n-iman-năwăn, tăɣlĕsăm.
40011030	A-wa fălla-wăn ărheɣ, wăr-ăẓẓay, amišĕl n-erhet-in daɣ, i făsuusăn."
40012001	Ašăl iyyăn n-ĕssĕbĕt-i n-ašăl wa n-tăsonfat, irăs Ɣisa d-inĕṭṭulab-net išĕkraš n-ălkăma. Ǝglan dăɣ-a-wen-dăɣ a-s ălluẓăn inĕṭṭulab, ad-nakkăḍăn tiɣăɣănen n-ălkăma, taffăẓăn tiblalen-năsnăt.
40012002	Ǝnhăyăn-tăn hărăt dăɣ-kăl-faris ɣas, ĕnnăn i-Ɣisa: "Ǝnhĕy, ăɣtĕl inĕṭṭulab-năk ed išl'-en a wărăn itĕtwĕjj dăɣ-ašăl wa n-ĕssĕbĕt-i n-tăsonfat."
40012003	Inn'-asăn: "Adiš kăwăneḍ wăr tăɣrem dăɣ-ĕlkĕttab a-wa ij' ămănokal Dawĕd ašăl wa d-ălluẓ ĕnta d-ejhăn-net?
40012004	Ătwănn'-anăɣ, ijjăš ĕnta d-ejhăn-net ehăn n-Măssinăɣ, ad-tattăn tijĕlwen-ti n-tikutawen s-innă alămăr wa n-ănnăbi Mosa, wăr t-illa ere s-xălal tetăte-năsnăt a săl kăl-tikutawen? Tijĕlwen-tin-dăɣ, wăr has-xălalnăt ĕnta wăla ejhăn-net măšan, ălluẓ ɣas, ikš'-enăt ĕnta d-meddĕn wi dăr-ăddew.
40012005	Ajăn wăr tăɣrem dăɣ-alămăr a-s ašăl wa n-ĕssĕbĕt-i n-tăsonfat, kăl-tikutawen wăr hasăn-ămoos anmĕšri i-a-wa innă alămăr afăl ĕxdămăn dăɣ-ehăn n-ămudd wa măqqărăn, ed ĕjrawăn s-ad-ĕnmĕšrĕyăn i-fărĕḍăn wi ătiwăɣtăsnen i-ašăl wa n-ĕssĕbĕt-i n-tăsonfat.
40012006	Ăssiilmădăɣ-kăwăn a-s ehăn n-ămudd wa măqqărăn, ill'-e jere-wăn ere t-ojărăn.
40012007	Xăxx, ĕnnar tĕssanăm ălmăɣna n-a-wa innă Măssinăɣ a-s innă: 'Ojăr a-s ɣur-i la tăhanint idĕm uhĕn tikutawen', iket-di-š, wăr sĕḍlimăm bănnan inĕṭṭulab-wi-dăɣ wăren ĕɣšed hărăt.
40012008	Ăgg-ăgg-adĕm, a ănnihăḍăn dăɣ-a-wa s-ila ăgg-adĕm s-ad-t-ăj d-a-wa s-wăr ila s-ad-t-ăj dăɣ-ašăl wa n-ĕssĕbĕt-i n-tăsonfat."
40012009	Ifăl Ɣisa dihen, ikk' ehăn n-ăddin wa n-kăl-Ălyăhud.
40012010	Diha-dăɣ d-t-ijjăš a-s ăhalĕs iyyăn da-dăɣ s-ăqqur ăfuss-net. Ǝggădăn-dd ăddinăt iyyăḍ s-Ɣisa, ĕnnăn-as: "Ak xălal meɣ xăram ad-izuzĕy ăwadĕm iyyăn dăɣ-ašăl wa n-ĕssĕbĕt-i n-tăsonfat?" Ăsaru ɣas făl t-ĕssĕḍlămăn a-s tammăɣăn.
40012011	Ăwwežăb-asăn Ɣisa, inn'-asăn: "Ǝndek dăɣ-wăn wa s-afăl toḍa tehăle ta n-iyyăt ila dăɣ-anu dăɣ-ašăl wa n-ĕssĕbĕt-i n-tăsonfat, ad-dăɣ-s tăt-ăyy har akĕy ašăl-en tĕzzar?
40012012	Uhĕn kăwăneḍ, wăr tĕjrehăm a-s ăgg-adĕm ufa arĕzzej s-a ăjjeen? Ăssiilmădăɣ-kăwăn a-s wăr t-illa a ăssixrămăn iji n-a olaɣăn dăɣ-ašăl wa n-ĕssĕbĕt-i n-tăsonfat."
40012013	Innă Ɣisa ḍarăt-a-wen i-ăhalĕs wa s-ăqqur ăfuss-net: "Ǝẓẓĕl ăfuss-năk." Iẓẓăl ăhalĕs ăfuss-net, izzăy, olăh ăfuss-net ăssaɣăt-wen-dăɣ d-ăfuss-net wa iyyăḍăn wăr-ijrew hărăt.
40012014	Ǝzjărăn kăl-faris edăgg-en ɣas, ănmănhăyăn jer-iman-năsăn dăɣ-isălan n-ĕmmĕk wa s-mad-ĕjĕn iman-net. Ilmăd Ɣisa a-wa lăbasăn has-kittĕwăn ɣas, ifăl dihen, iglă.
40012015	Dăɣ-tekle-net, ĕlkămăn-as-dd imarhinăn ăjjootnen, ăzozăy-tăn iket-dăɣ-năsăn.
40012016	Hărwa wăr-ifel dihen-dăɣ, ăsmătăr-tăn hullan d-ad-wăr jen isălan n-ere wa ămoos i-ăwadĕm wăl' iyyăn.
40012017	Ămoos a-wen inna a ăssiitbătăn a-wa innă ănnăbi Saya a-s innă, innă Măssinăɣ:
40012018	"Ǝnta da ănaxdim-in wa ăsnăfrănăɣ, ĕnta a ĕkneɣ tărha, ĕnta a dăɣ-ăsriwăn iman-in. Ad-fălla-s sănsăɣ Unfas-in, isĕssiɣĕd inĕẓẓulam dăɣ-iqqud i-Măssinăɣ.
40012019	Wăr t-mad-ijjĕš ăjaḍ, wăr mad-isăqqĕy bănnan, wăr t-illa ere has-madăn-isĕll ăsiɣăyya dăɣ-tišarriten bănnan.
40012020	Wăr mad-ărẓ wăla-dăɣ teẓewt a-wa-dăɣ has-ija iba n-ăddăɣwa Wăr mad-isĕmmĕkĕt wăla-dăɣ tefătelt, ad-isĕjăr ăṭṭăma ăddinăt wi ĕbrărnen, ăj iqqud dăɣ-edăgg iket-net.
40012021	Isĕm-net a madăn-isĕjăr inĕẓẓulam ăṭṭăma."
40012022	Ăwwăyăn-dd ăddinăt s-Ɣisa ḍarăt-a-wen amălšon ăsidărɣăl alšin wa t-ihăn, ikras daɣ ilĕs-net; ăzozăy-t, olăs ahănay, ad-itamăjrad.
40012023	Ǝqqălăn-dd ăddinăt ɣas oran imawăn, ăkuunăn, jannen: "Ămmukkăn ĕnta-i-dăɣ a-s Ăgg-Dawĕd wa s-ătwănna!"
40012024	Ǝslăn kăl-faris i-a-wen ɣas, ĕnnăn: "A-wa Abălzăbil, Iblis wa n-ămănokal n-alšinăn a t-ihan; ĕnta a t-ikfăn tărna ta s-itakkăs alšinăn dăɣ-ăddinăt."
40012025	Ilmăd Ɣisa ɣur-iman-net a-wa zinĕzjumăn, inn'-asăn: "E d t-illăm ĕddĕwĕl s-dd-ĕqqălăn mĕssaw-s ĕknasăn jer-iman-năsăn, ad-t-iba, umas timšar; aɣrĕm daɣ wăla ehăn wa s-dd-ĕqqălăn mĕssaw-s ĕknasăn jer-iman-năsăn, wăr-e ăhaj ibdad.
40012026	Afăl dd-iqqăl Iblis isattăɣ imĕššerĕkăn-net siha d-siha, iman-net ɣas a iknas; ere iknasăn d-iman-net ya, wăr t-illa ĕmmĕk s-ăhoja ibdad.
40012027	Kunta daɣ tĕnnăm năkk, tărna n-Abălzăbil wa n-ămănokal n-alšinăn a-s tăn-takkăsăɣ dăɣ-ăddinăt, adiš, inĕṭṭulab wi-năwăn, ma ămoos isĕm wa s-tăn-takkăsăn dăɣ-ăddinăt? Inĕṭṭulab-năwăn-en-dăɣ, a-s ilkam ad-ăjjayhĕn fălla-wăn, sĕḍlĕmăn-kăwăn,
40012028	măšan, kunta năkk, tărna n-Unfas n-Măssinăɣ a-s takkăsăɣ alšinăn dăɣ-ăddinăt, ăniihăjja a-s ăssiilmăd-kăwăn a-wen a-s Tĕmmĕnĕya n-Măssinăɣ, tĕll'-ee jere-wăn.
40012029	Wăr t-illa ere ăddooben ujĕš n-ehăn n-ăhalĕs n-anăkfor, awĕy ilalăn n-ehăn-net ar s-ad-t-ikrad tĕzzar; dihen, ad-udabăt terăẓẓe n-ehăn, awĕy a-wa t-ihăn.
40012030	Ere hi-wărăn irha-dăɣ, a-di, ašănjo-nin; ere daɣ wa hi-wărăn itilal s-asdu, ašĕmmăhĕš ɣas a t-išlan."
40012031	Inn'-asăn daɣ: "Ăssiilmădăɣ-kăwăn a-s abăkkaḍ ămešăl ăgg-adĕm d-asĕkkufăr ija-dăɣ, ăddoobăt Măssinăɣ ad-has-t-in-ănš măšan ere ăskafărăn dăɣ-isălan n-Unfas Šăddijăn-dăɣ, wăr-ilkem ad-has-in-ătiwănša.
40012032	Ere innăn a lăbasăn făll-Ăgg-ăgg-adĕm-dăɣ, ăddoobăt ad-ijrĕw tenăšše n-a-wen măšan, ere wa innăn a lăbasăn dăɣ-isălan n-Unfas Šăddijăn, wăr-ilkem ad-has-in-ătiwănša dăɣ-ăddunya wăla ălaxărăt."
40012033	Olăs daɣ, inn'-asăn: "Ahĕšk olaɣăn, a-s mad-t-tasĕd, aratăn-net daɣ i olaɣnen; erk ahĕšk daɣ, a-s t-mad-t-tasĕd, aratăn-net daɣ, i lăbasnen; ahĕšk, aratăn-net a-s ititwĕzzĕy.
40012034	Ya kăwăneḍ-i n-taššălen-i-dăɣ! Kăwăneḍ-i n-inăllăbăsăn, ĕndek ĕmmĕk wa s-ăddoobăt ad-dd-izjăr măjrăd olaɣăn imawăn-năwăn? A-wa iḍkărăn ulh n-ăgg-adĕm a dd-izajjărăn emm-net.
40012035	Ăwadĕm-wa olăɣăn, milɣaw n-ulh-net a dăɣ-dd-itakkăs a-wa olăɣăn măšan, enăllăbăs ĕnta, tăllăbăst n-ulh-net a dăɣ-dd-itakkăs a-wa lăbasăn.
40012036	Ăssiilmădăɣ-kăwăn a-s ašăl wa ilkămăn e-d t-tĕllăm taxxalt d-tašujĕšt inna ăwadĕm, ad-tăt-iẓĕl dat-Măssinăɣ.
40012037	Iyyăt-i-dăɣ, ad-kăy-iɣlĕs măjrăd-năk, meɣ daɣ, măjrăd-năk iman-net, a kăy-madăn-isiḍĕw, iwăr-kăy uḍlem."
40012038	Ăwwežăbăn-as iyyăḍ dăɣ-ălɣulam n-Ăṭṭăwrăt d-kăl-faris, ĕnnăn-as: "Ălɣalim, ăj data-năɣ iji n-Măssinăɣ, nĕnhăy."
40012039	Ăwwežăb-asăn, inn'-asăn: "Ǝzzurĕyăt-ta-dăɣ n-tenăllăbăst n-temăznit, wăr tăksuḍ Măssinăɣ; wăr tĕmmăɣ ɣas ar ad-ĕtwĕjjĕn ijităn n-Măssinăɣ data-s măšan, tĕlmĕdet a-s wăr-ilkem dăɣ-s iji n-Măssinăɣ săl wa n-ănnăbi Yunĕs.
40012040	Ǝmmĕk-wa-dăɣ s-kăla ikkăs Yunĕs kăraḍ išilan d-kăraḍ ihăḍan dăɣ-tăsa n-emăn wa măqqărăn, ĕmmĕk-wen-dăɣ daɣ a-s mad-ikkĕs Ăgg-ăgg-adĕm kăraḍ išilan d-kăraḍ ihăḍan dăɣ-ider n-ăkall.
40012041	Ašăl wa n-tebădde, ad-dd-ĕnkărăn kăl-aɣrĕm wa n-Nĕniba, sĕḍlĕmăn kăl-ĕzzurĕyăt-ta-dăɣ, ed ašăl wa d-hasăn-ixṭăb ănnăbi Yunĕs, ătubăn. Săjdăt! Ašăl-i-dăɣ, ĕnhĕywăt-ak, ill'-ee jere-wăn ere ojărăn Yunĕs, măšan hakd-a-wen-dăɣ, tunjăyăm s-ad-tutabăm.
40012042	Ašăl wa n-tebădde, ad-dd-tĕnkăr tămănokalt ta s-kăla tăxkăm dăɣ-ăkall wa n-ajus s-isĕm-net Saba, tăjjăyh făll-kăl-ăzzăman-i-dăɣ, sĕḍlĕm-tăn dăɣ-ăššăreɣa ed, ĕnta tĕfăl-dd ăkall ujĕjăn i-ad-sĕjĕd i-imĕjridăn n-tayĕtte wi ităjj ămănokal Sulăyman. Săjdăt! Ašăl-i-dăɣ, ĕnhĕywăt-ak, ill'-ee jere-wăn ere ojărăn ămănokal Sulăyman, măšan hakd a-wen-dăɣ, tunjăyăm s-asjĕd-has."
40012043	Olăs daɣ, inn'-asăn: "E-d izjăr alšin ăwadĕm, ad-ăkk tinariwen i-ad-dăɣ-snăt immăɣ i-edăgg dăɣ-ăssunfa măšan, ad-has-t-iba;
40012044	afăl has-t-ăba, ad-ănn i-iman-net: 'Năkk-i-dăɣ, ma hi-idgaẓăn, ĕqqĕlăɣet ɣas ehăn-in wa dd-fălăɣ.' Afăl dd-iqqăl edăgg wa ifăl s-tizarăt, ad-t-dd-ass wăr t-ih' ăwadĕm, ifraḍ, ămmujnăt.
40012045	Iglĕw ălwăqq-wen, awĕy-dd ĕssa alšinăn iyyăḍ t-ojărnen tăllăbăst, ĕjjĕšăn ăwadĕm-ĕnnin-dăɣ, ĕzzăɣăn dăɣ-s; umas a-s talɣa n-ăwadĕm-en ta tăzzarăt, tĕššăm i-ta tĕšrăyăt." Inn'-asăn ḍarăt-a-wen: "Ǝnta-den-dăɣ a-wa dăr-mad-talăh talɣa n-ĕzzurĕyăt-ta-dăɣ n-tenăllăbăst."
40012046	Ămmiijrăd Ɣisa i-tamĕtte dihen-dăɣ a-s ma-s d-ayĕtma-s da-dăɣ dd-ĕbdădnen dat-emm n-ehăn, ăšmašălăn-dd săr-s ăwadĕm i-ad-hasăn-t-dd-iɣăr.
40012047	Osă-dd ăwadĕm-en Ɣisa, inn'-as: "Anna-năk d-ayĕtma-k, ĕbdadăn-ak dat-emm n-ehăn, ărhan ahănay-năk."
40012048	Ăwwežăb Ɣisa i-ăwadĕm-en, inn'-as: "Mi iqqalăn anna-nin, mi iqqalăn ayĕtma-ɣ?"
40012049	Iẓẓăl ăfuss dăɣ-tanămhăla n-inĕṭṭulab-net tĕzzar, innă: "Ǝnhĕywăt-tăn-ak, anna-nin d-ayĕtma-ɣ!
40012050	E d t-illăm ere itamašalăn erhet n-Abba-nin-i ihăn išĕnnawăn, ĕnta a-s ă/n/na-ɣ, ĕnta a-s wălătma-ɣ, ĕnta a-s ma-ɣ."
40013001	Izjăr Ɣisa ašăl-wen-dăɣ, ikk' asălim n-ejănš, ăqqima.
40013002	Tăddew-dd săr-s tamĕtte tăjjeet, ijjăš-as turăft n-aman, ăqqima dăɣ-s, tăqqimă-dd tamĕtte ĕnta tĕbdad dăɣ-asălim n-aman, tăsijăd-as.
40013003	Issăɣlăy-tăn tangalen ăjjootnen. Ij'-asăn tiyyăt dăɣ-hasăn-innă:
40013004	"Kăla izjăr ănăsdamu iyyăn i-ad-iddumĕt ašĕkrĕš-net. Ălwăqq wa d-itidumut, oḍănăt tiblalen tiyyăḍ dăɣ-ăbara, ăkkukkăren-tănăt-dd igḍaḍ, ĕkšăn-tănăt.
40013005	Oḍa ašăr iyyăn jer-tihun, ăffoqqăt-dd šik ed wăr-intem dăɣ-ăkall,
40013006	tăsmăqqăt-dd tăfukt jĕnnĕj-s, tĕssărɣa isĕffuqqa, ăqqur-in a-di iket-net ed wăr-ĕntemăn ikewăn-net dăɣ-hărăt.
40013007	Oḍa ašăr iyyăn dăɣ-tabĕ/n/nĕnt, tĕdwăl-dd fălla-s tabĕ/n/nĕnt, tĕẓmăd-as.
40013008	Oḍa ašăr wa iyyăḍăn dăɣ-ăkall olaɣăn, ikrăš aratăn, ijă tibolăsen s-tiyyăḍ temeḍe n-tablalt a tănăt-iwarăn, tiyyăḍ săḍisăt timĕrwen, tiyyăḍ kăraḍăt timĕrwen.
40013009	Ere ilăn timĕẓẓujen s-islă-dăɣ, isăjdet!"
40013010	Ǝssĕstănăn-t inĕṭṭulab-net ḍarăt-a-wen d-ăddălil wa făl isaɣlay ăddinăt tangalen.
40013011	Ăwwežăb-asăn, inn'-asăn: "Kăwăneḍ, tĕjrawăm turhajăt n-ujreh n-ĕddăraj wa n-isălan n-Tĕmmĕnĕya n-Măssinăɣ măšan, ăddinăt wi iyyăḍnen, wăr jen a-wen.
40013012	Ăwadĕm wa s-išwăr ifhăm hărăt, ad has-iwwaḍ musnăt har isĕssikĕy măšan, wa s-wăr t-illa a ijrah, wăr t-in-ikka hărăt, ănn-ak, ad-dăɣ-s ămahăɣ wăla a-wa ĕnḍărrăn iṭṭăf.
40013013	Ǝnta-den-dăɣ a-wa făl saɣlăyăɣ ăddinăt tangalen i-ad-: 'Ǝswaḍăn, wăr hĕnniyăn; ăsijădăn, wăr sĕllĕn; wăr t-illa daɣ a jarrăhăn.' "
40013014	Ămoos a-wen a ăssiitbătăn a-wa fălla-săn inna ănnăbi Saya a-s innă, innă Măssinăɣ: "Ăddinăt! Ad-sallăm, wăr jărrĕhăm; ad-tĕkyadăm, tăsibălalăɣăm, wăr t-illa a hannăyăm."
40013015	Ǝnta daɣ a innăn a-s, innă Măssinăɣ: "Tamĕtte-ta-dăɣ, tăsɣăr-ahi ulh-net; tăẓmăẓẓaj'-ahi iman-net, tăsdărɣăl-ahi iman-net i-ad-ăbas hannay, ăbas sall, i-ad-wăr jărrăh hărăt făl iba n-tărha-i-dăɣ ja n-ad-săr-i dd-tĕnnăḍ, tutab, zuzĕyăɣ-tăt."
40013016	Inna Ɣisa ḍarăt-a-wen i-inĕṭṭulab-net: "Tĕnḍĕḍ-awăn kăwăneḍ ed hannăynăt tiṭṭawen-năwăn, sallănăt daɣ timĕẓẓujen-năwăn.
40013017	Ăssiilmădăɣ-kăwăn a-s, ăsdărhănăn ănnăbităn ăjjootnen d-imaɣdalăn ahănay n-a-wa hannăyăm măšan, wăr t-ĕnheyăn; ăsdărhănăn măsăllăt n-a-wa s-săllăm măšan, wăr has-ĕslen."
40013018	Săjdăt ămăra i-ălmăɣna n-tangalt ta n-ănăsdamu:
40013019	"Ăbara wa dăɣ-oḍănăt tiblalen, ĕnta a-s ăddinăt wi săllănen i-isălan n-Tĕmmĕnĕya n-Măssinăɣ măšan, wăr tăn-jărrăhăn, as'-en-dd Iblis, ilbĕy-dd dăɣ-ulhawăn-năsăn a-wa s-ĕslăn.
40013020	Tihun ti jer-oḍănăt tiblalen, ĕntănăteḍ a-s ăddinăt wi s-e-d isla iyyăn dăɣ-săn i-măjrăd n-Măssinăɣ, ad-ihlilĕy, iqbĕl-t šik măšan,
40013021	wăr t-itĕyy ikraš ikewăn dăɣ-ulh-net; ad-ăj ăzzăman ĕnḍărrăn ăkoyăd dăɣ-s, măšan afăl dd-tosa tissust meɣ osă-dd ălɣizabăt dăɣ-tĕssĕba n-măjrăd n-Măssinăɣ, ad-hin-ibbuṭṭĕl a-wa s-omăn.
40013022	Tabĕ/n/nĕnt ta jer-oḍănăt tiblalen, ĕnta a-s ăddinăt wi s-e-d isla iyyăn dăɣ-săn i-măjrăd n-Măssinăɣ, ad-has-iẓmĕd dăɣ-ulh-net s-tărha n-wălăt-ăddunya d-eylăl n-tărha n-ajmur-net, wăr t-illa a săr-s dd-isaɣsal.
40013023	Ăkall wa olăɣăn dăɣ-oḍănăt tiblalen, ĕnta a-s ăddinăt wi s-e-d isla iyyăn dăɣ-săn i-măjrăd n-Măssinăɣ, ad-t-ijrăh, ijjĕš-as-t ălfăyda. Tarĕw-dd săr-s tiyyăt tablalt temeḍe n-tablalt, tarĕw-dd săr-s tiyyăt săḍisăt timĕrwen n-tablalt, tarĕw-dd săr-s daɣ tiyyăt kăraḍăt timĕrwen n-tablalt."
40013024	Issăɣlăy-tăn-dd Ɣisa daɣ tangalt tiyyăt dăɣ-hasăn-innă: "Tĕmmĕnĕya n-Măssinăɣ, tănifăqqa d-ăhalĕs iyyăn infărăn ĕttăɣam olaɣăn dăɣ-ašĕkrĕš-net.
40013025	Ija ehăḍ, ĕṭṭăsăn ăddinăt ɣas, osă-dd ămiksăn iyyăn ašĕkrĕš wa n-ălkăma ăddomăt ăhalĕs-ĕnnin, infăr dăɣ-s erk idommăn, iglă.
40013026	Ăsfăqqăt-dd ašĕkrĕš wa n-ĕttăɣam wa olăɣăn, orăw, tĕdwăl-dd daɣ terk teyĕšše edes-has.
40013027	Ǝnhăyăn inaxdimăn n-măssi-s n-ašĕkrĕš terk teyĕšše ta dd-tĕdwălăt ɣas, osăn-t, ĕnnăn-as: 'Măssi-năɣ, ajăn wădden kăyy ĕttăɣam olaɣăn ɣas a tĕnfărăd dăɣ-ašĕkrĕš-năk, ĕndek siha s-dd-ha terk teyĕšše ta t-hăt ămăra?'
40013028	Inn'-asăn: 'A-di imojjan n-ere hi wărăn irha.' Ǝnnăn-as inaxdimăn-net: 'Adiš, nĕlbĕyet-tăt-in?'
40013029	Inn'-asăn: 'Aha-aha! Wăr jem a-di, ed afăl tĕttărăm ad-hin-tĕlbĕyăm terk teyĕšše, ham miši n-ad-hin-tĕlbĕyăm daɣ ălkăma.
40013030	Ăyyăt-tăn ad-ĕdwĕlăn issĕnăn-essăn har ăzzăman wa n-amili n-išĕkraš, dihen, ad-ănnăɣ i-wi tilĕynen išĕkraš, ad-dd-ĕlbĕyăn terk teyĕšše s-tizarăt, ĕjĕn-tăt tikărrad, tĕzzar, sărɣĕn-tăt, sĕdwĕn-ahi-dd ḍarăt-a-wen ălkăma, ĕjĕn-t dăɣ-ejănd-in.' "
40013031	Issăɣlăy-tăn-dd daɣ ḍarăt-a-wen tangalt tiyyăt, inn'-asăn: "Tĕmmĕnĕya n-Măssinăɣ, tolăh d-temătăwt ăddomăt ăwadĕm dăɣ-ašĕkrĕš-net.
40013032	Temătăwt-ten-dăɣ, ĕnta a tojărăt tĕmmĕtkit dăɣ-idommăn măšan, tĕdwăl-dd, tăqqăl ahĕšk ojărăn tiyĕššawen n-ašĕkrĕš iket-năsnăt har ẓattăn igḍaḍ iskak-năsăn dăɣ-ilĕktan-net."
40013033	Issăɣlăy-tăn-dd tangalt tiyyăt daɣ, inn'-asăn: "Tĕmmĕnĕya n-Măssinăɣ, tolăh d-takmĕttet n-tăẓẓa tĕssărtăy tamăḍt d-kăraḍ ănnăfăɣatăn n-ejel n-ălkăma i-ad-ikĕf iket-net."
40013034	Tangalen a dăɣ-issăɣra Ɣisa isălan-wi-dăɣ iket-năsăn, wăr t-illa a inna i-tamĕtte s-wădden tangalen a dăɣ-hasăn-t-inna.
40013035	Ămoos a-wen a ăssiitbătăn a-wa innă ănnăbi n-Măssinăɣ iyyăn, innă Măssinăɣ: "Ad-săɣlĕyăɣ ăddinăt tangalen, ăjăɣ isălan s-ad-dd-tăxlăk ăddunya-dăɣ, ăttunkălăn."
40013036	Ifăl Ɣisa tamĕtte, ijjăš ehăn ɣas, ĕkkăn-t-dd inĕṭṭulab-net, ĕttărăn dăɣ-s ad-hasăn-arr tangalt ta n-terk teyĕšše.
40013037	Inn'-asăn: "Ăgg-agg-adĕm ĕnta, a ăddomen ĕttăɣam wa olăɣăn,
40013038	ăddunya a-s ašĕkrĕš-net; ĕttăɣam wa olăɣăn a-s aratăn n-Tĕmmĕnĕya n-Măssinăɣ, terk teyĕšše a-s aratăn wi n-Iblis.
40013039	Iblis a-s ămiksăn wa ăddomen terk teyĕšše dăɣ-ašĕkrĕš, amili n-išĕkraš a-s sămdo n-ăddunya, ănjălosăn a-s imalayăn n-ašĕkrĕš.
40013040	Ǝmmĕk-wen-dăɣ s-dd-tatălbay terk teyĕšše, tămmăḍkăl, tĕtwĕjăr-in dăɣ-efew, ĕmmĕk-wen-dăɣ a he-ijĕn ašăl wa d-tamănd ăddunya.
40013041	Ašăl-en, ad-išĕmmišĕl Ăgg-ăgg-adĕm ănjălosăn-net i-ad-hin-alĕmăn dăɣ-Tĕmmĕnĕya-net ăddinăt wi šinmĕšrĕynen imidiwăn-năsăn d-wi tamašalnen a lăbasăn, ĕḍkĕlăn-tăn,
40013042	ĕjrĕn-tăn-in dăɣ-tahĕst-i dăɣ-tăn wăr mad-išlĕw ar tahăla, ẓimĕkărkiẓăn isenăn făl tămujriẓt.
40013043	Ašăl-en, ăddinăt wi oɣădnen dat-Măssinăɣ, ad-fălla-săn ăj Măssinăɣ ănnur-net, ĕjĕn asmăɣmăɣ wa tăjj tăfukt dăɣ-Tĕmmĕnĕya n-Abba-năsăn. Ere ilăn timĕẓẓujen s-islă, isăjdet!"
40013044	Inn'-asăn Ɣisa daɣ: "Tĕmmĕnĕya n-Măssinăɣ, tolăh d-ejănd n-orăɣ inbalăn dăɣ-ašĕkrĕš iyyăn. Tĕgla tanfust har ašăl wa d-fălla-s oḍa ăhalĕs iyyăn. A-wa-dăɣ has-ja tedăwit, ikn'-e ufăr i-ad-wăr săr-s ilĕmmĕd ăwadĕm wăl' iyyăn. Iglă ḍarăt-a-wen, ăttužžăr-in a-wa ila iket-net i-ad-udabăt akăraš n-ašĕkrĕš-en-dăɣ dăɣ-inbal orăɣ-wĕnnin-dăɣ."
40013045	Olăs daɣ, inn'-asăn: "Tĕmmĕnĕya n-Măssinăɣ, tolăh d-u-mamăla itammăɣăn i-timăɣwanen n-tilăllaten,
40013046	ijrăw tiyyăt tĕknat ĕllĕllu ɣas iglă, ăttužžăr-in a-wa ila iket-net, iqqăl-dd, ižžĕnš'-et."
40013047	Inn'-asăn daɣ: "Tĕmmĕnĕya n-Măssinăɣ, tolăh d-tătart jărăn imĕhhuyya n-imănan dăɣ-ejănš i-ad-săr-s dd-ărmĕsăn tulaten n-imănan ăjjootnen,
40013048	tĕḍnăy tătart ɣas, ĕntăšăn-tăt-dd s-asălim n-aman, ad-biḍḍun imănan s-iyyăn-iyyăn, hak iyyăn d-ĕẓẓĕnĕf-net. Jăn wi ĕfrănnen dăɣ-deketăn-năsăn, jărăn-in fălla-săn wi hasăn wăr iha ălfăyda.
40013049	A-wen-dăɣ daɣ a madăn-ăj ašăl wa d-tamănd ăddunya, a dd-asĕn ănjălosăn, ĕbḍĕwăn imaɣdalăn d-inăllăbăsăn,
40013050	ĕjrĕn-in inăllăbăsăn dăɣ-tahĕst ta-dăɣ tăn-wăr mad-išlĕw ar tahăla, ẓimĕkărkiẓăn isenăn făl tămujriẓt."
40013051	Issĕstăn Ɣisa inĕṭṭulab-net ḍarăt-a-wen, inn'-asăn: "Ak a-wa hawăn-ĕnneɣ, tĕjrahăm-t meɣ?" Ǝnnăn-as: "Ǝyya, nĕjrah-t."
40013052	Inn'-asăn: "E d t-illăm ălɣalim n-Ăṭṭăwrăt iknan afăham n-a-wa ămoosăn isălan n-Tĕmmĕnĕya n-Măssinăɣ, irḍa săr-săn, ad-has-iwwaḍ musnăt ăynayăn făll-wa ărĕwăn ila, afăl ija a-wen, ad-alăh d-abba n-eɣewĕn dd-itakkăsăn hărătăn ăynaynen d-i ărĕwnen dăɣ-ijăndăn-net."
40013053	Issĕmda Ɣisa tĕnna n-tangalen-tin-dăɣ ɣas, ifăl dihen,
40013054	ikkă taɣrĕmt ta dăɣ-idwăl. Issăɣra dihen dăɣ-ehăn n-ăddin wa n-kăl-Ălyăhud, ăkunăn ăddinăt iket-năsăn dăɣ-a-wa isaɣra, ĕqqălăn-dd ɣas oran imawăn, jannen: "Wa, ĕndek siha s-t-dd-ha tĕlɣulĕma-ta-dăɣ d-tikunen ti ităjj?
40013055	Ajăn wădden a-wa rure-s n-mĕnizye wa-dăɣ nĕzzăy? Wădden ma-s, Măryăma? Ayĕtma-s: Yaqub, Yusĕf, Simyon d-Hudd?
40013056	Ajăn wădden šătma-s da-dăɣ t-ĕllănen jere-năɣ? Ɣas ĕndek siha s-t-dd-iha a-wa-dăɣ ităjj iket-net?"
40013057	Jăn-as a-wen-dăɣ s-t-ĕzzayăn asăkor, unjăyăn săr-s omănăn. Inn'-asăn: "Ănnăbi, wăr t-illa edăgg s-wădden ătiwăsămɣăr dăɣ-s ar dăɣ-ăkall-net d-ɣur-kăl-ehăn-net."
40013058	Igdăl-as iba n-immun-năsăn ad-ɣur-săn ăj tikunen ăjjootnen.
40014001	Ăzzăman-en-dăɣ ad-dd-iwwăḍ mawmaw n-Ɣisa Harudĕs wa n-ămănokal n-teje ta n-Galila.
40014002	Issăɣră-dd kăl-ĕlxĕkum-net, inn'-asăn: "Ăhalĕs-wa-hi s-săllăɣ, Exya wa n-Enĕsselmăɣ dd-olasăn tanăkra jer-inĕmmuttan, a-wen-dăɣ a t-ikfăn tărna n-tikunen ti itamašal."
40014003	Innă Harudĕs a-wen făl-a-s ĕnta iman-net a ăstărmăsăn Exya, ij'-e dăɣ-tišĕm tĕzzar ij'-e dăɣ-takărmut, dăɣ-tĕssĕba n-Harudĕyăt ta n-hănne-s n-ă/n/na-s Fĕlibb dăɣ-s ohăɣ Harudĕs.
40014004	Ăzzăman-en-dăɣ ad-ăsmăqqa Exya făll-Harudĕs, inn'-as: "Wăr hak-xălal ad-tărkĕbăd hănne-s n-ă/n/na-k."
40014005	Ad-itammăɣ ya Harudĕs i-ăsaru făl t-issănɣa măšan, ăksuḍ tamĕtte ed iket-net tĕssan a-s Exya, ănnăbi a ămoos.
40014006	Tĕgla tanfust har ašăl wa n-isĕkta n-tiwit n-ămănokal Harudĕs. Ašăl-en, dăɣ-ăzzăho wa ijăn, tĕggăd-dd elle-s n-Harudĕyăt, ad-dallăl dat-imăjarăn wi-dd-osănen; ijrăẓ a-wen i-ămănokal.
40014007	Dăɣ-tedăwit-net, iɣr'-et-dd, ijjăš-as ărkăwăl n-ad-tăt-ăkf a-wa dăɣ-s mad-tĕttăr, a ămoos-dăɣ.
40014008	Tĕglă talyaḍt, tĕttăr ăddăbara dăɣ-ma-s, tĕntăj-tăt-dd ma-s, tĕnn'-as, ănn'-as: "Ărheeɣ dăɣ-k eɣăf n-Exya insa dăɣ-aẓăwa." Tĕglă tămawaḍt, ja isălan dăɣ-ămănokal.
40014009	Ǝnxăsăn iman n-ămănokal măšan, ăbas ăddoobăt uɣĕl s-a-wa inna, ed ihăḍ-as s-ad-tăt-ăkf a-wa dăɣ-s mad-tĕttăr, a ămoos-dăɣ, dat-imăjarăn-net. Omăr ḍarăt-a-wen s-ad-itwĕjj a-wa tărha.
40014010	Issĕglă ăwadĕm wa inakkăḍăn iɣăfawăn n-kăl-takărmut wi lănen s-tamăttant, inkăḍ-dd eɣăf n-Exya,
40014011	ăwwăy-t-dd insa dăɣ-aẓăwa; ikf'-e i-talyaḍt, tăwwăy-t talyaḍt i-ma-s.
40014012	Osăn-dd inĕṭṭulab n-Exya ḍarăt-a-wen, ĕḍkălăn tafĕkka-net, ĕẓkăn-tăt; ĕkkăn Ɣisa, jăn dăɣ-s isălan.
40014013	Ǝjjăšăn isălan n-iba n-Exya Ɣisa ɣas, ifăl teje-ten-dăɣ dăɣ-turăft n-aman, ikkă tenere n-iman-net măšan, ĕslăn-t ăddinăt ɣas, fălăn-dd iɣărman, ălliilăn asălim n-ejănš, ĕlkamăn-as.
40014014	Izjăr-dd Ɣisa turăft n-aman, inhăy tamĕtte-ta-dăɣ tăjjet has-dd-tĕlkămăt ɣas, tănɣ'-e tăhanint-net, ad-dăɣ-săn izizuy wi n-inaɣyabăn.
40014015	Ja takkăṣt ɣas, ohăẓăn-t-dd inĕṭṭulab-net, ĕnnăn-as: "Ălɣalim, tenere a nĕha, ij'-anăɣ ehăḍ, sĕfĕl iman-năk tamĕtte, ad-tăkk tidbi-ti ohăẓnen žănš-dd a tĕkša."
40014016	Inn'-asăn Ɣisa: "Wăr ămɣatărăn s-ad-ĕkkĕn edăgg. Un, šăkšăt-tăn kăwăneḍ iman-năwăn."
40014017	Ǝnnăn-as: "Wăr nĕṭṭef ar sĕmmosăt tijĕlwen d-ĕssin imănan."
40014018	Inn'-asăn: "Awĕyăt-ahi-dd a-wa tĕṭṭăfăm."
40014019	Omăr ḍarăt-a-wen s-ad-ăqqaymĕn ăddinăt făll-teyĕšše, iḍkăl tijĕlwen ti n-sĕmmosăt d-imănan wi n-ĕssin, ăjoẓăy išĕnnawăn, ămmoy i-Măssinăɣ; ăfrăsfărăs tijĕlwen, ănkăḍnăkăḍ imănan tĕzzar, ikfă a-wen-dăɣ iket-net i-inĕṭṭulab-net, ăẓunăn-t jer-ăddinăt.
40014020	Ǝkšăn iket-dăɣ-năsăn har ĕyyĕwănăn, ăsdăwăn-dd a-wa dd-tĕjlăš tamĕtte, osăn-t iḍnăy măraw deketăn d-ĕssin n-tijĕlwen d-imănan.
40014021	Sĕmmos afḍăn n-ăwadĕm dăɣ-wăr ăḍḍinnăt tiḍeḍen wăla aratăn a ikšăn ašăl-wen-dăɣ.
40014022	Izzĕlzăm Ɣisa ḍarăt-a-wen inĕṭṭulab-net ujĕš n-turăft ta n-aman i-ad-has-izarăn s-efăyy n-ejănš wa iyyăḍăn, ad-isagla ĕnta tamĕtte.
40014023	Issĕglă tamĕtte ɣas, iwwăn taḍaɣt tiyyăt, ad-itĕddal Măssinăɣ. A-s toḍa tăfukt, wăr dd-ăqqima dăɣ-edăgg-ĕnnin-dăɣ, ar ĕnta ɣas.
40014024	A-s ija a-wen, turăft n-aman ta dăɣ-ĕglăn inĕṭṭulab tăsisăgdăh ejănš măšan, inkăr-dd fălla-săn aḍu ăwwiɣwăɣăn turăft, băhhălnăt-as tinăzzămăren siha d-siha.
40014025	Igl' ehăḍ ɣas, ilkăm-asăn-dd irjaš făll-aman.
40014026	Ǝnhăyăn-t inĕṭṭulab, ikk'-en-dd irjaš făll-aman ɣas, ărmăɣăn, ad-jannen: "Os'-anăɣ ămăttănkul iyyăn", ad-naḍḍăwăn iɣăran.
40014027	Ăssewăl-asăn šik, inn'-asăn: "Meddĕn, ănset ĕnniyăt-năwăn, năkk a-wa; wăr tărmeɣăm."
40014028	Iggăd-dd Bĕṭrus dăɣ-a-wen-dăɣ, innă i-Ɣisa: "Ălɣalim, kunta kăyy a-wa, amăr s-ad-kăy-in-ăkkăɣ, năkk-dăɣ, ărjašăɣ făll-aman."
40014029	Inn'-as Ɣisa: "Ǝyyăw!" Izjăr-dd Bĕṭrus turăft n-aman, ikkă-dd Ɣisa irjaš făll-aman.
40014030	Inhăy Bĕṭrus ĕṣṣuhu n-aḍu făll-ejănš ɣas, irmăɣ, ĕqqălăn-t aman alămaẓ ălwăqq-wen-dăɣ, ad-isaɣărat, ijanna: "Ya Ălɣalim! Agĕẓ-ahi."
40014031	Irmăs-t-dd Ɣisa s-ăfuss, inn'-as: "Tĕmmĕtkit ija immun-năk, ma itajjăn ăššăk dăɣ-ulh-năk."
40014032	Ǝjjăšăn-dd turăft făll-inĕṭṭulab wi iyyăḍnen ɣas, ibdăd aḍu.
40014033	Ǝnhăyăn wi ăqqimănen dăɣ-turăft a-wen ɣas, ărkăɣăn data-s, ĕnnăn-as: "Tidĕt-dăɣ a-s kăyy a-s Rure-s n-Măssinăɣ."
40014034	Tăsjăn turăft n-ăman-năsăn ălwăqq-wen-dăɣ dăɣ-teje ta n-Žănnăṣarăt.
40014035	Ǝzzăyăn-t kăl-aɣrĕm-en ɣas, ošălăn, jăn isălan dăɣ-attayăn-en, ad-săr-s dd-tiwĕyăn ăddinăt e d t-illăm ere ărhiinăn.
40014036	Laqqădăn kăl-aɣrĕm Ɣisa dăɣ-ad-tăn-ăyy, ad-ăḍĕsăn kud-dăɣ afăr n-erăswăy-net, ed ere t-iḍăsăn-dăɣ, ad-izzĕy.
40015001	Osăn-dd kăl-faris iyyăḍ d-hărăt dăɣ-ălɣulam n-Ăṭṭăwrăt dd-falnen Yărussălam Ɣisa,
40015002	ĕnnăn-as: "Mafăl tinmĕšrĕyăn inĕṭṭulab-năk i-agna wa hanăɣ-dd-oyyăn imărawăn-nănăɣ? Tattăn wăr-ăsserădăn ifassăn-năsăn s-ĕmmĕk wa s-t-ifrăḍ agna-nănăɣ."
40015003	Ăwwežăb-asăn Ɣisa, inn'-asăn: "Ad-kăwăn-sĕstĕnăɣ: kăwăneḍ-š, mafăl tinmĕšrĕyăm i-alămăr wa n-Măssinăɣ, tajjăm agna-năwăn jĕnnĕj-s?
40015004	Wădden Măssinăɣ innă: 'Sĕmɣăr ti-k d-ma-k', innă daɣ: 'Ere ăbodărăn ti-s meɣ ma-s, adiš, ămmătet.'
40015005	Tĕssanăm s-a-wen-dăɣ iket-net măšan, iyyăḍ dăɣ-wăn, saɣren ăddinăt a-s ăddoobăt ăwadĕm ad-ănn i-ti-s d-ma-s: 'A-wa s-ăsidărhănăɣ ad-kăwăn-ĕdhĕlăɣ săr-s, jeɣ-t takute i-Măssinăɣ.' Ija ɣur-wăn a-s ere innăn a-wen-dăɣ i-imărawăn-net, ad-ăbas t-iwar ălxaqq-năsăn.
40015006	Ǝnhĕywăt ɣas a-wa kăwăn-išlăn: tăsbăṭṭălăm-in a-wa inna Măssinăɣ, jăm a-wa hawăn-inna agna-năwăn dăɣ-edăgg-net.
40015007	Ălmunafeɣăn yaden! Tidĕt a-wa fălla-wăn innă ănnăbi Saya a-s innă, innă Măssinăɣ:
40015008	'Tamĕtte ta-hi, iḍlay-net ɣas a-s hi-tăssiimɣăr ulh-net, ujĕj-ahi;
40015009	Ălɣibadăt-wa hi-tăjj d-tikutawen ti hi-tăjj, mălayăɣna ɣas ed a-wa săɣren făll-ismawăn n-Măssinăɣ, wăr ămoos ɣas ar fărĕḍăn dd-ăɣtasăn i-iman-năsăn.' "
40015010	Iɣră-dd Ɣisa tamĕtte s-iman-net ḍarăt-a-wen, inn'-as: "Săjdăt, tĕjrăhăm a-wa hawăn-janneɣ:
40015011	wădden a-wa itajjăšăn emm n-ăgg-adĕm a t-isamăḍasăn, a-wa dd-itĕffalăn ammas n-ulh-net ijănna s-emm-net a t-isamăḍasăn dat-Măssinăɣ."
40015012	Ohăẓăn-t-dd inĕṭṭulab-net, ĕnnăn-as: "Kăyy ya, a-wa tĕnned, ikma kăl-faris hullan."
40015013	Inn'-asăn Ɣisa: "E d t-illăm emăɣt s-wădden Abba-nin-i ihăn išĕnnawăn a t-ăddomen, ilkam, ad-hin-ăttălbăy.
40015014	Ăyyăt kăl-faris d-iman-năsăn, olăhăn ɣas d-imalwayăn dărɣalnen; emĕdderɣĕl ya ilwayăn amidi-net, ejăḍăl ɣas a ĕkkan issĕnăn-essăn dăɣ-anu."
40015015	Iggăd-dd Bĕṭrus, inn'-as: "Fassăr-anăɣ tangalt-ta-dăɣ jed. "
40015016	Inn'-asăn Ɣisa: "Ɣas kăwăneḍ-dăɣ, wăr t-illa a tĕjrahăm hărwa?
40015017	Ajăn wăr tĕjrehăm a-s ăsink esăk? A-wa isuk ăwadĕm emm-net, tăsa-net ɣas a itakk, ijăr-t-in ḍarăt-a-wen dăɣ-tăkoyt
40015018	măšan, măjrăd wa dd-izajjărăn emm n-ăwadĕm, ulh-net a dd-itĕffal, ĕnta-den-dăɣ a-wa t-isamăḍasăn dat-Măssinăɣ
40015019	făl-a-s ulh n-ăgg-adĕm, a dd-itĕffal erk ĕnniyăt, iji n-iman, ĕzzĕna, iba n-tăkrakiḍt, tikra, tajuhe n-bahu, tĕkkufăra.
40015020	Ǝntăneḍ-den-dăɣ hărătăn wi samăḍasnen ăwadĕm, wădden tetăte wăr-ăsserăd ifassăn-net."
40015021	Ifăl Ɣisa edăgg-en ĕnta d-inĕṭṭulab-net ɣas, ikkă teje ta hăn iɣărman wi n-Tir d-Săyda.
40015022	Ill'-ee dihen-dăɣ a-s šik-dăɣ, tamăḍt tiyyăt ila ăkall wa n-Xăna da-dăɣ t-dd-tosăt, ad-t-laqqăd, saɣărat, jann'-as: "Ălɣalim! Ya Ăgg-Dawĕd, aḍĕn-ahi tăhanint; elle-ɣ tăllubbăḍ, issĕkn'-et alšin wa tăt-ihăn aɣăna."
40015023	Wăr t-illa a has-inna Ɣisa. Ǝggădăn-dd săr-s inĕṭṭulab-net, ĕnnăn-as: "Săfĕl-anăɣ tamăḍt-ta-dăɣ, tăsɣăf-anăɣ, e-s nĕkka-dăɣ, tăseɣărăt ḍara-năɣ!"
40015024	Inn'-asăn Ɣisa: "Năkk tamĕtte ta n-kăl-Iṣrayil-i toolăhăt d-tihatten ăssujjălnen a-s hi-dd ăšmašăl Măssinăɣ. A-wa săl ĕntăneḍ, wăr hi-săr-s-dd-ăšmašăl."
40015025	Măšan hakd a-wen-dăɣ, tĕkk'-e-hi-dd tamăḍt, tărkăɣ data-s, tĕnn'-as: "Ălɣalim, ĕkkĕs-ahi tekăriḍt."
40015026	Ăwwežăb-as Ɣisa, inn'-as: "Wăr-ănhăjja ad-dd-ikkĕs ăwadĕm amĕnsi daw-aratăn, ijăr-t-in i-iyyăḍan?"
40015027	Tĕnn'-as tamăḍt: "Ălɣalim, tidĕt măšan, a-wen wăr-ikkes a-s afăl ălwăqq wa d-itătt măssi-s n-ehăn, ăddooben iyyăḍan ad-ăkkămen a-wa ititrĕkkin."
40015028	Ja măjrăd-wen-dăɣ ɣas, inn'-as Ɣisa: "Tamăḍt! Immun-năm, tidĕt-dăɣ a-s i măqqărăn; ăjet a-wa tĕttărăd." Tĕzzăy elle-s dăɣ-tamăzăyyat-ten-dăɣ.
40015029	Ifăl Ɣisa teje-ten-dăɣ ɣas, ikkă asălim n-ejănš wa n-Galila, iwwăn dihen taḍaɣt tiyyăt ăqqima fălla-s.
40015030	Ǝkkăn-t-dd ăddinăt ăjjootnen ăwwaynen inĕbdan d-imĕddorɣal d-inaɣyabăn d-ăddinăt s-ĕkradăn ilsawăn-năsăn d-imarhinăn ăjjootnen, ĕssĕnsăn-tăn daw-iḍarăn-net; ăzozăy-tăn iket-dăɣ-năsăn.
40015031	Ăkunăn ăddinăt dăɣ-a-wa ija ed hannăyăn a-s, wi s-kăla ĕkrăsăn ilsawăn-năsăn, tamăjradăn; inaɣyabăn, tazzăyăn; inĕbdan, rajjăšăn; imĕddorɣal, hannăyăn. Tĕnhăy tamĕtte a-wen ɣas, ad-t-timĕl, janna: "Tĕmmal i-Emăli wa n-Iṣrayil."
40015032	Ikkăs-dd Ɣisa inĕṭṭulab-net s-takše, inn'-asăn: "Naqq'-ahi tăhanint n-tamĕtte-i-dăɣ; a ilan kăraḍ išilan, tĕlkam-ahi, ăbas ĕṭṭafăn ăddinăt a ĕkšăn, wăr-ăddobeɣ ad-tăn-săglăɣ ălluẓăn s-ĕmmĕk-wa-dăɣ, ad-hasăn-indăr ad-hin-awĕḍăn ihănan-năsăn făl iba n-ăṣṣahăt."
40015033	Ǝnnăn-as inĕṭṭulab-net: "Ǝndek diha d-mad-nĕjrĕw tijĕlwen ăššikšănen tamĕtte jat ĕjut-wa-dăɣ dăɣ-tenere-ta-dăɣ?"
40015034	Inn'-asăn: "Maniket tijĕlwen tĕṭṭăfăm?" Ǝnnăn-as: "Ǝssayăt, nĕṭṭaf daɣ hărăt n-imănan."
40015035	Ăsɣăyma Ɣisa tamĕtte iket-net,
40015036	iḍkăl ḍarăt-a-wen tijĕlwen ti n-ĕssayăt d-a-wa t-ĕkfăn dăɣ-imănan, ămmoy i-Măssinăɣ, ăfrăsfărăs annin-dăɣ iket-net tĕzzar, ikf'-e i-inĕṭṭulab i-ad-t-uẓanăn jer-ăddinăt.
40015037	Tĕkša tamĕtte ta tĕllăt dihen-dăɣ hundăɣ har tĕyyĕwăn iket-dăɣ-net, ăsdăwăn-dd inĕṭṭulab a-wa dd-ĕjlăšăn ăddinăt, osăn-t iḍnay ĕssa deketăn.
40015038	Ǝkkoẓ afḍăn n-ăwadĕm dăɣ-wăr ăḍḍinnăt tiḍeḍen d-aratăn a ikšăn ašăl-wen-dăɣ.
40015039	Issĕglă Ɣisa tamĕtte ḍarăt-a-wen tĕzzar, ijjăš turăft n-aman, ikkă teje ta n-Magadan.
40016001	Ašăl iyyăn, osăn-dd hărăt dăɣ-kăl-faris d-kăl-sadus Ɣisa, jăn-as asĕstan dăɣ-otasăn irrum-net, i-ad-ĕjrĕwăn ăsaru făl t-ĕssĕḍlămăn, ĕnnăn-as: "Ăj data-năɣ iji n-Măssinăɣ hanăɣ-issĕtbătăn a-s tidĕt-dăɣ a-s Măssinăɣ a kăy-dd-ăšmašălăn."
40016002	Ăwwežăb-asăn, inn'-asăn: (("Ajăn wădden e-d tăbok tăfukt i-ejăḍăl har tĕnhăyăm a-s šăggaɣ, ad-tĕnnĕm: 'Ašĕkka, wăr-e iwĕt ajĕnna.'
40016003	Afăl ăffăw har tĕnhăyăm ajĕnna ikannă-dd, ad-tĕnnĕm: 'Ašăl-i, ad-iwĕt ajĕnna, ĕnhĕywăt-ak, kăwal-dd.' Kăwăneḍ-i s-e-d tĕkyădăm išĕnnawăn, ad-tĕlmĕdăm a-wa dd-imalăn, mafăl hawăn-indar ad-tăɣrĕm išmal n-ăzzămanăn wi jănen, tĕfhĕmăm ălmăɣna-năsăn?))
40016004	Kăl-ĕzzurĕyăt-ta-dăɣ, tenăllăbăst n-temăznit, wăr tĕmmăɣ ɣas ar i-ad-ĕtwĕjjĕn ijităn n-Măssinăɣ data-s măšan, tĕlmĕdet a-s wăr dăɣ-s ilkem iji n-Măssinăɣ săl wa n-ănnăbi Yunĕs." Inn'-asăn Ɣisa a-wen ɣas, ifăl-tăn, iglă.
40016005	Ijlăy Ɣisa ĕnta d-inĕṭṭulab-net ejănš s-ašrut wa iyyăḍăn. Ǝglan făll-ejănš-en-dăɣ a-s dd-ĕktăn inĕṭṭulab-net a-s wăr-ĕwweyăn ăzzad dăɣ-tijĕlwen.
40016006	Ǝjlăyăn ejănš ɣas, inn'-asăn Ɣisa: "He kăwăneḍ! Agĕẓăt iman-năwăn dăɣ-tăẓẓa ta n-kăl-faris d-kăl-sadus."
40016007	Inn'-asăn Ɣisa a-wen ɣas, ad-tinmĕnnin jer-iman-năsăn: "A-wa, a-wa dăɣ s-wăr nĕwwey tijĕlwen a făl hanăɣ-itajj măjrăd-wa-dăɣ."
40016008	Ilmăd Ɣisa ɣur-iman-net a-wa dăɣ-zinĕzjumăn, inn'-asăn: "Mafăl tinmĕnnim? 'A-wa, a-wa dăɣ s-wăr năwwey tijĕlwen a făl hanăɣ-itajj măjrăd-wa-dăɣ', tĕmmĕtkit ija immun-năwăn.
40016009	Adiš, kăwăneḍ har ămăra-dăɣ, wăr t-illa a tĕjrahăm? Ajăn tĕttĕwăm-in sĕmmosăt tijĕlwen-ti tăẓunăm i-sĕmmos afḍăn n-ăhalĕs? Maniket deketăn dd-tăsdăwăm dăɣ-a-wa dd-tĕjlăš tamĕtte?
40016010	Adiš tĕttĕwăm-in ĕssayăt tijĕlwen-ti s-ăsyăwănăɣ ĕkkoẓ afḍăn n-ăhalĕs, maniket deketăn dd-tĕjlăš tamĕtte?
40016011	Ma hawăn-igdalăn ad-tĕfhĕmăm a-s wădden tijĕlwen a dăɣ-hawăn-ăssewălăɣ? A hawăn-ĕnnĕɣ: 'Agĕẓăt iman-năwăn dăɣ-tăẓẓa ta n-kăl-faris d-kăl-sadus.' "
40016012	Inn'-asăn Ɣisa a-wen ɣas, ĕfhămăn a-s wădden isălan n-tăẓẓa ta n-tijĕlwen a dăɣ-hasăn-ăssewăl, ănn-ak, ămmijrăd-asăn dăɣ-isălan n-ad-agĕẓăn iman-năsăn dăɣ-a-wa săɣren kăl-faris d-kăl-sadus.
40016013	Ikkă Ɣisa ḍarăt-a-wen aɣrĕm s-itawănna Qăyṣăra wa n-Fĕlibb. Dihen-dăɣ ad-issĕstăn inĕṭṭulab-net, inn'-asăn: "Ma jannen ăddinăt, mi ămoos Ăgg-ăgg-adĕm?"
40016014	Ǝnnăn-as: "Iyyăḍ jannen: kăyy a-s Exya wa n-Enĕsselmăɣ; iyyăḍ jannen: kăyy a-s ănnăbi Ɣĕli; iyyăḍ făw a jannen: kăyy a-s ănnăbi Yirmiya meɣ iyyăn dăɣ-ănnăbităn dd-olasăn uɣĕl."
40016015	Inn'-asăn: "Kăwăneḍ-š, ma tĕnnăm, mi ămoosăɣ?"
40016016	Iggăd-dd Bĕṭrus, inn'-as: "Kăyy a-s Ălmasex wa n-Rure-s n-Măssinăɣ-i iddărăn."
40016017	Inn'-as Ɣisa: "Simyon ăgg Exya, tĕnḍĕḍ-ak ed isălan wi s-iket tăn-jed, wădden ad-dd-tĕkkasăd dăɣ-eɣăf-năk, Abba-nin-i hăn išĕnnawăn a hak-tăn-dd-ăsnăfalălăn.
40016018	Năkk daɣ, ĕnneɣ-ak: isĕm-năk Bĕṭrus, ăssiilmădăɣ-kăy a-s făll-tăhunt-ten-dăɣ, ad-mad-ădyăɣ ălkănisăt-in s-ălaxărăt wăla Iblis, wăr fălla-s mad-ikrĕš ašăl;
40016019	ad-kăy-ăkfăɣ isyar n-Tĕmmĕnĕya n-Măssinăɣ, a tĕgdălăd făll-ărori n-ăkall, ad-itwĕgdĕl dăɣ-išĕnnawăn, a tăqbălăd făll-ărori n-ăkall, ad-itwăqbĕl dăɣ-išĕnnawăn."
40016020	Ăsmăhăḍ Ɣisa ḍarăt-a-wen s-ăṣṣahăt dăɣ-inĕṭṭulab-net i-ad-wăr-ĕnnen i-ăwadĕm wăl' iyyăn a-s ĕnta a-s Ălmasex.
40016021	Ɣur-ašăl-wen-dăɣ, ad-issĕntă Ɣisa asĕlmad n-inĕṭṭulab-net a-s ilzam-t ad-ăkk Yărussălăm, inhĕy dăɣ-s tersĕmmawen ăjjootnen jer-ifassăn n-inušămăn wi n-Iṣrayil d-imănokalăn n-kăl-tikutawen d-ălɣulam n-Ăṭṭăwrăt; ad-ĕjĕn iman-net măšan, ašăl wa s-kăraḍ ḍarăt tamăttant-net, ad-dd-inkăr jer-inĕmmuttan.
40016022	Ij'-asăn Ɣisa măjrăd-wen-dăɣ ɣas, ikkăs-t-dd Bĕṭrus s-takše, ad-itiklĕwlĕw fălla-s, ijann'-as: "Ălɣalim, ogăẓ-kăy Măssinăɣ! A-wen ya, wăr t-illa ĕmmĕk s-kăy-irmăs."
40016023	Ikna Ɣisa akăyad dăɣ-Bĕṭrus, inn'-as: "Šĕnkĕš făll-i Iblis-wa, kăyy ĕssĕbab n-anmĕšri a hi-tămoosăd ed inĕzjam-năk, i n-dăgg-adĕm wădden i n-Măssinăɣ."
40016024	Inna Ɣisa ḍarăt-a-wen i-inĕṭṭulab-net: "Ere irhăn alkum-hahi-dăɣ, adiš, iksĕnet iman-net, ăjet făll-tamăttant šund ta n-tajĕttewt tĕzzar, ilkĕmet-ahi.
40016025	Wa wărăn itĕttăr ar ĕmmĕk s-ogăẓ iman-net dăɣ-ăddunya-ta-dăɣ, ad-ifut dăɣ-ălžănnăt măšan, wa irḍăn ăfota dăɣ-iman-net dăɣ-ăddunya-ta-dăɣ, dăɣ-ăddimmăt-in, ad-ijjĕš ălžănnăt.
40016026	Ma s-infa ăgg-adĕm ad-irbăx ăddunya iket-dăɣ-net, a-s ija a-wen, ăfota dăɣ-ălaxărăt? Ajăn ma t-illan s-ăddoobăt ăwadĕm ad-t-ăkf i-ad-săr-s iɣlĕs iman-net dăɣ-temse?
40016027	Ašăl wa dd-mad-iqqĕl Ăgg-ăgg-adĕm dăɣ-ălxurmăt n-Abba-net ăddeew d-ănjălosăn-net, ašăl-en, hak ăwadĕm d-a-wa has-jăn imojjan-net.
40016028	Ăssiilmădăɣ-kăwăn a-s han-kăwăn ăddinăt ĕbdadnen diha-dăɣ, wăr-e iba, wăr-ĕnheyăn Ăgg-ăgg-adĕm ijjaš Tĕmmĕnĕya-net."
40017001	Săḍis išilan ḍarăt a-s inna a-wen-dăɣ, iɣră-dd Bĕṭrus d-Yaqub d-Exya wa n-ă/n/na-s n-Yaqub s-edes, ikka dăr-săn taḍaɣt tiyyăt šĕjreet.
40017002	Ǝllan-t dihen-dăɣ a-s ijjăš data-săn ini ăynayăn, ămmuttăy, ăsmăɣmăɣ idĕm-net šund tăfukt, jăn-dd imălsan-net tĕmĕlle ta n-ănnur ăsimăɣmăɣăn.
40017003	A ĕnḍărrăn ănnăbi Mosa d-ănnăbi Ɣĕli da-dăɣ hasăn-dd-ănfalălnen, falăn-dd išĕnnawăn, ad-tamăjradăn d-Ɣisa.
40017004	Iggăd-dd Bĕṭrus, innă i-Ɣisa: "Ălɣalim, ufa ad-nĕzzăɣ ɣas diha-dăɣ, kunta tărḍed s-a-wen, ad-ĕkrĕsăɣ kăraḍ ihĕktan: wa-năkk, wa n-Mosa d-wa n-Ɣĕli."
40017005	Hărwa-dăɣ ămmiijrăd a-s, tejărăkt tiyyăt tăsimăɣmăɣăt da-dăɣ tăn-dd-tĕlsăt s-tele-net, ijmăḍ-tăt-dd emăsli innăn: "A-wa Rure-ɣ wa ĕkneeɣ tărha, ĕnta a dăɣ-ăsriwăn iman-in, săjdăt-as!"
40017006	Ǝslăn inĕṭṭulab i-emăsli-wen-dăɣ ɣas, hăn-dd ăbbunbăyăn iket-dăɣ-năsăn a-wa-dăɣ hasăn-tĕja tărĕmmeɣt.
40017007	Ikk'-en-dd Ɣisa, issĕnsă ifassăn-net fălla-săn, inn'-asăn: "Wăr tĕrmeɣăm, ĕnkărăt-dd."
40017008	A-s dd-ĕḍkălăn idmawăn-năsăn, wăr t-illa ere hannăyăn ar Ɣisa.
40017009	Ătrarăn-dd taḍaɣt ɣas, inn'-asăn Ɣisa: "Wăr jem isălan n-a-wa hawăn-dd-ănfalălăn ašăl-i-dăɣ i-ăwadĕm wăl' iyyăn, har ašăl wa dd-mad-inkăr Ăgg-ăgg-adĕm jer-inĕmmuttan."
40017010	Ǝssĕstănăn-t ḍarăt-a-wen, ĕnnăn-as: "Mafăl jannen ălɣulam n-Ăṭṭăwrăt a-s ănnăbi Ɣĕli a ilan s-ad-dd-ass tĕzzar, išrĕy-t-dd Ălmasex?"
40017011	Ăwwežăb-asăn, inn'-asăn: "Tidĕt, ănnăbi Ɣĕli a ilan s-a-dd-ass, isĕssiɣĕd hărăt iket-net,
40017012	măšan, ăssiilmădăɣ-kăwăn a-s ănnăbi Ɣĕli, ăru dd-osa, ăkkuddălăn-t dăgg-adĕm, jăn-as a-wa s-ărhăn. A-wen-dăɣ has-jăn a-s ilkam daɣ, ad-t-ĕjĕn i-Ăgg-ăgg-adĕm."
40017013	Inn'-asăn a-wen ɣas, ĕfhămăn inĕṭṭulab a-s Exya wa n-Enĕsselmăɣ a-s hasăn-iha ti-net.
40017014	Ălwăqq wa dd-iqqăl Ɣisa d-inĕṭṭulab-net tamĕtte, ikk'-e-hi-dd ăhalĕs iyyăn, irkăɣ data-s a t-ilaqqăd, ijann'-as:
40017015	"Ălɣalim, aḍĕn tăhanint i-rure-ɣ, tĕjraw-t tašăkărkărăt t-saknet aɣăna hullan. E-d t-tărmăs, ad-itiḍĕw dăɣ-efew, itiḍĕw dăɣ-aman dehiyyăn.
40017016	Ăwwăyăɣ-t-dd s-inĕṭṭulab-năk măšan, indăr-asăn ad-t-zuzĕyăn."
40017017	Innăḍ-dd Ɣisa ḍarăt-a-wen s-inĕṭṭulab-net, inn'-asăn: "Ya ĕzzurĕyăt-i-dăɣ wărăt tomen s-Măssinăɣ, tănimăšrăy-as, hundăɣ har ĕmme ĕlleɣ jere-wăn, ĕṣbarăɣ-kăwăn? Awĕyăt-ahi-dd alyaḍ."
40017018	Os'-e-hi-dd alyaḍ, ăsmăhăḍ Ɣisa dăɣ-alšin i-ad-t-izjăr; izjăr-t, izzăy ăssaɣăt-wen-dăɣ.
40017019	Ǝkkăsăn-dd inĕṭṭulab ḍarăt-a-wen Ɣisa s-ăssaɣăt d-wăr ɣur-s t-illa ăwadĕm s-takše, ĕnnăn-as: "Alšin-wĕnnin-hi, mafăl hanăɣ-indăr ad-t-nĕkkĕs dăɣ-alyaḍ?"
40017020	Inn'-asăn: "Tĕmmĕtkit-i ija immun-năwăn a hawăn-igdălăn s-a-wen; ĕnnar wădden a-wen, ăssiilmădăɣ-kăwăn a-s afăl ogdăh immun-năwăn d-temătăwt ta tojărăt tĕmmĕtkit dăɣ-idommăn har tĕnnăm i-aḍaɣ-wa-dăɣ: 'Haan dăɣ-edăgg wa hed, tĕddĕkăd dihen', ad-ăj a-wa has-tĕnnăm; ad-ăbas t-illa făw a hawăn-indarăn. ((
40017021	Alšin daɣ šund wa-hi, wăr t-itĕkkĕs ar tamădilt n-Măssinăɣ d-ăẓum.))"
40017022	Ălwăqq wa dd-iqqăl Ɣisa d-inĕṭṭulab-net teje ta n-Galila, inn'-asăn: "Ăgg-ăgg-adĕm, išwar ăttermăs, ijjĕš ifassăn n-ăgg-adĕm,
40017023	ad-ĕjĕn iman-net măšan, ašăl wa n-kăraḍ, ad-dd-inkăr jer-inĕmmuttan." Ǝnxăsăn iman n-inĕṭṭulab a-s hasăn-innă a-wen-dăɣ.
40017024	Ijjăš Ɣisa d-inĕṭṭulab-net taɣrĕmt ta n-Qăfărnaxum ɣas, osăn-dd inarmasăn n-tiwse n-ehăn n-ămudd wa măqqărăn Bĕṭrus, ĕnnăn-as: "Ajăn ălɣalim wa-năwăn, wăr-ihĕkk tiwse ta n-ehăn n-ămudd wa măqqărăn?"
40017025	Inn'-asăn Bĕṭrus: "Ihakk'-et lab." Ijjăš-dd Bĕṭrus ehăn făll-Ɣisa ɣas, iššĕšwăr-as Ɣisa, issĕstăn-t, inn'-as: "Ma torded Simyon, mi ilan s-ad-itĕẓẓal tiwse i-imănokalăn n-ăddunya: ak imăjarăn meɣ kăl-ăkall a lanen s-ad-hasăn-ĕẓĕlăn tiwse?" Inn'-as Bĕṭrus: "Imăjarăn."
40017026	Inn'-as Ɣisa: "Adiš kăl-ăkall, wăr tăn-tĕlzem.
40017027	Ămăra, i-ad-wăr năqqen iɣăfawăn n-ăddinăt n-ehăn n-ămudd wa măqqărăn rammăsnen tiwse, ăkk ejănš, tĕrmĕsăd-dd dăɣ-s emăn iyyăn, tarĕd emm-net, ad-dăɣ-s tĕjrĕwăd ărriyal n-aẓrĕf, tĕkkĕsăt-t-dd, tĕẓlĕd fălla-năɣ năkk d-kăyy."
40018001	Ohăẓăn-dd inĕṭṭulab Ɣisa ălwăqq-wen, ĕnnăn-as: "Ma ămoos ăwadĕm wa ojărăn dăɣ-Tĕmmĕnĕya n-Măssinăɣ?"
40018002	Iɣră-dd Ɣisa ara ĕnḍărrăn s-iman-net, ij'-e jere-săn,
40018003	inn'-asăn: "Ăssiilmădăɣ-kăwăn a-s a tĕkkăsăm wăr tutabăm, talĕhĕm d-aratăn, xăram-awăn ujĕš n-Tĕmmĕnĕya n-Măssinăɣ.
40018004	Ere wa ăsrăsăn iman-net har alăh d-ara-wa-dăɣ, ĕnta a-s wa ojărăn dăɣ-Tĕmmĕnĕya n-Măssinăɣ;
40018005	ere daɣ wa ăsbălălăn ara šund wa-dăɣ, dăɣ-ăddimmăt-in, năkk a ăsbălăl."
40018006	"Aratăn daɣ wi săr-i omănnen, ere hasăn-ămoosăn ĕssĕbab n-tanmĕšrayt-dăɣ, ăwadĕm-en, iššăm-as-in, ad-tĕtwăqqĕn tăhunt ta măqqărăt s-itĕẓẓad ălkăma dăɣ-err-net, itwĕjăr-in dăɣ-ider n-ejărew wa sĕmmăn, ĕkšĕn-t aman.
40018007	Tamăskoyt ăddunya dăɣ-tĕssĕba n-tinmĕšrayen ti dăɣ-s tajjănen făl-a-s, wăr t-illa ĕmmĕk făw s-mad-tăqqayĕm ăddunya-ta-dăɣ wăr dăɣ-s ănmăšrăyăn ăddinăt, măšan, amăskoy ăwadĕm wa madăn-umas ĕssĕbab n-tanmĕšrayt-ten-dăɣ.
40018008	Kăyy, kunta ăfuss-năk meɣ aḍăr-năk a kăy-isifun abăkkaḍ, adiš, ĕnkăḍ-t-in, tĕjrĕd-t-in fălla-k hărwa wăr tămešălăd abăkkaḍ-wen-dăɣ, ed uf'-ak, ad-tĕjjĕšăd ălžănnăt jeed ăfuss, meɣ aḍăr, uhĕn leed ĕssin ifassăn-năk d-ĕssin iḍarăn-năk, tĕtwĕjărăd-in dăɣ-efew wa s-hărkuk ăhijăljăl;
40018009	kunta daɣ tiṭṭ-năk a kăy-isifun abăkkaḍ, adiš, kukkĕrĕt-tăt-dd, tĕjrĕd-tăt-in fălla-k hărwa wăr tămešălăd abăkkaḍ-wen-dăɣ, ed uf'-ak, ad-tĕjjĕšăd ălžănnăt jeed tiṭṭ, uhĕn ad-leed sănatăt tiṭṭawen, tĕtwĕjărăd-in dăɣ-žohănnăma, temse ta s-hărkuk tăhijăljăl.
40018010	He kăwăneḍ! Wăr lăkkăhăt wăl' iyyăn dăɣ-aratăn-win-dăɣ ed ijmaḍ-t ăššăk a-s ĕbdadăn ănjălosăn-năsăn hak ăssaɣăt dat-Abba-nin-i ihăn išĕnnawăn i-ad-tăn wăr-itĕḍḍis hărăt. ((
40018011	Ăgg-ăgg-adĕm, osă-dd i-ad-iɣlĕs ăddinăt wi ăssujjălnen.))"
40018012	Inn'-asăn Ɣisa ḍarăt-a-wen: "Ad-kăwăn-sĕstĕnăɣ: ma tĕnnăm? Kunta ila ăwadĕm temeḍe n-tehăle, har dăɣ-snăt tăssujjăl tiyyăt, ma he-ăj? Wădden ad-ăyy ti n-tĕẓẓayăt timĕrwen d-tĕẓẓayăt ĕfradnăt făll-tiḍaɣen, isĕssĕjjĕl ta hin-oḍăn?
40018013	Afăl-tăt dd-ijrăw, ad-ăj tedăwit tojărăt ta ija a-s ila ti n-tĕẓẓayăt timĕrwen d-tĕẓẓayăt wăren ăssujjăl.
40018014	Ǝmmĕk-wen-dăɣ daɣ a-s mad-ăddăwăt Abba-năwăn-i ihăn išĕnnawăn ed wăr-irha făw ad-iba wăl' iyyăn ɣas dăɣ-aratăn-net.
40018015	Afăl kăy-iḍlăm ă/n/na-k, ăkk'-e, sĕlmĕdăd-t s-a-wa hak-iɣšăd jere-wăn ĕssin-ewăn ɣas. Afăl hak-ăsjăd, adiš jed-t dăɣ-tabarăt ta tolăɣăt, wăr t-illa daɣ a iḍasăn temiḍt-năwăn
40018016	măšan, afăl unjăy s-asjĕd-hak, ĕqqĕl-t-dd tăddewăd d-ăwadĕm, meɣ ĕssin, dăɣ-tĕssĕba n-ad-ăjjayhăn ăddinăt i-a-wa itawănnen iket-net ed 'Hărăt iket-net, ufa ad-ila sănatăt meɣ kăraḍăt tijuhawen.'
40018017	Afăl jed a-wen-dăɣ uhĕn-dăɣ har ămăra-dăɣ, unjay s-asjĕd-hawăn, sĕrrĕwrĕw-as s-ălkănisăt. Afăl has-tĕmmĕjrăd ălkănisăt har unjăy s-asjĕd-has, umaset data-k šund ănăẓẓalim n-amăjar, meɣ šund ănarmas n-tiwse.
40018018	Ăsidătteɣ-awăn a-s a-wa tĕkrădăm făll-ărori n-ăkall-i-dăɣ, ad-itwĕkrĕd ašăl wa ilkămăn, a-wa torăm daɣ făll-ărori n-ăkall-i-dăɣ, ad-ămar daɣ ašăl wa ilkămăn.
40018019	Ăssiilmădăɣ-kăwăn daɣ a-s făll-ărori n-ăkall-i-dăɣ, edăgg dăɣ-ănmărḍăn ĕssin dăɣ-wăn făll-talɣa, a tămoos-dăɣ, har dălăn Abba-nin-i ihăn išĕnnawăn, ad-ăj a-wa dăɣ-s ĕttărăn
40018020	făl-a-s edăgg iket-net dăɣ-ăžžimmăɣăn ĕssin, meɣ kăraḍ inĕṭṭulab-in, dăɣ-ăddimmăt n-isĕm-in, ĕlleɣ jere-săn."
40018021	Ohăẓ-t-dd Bĕṭrus ălwăqq-wen, inn'-as: "Ălɣalim! Har maniket ihăndăggan d-hi-tĕwar tenăšše i-ă/n/na-ɣ hi-iḍallămăn? Ak, ajăn ĕgdăhăn ĕssa ihăndăggan?"
40018022	Inn'-as Ɣisa: "Ăbo, wăr-ĕnneɣ har ĕssa ihăndăggan, a hak-janneɣ, našš'-as har ĕssayăt timĕrwen janen ĕssa inĕḍfusăn."
40018023	Issăɣlăy-tăn Ɣisa tangalt, inn'-asăn: "Tĕmmĕnĕya n-Măssinăɣ, tănifăqqa d-ămănokal dd-issăɣrăn ăddinăt wi irwăs i-ad-has-siḍĕnĕn a-wa tăn-irwăs, ĕẓĕlăn-as.
40018024	Han isălan n-a-wen-dăɣ a-s dd-ittĕlwăy ănaxdim-net iyyăn irwas aẓrĕf-i-dăɣ ăjjen.
40018025	Măšan ma n-ĕmmĕk! Indăr-as ad-iẓĕl aẓrĕf-wen-dăɣ ɣas, omăr măssi-s s-ad-hin-ănš ĕnta d-hănne-s d-aratăn-net d-a-wa ila dăɣ-ilalăn iket-net i-ad-inmiwĕḍ ĕnta d-ehăre-net.
40018026	Isl' ănaxdim i-a-wen ɣas, ošăl s-măssi-s, irkăɣ dat-măssi-s, ad-t-ilaqqăd, ijann'-as: 'Ya măssi-ɣ, ĕṣbăr făll-i tene-ta-dăɣ, tĕkfĕd-ahi tăqqăn tăynayăt i-ad-hak-ĕẓĕlăɣ ehăre-năk iket-dăɣ-net.'
40018027	Tănɣa tăhanint-net măssi-s ɣas, ăsdărfăt, inš'-as-in a-wa t-irwăs iket-net.
40018028	Măšan, diha-dăɣ dd-izjăr ănaxdim-ĕnnin-dăɣ făll-măssi-s, ad-ămmoqqăs d-iyyăn dăɣ-imidiwăn-net dăr-ănnixdăm irwas hărăt n-aẓrĕf, ăkbăttăt-t s-tăkorsăyt, oɣay-as, ijann'-as: 'Ǝẓĕl-ahi ehăre-in wa kăy-ihăn.'
40018029	Irkăɣ-as amidi-net, ad-t-ilaqqăd, ijann'-as: 'Ǝṣbăr făll-i, ad-hak-ĕẓĕlăɣ ehăre-năk.'
40018030	Unjăy s-ad-has-isĕjĕd, ilwăy-t, ăswăjj'-e dăɣ-takărmut i-ad-tăt-iha har has-iẓĕl a-wa t-irwăs iket-net.
40018031	Ǝnhăyăn inaxdimăn wi iyyăḍnen dăr-ănniixdăm a-wa ija amidi-năsăn ɣas, ĕknăn iman-năsăn tisnant, ĕglăn, jăn isălan n-a-wa ijăn iket-net dăɣ măssi-săn.
40018032	Issăɣr'-e-hi-dd măssi-s, inn'-as: 'Kăyy ănaxdim n-enăllăbăs a tămoosăd! Ajăn wădden tĕlɣădăd-ahi ɣas, oyyeɣ-ak-in a-wa kăy-ărwăsăɣ iket-net.
40018033	Adiš, ma hak-igdalăn, ad-taḍĕnăd tăhanint šund ta hak-oḍănăɣ i-amidi-năk?'
40018034	Ijjăš-t aḍkăr hullan făll-akli-net-wen-dăɣ, issăɣră-dd gărdităn-net i-ad-t-in-ĕjărăn dăɣ-takărmut, ăqqayĕm ihannăy dăɣ-s aɣăna har iẓĕl a-wa t-irwăs has-in-oyya ihĕnnin iket-dăɣ-net."
40018035	Innă daɣ ḍarăt-a-wen: "Ǝlmĕdăt a-s šund a-wen-dăɣ a hawăn-mad-ăj Abba-nin-i ihăn išĕnnawăn, afăl wăr tĕnmĕnšim jer-iman-năwăn s-ulh imdan."
40019001	Issĕmdă Ɣisa tĕnna n-isălan-win-dăɣ ɣas, ifăl teje ta n-Galila, ikkă tidbi ti hin-ĕllanen i-ejănš wa n-Ɣurdĕni dăɣ-teje ta n-Ălyăhudĕyăt;
40019002	ĕlkămăn-as-dd ăddinăt ăjjootnen, ăzozăy dăɣ-săn wi ărhinnen.
40019003	Dăɣ-a-wen-dăɣ ad-dd-ĕbdădăn kăl-faris iyyăḍ data-s, orămăn-t s-asĕstan dăɣ-innă a wărăn itĕtwĕnn, ĕnnăn-as: "Dăɣ-a-wa innă alămăr-nănăɣ, ak ajăn xălal i-ăhalĕs, ad-izĕmmĕzzĕy hănne-s făl-ăsaru, a ămoos-dăɣ?"
40019004	Ăwwežăb-asăn, inn'-asăn: "Adiš kăwăneḍ wăr tăɣrem dăɣ-ĕlkĕttab n-Măssinăɣ edăgg wa dăɣ-ătwănna a-s: 'S-tizarăt a-s dd-ixlăk Ămaxlak ăddunya, ăhalĕs d-tamăḍt a dd-ixlăk.' "
40019005	Inn'-asăn daɣ: " 'Tĕssĕba n-a-wen-dăɣ a făl mad-ifĕl ăhalĕs ti-s d-ma-s, asăɣ d-hănne-s, umasăn făll-ĕssin-essăn, tiyyăt taɣĕssa.
40019006	Ad-ăbas ămoosăn ĕssin ăddinăt, ămoosăn tiyyăt taɣĕssa.' A-wen-dăɣ a făl, a-wa osăɣ Măssinăɣ i-ad-umas iyyăn hărăt, wăr t-ibĕḍḍĕwet ăgg-adĕm."
40019007	Ǝnnăn-as: "Adiš mafăl ijanna ănnăbi Mosa a-s: 'Afăl irha ăhalĕs azĕmmĕzzĕy n-hănne-s, ilzam-t ad-tăt-ăkf tăkarḍe n-amĕzzi tĕzzar, izĕmmĕzzĕy-tăt?' "
40019008	Inn'-asăn Ɣisa: "A-wa hawăn-innă ănnăbi Mosa, inn'-awăn-t dăɣ-tĕssĕba n-tăɣart-i jăn ulhawăn-năwăn; ĕnnar wădden a-wen, s-tizarăt a-s dd-tăxlăk ăddunya, wădden a-wen a dd-ăzzăbbăt Măssinăɣ.
40019009	Ăssiilmădăɣ-kăwăn a-s ere hin-ăzmăzzăyăn hănne-s a-s, ija a-wen, wădden tikra a has-tĕja, olăs adubĕn n-iyyăt, izna."
40019010	Ǝggădăn-dd inĕṭṭulab-net, ĕnnăn-as: "Šămad a-wen-dăɣ a ijan, adiš, ufa ɣas, ăqqiima ăwadĕm wăla adubĕn."
40019011	Inn'-asăn Ɣisa: "Wădden ăddinăt iket-năsăn a ăddobătnen ujreh n-măjrăd-wa-dăɣ, wi ikfa Măssinăɣ turhajăt-net ɣas, a t-jarrăhnen.
40019012	Tidĕt, wădden ăddinăt iket-năsăn a ĕjrawnen turhajăt-ten-dăɣ n-ad-ăqqaymĕn wăr-ădobănăn: iyyăḍ, a-s dd-ĕwăn-dăɣ, ĕjrawăn s-a-wen; iyyăḍ, ĕgdălăn-asăn-t imidiwăn-năsăn-i tăn-jănen imudăšăn, ĕkkăsăn-tăn dăɣ-meddĕn; iyyăḍ daɣ, unjăyăn s-adubĕn dăɣ-tĕssĕba n-Tĕmmĕnĕya n-Măssinăɣ. Ere ăddoben ujreh n-măjrăd-wa-dăɣ, ijrăhet-t."
40019013	Ămmewăyăn-dd ḍarăt-a-wen aratăn s-Ɣisa i-ad-tăn-isĕwăr ifassăn-net, ittăr-asăn dăɣ-Măssinăɣ a dăɣ-săn ijăn ălbăraka; ĕnhăyăn inĕṭṭulab ăddinăt wi tăn-dd-ăwwăynen ɣas, ăklăwlăwăn fălla-săn.
40019014	Iɣtăl-tăn Ɣisa, inn'-asăn: "Ăyyăt aratăn ad-hi-dd-ĕkkĕn, wăr tăn-in-tăwweɣăm făll-i, făl-a-s, Tĕmmĕnĕya n-Măssinăɣ, ăddinăt wi dăr-săn ănifăqqănen a-s tăt-ihakk."
40019015	Ăswăr-tăn ifassăn-net ḍarăt-a-wen, ija dăɣ-săn ălbăraka tĕzzar, ifăl edăgg-en.
40019016	Igla Ɣisa har šik-dăɣ ăhalĕs iyyăn da-dăɣ t-dd-ikkăn, inn'-as: "Ălɣalim, ma ămoos emărked wa s-leɣ s-ad-t-ăjăɣ i-ad-ĕjrĕwăɣ tămudre ta tăɣlălăt?"
40019017	Inn'-as Ɣisa: "Mafăl hi-sastanăd d-emărked s-tăddobed iji-net? Milɣaw, Măssinăɣ ɣas a olaɣăn. Ămăra, kunta tărhed ad-tĕjrĕwăd tămudre tăynayăt, adiš, mašăl alămărăn n-Măssinăɣ."
40019018	Inn'-as ămawaḍ: "Win-š alămărăn, ma ămoosăn?" Inn'-as Ɣisa: "Ǝntăneḍ da: Wăr jed iman, wăr jed ĕzzĕna, wăr tokerăd, wăr tăjjĕyhăd s-bahu,
40019019	sĕmɣăr ti-k d-ma-k, tărhĕd anhăraj-năk s-tărha ta jed i-iman-năk."
40019020	Innă ămawaḍ-en i-Ɣisa: "Ăɣdalăɣ i-a-wen-dăɣ iket-net; ma t-illan daɣ hin-oḍanăɣ?"
40019021	Inn'-as Ɣisa: "Kunta tărhed ad-dd-tĕmdĕwăd s-iba n-ălɣib dat-Măssinăɣ, ĕglĕw, tužžăr-in ehăre-năk, tĕkfĕd-t i-tilăqqiwen i-ad-tĕkrĕšăd ărrĕzăɣ dăɣ-ălžănnăt; dihen, ĕqqĕl-dd, ĕlkĕm-ahi."
40019022	Isl' ămawaḍ i-a-wen-dăɣ ɣas, ĕnxăsăn iman-net, inkăr iglă ed a-wa ila dăɣ-ehăre, tikunen.
40019023	Innă Ɣisa ḍarăt-a-wen i-inĕṭṭulab-net: "Ăsidătteɣ-awăn a-s iẓẓĕwăt ad-ijjĕš ere irzaɣăn Tĕmmĕnĕya n-Măssinăɣ.
40019024	Ojăr tărăɣse ta ija ad-ijjĕš amnĕs s-tiṭṭ n-ănaẓmay uhĕn, ad-ijjĕš ere irzaɣăn Tĕmmĕnĕya n-Măssinăɣ."
40019025	Ǝslăn inĕṭṭulab i-a-wen ɣas, ĕqqănăn iɣăfawăn-năsăn, ĕnnăn-as: "Adiš mi madăn-iɣlĕs?"
40019026	Ikyăd dăɣ-săn Ɣisa, inn'-asăn: "A-wen, wăr t-ăsmăkkănăn dăgg-adĕm, măšan Măssinăɣ ĕnta, ăddoobăt-t ed wăr t-illa a has-indarăn."
40019027	Iggăd-dd Bĕṭrus, inn'-as: "Năkkăneḍ-i-š-i oyyănen a-wa nĕla iket-net nĕlkăm-ak, ĕndek isălan-nănăɣ, ma s-ilkam ad-t-nĕjrĕw?"
40019028	Inn'-asăn Ɣisa: "Ăsidătteɣ-awăn a-s ašăl wa dd-mad-tĕzzubbĕt ăddunya-ta tăynayăt-i dăɣ-mad-ixkĕm Ăgg-ăgg-adĕm dăɣ-ălxurmăt-net făll-hărăt iket-net, ad-tăqqaymĕm kăwăneḍ-i hi-ĕlkămnen făll-mărawăt tisăqqima n-tĕmmĕnukĕla d-sănatăt, tĕšrăɣăm tiwsaten ti n-mărawăt d-sănatăt n-Iṣrayil.
40019029	Ere oyyăn ihănan-net d-ayĕtma-s d-šătma-s d-ti-s d-ma-s d-mĕddana-s d-išĕkraš-net dăɣ-ăddimmăt-in, ilmĕdet a-s ad-ijrĕw a-wa hin-oyyă ija temeḍe n-anĕḍfus, ijrĕw daɣ tămudre ta tăɣlălăt.
40019030	Ălwăxla a-s a ăjjeen dăɣ-wi ăzzarnen ašăl-i-dăɣ, ad-ijjĕš ajilal, a ăjjeen daɣ dăɣ-wi hănen ajilal ašăl-i-dăɣ, ad-izar."
40020001	Issăɣlăy-tăn Ɣisa tangalt ḍarăt-a-wen, inn'-asăn: "Tĕmmĕnĕya n-Măssinăɣ, tănifăqqa d-ăhalĕs ilan ašĕkrĕš-net; ăffăw-t ɣas, ifăl ehăn-net, immăɣ i-inaxdimăn issăxdăm ašĕkrĕš-net n-lăɣnăb.
40020002	Ănmănnăk dăr-săn făll-timẓal n-ărriyal n-aẓrĕf i-ašăl tĕzzar, ăssok'-en ašĕkrĕš-net i-ad-t-ĕxdĕmăn.
40020003	Ij' agdĕlset ɣas, olăs azăjor, ijrăw iyyăḍ ăqqimnen ădiwănnen wăr-išla hărăt, iḍkăl-tăn;
40020004	ĕntăneḍ-dăɣ, inn'-asăn: 'Ăglăt kăwăneḍ-dăɣ tăxdĕmăm dăɣ-ašĕkrĕš-in wa n-lăɣnăb, ad-kăwăn-ăkfăɣ ălxaqq n-tide-năwăn';
40020005	ĕglăn, ĕxdămăn. Tĕjă tarăhut ɣas, olăs aḍkul n-iyyăḍ, olăs daɣ iji n-a-wen s-tezzar.
40020006	Tĕglă takkăṣt ɣas, izjăr daɣ, inhăy iyyăḍ ĕbdadnen wăr tăn-išla hărăt, inn'-asăn: 'Kăwăneḍ ma s-tĕbdadăm ašăl iket-net, wăr t-illa a kăwăn-išlan?'
40020007	Ǝnnăn-as: 'Wăr t-illa ere hanăɣ-ikfan ĕššăɣĕl.' Inn'-asăn: 'Ăkkăt kăwăneḍ-dăɣ ašĕkrĕš-in, tĕxdĕmăm dăɣ-s.'
40020008	Toḍă tăfukt ɣas, issăɣră-dd măssi-s n-ašĕkrĕš ănaẓraf-net, inn'-as: 'Ǝɣĕr-dd inaxdimăn, tĕẓlĕd-asăn, sănt s-wi dd-ĕšrăynen har tĕkkĕd wi dd-ăzzarnen.'
40020009	Ǝjrăwăn wi dd-osănen šămad tĕgla takkăṣt timẓal-năsăn; hak iyyăn ijraw ărriyal n-aẓrĕf wa ămoosăn timẓal n-ašăl.
40020010	Osăn-dd ḍarăt-a-wen wi dd-ăzzarnen s-ălxidmăt ija ɣur-săn a-s, ad-ajărăn inaxdimăn-wi dd-ĕšrăynen timẓal măšan, ĕjrăwăn ĕntăneḍ-dăɣ ărriyal n-aẓrĕf šund wa ĕjrăwăn inaxdimăn wi n-tišrayăt dăɣ-ălxidmăt.
40020011	Ǝjrăwăn timẓal-năsăn ɣas, ăbjănjănăn făll-măssi-s n-ašĕkrĕš, ad-has-jannen:
40020012	'Ajăn wădden inaxdimăn-wi dd-ĕšrăynen, iyyăn n-ăssaɣăt ɣas a jăn ĕxdamăn, a-s ija a-wen năkkăneḍ, ašăl imdan a nĕja nĕxdam, siknĕnniwĕt-anăɣ tăfukt. Ɣas ĕndek ĕmmĕk wa s-ila a-s ad-dăr-săn nagdăh timẓal?'
40020013	Innă măssi-s n-ašĕkrĕš i-iyyăn dăɣ-săn: 'Amidi-nin, wăr-ĕkšeɣ ălxaqq-năk, wădden ărriyal n-aẓrĕf a făll-nĕnnăfhăm, ĕkfeɣ-ak-t, ma tărhed daɣ?
40020014	Ǝrmĕs ehăre-năk, tĕglĕd. Ma dăɣ-kăy-ikma a-s ăsisăgdăhăɣ-kăy dăɣ-aẓrĕf-in kăyy-i dd-ăzzarăn, tajjăd dăɣ-i erk asăwaḍ, d-wa dd-išrăyăn?
40020015	Ajăn wădden a-wa ehăre-nin s-ăddoobeɣ ad-has-ăjăɣ a-wa s-ărheɣ. Ma dăɣ-kăy-ikma a-s olaɣăɣ?' "
40020016	Innă Ɣisa ḍarăt-a-wen: "Ǝlmĕdăt a-s s-ĕmmĕk-wen-dăɣ a-s ăddinăt wi hănen ajilal, ad-izarăn măšan, wi ăzzarnen, ad-ĕjjĕšăn ajilal."
40020017	Ălwăqq wa d-irmăs Ɣisa tamdujt ta n-Yărussălam, ikkăs-dd inĕṭṭulab-net s-takše, inn'-asăn:
40020018	"Ǝnhĕywăt, năkkăneḍ-da-hi ăjoẓăynen, nĕkka Yărussălam-i-dăɣ mad-ăttărmăs Ăgg-ăgg-adĕm i-ad-ijjĕš ifassăn n-imănokalăn n-kăl-tikutawen d-ălɣulam n-Ăṭṭăwrăt; ad-t-siḍĕwĕn dăɣ-ăššăreɣa-năsăn, ĕɣtĕsăn-as tamăttant,
40020019	ĕjĕn-t dăɣ-ifassăn n-inĕẓẓulam -i t-maden-ăj tekăškăšt, ĕjĕn dăɣ-s tiwit s-ebărtăk, ĕṣlĕbăn-t făll-tajĕttewt i-ad-ămmăt măšan, ašăl wa n-kăraḍ ḍarăt tamăttant-net, ad-dd-inkăr jer-inĕmmuttan."
40020020	Dăɣ-a-wen-dăɣ, ad-dd-tosa hănne-s n-Zăbdi Ɣisa, ĕnta d-mĕddana-s wi n-ĕssin, tărkăɣ data-s, tĕnn'-as tărha a dăɣ-s tĕttăr hărăt iyyăn.
40020021	Inn'-as Ɣisa: "Ma tărhed?" Tĕnn'-as: "Ǝssin ilyaḍăn wi leeɣ, ĕntăneḍ da, ăj'-ahi ărkăwăl n-a-s ašăl wa dd-mad-tăqqĕlăd dăɣ-Tĕmmĕnĕya-năk, ad-săqqaymĕd iyyăn daw-aɣil-năk, săqqaymĕd wa iyyăḍăn daw-tăšalje-năk."
40020022	Ăwwežăb-as Ɣisa, inn'-as: "Kăwăneḍ, wăr tĕssenăm a dăr-săstanăm. Ajăn năkk, kara n-tisnant wa s-ilkam ad-t-ăswăɣ, tăddoobem tesăse-net?" Ǝnnăn-as dăgg-Zăbdi: "Năddoobăt-t."
40020023	Inn'-asăn Ɣisa: "Tidĕt lab a-s ad-tĕnhĕyăm ălɣizabăt šund wa mad-ĕnhĕyăɣ măšan, dăɣ-isălan wi n-taɣimit daw-aɣil-in d-tăšalje-nin, wădden năkk a ihakkăn a-wen; Abba-nin a t-ihakkăn i-wi s-t-ăsmăjnăt."
40020024	Ǝslăn inĕṭṭulab wi iyyăḍnen n-măraw i-a-wen ɣas, ijjăš-tăn ălhăm făll-ayĕtma-win-dăɣ n-ĕssin.
40020025	Iɣr'-en-dd Ɣisa iket-năsăn s-iman-net, inn'-asăn: "Tĕssanăm a-s imănokalăn ăxkămăn făll-kăl-ăkall-năsăn s-ăṣṣahăt; kăl-ĕlxĕkum daɣ, wăr lămmeḍăn făll-kăl-ăkall
40020026	măšan, kăwăweḍ, wăr jem a-wen; wa dăɣ-wăn irhăn mijraw, umaset ănaxdim i-imidiwăn-net,
40020027	ere dăɣ-wăn irhăn tăzert, umaset akli n-imidiwăn-net tĕzzar,
40020028	s-ĕmmĕk wa s-Ăgg-ăgg-adĕm, wăr dd-ămesăl s-ăddunya i-ad-has-ĕxdĕmăn ăddinăt, ămešăl-dd săr-s i-ad-ixdĕm ĕnta iman-net, ăkf iman-net, ămmăt i-ad-isĕddărfĕt ăddinăt ăjjootnen dăɣ-ibăkkaḍăn-năsăn."
40020029	A-s dd-izjăr Ɣisa d-inĕṭṭulab-net taɣrĕmt ta n-Žărriko, tĕlkăm-as tamĕtte tăjjeet.
40020030	Igla har a ĕnḍărrăn, ĕssin imĕddorɣal da-dăɣ, ăqqiimăn dăɣ-asălim n-zăbo wa dd-ija. Ǝslăn a-s Ɣisa a okayăn ɣas, ad-saɣăren, jannen: "Ya Ăgg-Dawĕd, aḍĕn-anăɣ tăhanint!"
40020031	Ɣattăl-tăn tamĕtte i-ad-hin-susĕmăn măšan, ăsɣăren dăɣ-išĕnnawăn: "Ya Ălɣalim, Ăgg-Dawĕd, aḍĕn-anăɣ tăhanint!"
40020032	Isl'-asăn Ɣisa, ibdăd, iɣr'-en-dd, inn'-asăn: "Ma s-tărham ad-hawăn-t-ăjăɣ?"
40020033	Ǝnnăn-as: "Ălɣalim, arr tiṭṭawen-nănăɣ i-ad-nĕnhĕy."
40020034	Tănɣ'-e tăhanint-năsăn, iḍăs tiṭṭawen-năsăn, ămerănăt ăssaɣăt-wen-dăɣ, olăsăn ahănay; ĕlkămăn-as ḍarăt-a-wen.
40021001	Ohăẓ-in Ɣisa d-inĕṭṭulab-net Yărussălam, iha ămăra taɣrĕmt ta n-Bătfaži, edes i-taḍaɣt ta tăsijătăt ihĕškan wi n-ĕzzăytun, ăšmašăl ĕssin dăɣ-inĕṭṭulab-net,
40021002	inn'-asăn: "Ăkkăt tadăbayt ta n-data-wăn, tĕjjašăm-tăt ɣas, ad-dăɣ-s tĕjrĕwăm tešeḍt tĕkrafăt s-t-illa ăẓa-net edes-has; arăt-tăt-dd, tĕlwĕyăm-ahi-tăt-dd ĕnta d-ăẓa.
40021003	Ere hawăn-innăn hărăt, ănnăt-as: 'Ălɣalim a dăɣ-săn ilan ĕššăɣĕl,' afăl has-tĕnnăm a-wen, ad-hawăn-dd-ăyy tešeḍt hakd d-ăẓa-net."
40021004	Ămoos a-wen a ăssiitbătăn a-wa innă ănnăbi n-Măssinăɣ a-s innă:
40021005	"Ănnăt i-kăl-Yărussălam: Ǝnhĕywăt, ikk'-iwăn-in ămănokal-năwăn, ikk'-iwăn-in s-ĕmmĕk wărăn inbej tiṭṭ, ešeḍ ɣas a inay ara n-tešeḍt ɣas a inay."
40021006	Ǝglăn inĕṭṭulab, jăn a-wa hasăn-inna Ɣisa;
40021007	wătăn-as-dd tešeḍt d-ăẓa-net, ĕstăjăn-asăn isĕlsa-năsăn tĕzzar, inăy Ɣisa ăẓa.
40021008	Ad-fattăɣ ya tamĕtte iket-net, isĕlsa făll-tabarăt-ta ija, nakkăḍăn-dd iyyăḍ ileḍleḍăn dăɣ-ihĕškan, săns'-en-tăn dăɣ-zăbo-wa ija i-asĕmɣar-net.
40021009	Tăseɣărăt tamĕtte-ta has-tăzzarăt hakd ta has-tĕlkămăt, janna: "Ozana! Năkfet Măssinăɣ semɣar dăɣ-tĕssĕba n-Ăgg-Dawĕd, Ija Măssinăɣ ălbăraka dăɣ-wa dd-osăn dăɣ-isĕm n-Emăli, Imɣaret isĕm n-Emăli dăɣ-išĕnnawăn iket-dăɣ-năsăn!"
40021010	Ijjăš-dd Ɣisa Yărussălam ɣas, ămramăr aɣrĕm iket-dăɣ-net, hak ăwadĕm-dăɣ, ibdad, ijanna i-amidi-net: "Ma ămoos ăwadĕm-wa hanăɣ-dd-ijjăšăn?"
40021011	Ad-janna tamĕtte ta tĕlkămăt i-Ɣisa: "A-wa Ɣisa, ănnăbi wa dd-ifălăn Năṣirăt ta n-Galila."
40021012	Ijjăš Ɣisa ḍarăt-a-wen ehăn n-ămudd wa măqqărăn ihăn Yărussălam, ad-dăɣ-s isattăɣ ăttužžar d-imăžănšan-năsăn, ăsbărăɣwăl tisĕskar ti n-kăl-amăhaš n-iẓărfan, ijjar-in tisăqqima n-ăttužžar n-tidăberen,
40021013	isattăɣ-tăn, ijann'-asăn: "Wădden iktab a-s, innă Măssinăɣ: 'Ehăn-in, ad-umas ehăn n-tittar'; măšan kăwăneḍ jăm-t, tasĕssihărt n-imăkrăḍăn."
40021014	Iha Ɣisa ehăn n-ămudd-en-dăɣ a-s t-dd-osăn imĕddorɣal d-inĕbdan, ăzozăy-tăn.
40021015	Ǝggădăn aratăn hanen ehăn n-ămudd-en-dăɣ, ad-saɣăren, jannen: "Ozana! Năkfet Măssinăɣ semɣar dăɣ-tĕssĕba n-Ăgg-Dawĕd!" Ǝnhăyăn imănokalăn n-kăl-tikutawen d-ălɣulam n-Ăṭṭăwrăt tikunen-ti s-iket tănăt-ija, ĕslăn i-a-wa jannen aratăn ɣas, ijjăš-tăn ălhăm făll-Ɣisa.
40021016	Ǝggădăn-dd săr-s, ĕnnăn-as: "Ajăn kăyy, wăr sĕllĕd i-a-wa jannen aratăn-wi-dăɣ?" Inn'-asăn Ɣisa: "Sallăɣ-asăn." Olăs, inn'-asăn: "Ajăn wăr tăɣrem a-wa innă Măssinăɣ dăɣ-ĕlkĕttab-net, a-s innă: 'Imawăn n-aratăn d-imărkăsăn ad-dd-zajjăr tĕmmal i-Măssinăɣ.' "
40021017	Ifăl Ɣisa edăgg-en ɣas, odwa tadăbayt ta n-Bitanya.
40021018	Ăffăw, iqqăl Ɣisa Yărussălam dăɣ-a-s ălluẓ.
40021019	Dăɣ-tekle-net, inhăy ahĕšk n-ašar iɣtan dăɣ-asălim n-zăbo, ikk'-e-hi-dd măšan, wăr fălla-s ijrew ar ifărketăn, wăr t-hen aratăn. Immĕjrăd i-ahĕšk, inn'-as: "Ija Măssinăɣ a-s wăr-ilkem ad-torawăd!" Ăqqur-in ahĕšk-en s-iyyăt ălwăqq-wen-dăɣ.
40021020	Ǝnhăyăn inĕṭṭulab a-wen ɣas, ăqqănăn iɣăfawăn-năsăn ad-jannen: "Ǝndek ĕmmĕk wa s-hin-ăqqur ašar wa-dăɣ s-iyyăt?"
40021021	Inn'-asăn Ɣisa: "Ăsidătteɣ-awăn a-s afăl itbat immun-năwăn, wăr t-illa ăššăk t-ihan, ad-tudabem iji n-a-wa jeɣ i-ašar-wa-dăɣ, tĕglĕm făw har afăl tĕnnăm i-aḍaɣ wa-dăɣ: 'Tălbăy-dd dăɣ-edăgg wa hed, tăɣtĕd dăɣ-ejărew wa sĕmmăn dihen', ad-ăj a-wa tĕnnăm.
40021022	A dăɣ-dălăm Măssinăɣ s-ulh omanăn-dăɣ, ad-hawăn-t-ăkf."
40021023	Ijjăš Ɣisa ehăn n-ămudd wa măqqărăn, isaɣra tamĕtte dihen a-s t-dd osăn imănokalăn n-kăl-tikutawen d-inušămăn n-Iṣrayil, ĕnnăn-as: "Mi kăy-ikfăn turhajăt n-amišĕl n-tikunen-ti-dăɣ? Mi kăy-ikfăn tărna-ta-dăɣ s-tăjjăd a-wa tăjjăd?"
40021024	Ăwwežăb-asăn Ɣisa, inn'-asăn: "Ad-hawăn-ăjăɣ năkk-dăɣ asĕstan iyyăn, afăl hi-tăwwežăbăm, ad-hawăn-ăllăɣeɣ năkk-dăɣ ere wa hi-ikfăn turhajăt ta s-tamašalăɣ a-wa tăjjăɣ."
40021025	Inn'-asăn: "Mi dd-ăšmašălăn Exya wa n-Enĕsselmăɣ i-ad-isĕlmăɣ ăddinăt dăɣ-aman? Ak Măssinăɣ a t-dd-ăšmašălăn meɣ dăgg-adĕm ɣas?" Inn'-asăn a-wen ɣas, ĕqqălăn-dd, ămmiizăɣăn jer-iman-năsăn, jannen: "Afăl has-nĕnna: 'Măssinăɣ a t-dd-ăšmašălăn', ad-hanăɣ-ănn: 'Adiš, mafăl wăr tomenăm s-a-wa hawăn-innă.'
40021026	Afăl has-nĕnna daɣ dăgg-adĕm ɣas a t-dd-ăšmašălnen, ad-fălla-năɣ tiḍĕw tamĕtte-ta-dăɣ ed tĕkkas iket-net ăššăk a-s Exya ănnăbi n-Măssinăɣ a ămoos."
40021027	Ǝqqălăn-t-dd, ĕnnăn-as: "Wăr nĕssen." Inn'-asăn Ɣisa: "Adiš năkk-dăɣ, wăr hawăn-e-ăllăɣeɣ ere wa hi-ikfăn tărna ta s-tăjjăɣ a-wa tăjjăɣ."
40021028	Innă Ɣisa ḍarăt-a-wen i-ăddinăt wi has-ăsijădnen: "Ma tĕnnăm dăɣ-tanfust-ta-dăɣ? Ătwănna, kăla t-illa ăhalĕs ilan ĕssin aratăn. Ašăl iyyăn, iɣră-dd dăɣ-săn wa iššămăn, inn'-as: 'Alyaḍ-in, ašăl-i, ăkk ašĕkrĕš wa n-lăɣnăb, tăxdĕmăn dăɣ-s.'
40021029	Inn'-as rure-s, wăr-igla măšan, a ĕnḍărrăn ḍarăt-a-wen, ămmujrăẓ, ikk' ašĕkrĕš, ixdăm dăɣ-s.
40021030	Iɣră-dd daɣ wa s-ĕssin, inn'-as a ĕnnin-dăɣ innă i-wa ăzzarăn. Inn'-as rure-s, igla măšan, a-s dd-tĕšrăy tanfust, wăr-igla.
40021031	Ămăra, ĕndek dăɣ-săn wa ămešălăn erhet n-abba-net?" Ǝnnăn-as ăddinăt: "Un, wa ăzzarăn." Inn'-asăn Ɣisa: "Ăsidătteɣ-awăn a-s kăwăneḍ-i hannăyăɣ, ad-hawăn-izarăn kăl-tiwse d-tălkăxbaten ujĕš n-Tĕmmĕnĕya n-Măssinăɣ.
40021032	Exya, a-s kăwăn-dd-osa, issĕkn'-iwăn tabarăt ta n-iqqud măšan, tunjăyăm tomănăm s-a-wa hawăn-innă, a-s ija a-wen kăl-tiwse d-tălkăxbaten, omănăn săr-s; tăjjihăm i-a-wen-dăɣ iket-net măšan, wăr tătubăm, tamĕnăm s-a-wa hawăn-innă."
40021033	Issăɣlăy Ɣisa tamĕtte tangalt tiyyăt dăɣ-innă: "Săjdăt! Kăla t-illa ăhalĕs ilan tĕfărre-net, ij'-as afăraj, ija dăɣ-s ašĕkrĕš n-lăɣnăb, ija daɣ dăɣ-ašrut-net iyyăn, edăgg wa dăɣ-iẓimmĕw lăɣnăb, iday dăɣ-s edăgg n-soro i-ămagaẓ-net; ifăr-t ḍarăt-a-wen i-inĕsduma iyyăḍ tĕzzar, ikk' ăkall iyyăn.
40021034	Tăwwăḍ-dd tăqqăn n-amili n-ašĕkrĕš ɣas, ăšmašăl-dd s-inĕsduma inaxdimăn-net, i-ad-has-dd-awĕyăn folăt-net dăɣ-a-wa dd-orăw ašĕkrĕš;
40021035	măšan, ănaxdim săr-săn dd-ăšmašăl-dăɣ, ad-t-ărmĕsăn, ad-tithĕkken meɣ jăn iman-net meɣ t-ĕkfăn sămmăjori n-tihun.
40021036	Olăs-dd daɣ ašĕmmišĕl n-inaxdimăn iyyăḍ săr-săn, issĕlkăm-asăn-dd daɣ i-ăjjootnen ojărnen wi săr-săn ăšmašăl s-tizarăt; jăn-asăn a ĕnnin-dăɣ jăn i-wi hasăn-dd-ăzzarnen.
40021037	A-s tĕšrăy tanfust, rure-s iman-net a săr-săn dd-ăšmašăl ed, inna dăɣ-iman-net: 'Ǝnta ya i n-rure-ɣ, ănihăjja s-ad-t-sĕmɣărăn.'
40021038	Măšan, ĕnhăyăn inĕsduma rure-s wa dd-imalăn ɣas, ănmănnăn jer-iman-năsăn: 'Ǝnhĕywăt-ak, amăkkasu-net; ĕyyăwăt, năjet iman-net i-ad-hanăɣ-dd-tăqqĕl tăkasit-net.'
40021039	Osă-dd ɣas, ĕrmăsăn-t, ĕzjărăn dăr-s ašĕkrĕš, ănɣăn-t kĕrĕf."
40021040	Inn'-asăn Ɣisa: "Ma tordam, wi-dăɣ inaxdimăn, ma hasăn-mad-ăj măssi-s n-ašĕkrĕš afăl tăn-dd-osa, ĕnta iman-net?"
40021041	Ǝnnăn-as ăddinăt: "Adiš, afăl dd-osa imĕkkĕrukaḍ-wi-dăɣ, wăr hasăn-e-aḍĕn tăhanint, ad-tăn-ilhĕs iket-dăɣ-năsăn, alĕs tefert n-ašĕkrĕš-net i-iyyăḍ t-e-ĕkfĕnen folăt-net afăl dd-ăwwăḍ ăzzăman wa n-amili n-ašĕkrĕš."
40021042	Inn'-asăn Ɣisa: "Adiš kăwăneḍ, kăla wăr tăɣrem edăgg wa innăn dăɣ-ĕlkĕttab n-Măssinăɣ a-s: 'Tăhunt ta hin-jărăn ălbănnatăn s-ĕnnăn wăr tĕnfa hărăt, ĕnta a-s a-s tĕšrăy tanfust, tămoos tăhunt ta tufăt n-aɣmăr hakkăt ăṣṣahăt ehăn; a-wen iket-net Măssinăɣ ad-t-ijăn i-ad-umas tăqqăn n-eɣăf dat-tiṭṭawen-nănăɣ.' "
40021043	Inn'-asăn Ɣisa: "Janneɣ-awăn ămăra a-s dăɣ-tĕssĕba n-a-wen-dăɣ a făl, Tĕmmĕnĕya n-Măssinăɣ, ad-dăɣ-wăn tăttărmăs, tĕtwĕkf i-tamĕtte tiyyăt madăt-tămašăl a-wa hasăn-tĕnnă dăɣ-erhet n-Măssinăɣ." ((
40021044	Tăhunt-ta-hi, ere fălla-s oḍăn, ad-ărrăẓrăẓ; ere făll-toḍa daɣ, ad-t-tĕlkĕẓ.))
40021045	Ǝslăn imănokalăn n-kăl-tikutawen d-kăl-faris i-tangalen-tin-dăɣ tăn-issăɣlăy Ɣisa ɣas, ĕlmădăn a-s ĕntăneḍ-en-dăɣ a-s iha ti-năsăn.
40021046	Ǝttărăn ad-t-ĕrmĕsăn măšan, ăksuḍăn tamĕtte ed, tĕkkas ăššăk a-s Ɣisa, ănnăbi a ămoos.
40022001	Issăɣlăy Ɣisa daɣ tamĕtte tangalen dăɣ-isălan n-Tĕmmĕnĕya n-Măssinăɣ, innă:
40022002	"Tĕmmĕnĕya ta n-Măssinăɣ, ăddoobăt ăwadĕm ad-tăt-isĕnnĕfăqq d-tanfust n-ămănokal isidubunăn rure-s. Ašăl wa d-ităjj a-wen, ăsmăjarăt-dd ăddinăt ăjjootnen s-ehăn-net.
40022003	Ămmujnăt-dd hărăt iket-net ɣas, ăšmašăl inaxdimăn-net s-ăddinăt wi dd-iɣra s-aẓli ašăl-wen-dăɣ; măšan, unjăyăn iket-dăɣ-năsăn s-ad-dd-asĕn.
40022004	Olăs săr-săn ašĕmmišĕl n-eklan săl winnin-dăɣ ăzzarnen, inn'-asăn: 'Ăglăt, ănnăt i-ăddinăt: tăwwăɣăm-ahi, imĕnsiwăn, ămmujnen, ĕssănɣăɣ-awăn a-wa iddăren iket-net jer-wa n-iwan hakd wa n-taɣsiwen; ĕyyăwăt šik, kăwăneḍ ɣas a-s iqqal aẓli ămăra.'
40022005	Wăr jen teɣăre ta tăn-dd-ija hărăt, iglă hak iyyăn dăɣ-ĕššăɣĕl-net: wa ikkăn ašĕkrĕš-net, wa ikkăn mamăla-net;
40022006	ĕggădăn-dd iyyăḍ făw, ĕrmăsăn hărăt dăɣ-inaxdimăn wi dd-ăšmašăl ămănokal, ăsmăḍrăyăn iyyăḍ, jăn iman n-iyyăḍ.
40022007	Ǝjjăšăn isălan ămănokal ɣas, ijjăš-t ălhăm, iɣră-dd ejhăn n-ĕssărdusa-net, issĕgl'-en i-ad-ĕlhĕsăn imăjjan n-iman-win-dăɣ, sĕntĕsăn aɣrĕm-năsăn.
40022008	Innă ḍarăt-a-wen i-inaxdimăn-net iyyăḍ: 'Imĕnsiwăn wi n-aẓli, ĕskărăn-dd, măšan ăddinăt wi dd-ăsmăjareɣ săr-săn, wăr dăr-săn ănhăjjăn,
40022009	ăglăt ămăra, ilalăt tišarriten n-aɣrĕm ti dăɣ-tažămmaɣăn ăddinăt, ere dăr-tămmoqqăsăm-dăɣ, sĕmmĕjurum-t-dd s-ehăn-in.'
40022010	Ăllilăn inaxdimăn tišarriten iket-dăɣ-năsnăt, ăsdăwăn-dd a-wa ĕjrăwăn dăɣ-ăddinăt iket-net jer-wi n-erk ăddinăt hakd-dăɣ wi n-imĕssorha, iḍnăy ehăn tamĕtte.
40022011	Ijjăš-dd ămănokal făll-tamĕtte i-ad-tăt-isĕbbărrĕk. Ăzjăzza tamĕtte, ijrăh-in a-s ih'-et ăhalĕs wărăn ija isĕlsa wi s-ănihăjja s-ad-tăn-ăj ere ihan aẓli, wăr-ăssahăɣ ašăl.
40022012	Issăɣr'-e-hi-dd, inn'-as: 'Măndam! Ǝndek ĕmmĕk wa s-dd-tĕjjăšăd edăgg-wa-dăɣ a-s wăr tăssahăɣăd ašăl?' Wăr t-illa a has-inna ăhalĕs-en.
40022013	Inna ămănokal i-inaxdimăn-net iyyăḍ: 'Ărmĕsăt-t, tĕkrĕdăm iḍarăn-net hakd ifassăn-net, tĕjrĕm-t-in dăɣ-tihay ti n-ajăma i-ad-ihall, iẓimĕkărkiẓ isenăn făl tămujriẓt.'
40022014	Tidĕt, ătwăɣrăn-dd ăddinăt ăjjootnen măšan, wăr ĕjjĕtăn wi ĕnnĕfrănnen."
40022015	Ănmăkkăsăn kăl-faris s-takše ḍarăt-a-wen, ad-tattărăn ĕmmĕk s-ăswănnăn Ɣisa a wărăn itĕtwĕnn i-ad-t-sĕttărmĕsăn.
40022016	Ăšmašălăn-dd săr-s hărăt dăɣ-inĕṭṭulab-năsăn ăddewnen d-iyyăḍ la taggayt ta n-kăl-Harudĕs; osăn-t-dd, ĕnnăn-as: "Ălɣalim, nĕssan a-s tidĕt ɣas a janned, wăr săɣrid ar tabarăt ta n-tuksĕḍa n-Măssinăɣ, wăr tăkkulăd d-a-wa jănnen ăddinăt, wăr tăn-tăẓmăẓlăyăd;
40022017	ămăra, lăɣăt-anăɣ, dăɣ-a-wa hannăyăd: ak iwar-anăɣ ad-nĕẓĕl tiwse i-ămănokal wa măqqărăn Qăyṣăr meɣ?"
40022018	Ilmăd Ɣisa ɣur-iman-net erk ĕnniyăt n-asĕstan wa t-jăn ɣas, inn'-asăn: "Ălmunafeɣăn yaden! Mafăl hi-tižărrubum?"
40022019	Inn'-asăn ḍarăt-a-wen: "Săknăt-ahi-dd ărriyal n-aẓrĕf wa s-tĕẓẓalăm tiwse", ĕkfăn-as-t-dd.
40022020	Inn'-asăn: "Mi lăn ăṭṭăṣwer d-isĕm wa t-iwărăn?"
40022021	Ǝnnăn-as: "I n-ămănokal Qăyṣăr." Inn'-asăn: "Adiš, suɣĕlăt i-ămănokal wa măqqărăn a-wa fălla-wăn ila, tĕkfĕm daɣ Măssinăɣ a-wa fălla-wăn ila."
40022022	Iqqăn ălwižab-wen-dăɣ tăn-ikfa iɣăfawăn n-ăddinăt. Fălăn Ɣisa ḍarăt-a-wen, ĕglăn.
40022023	Ašăl-wen-dăɣ iman-net ad-dd-ĕbdădăn data-s ăddinăt la taggayt ta n-kăl-sadus-i jannănen a-s wăr tĕlkem tanăkra jer-inĕmmuttan, afăl ăba ăwadĕm, ĕmdăn isălan-net; ĕssĕstănăn-t,
40022024	ĕnnăn-as: "Ălɣalim, inn'-anăɣ ănnăbi Mosa: 'Afăl ădobăn ăhalĕs, ăba-t wăr-oher ara d-hănne-s, idubĕnet-tăt ă/n/na-s i-ad-ikrĕš ĕzzurĕyăt i-ă/n/na-s wa ăba, i-ad-wăr hin-itilĕm isĕm n-wa ăba făll-ărori n-ăkall.'
40022025	Ămăra, ĕkkĕs-anăɣ dăɣ-tăqqăn n-eɣăf. Kăla hanăɣ-hăn ĕssa ayĕtma; ădobăn dăɣ-săn wa n-amăqqar, ăba-t wăr ikreš ara. Tăqqimă-dd hănne-s i-ă/n/na-s wa has-ilkămăn
40022026	măšan, ăba-t ĕnta-dăɣ wăr-oherăn ara, tăqqimă-dd i-wa s-kăraḍ ḍarăt-a-wen; tĕgla tanfust s-ĕmmĕk-wen-dăɣ har wa n-ĕssa.
40022027	Ḍarăt iba-năsăn iket-năsăn, ăba tamăḍt ĕnta-dăɣ.
40022028	Năssistăn-kăy: ašăl wa n-tanăkra jer-inĕmmuttan, ĕndek dăɣ-ĕssa ayĕtma-win-dăɣ wa s-mad-tumas hănne-s ed, ĕnhayăn-tăt adubĕn iket-năsăn?"
40022029	Inn'-asăn Ɣisa: "Tidĕt-dăɣ a-s kăwăneḍ toškam ed a-wa ĕnnăn ĕlkĕttabăn hakd-dăɣ a-wa dăr-togdăh tărna n-Măssinăɣ, wăr t-illa a dăɣ-s tĕfhamăm.
40022030	Ašăl wa ilkămăn, meddĕn hakd tiḍeḍen, ad-ăbas tidubunăn ed ad-talăh tămudre-năsăn d-ta n-ănjălosăn wi hănen išĕnnawăn.
40022031	Ămăra, dăɣ-isălan wi n-tanăkra n-inĕmmuttan, ajăn wăr tăɣrem a-wa hawăn-inna Măssinăɣ, a-s innă:
40022032	'Năkk a-s Măssinăɣ n-Ibrahim d-Isxaqq d-Yaqub'? A-wen, ălmăɣna-net a-s ăddinăt-win-dăɣ, han ălžănnăt, tiimĕlĕn Măssinăɣ; ĕnnăr wăr-ĕdderăn, wăr tĕjjĕn a-wen. Măssinăɣ, wădden inĕmmuttan a-s ămoos Măssinăɣ, ămoos-t i-wi ĕddărnen."
40022033	Ijrăẓ a-wen-dăɣ issăɣra Ɣisa i-tamĕtte ta has-tăsijădăt.
40022034	Ǝslăn kăl-faris i-ĕmmĕk wa s-ăssoḍăf Ɣisa kăl-sadus imawăn-năsăn ɣas, ĕžžĕmmăɣăn-dd ĕntăneḍ-dăɣ săr-s.
40022035	Iggăd-dd iyyăn dăɣ-săn n-ălɣalim n-Ăṭṭăwrăt, ija i-Ɣisa asĕstan dăɣ-otas irrum-net.
40022036	Inn'-as: "Ălɣalim, ma ămoos ɣur-Măssinăɣ alămăr wa ojărăn?"
40022037	Inn'-as Ɣisa: "Alămăr wa ojărăn da: 'Ad-tărhĕd Emăli-năk Măssinăɣ s-ulh-năk imda, tărhĕd-t s-iman-năk ĕmdan, tărhĕd-t s-tayĕtte-năk iket-net.'
40022038	Ǝnta-den-dăɣ alămăr wa ăzzarăn dăɣ-alămărăn, ĕnta daɣ a ojărăn dăɣ-alămărăn.
40022039	Ill'-ee daɣ wa s-ĕssin wărăn dăr-s iẓley: 'Ad-tărhĕd ănhăraj-năk s-ĕmmĕk wa s-tărhed iman-năk.'
40022040	Alămărăn-win-dăɣ n-ĕssin a iṭṭafăn a-wa innă alămăr n-Măssinăɣ d-a-wa ĕnnăn ănnăbităn iket-net."
40022041	Inhăy Ɣisa ažĕmmăɣ wa fălla-s dd-jăn kăl-faris ɣas, issĕstăn-tăn, inn'-asăn:
40022042	"Ak ma tordam, Ălmasex, mi iqqal? Mi s-ămoos Rure-s?" Ǝnnăn-as: "Dawĕd."
40022043	Inn'-asăn Ɣisa: "Kunta Ălmasex rure-s n-Dawĕd, adiš, mafăl has-ijanna Dawĕd s-măjrăd ija Unfas Šăddijăn dăɣ-emm-net: 'Emăli?'
40022044	Dawĕd en-dăɣ a immĕjrădăn s-tărna n-Unfas Šăddijăn, innă: 'Inna Emăli Măssinăɣ i-Emăli-nin: Ǝyyăw, ɣayĕm daw-aɣil-in har ăjăɣ išĕnja-năk daw-iḍarăn-năk.'
40022045	Ɣas kunta Dawĕd iman-net iɣarr Ălmasex s-isĕm 'Emăli', ĕndek ĕmmĕk wa s-ăddoobăt ad-umas rure-s?"
40022046	Wăr tăn-ijješ ere t-ikfan ălwižab n-asĕstan-wen-dăɣ hasăn-ija; ijrăw dăɣ-săn ălɣafyăt ɣur-ašăl-wen-dăɣ, ăbas t-illa-i dăɣ-săn ihălăn asĕstan-net ḍarăt-a-wen.
40023001	Iḍkăl Ɣisa măjrăd ḍarăt-a-wen, immĕjrăd i-tamĕtte d-inĕṭṭulab-net, innă:
40023002	"Ălɣulam n-Ăṭṭăwrăt d-kăl-faris a iwar ăttăfăssir n-Ăṭṭăwrăt ta n-Mosa i-ăddinăt.
40023003	Tamašalăt a-wa hawăn-jănnen iket-net, măšan, he kăwăneḍ, wăr tĕttĕlălăm ijităn-năsăn făl-a-s a-wa jănnen, wăr-oher hărăt d-a-wa tajjăn.
40023004	Tajjăn fărĕḍăn n-Măssinăɣ ăẓuk sawarăn iẓerhan n-ăddinăt, šahăššalăn-tăn amišĕl-năsăn, a-s ija a-wen, wăr tăn-iha ad-hasăn-ilalăn s-aggay-năsăn wăla-dăɣ s-emm n-assĕkăḍ.
40023005	A-wa tamašalăn iket-net, i n-tĕssĕba ɣas n-ad-tăn-in-ĕjrăhăn ăddinăt, šallăjăn ikĕtban ojărnen wi n-ăddinăt, tajjăn isĕlsa ăhobătnen,
40023006	ărhan taɣimit dăɣ-idăggan wi ănnuflăynen dăɣ-imjora d-ihănan n-ăddin wi n-kăl-Ălyăhud,
40023007	ijraẓ-asăn ad-hasăn-tajjăn ăddinăt isofan dăɣ-tišărriten, titwăɣrin s-isĕm: 'Ălɣalim, ălɣalim!'
40023008	Kăwăneḍ, wăr jem a-wen, wăr tărḍem titwăɣrim s-isĕm: 'Ălɣalim' ed Ălɣalim-năwăn, iyyăn ɣas, kăwăneḍ, ayĕtmatăn a tămoosăm.
40023009	Wăr tăɣrem ăwadĕm wăl' iyyăn s-isĕm 'Abba' ed Abba iyyăn ɣas a lam, a t-ămoosăn, Abba-năwăn wa ihăn išĕnnawăn.
40023010	Wăr tărḍem ɣarrăn-kăwăn ăddinăt s-isĕm: 'Ămănokal', ed wăr lem ar iyyăn n-Ămănokal, a t-ămoosăn: Ălmasex.
40023011	Wa ojărăn dăɣ-wăn, umaset akli n-imidiwăn-net.
40023012	Ere iḍkălăn iman-net-dăɣ, ad-irĕs măšan, wa ăsrăsăn iman-net, ad-t-iḍkĕl Măssinăɣ."
40023013	"Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Ǝnhĕywăt ɣas, kăwăneḍ a itiṭĕbbun Tĕmmĕnĕya n-Măssinăɣ i-ăddinăt; ălwăxla, a-s wăr tăt-tĕjjĕšăm, ăddinăt daɣ wi ărhanen ujĕš-net, gaddălăm-asăn s-a-wen. ((
40023014	Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Kăwăneḍ a itihăɣăn a-wa ihăn ifassăn n-tinuḍăfen, tajjăm imaddăn šĕjrootnen i-ad-kăwăn-in-ĕjrăhăn ăddinăt, ilkam dăɣ-wăn ăššăreɣa sĕmmăn.))
40023015	Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Wăr t-illa edăgg wăr tĕkkĕm făll-ăkall wăla făll-aman i-ad-dăɣ-s dd-tĕjrĕwăm ăwadĕm iyyăn ɣas jăm dăɣ-ăddin-năwăn măšan, igdăh-as ɣas ad-hawăn-ilkĕm i-ad-t-sĕmmuttĕyăm, umas, u-žohănnăma s-tojăr ămăra tăllăbăst ta ija ta jăm s-ĕssin ihăndăggan.
40023016	Imĕskay kăwăneḍ-i n-imalwayăn dărɣalnen. Jannem: afăl ihăḍ ăwadĕm s-ehăn n-ămudd wa măqqărăn, wăr t-iwer ărkăwăl n-tahuḍe-net măšan, afăl ihăḍ s-orăɣ wa t-ihăn, iwar-t ărkăwăl n-tahuḍe ta ija.
40023017	Tidĕt-dăɣ a-s irmas-kăwăn iba n-tayĕtte, dărɣalăm. Ajăn, ehăn n-ămudd wa măqqărăn, ma iẓlay d-orăɣ wa t-ihăn? Wădden tĕšĕdje-ta-dăɣ ija ehăn n-ămudd, a dd-torăwăt ĕllĕllu wa ija orăɣ wa t-ihăn?
40023018	Jannem daɣ: ere ihăḍăn s-isĕm n-edăgg wa n-tikutawen, wăr t-iwer ărkăwăl n-tahuḍe-net măšan, afăl ihăḍ s-takute-ta tĕnsăt făll-edăgg-en, iwăr-t ărkăwăl n-tahuḍe ta ija.
40023019	Imĕddorɣal yaden! Ajăn wădden tihusay n-edăgg wa n-tikutawen a ăshăsken takute ta fălla-s isănsa ăwadĕm.
40023020	Tidĕt a-s ere wa ihăḍăn s-isĕm n-edăgg wa n-tikutawen, ihăḍ daɣ s-a-wa fălla-s insăn iket-net,
40023021	wa ihăḍăn daɣ s-ehăn n-ămudd wa măqqărăn, adiš, Măssinăɣ-i n-Măssi-s n-ehăn-en a ihăḍ.
40023022	Wa ihăḍăn s-išĕnnawăn, wădden tasăqqimit ta făll-ăminakăl Măssinăɣ a-s ihăḍ, Măssinăɣ iman-net a ihăḍ.
40023023	Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Hakkăm s-iqqud a-wa ămoosăn tămukăst-năwăn dăɣ-wăla ĕnnăɣnaɣ d-ăkamĕn d-tiyĕššawen-ti iyyăḍnen măšan, tăsisăndărăm dăɣ-amišĕl n-a-wa ifrăḍ alămăr dăɣ-isălan n-ălɣădalăt n-ulh, d-tăhanint, d-immun s-Măssinăɣ; hărătăn-win-dăɣ a-s ănihăjja a-s tĕssĕntăm săr-săn, sĕlkĕmăm-asăn amišĕl n-wi iyyăḍnen olăɣnen.
40023024	Imalwayăn dărɣalnen a tămoosăm, šănšašăm a-wa săssăm i-ad-wăr dăɣ-s dd-itaɣimĕy wăla ešš iyyăn ɣas uhĕn-dăɣ, a-wa hin-sitrĕjjim dăɣ-tisatten-năwăn, ogdăh d-amnĕs tĕmɣăre.
40023025	Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Kannăm ašĕšdaj n-afălla n-karatăn d-ikassăn-năwăn, a-s ija a-wen, ammas n-ulhawăn-năwăn, ixla; šašdajăm tiɣĕswen-năwăn, a-s ija a-wen, ammas n-ulhawăn-năwăn, wăr-iḍney ar tikra d-ĕwwĕli.
40023026	Ya kăl-faris-i n-imĕddorɣal, sirĕdăt ammas n-karatăn d-ikassăn-năwăn i-ad-išdajăn tĕzzar, ad-saradăm afălla-năsăn.
40023027	Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Tolăhăm ɣas d-tiẓĕska wăššarnen s-ăshăskăt ăwadĕm afălla-năsnăt, a-s ija a-wen, ammas-năsnăt, wăr t-iha ar iɣăsan n-măɣsoy d-mărkăhaw isamăḍasăn.
40023028	Ǝnta-den-dăɣ a-wa dăr-toolăhăm; saknem ăddinăt ălmăt a-s tăɣdalăm, a-s ija a-wen, ammas n-ulhawăn-năwăn, wăr-iḍney ar tĕlmĕnufăɣa d-tăxărme.
40023029	Imĕskay kăwăneḍ-i n-ălɣulam n-Ăṭṭăwrăt d-kăl-faris, ălmunafeɣăn yaden! Kăwăneḍ a salmadnen ăddinăt s-idăggan wi dăɣ-ĕẓkăn ănnăbităn, sahaskem iẓĕkwan wi n-imaɣdalăn wi n-ibda ăba;
40023030	išl'-iwăn a-wen-dăɣ măšan, jannem: 'Ǝnnăr nĕzzaɣ dăɣ-ăzzăman n-abbatăn-nănăɣ, wăr dăr-săn nĕtumas imăjjan n-iman n-ănnăbităn-wi s-ĕssănɣălăn ašni-năsăn.'
40023031	Jannen a-wen-dăɣ uhĕn-dăɣ wăr hin-tĕjrehăm a-s asĕtbat ɣas a tajjăm n-a-s, tămoosăm ihăyawăn n-abbatăn-năwăn-wi janen iman n-ănnăbităn.
40023032	A-wa ĕssĕntăn abbatăn-năwăn ɣas a hin-samdem.
40023033	Taššălen a tămoosăm, wăr tĕẓleyăm d-tanăɣwăt. Lăɣătăt-ahi ɣas ĕndek ĕmmĕk wa s-mad-tăɣlĕsăm dăɣ-žohănnăma?
40023034	Dăɣ-tĕssĕba n-a-wen-dăɣ a făl săr-wăn-in-ăšimăšălăɣ hărăt dăɣ-ănnăbităn d-imĕssorha d-ălɣulam n-Ăṭṭăwrăt; ad-tĕjĕm iman n-iyyăḍ, tĕṣlĕbăm iyyăḍ, tĕjĕm tiwit s-ibărtăkăn dăɣ-iyyăḍ dăɣ-ihănan n-ăddin-năwăn, tăqquzzĕbum iyyăḍ s-aɣrĕm-aɣrĕm
40023035	i-ad-dăɣ-wăn ĕḍmĕnăn iman n-e d t-illăm ămaɣdal s-jam iman-net bănnan făll-ărori n-ăkall-i-dăɣ, ɣur-ašni n-Xăbălla wa n-ămaɣdal ăba hundăɣ har ašni n-Zăkărya wa n-ăgg Bărăyka-i s-ătwăjjăn iman-net jer-edăgg wa šăddijăn ihăn ehăn n-ămudd wa măqqărăn d-edăgg wa dăɣ-raqqănăt tikutawen.
40023036	Ăsidătteɣ-awăn a-s ăddinăt-win-dăɣ ăba, ĕḍmanăn iman-năsăn dăɣ-kăl-ĕzzurĕyăt-ta-dăɣ."
40023037	Innă Ɣisa ḍarăt-a-wen: "Yărussălam, ya Yărussălam! Tamăskoyt kămm-i tăjjăt iman n-ănnăbităn, hakkăd sămmăjori n-tihun inĕmmušal wi săr-m dd-ăšmašăl Măssinăɣ, ĕndek ɣas a-wa-dăɣ wăr jeɣ dăɣ-utăr n-asdu n-imuzăɣăn-năm šund a-wa tăjj tekăzzit i-ikărtăn-net daw-tafriwen-net măšan, tĕssĕndărăm-ahi.
40023038	Ămăra, ĕnhĕywăt, isălan ĕmdăn, ad-kăwăn-ăyy Măssinăɣ d-iman-năwăn, umas ehăn-năwăn timšar.
40023039	Ăssiilmădăɣ-kăwăn, wăr t-ih' ăššăk a-wen, ăbas ilkam ad-hi-tĕnhayăm hundăɣ har ašăl wa d-mad-talĕsăm tĕnna n-a-s: 'Namĕlet wa dd-osăn s-isĕm n-Emăli!' "
40024001	Ălwăqq wa d-ifăl Ɣisa ehăn n-ămudd wa măqqărăn, ohăẓăn-t-dd inĕṭṭulab-net, ăddoqqen-as tihusay n-akăros wa ija ehăn n-ămudd wa măqqărăn.
40024002	Islă i-tĕmmal ta tăjjăn i-ehăn-en ɣas, inn'-asăn: "Wădden hannăyăm tihusay n-edey-wa-dăɣ? Ăsidătteɣ-awăn a-s ilkam ašăl d-wăr mad-dăɣ-s dd-tăqqayĕm wăla-dăɣ tăhunt tiyyăt warăt tamidit-net ed, ad-ăttăɣtăɣ iket-dăɣ-net."
40024003	Ikkă Ɣisa ḍarăt-a-wen taḍaɣt ta tăssidwălăt ihĕškan wi n-ĕzzăytun, ăqqima. Ohăẓăn-t-dd inĕṭṭulab-net, ĕnnăn-as dăɣ-tenere n-iman-năsăn: "Ălɣalim, lăɣăt-anăɣ, hărătăn-win-dăɣ s-tĕnned, ĕmme d-mad-ĕjĕn? Ǝkkĕs-anăɣ dăɣ-taɣdărt n-išmal n-uɣĕl-năk d-tămĕddawt n-ăddunya."
40024004	Ăwwežăb-asăn Ɣisa, inn'-asăn: "He kăwăneḍ, ăjăt ĕnniyăt; wăr kăwăn-išăšket ăwadĕm wăl' iyyăn
40024005	făl-a-s, ad-kăwăn-dd-asĕn ăddinăt ăjjootnen ăwwaynen isĕm-in, ănn hak iyyăn dăɣ-săn: 'Năkk a-s Ălmasex', šiškĕn s-a-wen-dăɣ ăddinăt ăjjootnen.
40024006	Ad-tĕslĕm i-isălan n-imjărăn d-măhewĕl n-imjărăn, wăr tăxwelăm ed ilzam ad-ăj a-wen măšan, sămdo n-ăddunya ĕnta, wăr-ija hărwa.
40024007	Ad-tĕknĕs tawset tamidit-net, iknĕs ĕddĕwĕl amidi-net, ăj laẓ, iškĕḍkĕḍ ăkall dăɣ-idăggan ăjjootnen,
40024008	sănto n-tămĕddawt n-ăddunya ɣas a-wa, olăh d-sănto n-tiẓẓurt ta rămmăsăt tamăḍt s-išwar tĕjraw eɣăf-net.
40024009	Ad-kăwăn-ăqqĕzzĕbun ăddinăt, ĕjĕn iman-năwăn kĕrĕf, akĕḍnăt dăr-wăn tiwsaten iket-dăɣ-năsnăt, dăɣ-ăddimmăt n-isĕm-in wa kăwăn-iwarăn.
40024010	Ad-tĕjmĕḍ tuksĕḍa n-Măssinăɣ ulhawăn n-i ăjjootnen dăɣ-wăn, tĕnmăɣdărăm jer-iman-năwăn, tĕnmĕkyĕḍăm jer-iman-năwăn,
40024011	asĕn-dd ănnăbităn n-bahu ăjjootnen, šĕnnĕmĕšrĕyăn ăddinăt ăjjootnen.
40024012	Ad-ăj iba n-iqqud tĕmɣăre ta-dăɣ făl ad-tismaḍ tărha n-Măssinăɣ dăɣ-ulhawăn n-ăddinăt ăjjootnen
40024013	măšan, ere wa ăkoyădăn dăɣ-alkum-hahi dăɣ-immun-net har ašăl wa d-imda a-wen-dăɣ iket-net, ad-iɣlĕs.
40024014	Ad-ĕtwĕjjĕn isălan n-Ălĕnžil n-Tĕmmĕnĕya n-Măssinăɣ i-tiwsaten n-ăddunya iket-dăɣ-năsnăt i-ad-ĕslĕnăt i-isălan-win-dăɣ tĕzzar, tĕmdĕw ăddunya."
40024015	Inna Ɣisa daɣ: "Afăl ašăl wa d-tĕnhăyăm ănabxas wa n-emĕkkărekăḍ s-innă ănnăbi Danyăl har dd-ijjăš edăgg wa šăddijăn ihăn ehăn n-ămudd wa măqqărăn ad-t-isamăḍas, ((ašăl-en, ăwadĕm wa iɣarrăn isălan-wi-dăɣ, ijrăhet ălmăɣna-năsăn!))
40024016	Ašăl-en, wi hănen teje ta n-Ălyăhudĕyăt, jawăḍnet dăɣ-azzal s-ašrut wa n-iḍaɣăn;
40024017	wi dd-ogăẓ ašăl-en ĕwarăn afălla n-ihănan, wăr dd-tĕzĕbbutnet i-ad-ĕḍkĕlăn a hasăn-ihan ammas n-ehăn, jawăḍnet dăɣ-azzal.
40024018	Wi dd-ogăẓ ašăl-en han išĕkraš, wăr dd-tăqqălnet ḍara-săn i-ad-ĕḍkĕlăn isĕlsa-năsăn.
40024019	Timĕskay tiḍeḍen ti mad-ijrĕw ašăl-en-dăɣ lanăt ĕnniyăt meɣ siḍuḍnăt, ed ad-tăẓẓăwăt talɣa-năsnăt.
40024020	Ǝttărăt dăɣ-Măssinăɣ ad-wăr itĕmzĕyyit ajiwĕḍ-năwăn d-ăzzăman wa n-akăsa meɣ tajrĕst meɣ d-ašăl n-ĕssĕbĕt-i n-tăsonfat.
40024021	Ăzzăman-en, ad-tăj tissust tăssuksăḍăt s-ad-dd-tăxlăk ăddunya-dăɣ, wăr kăla ătiwănhăy šund ĕnta făll-ărori n-ăkall; ad-tĕmdĕw ăddunya daɣ, wăr-ilkem ad-ija a dăr-s olăhăn.
40024022	Afăl wăr-ifneẓ Măssinăɣ dăɣ-tăqqăn n-tisnant ta hăt išilan-en-dăɣ, wăr t-illa ere madăn-iɣlĕs; măšan ad-išĕkšĕl Măssinăɣ tăqqăn n-tiẓẓurt-ten-dăɣ dăɣ-tĕssĕba n-ăddinăt wi ăsnăfrăn i-ĕlɣĕllas.
40024023	Dihen, afăl hawăn-innă ăwadĕm: 'Ǝnhĕywăt-t-ak Ălmasex, ĕnta da' meɣ: 'Ǝnta den', wăr t-tĕflesăm.
40024024	Ad-dd-asĕn ălmasexăn n-bahu d-ănnăbităn n-bahu, ĕjĕn ijităn d-hărătăn ăssuksăḍnen, šiškĕn ĕnnăr ămmukkăn a-wen wăla ăddinăt wi ăsnăfrăn Măssinăɣ.
40024025	He kăwăneḍ, ĕkkasăɣ-kăwăn dăɣ-taɣdărt hărwa wăr jen hărătăn-win-dăɣ.
40024026	Ere hawăn-innăn: 'Ǝnhĕywăt, Ălmasex wa n-Ămaɣlas, osă-dd, iha tenere-ta', wăr tĕkkem dihen; meɣ daɣ afăl hawăn-ătwănna: 'Ih' ehăn iyyăn dihen', wăr t-tĕflesăm.
40024027	Ăgg-ăgg-adĕm, ad-alăh ass-net d-essam-i s-e-d issăm dăɣ-emăynăj, ad-itwĕnhĕy asmăɣmăɣ-net dăɣ-atăram.
40024028	Dihad t-tĕlla tamăɣsoyt, ad-itajj ellay."
40024029	Ăssewăḍ Ɣisa făll-a-wen, innă: " 'Tĕmda ɣas tisnant n-išilan-win-dăɣ, ad-ĕlsĕnăt tihay tăfukt, iba tĕmĕlle n-ewăr; ĕtrĕkken-dd etran, ĕnhĕynĕhĕyăn imĕṣṣuha wi hănen išĕnnawăn.'
40024030	Ălwăqq-wen-dăɣ, a dd-e-tĕnfilĕl tamătart ta sălmadăt s-ass n-Ăgg-ăgg-adĕm dăɣ-išĕnnawăn, ad-šoršĕnăt tiwsaten ti wărnen ărori n-ăkall, ad-t-ĕnhĕynăt, imal-dd, inay tijărăken, tĕlkam-as tărna-net d-ălxurmăt-net.
40024031	Dihen, ad-išĕmmišĕl ănjălosăn-net i-ad-săhĕḍăn tăsinsăɣt s-afălla, sĕdwĕn-dd săr-s e d t-illăm ere ăsinăfrăn Măssinăɣ dăɣ-e d t-tĕllăm tamdujt, sĕntĕn dăɣ-ašrut iyyăn, sĕmdĕwăn-dd s-ašrut wa iyyăḍăn."
40024032	"Sĕjrăhăt ɣas ĕmmĕk wa s-idaggăl ašar: wădden e-d t-tĕnhăyăm a-s dd-inšăr har lămmeḍăn ifărketăn-net, ad-tĕnnĕm, os'-anăɣ ăzzăman wa olăɣăn;
40024033	ĕmmĕk-wen-dăɣ daɣ a-s afăl tĕnhăyăm išmal-wi-dăɣ s-hawăn-ĕnneɣ har jăn, adiš ĕlmĕdăt a-s Ăgg-ăgg-adĕm, ohăẓ-dd uɣĕl-net, os'-iwăn făw.
40024034	Ăsidătteɣ-awăn a-s wăr-e takĕy ĕzzurĕyăt-ta-dăɣ, wăr jen hărătăn-win-dăɣ s-hawăn-ĕnneɣ iket-dăɣ-năsăn.
40024035	Ojăr tărăɣse ija ad-ib' išĕnnawăn d-ăkall, uhĕn ad-iba tĕnna-nin."
40024036	Innă Ɣisa daɣ ḍarăt-a-wen: "Ămăra, dăɣ-isălan n-ašăl d-ăssaɣăt wa d-mad-ĕjĕn hărătăn-win-dăɣ, wăr t-illa ere t-issanăn; wăr t-ĕssenăn ănjălosăn wi hănen išĕnnawăn wăla Ăgg-ăgg-adĕm; Abba ɣas, a t-issanăn.
40024037	Ass n-Ăgg-ăgg-adĕm, ad-alăh a-wa dăɣ-s-e-ijĕn d-a-wa ijăn dăɣ-išilan wi n-ănnăbi Nox.
40024038	Ăzzăman wa n-Nox, dat-anji wa n-ḍuf, tayăwanăn ăddinăt, sassăn, tidubunăn, sidubunăn har ašăl wa d-ijjăš Nox turăft n-aman ta măqqărăt s-has-innă Măssinăɣ ad-tăt-ikĕn.
40024039	Wăr t-illa a-s tăn-ha tijya-net har fălla-săn dd-oḍăn aman wi n-anji wa n-ḍuf, olăm-tăn-in iket-dăɣ-năsăn. Šund a-wen-dăɣ ijăn a madăn-ăj ašăl wa dd-mad-dd-ass Ăgg-ăgg-adĕm.
40024040	Ašăl-en, ad-ăddewăn ĕssin meddĕn dăɣ-tenere, ămmăḍkăl iyyăn, itwĕyy-dd iyyăn,
40024041	ad-taddăhnăt sănatăt tiḍeḍen dăɣ-iyyăn edăgg, tammăḍkăl tiyyăt, tĕtwĕyy-dd tiyyăt.
40024042	A-wen-dăɣ a făl, ɣaymăt tokayăm ed wăr tĕssenăm ašăl n-ass n-Emăli-năwăn.
40024043	Wădden kăwăneḍ iman-năwăn tĕssanăm a-s ĕnnăr issan măssi-s n-ehăn ălwăqq wa s-t-dd-itis emăkrăḍ s-ehăḍ i-ad-ărẓ ehăn-net, iket-di, wăr-itĕṭṭĕs i-ad-has-ărẓ emăkrăḍ ehăn-net.
40024044	A-wen-dăɣ a făl, ɣaymăt tăsidăwăm, tăɣtafăm ed, Ăgg-ăgg-adĕm, ad-dd-ass s-ăssaɣăt d-wăr fălla-s jem.
40024045	Ănaxdim wa n-ămaɣdal ijrăhăn hărăt, ĕnta a mad-isăɣlĕf măssi-s tĕla-net i-ad-ănnihăḍ făll-inaxdimăn-net wi iyyăḍnen, isamănsaw-tăn e-d ija ălwăqq n-a-wen.
40024046	Tĕnḍĕḍ i-ănaxdim wa mad-ijrĕw măssi-s ăddunkăt dăɣ-ălxidmăt wa dăɣ-t ija, ălwăqq s-t-dd-osa-dăɣ.
40024047	Ăsidătteɣ-awăn a-s ănaxdim-en, ad-t-isăɣlĕf măssi-s tĕla-net iket-net,
40024048	măšan, erk ănaxdim ĕnta, ad-ănn dăɣ-iman-net: 'Năkk, măssi-ɣ, ăhoja-hin făll-i, ăbas dd-iqqal',
40024049	ad-iḍannăy imidiwăn-net wi iyyăḍnen tiwit, itatt, isass ĕnta d-imăswan n-ĕlxĕmăr,
40024050	ănaxdim-wen, ilkam ad-t-dd-iɣdăr măssi-s dăɣ-ašăl d-ăssaɣăt d-wăr fălla-s ija, ilmĕd s-erk ĕššăɣĕl wa t-išlăn a ija a-wa-dăɣ,
40024051	afăl t-dd-osa, ad-t-iqquzzĕbĕt, isărtĕy-t d-ălmunafeɣăn dăɣ-tihay ti n-ajăma wăr-iha ar tahăla d-aẓĕmmăkărkĕẓ n-isenăn făl tămujriẓt."
40025001	Ija Ɣisa i-ăddinăt tangalt tiyyăt daɣ dăɣ-hasăn-innă: "Tĕmmĕnĕya ta n-Măssinăɣ, tănifăqqa d-mărawăt timawaḍen wăren ĕzzey meddĕn ĕḍkălnen tiftĕl-năsnăt s-ehăḍ i-ad-ĕlkĕḍnăt i-ămaẓlay s-edăgg-wa-dăɣ ităjj aẓli.
40025002	Sĕmmosăt dăɣ-timawaḍen-tin-dăɣ, ijraw-tănăt iba n-tayĕtte, sĕmmosăt ti iyyăḍnen, timĕssorha.
40025003	Ălwăqq wa d-gillĕwnăt, ĕḍkălnăt ti ijrăw iba n-tayĕtte tiftĕl-năsnăt măšan, wăr dăɣ-snăt jenăt aman n-kărănžil hasnăt-ĕgdăhnen.
40025004	Ti n-timĕssorha ĕntănăteḍ, jănăt aman dăɣ-butĕlăn s-edes, ăwwăynăt-tăn.
40025005	Ad-simăqqulnăt ya ḍarăt a-wen i-ămaẓlay. Tăqqălnăt-as, tăqqălnăt-as har ălḍăšnăt, ilɣăd-tănăt-in eḍĕs iket-năsnăt.
40025006	Šămad igl' ehăḍ ad-ija eɣări innăn: 'Ămaẓlay ya, iwwăḍ-dd, sĕlkĕḍăt-as.'
40025007	Ǝnkărnăt-dd timawaḍen iket-năsnăt, ĕḍkălnăt tiftĕl-năsnăt.
40025008	Ǝggădnăt-dd ti ijrăw iba n-tayĕtte, ĕnnănăt i-ti n-timĕssorha: 'Năkkănăteḍ ya, tiftĕl-nănăɣ, išwar ămmutnăt, ăkfĕmăt-anăɣ-dd hărăt n-aman.'
40025009	Ǝnnănăt-asnăt ti n-timĕssorha: 'A făw, wăr năddobăt ed a-wa nĕṭṭaf dăɣ-aman, wăr hanăɣ-igdeh iket-nănăɣ, ăkkĕmăt u-mamăla, žănšĕmăt-dd aman i-iman-năkmăt.'
40025010	Ǝglănăt i-ad-dd-žĕnšĕnăt aman, osă-dd ămaẓlay ḍara-snăt. Ănmăjjašnăt dăr-s ti n-timĕssorha ăsdăwnen i-a-wen, ammas n-ehăn tĕzzar, ăṭṭubben ishar n-edăgg.
40025011	A ĕnḍărrăn ḍarăt-a-wen, ĕqqălnăt-dd ti ijrăw iba n-tayĕtte, ad-takăwkawnăt ashăr, jannenăt: 'Măndam, măndam! Arr-anăɣ-in emm n-ehăn.'
40025012	Măšan, inn'-asnăt măssi-s n-edăgg: 'Ălɣafyăt-năkmăt, wăr kămăt-ĕzzeyăɣ.' "
40025013	Innă Ɣisa ḍarăt-a-wen i-inĕṭṭulab-net: "A-wen-dăɣ a făl, ɣaymăt tokayăm ed wăr tĕssenăm ašăl wăl' ăssaɣăt wa s-dd-mad-dd-ass Emăli."
40025014	Olăs daɣ Ɣisa, innă: "Tĕmmĕnĕya n-Măssinăɣ, tănifăqqa d-isălan n-ăhalĕs iyyăn dd-ijjăš ĕnniyăt n-asikĕl, ăssawăḍ tekle ɣas, issăɣră-dd inaxdimăn-net, ij' ehăre-net iket-net jer-ifassăn-năsăn i-ad-săr-s ăxdĕmăn;
40025015	ikf'-iyyăn sĕmmos ibĕlɣan n-orăɣ, wa iyyăḍăn, ikf'-e ĕssin ibĕlɣan, wa s-kăraḍ, ikf'-e iyyăn n-ablăɣ; hak iyyăn-dăɣ, ikf'-e s-a-wa dăr-togdăh tardast-net tĕzzar, ăssokăl.
40025016	Šik-dăɣ a-s hin-ămmummălăt wa n-sĕmmos ibĕlɣan, orăɣ-net, irbăx fălla-s sĕmmos ibĕlɣan iyyăḍ.
40025017	Wa n-ĕssin daɣ, ija šund a-wen-dăɣ, irbăx făll-wi-net, ĕssin iyyăḍ daɣ.
40025018	Wa n-iyyăn n-ablăɣ n-orăɣ, iglă, iɣăš-as anu, tĕzzar inbăl dăɣ-s a-wa t-ikfa măssi-s.
40025019	Ăhoja-hin măssi-săn dăɣ-asikĕl har ašăl wa dd-iqqăl; osă-dd ɣas, iɣră-dd inaxdimăn-net i-ad-has-ĕjĕn ălmeḍan n-a-wa tăn-issăɣlăf.
40025020	Os-e-hi-dd wa n-sĕmmos ibĕlɣan n-orăɣ, ăwway daɣ sĕmmos ibĕlɣan wi dd-irbăx; inna i-măssi-s: 'Măssi-ɣ, sĕmmos ibĕlɣan n-orăɣ wi hi-tĕssăɣlăfăd, ĕntăneḍ da, ărbăxăɣ-dd fălla-săn sĕmmos iyyăḍ.'
40025021	Inn'-as măssi-s: 'Ehoyd! Ănaxdim ifranăn ha taflĕst a tămoosăd; šămad h'-ik taflĕst dăɣ-a-wărăn ĕjjĕt, adiš ad-kăy-săɣlĕfăɣ a ăjjeen. Ǝyyăw ɣayĕm edes-in, ad-nahăr tedăwit ta jeɣ.'
40025022	Osă-dd ḍarăt-a-wen wa n-ĕssin ibĕlɣan n-orăɣ, inna i-măssi-s: 'Măssi-ɣ, ĕssin ibĕlɣan-wi hi-tĕssăɣlăfăd, ărbăxăɣ-dd fălla-săn ĕssin iyyăḍ.'
40025023	Inn'-as măssi-s: 'Ehoyd! Ănaxdim ifranăn ha taflĕst a tămoosăd; šămad h'-ik taflĕst dăɣ-a-wărăn ĕjĕt, adiš ad-kăy-săɣlĕfăɣ a ăjjeen. Ǝyyăw ɣayĕm edes-in, ad-nahăr tedăwit ta jeɣ.'
40025024	Išrăy-dd wa n-iyyăn n-ablăɣ, innă i-măssi-s: 'Măssi-ɣ, ĕssanăɣ a-s kăyy emăṣṣehi a tămoosăd, tijlubud a wăr tăddomed, tilĕyĕd ašĕkrĕš dăɣ-wăr tĕnferăd hărăt,
40025025	jeɣ-ak tuksĕḍa-ta-dăɣ făl tĕgled ɣas, ĕgleɣ năkk-dăɣ, jeɣ anu i-ablăɣ n-orăɣ wa hi-tĕssăɣlăfăd, ĕnbălăɣ-t dăɣ-s; ĕnta da, ĕrmĕs tĕla-năk.'
40025026	Inn'-as măssi-s: 'Kăyy wa-hi, erk ănaxdim n-emĕssendĕd a tămoosăd! A-s tĕssănăd a-s tijlubeɣ a wăr-ăddomeɣ, tilĕyăɣ ašĕkrĕš dăɣ-wăr ĕnferăɣ hărăt,
40025027	mafăl wăr jed aẓrĕf-in dăɣ-bănk i-ad-ăttă/l/lăɣăɣ hărăt fălla-s afăl dd-ăqqălăɣ?'
40025028	Inna i-ăddinăt ḍarăt-a-wen, ad-dăɣ-s ahăɣăn ablăɣ n-orăɣ wa iṭṭăf, ĕkfĕn-t i-wa n-măraw ibĕlɣan.
40025029	Ăssiilmădăɣ-kăwăn a-s ăwadĕm wa ilăn hărăt ad-has-iwwaḍ, ijat a-wa ila măšan, wa wărăn ila hărăt, ad-dăɣ-s ăttărmăs wăla a-wa iṭṭăf.
40025030	'Ămăra, amălɣon wa-hi, ĕrmĕsăt-t, tĕjrĕm-t-in dăɣ-tihay ti n-ajăma wăr iha ar tahăla d-aẓĕmmăkărkĕẓ n-isenăn făl tămujriẓt.' "
40025031	Innă Ɣisa daɣ: "Ašăl wa dd-mad-iqqĕl Ăgg-ăgg-adĕm dăɣ-ălxurmăt-net ăddew d-ănjălosăn-net, ad-ăqqayĕm făll-tasăqqaymut-net ta n-ălxurmăt i-ad-imnukĕl.
40025032	Ašăl-en, ad-dd-ăqqaymĕnăt data-s tiwsaten n-ăddunya iket-dăɣ-năsnăt, iẓĕmmăẓlĕy ăddinăt s-ĕmmĕk wa s-iẓamăẓlay amăḍan tahrut i-ad-ibḍĕw tihatten d-išulaɣ.
40025033	Dihen, ad-ăj tihatten daw-aɣil-net, ăj išulaɣ daw-tăšalje-net.
40025034	Tihatten ti t-ĕllănen daw-aɣil-net, ad-hasnăt-ănn ămănokal: 'Ǝyyăwmăt, kămăteḍ-i n-timĕssunḍaḍ n-Abba-nin, uhĕnmăt tĕmmĕnĕya ta hakmăt-ăsmăjnăt Abba a dd-tăxlăk ăddunya.
40025035	Ašăl wa d-ălluẓăɣ, kămăteḍ a hi-ăswăyănăn, a-s ăffudăɣ, kămăteḍ a hi-issĕswăn, a-s hakmăt-ămjareɣ, tăsbărrăkmăt-ahi,
40025036	a-s ɣălulăɣ, tĕssĕlsămăt-ahi, a-s ărhinăɣ, tĕssĕfărmăt-ahi, a-s heɣ takărmut, jămăt-ahi-dd ăsafu.'
40025037	Afăl inn' ămănokal a-wen-dăɣ, ad-has-ĕnnĕn imaɣdalăn wi t-ĕllănen dihen: 'Emăli, ĕmme d-kăy-nĕnhăy tălluẓăd, nĕššĕkš'-ik? Ǝmme d-kăy-nĕnhăy tăffudăd, nĕssĕsw'-ik?
40025038	Ǝmme hanăɣ-dd-tămjared har kăy-năsbărrăk? Ǝmme d-ɣălulăd har kăy-nĕssĕlsa?
40025039	Ǝmme d-tărhinăd meɣ ĕmme d-tĕjjăšăd takărmut har hak-in-nĕja ăsafu?'
40025040	Dihen, ad-hasăn-ănn ămănokal: 'Ăsidătteɣ-awăn a-s hak ăssaɣăt d-jăm a-wen-dăɣ i-iyyăn dăɣ-ayĕtma-ɣ dăɣ-ăddunya, kud-dăɣ wa ĕnḍărrăn dăɣ-săn, šund năkk a-s t-jăm.'
40025041	Ad-dd-innăḍ ămănokal ḍarăt-a-wen s-wi wărnen tăšalje-net, ănn'-asăn: 'Kăwăneḍ imĕlɣan ilɣan Măssinăɣ a tămoosăm, ăflăt dat-i, ăkkăt temse ta tăɣlălăt tămmujnet i-Iblis d-ănjălosăn-net,
40025042	făl-a-s kăwăneḍ, ălluẓăɣ data-wăn, wăr hi-tĕššĕkšăm; ăffudăɣ, wăr hi-tĕssĕswăm;
40025043	ămjareɣ-awăn, wăr hi-tăsbărrăkăm; ɣălulăɣ, wăr hi-tĕssĕlsăm; ărhinăɣ, ĕjjăšăɣ takărmut măšan, wăr hi-dd-jem ăsafu.'
40025044	Afăl hasăn-inna ămănokal a-wen, ad-has-ĕnnĕn ĕntăneḍ: 'Emăli, ĕmme kăy-nĕnhăy tălluẓăd? Ǝmme kăy-nĕnhăy tăffudăd, meɣ ɣălulăd, meɣ tămijared-anăɣ-dd, meɣ tărhinăd, meɣ hed takărmut năqqim wăr hak-nĕkna hărăt?'
40025045	Ad-hasăn-ănn ămănokal: 'Ăsidătteɣ-awăn a-s ed wăr jem a-wen i-iyyăn dăɣ-ayĕtma-ɣ dăɣ-ăddunya, kud-dăɣ wa ĕnḍărrăn dăɣ-săn, šund năkk a-s wăr t-jem.'
40025046	Ăywa, wi-hi ĕntăneḍ, ad-hin-ĕtwĕjărăn dăɣ-tisnant ta tăɣlălăt măšan, imaɣdalăn ĕntăneḍ, ad-ĕjjĕšăn tămudre ta tăɣlălăt."
40026001	Ija Ɣisa măjrăd-wen-dăɣ ɣas, innă i-inĕṭṭulab-net:
40026002	"Tĕssanăm a-s ĕssin išilan a hin-ăqqimănen i-ămudd wa n-Faṣka-i dăɣ-mad-ăttărmăs Ăgg-ăgg-adĕm, itwĕṣlĕb făll-tajĕttewt."
40026003	Dăɣ-isălan n-a-wen-dăɣ a dăɣ-dd-ĕžžĕmmăɣăn imănokalăn n-kăl-tikutawen d-inušămăn n-Iṣrayil dăɣ ehăn n-Qayăf wa n-ămănokal n-kăl-tikutawen.
40026004	Ănmănnakăn dihen făll-ĕmmĕk wa s-mad-săɣdărăn Ɣisa, ĕjĕn iman-net dăɣ-ufăr
40026005	măšan, ĕnnăn, wăr-ufa ad-ăj a-wen dăɣ-ašăl wa n-ămudd i-ad-wăr tĕjj tamdĕrwayt dăɣ-tamĕtte.
40026006	Ămjarăt Ɣisa ašăl iyyăn dăɣ-taɣrĕmt ta n-Bitanya i-ehăn n-ăhalĕs s-isĕm-net Simyon wa s-kăla t-ijrăw jĕri.
40026007	Ill'-e ɣur-s dihen-dăɣ, ăsiɣămăr dăɣ-edăgg wa n-imĕnsiwăn, a-s t-dd-tosa tamăḍt tăwwayăt butĕl n-aḍutăn lanen ălqim ad-tăn-sanɣal făll-eɣăf n-Ɣisa.
40026008	Ǝnhăyăn inĕṭṭulab-net a-wen, wăr hasăn-ijreẓ, ăhnăffen dăɣ-iman-năsăn ad-jannen: "Šăɣšad yaden!
40026009	Aḍutăn-wi-dăɣ, mafăl wăr hin-ĕnšĕn, umas ălqim-năsăn takute i-tilăqqiwen."
40026010	Ilmăd Ɣisa a-wa kittĕwăn, inn'-asăn: "Ma s-naxxăsăm iman n-tamăḍt-i-dăɣ? Tihusay n-hărăt, tĕj'-ahi-t!
40026011	Tilăqqiwen ya, ĕllanăt ɣur-wăn hărkuk, a-s ija a-wen, năkk, ilkam ad-kăwăn-ăflăɣ.
40026012	Asănɣal wa făll-i ja aḍutăn-wi-dăɣ, ašĕšwar a dd-ja i-ăddinăt dăɣ-isălan n-ămukĕn n-taɣĕssa-nin i-aẓĕkka.
40026013	Ăsidătteɣ-awăn a-s edăgg dăɣ-ătwăxṭăbăn isălan n-Ălĕnžil dăɣ-ăddunya-ta-dăɣ, ad-dăɣ-s ĕtwĕsuɣĕlăn isălan n-a-wa tĕja, i-ad-tăt-kittĕwăn ăddinăt."
40026014	Dăɣ-a-wen-dăɣ, a dd-iggăd Yahudĕs Isxaryut wa n-iyyăn dăɣ-inĕṭṭulab wi n-măraw d-ĕssin, ikk' imănokalăn n-kăl-tikutawen,
40026015	inn'-asăn: "Ma hi-hakkăm afăl hawăn-ĕssăɣdărăɣ Ɣisa?" Ăsseḍănăn-as kăraḍăt timĕrwen n-ărriyal n-aẓrĕf, ĕkfăn-as-tăn.
40026016	Ad-itammăɣ Yăhudĕs ɣur-ălwăqq-wen-dăɣ i-tašlĕlt s-hasăn-t-ăstărmăs.
40026017	Ašăl wa ăzzarăn n-ămudd wa n-Faṣka, dăɣ-tamăkšanăt tijĕlwen-ti wăr ha tăẓẓa, ĕnnăn inĕṭṭulab i-Ɣisa: "Ălɣalim, ĕndek diha d-tărhed ad-nĕsĕssikĕy imĕnsiwăn n-ămudd wa n-Faṣka?"
40026018	Inn'-asăn: "Ǝjjĕšăt aɣrĕm, tĕkkĕm ehăn n-măndam, tĕnnĕm-as, inn'-ak ălɣalim: 'tăqqăn-in, tohăẓ-dd; ad-sĕssikĕyăɣ năkk d-inĕṭṭulab-in ămudd wa n-Faṣka dăɣ-ehăn-năk.' "
40026019	Jăn inĕṭṭulab a-wa hasăn-innă Ɣisa, ĕglăn ad-simĕjnun imĕnsiwăn wi n-Faṣka.
40026020	Ij' ehăḍ ɣas, ănɣăyma Ɣisa d-inĕṭṭulab wi n-măraw d-ĕssin dăɣ-edăgg wa n-imĕnsiwăn.
40026021	Tamănsawăn dihen-dăɣ a-s hasăn-innă: "Ăsidătteɣ-awăn a-s iyyăn dăɣ-wăn a hi-madăn-isĕssăɣdăr."
40026022	Ǝkmăn-tăn iman-năsăn a-s hasăn-innă a-wen-dăɣ, ad-has-jannen s-iyyăn-iyyăn: "Ălɣalim, ajăn năkk?"
40026023	Ăwwežăb-asăn, inn'-asăn Ɣisa: "Wa dăr-i madăn-imzĕyyĕt iji n-ăfuss dăɣ-ăkoss, ĕnta a hi-madăn-isĕssăɣdăr.
40026024	Tidĕt-dăɣ a-s Ăgg-ăgg-adĕm, ad-t-iba ed a-wen-dăɣ a ĕnnăn ĕlkĕttabăn n-Măssinăɣ dăɣ-isălan-net măšan, amăskoy ăwadĕm wa t-madăn-isĕssăɣdăr! Ăwadĕm-en, iššăm-as-in, ad-wăr dd-ijješ ăddunya."
40026025	Iggăd-dd Yăhudĕs wa t-madăn-isĕssăɣdăr, innă ĕnta-dăɣ: "Ălfăqqi-nin, ăwadĕm wa s-jănned, adiš năkk?" Inn'-as Ɣisa: "Kăyy iman-năk, tĕnned-tăn."
40026026	Tattăn dihen-dăɣ a-s iḍkăl Ɣisa tajĕlla, ămmoy i-Măssinăɣ tĕzzar, irẓ'-et, ăẓun-tăt jer-inĕṭṭulab-net, inn'-asăn: "Uhĕnăt, ăkšăt, a-wa taɣĕssa-nin."
40026027	Iḍkăl-dd daɣ kara han aman n-lăɣnăb ăxxiimmărnen, ămmoy i-Măssinăɣ tĕzzar, ikf'-asăn-t, inn'-asăn: "Uhĕnăt, ăswăt iket-năwăn;
40026028	a-wa ašni-nin wa ămoosăn ărkăwăl n-tassaɣt ta tăynayăt d-Măssinăɣ. Ašni-nin, ad-inɣĕl dăɣ-tĕssĕba n-tenăšše n-ibăkkaḍăn i-ăddinăt ăjjootnen.
40026029	Ăssiilmădăɣ-kăwăn a-s, wăr-ilkem ad-ĕsweɣ ad-dd-ijmaḍăn ara n-lăɣnăb hundăɣ har ašăl wa d-mad-alĕsăɣ năkk d-kăwăneḍ tesăse-net, s-ălxal ăynayăn dăɣ-Tĕmmĕnĕya ta n-Abba-nin."
40026030	Ăwwăy Ɣisa d-inĕṭṭulab-net isuhaɣ n-tĕmmal n-Măssinăɣ dd-ĕzjarnen ĕlkĕttab wa n-Ăẓẓăbur, ĕglăn ḍarăt-a-wen, ĕkkăn taḍaɣt ta tăssidwălăt ihĕškan wi n-ĕzzăytun.
40026031	Ǝwwăḍăn-in dihen ɣas, inn'-asăn: "Xorĕzzĕma wa-hi madăn-irmĕs, ad-dd-arĕw akuddĕl-năwăn hahi ehăḍ-i-dăɣ, tăjawăḍăm iket-dăɣ-năwăn, tĕyyĕm-ahi-dd năkk ɣas făl-a-s iktab dăɣ-ĕlkĕttab a-s: 'Ad-ĕwĕtăɣ amăḍan, iba-t, ămmăhăšnăt tihatten iket-năsnăt.' "
40026032	Inn'-asăn daɣ: "Afăl dd-ĕnkărăɣ jer-inĕmmuttan, ad-hawăn-izarăɣ s-teje ta n-Galila."
40026033	Iggăd-dd Bĕṭrus, innă i-Ɣisa: "Năkk iman-in, kud ăjewăḍăn imidiwăn-in wi iyyăḍnen iket-năsăn dăɣ, wăr mad-ăjawăḍăɣ, ăyyăɣ-kăy, făw!"
40026034	Inn'-as Ɣisa: "Ăsidătteɣ-ak a-s wăr mad-ăj ekăz kăraḍ iɣoran ehăḍ-i-dăɣ s-wădden tăkkudĕlăd-ahi har kăraḍ ihăndăggan."
40026035	Inn'-as Bĕṭrus: "Năkk ɣas, kud-dăɣ tamăttant a tihrăɣ dăr-k, wăr kăy-mad-ĕkkuddĕlăɣ." Abăraj-wen-dăɣ ija Bĕṭrus, a jăn daɣ inĕṭṭulab wi iyyăḍnen iket-dăɣ-năsăn.
40026036	Ăddew dăr-săn Ɣisa ḍarăt-a-wen s-ašĕkrĕš iyyăn iknan asĕdwal n-ihĕškan s-isĕm-net Žătsămmani, ĕwwăḍăn-in ɣas, inn'-asăn: "Ɣaymăt, tăqqĕlăm-ahi diha-dăɣ, ad-ĕdĕlăɣ Măssinăɣ, ĕqqĕlăɣ-kăwăn-dd."
40026037	Iššĕnkăš-in fălla-săn, ăddeew d-Bĕṭrus d-mĕddana-s n-Zăbdi wi n-ĕssin; ɣur-ăssaɣăt-wen-dăɣ, ad-t-ĕssĕntăn iman-net tĕkma, ixwăl.
40026038	Innă i-inĕṭṭulab wi dăr-ăddew: "Ărɣan iman-in, ărɣan har išwar hi-ăba, wăr hanăɣ-ilăqqădet eḍĕs."
40026039	Iššĕnkăš-in daɣ fălla-săn a ĕnḍărrăn, irkăɣ, ăsḍăs timme-net ăkall, ad-itĕddal Măssinăɣ, ijanna: "Ya Abba-nin, kunta ămmukkăn a-wen-dăɣ, sĕssijĕj-ahi tisnant-ta-dăɣ! Hakd a-wen-dăɣ, ăjet erhet wa-năk wădden wa-nin."
40026040	Iqqăl-dd Ɣisa inĕṭṭulab-net wi n-kăraḍ, ogăẓ-tăn-dd ĕṭṭasăn; issĕnkăr Bĕṭrus, inn'-as: "Ɣas kăwăneḍ, indăr-awăn wăla-dăɣ ad-dăr-i tahĕrĕm iyyăn n-ăssaɣăt ɣas dăɣ-wăr kăwăn-ilɣed eḍĕs!
40026041	Ǝnkărăt, ĕdĕlăt Măssinăɣ i-ad-kăwăn-agĕẓ dăɣ-tănḍărbaten n-Iblis; ăgg-adĕm, tidĕt-dăɣ, a-s ăsidărhăn amišĕl n-a ăjjeen ăhuusken măšan, igdal-as iba n-ăṣṣahăt n-tumast-net amišĕl n-a-wa irha."
40026042	Olăs-dd daɣ ăsihe wa s-ĕssin, iššĕnkăš-in fălla-săn, ad-itĕddal Măssinăɣ, ijanna: "Abba-nin, kunta wăr t-illa făw ĕmmĕk s-ăɣlăsăɣ dăɣ-tisnant-ta-dăɣ, adiš, ăjet erhet-năk."
40026043	Olăs-tăn uɣĕl, ogăẓ-tăn-dd, ij'-asăn eḍĕs alăɣad-wa-dăɣ făl hasăn-indăr wăla ad-arĕn tiṭṭawen-năsăn.
40026044	Ifăl-tăn daɣ asihe wa s-kăraḍ, idăl daɣ Măssinăɣ s-ĕmmĕk-wĕnnin-dăɣ.
40026045	Iglă, iqqăl-tăn-dd, issĕnkăr-tăn, inn'-asăn: "Ɣas kăwăneḍ tĕṭṭasăm, sinfum hărwa? Ǝnkărăt-dd ămăra, ăssaɣăt n-atărmĕs-in, ohăẓ-dd. Ăgg-ăgg-adĕm, ad-itwăɣdăr, ijjĕš ifassăn n-inăsbăkkaḍăn,
40026046	ĕnkărăt, ăglăt-anăɣ; os'-anăɣ wa hi-e-isĕssăɣdărăn."
40026047	Wăr-issĕmdă Ɣisa tĕnna n-a-wen-dăɣ a-s Yăhudĕs, wa n-iyyăn dăɣ-inĕṭṭulab-net wi n-măraw d-ĕssin da-dăɣ, ăsilăl tamĕtte tăjjeet dd-ăšimašălăn imănokalăn n-kăl-tikutawen d-inušămăn n-Iṣrayil; ĕšlajăn iyyăḍ tikobawen, ăwwayăn iyyăḍ iboriyăn.
40026048	Tamĕtte-ten-dăɣ, ij'-as Yăhudĕs wa n-ămaɣdar tamătart dăɣ-has-inna: "Ăhalĕs wa s-hi-tĕnhăyăm har t-osăsăɣ dăɣ-idmarăn-in, ĕnta a-s Ɣisa, ărmĕsăt-t."
40026049	Osă-dd Yăhudĕs, oɣăd iman-net s-Ɣisa, inn'-as: "Ălfăqqi-nin, jeɣ-ak ăsafu!" Osăs-t dăɣ-idmarăn-net.
40026050	Inn'-as Ɣisa: "Amidi-nin, ăj ya a-wa s-dd-tosed". Toḍa tamĕtte făll-Ɣisa ălwăqq-wen-dăɣ, tĕrmăs-t.
40026051	Iggăd-dd iyyăn dăɣ-inĕṭṭulab-net, ilbăy-dd tăkoba-net, ištăf-dd săr-s tamĕẓẓujt n-akli n-ămănokal n-kăl-tikutawen.
40026052	Iɣtăl-t Ɣisa, inn'-as: "Suɣĕl tăkoba-năk dăɣ-titar-net; ere iknăsăn s-tăkoba, ad-ămmăt s-tăkoba.
40026053	Ăddoobeɣ teɣăre n-Abba-nin ămăra-dăɣ, afăl t-ăɣreɣ daɣ, šik-dăɣ a-s mad-săr-i dd-išĕmmišĕl măraw ajhanăn n-ănjălosăn d-ĕssin hi-ohăɣnen tinahăɣen
40026054	măšan afăl ija a-wen, ĕndek ĕmmĕk wa s-mad-itbat a-wa făll-i ĕnnăn ănnăbităn dăɣ-ĕlkĕttabăn n-Măssinăɣ."
40026055	Innă Ɣisa i-tamĕtte ḍarăt-a-wen: "Ajăn năkk ănaɣtaf a ămoosăɣ a-s hi-dd-takkăm d-tikobawen d-iboriyăn i-ad-hi-tărmĕsăm? Wădden hannăyăm-ahi hak ašăl ăqqiimăɣ dăɣ-ehăn n-ămudd wa măqqărăn saɣreɣ, mafăl wăr hi dăɣ-s tĕrmesăm?
40026056	Măšan, ĕlmĕdăt a-s a-wa ijăn iket-net, ija i-ad-itbĕt a-wa ĕnnăn ănnăbităn dăɣ-ĕlkĕttabăn." Ăjewăḍăn inĕṭṭulab-net iket-năsăn, oyyăn-t-dd ĕnta ɣas jer-išĕnja-net.
40026057	Tĕlwăy tamĕtte ta tĕrmăsăt Ɣisa s-Qayăf wa n-ămănokal n-kăl-tikutawen-i s-a-s ităjj a-wen-dăɣ ăžžimmăɣăn ɣur-s ălɣulam n-Ăṭṭăwrăt d-inušămăn n-Iṣrayil.
40026058	Tamĕtte-en, ij'-as-dd Bĕṭrus alkum šĕjren har tĕjjăš ammas n-ăɣalla n-ehăn n-ămănokal n-kăl-tikutawen; osă-dd Bĕṭrus, ijjăš ĕnta-dăɣ, igla ăqqima edes i-gărdităn, ad-isimăqqul i-ajilal n-tanfust-ta-dăɣ.
40026059	Ǝggădăn-dd imănokalăn n-kăl-tikutawen d-kăl-Sinhidrin wi tirĕnen ăššăreɣa iket-năsăn, ad-tammăɣăn i-tajuhe n-bahu ĕnnăn făll-Ɣisa i-ad-t-siḍĕwăn dăɣ-ăššăreɣa, sĕnnĕhĕjjĕn-t d-tamăttant;
40026060	ĕnnăn fălla-s bahutăn ăjjootnen măšan, wăr tăn-iha a ibdadăn făll-hărăt. Ǝggădăn-dd ĕssin ăddinăt ăjjĕyhnen s-bahu,
40026061	ad-jannen: "Ăhalĕs-i-dăɣ, năjjĕyha a-s inna, ăddoobăt ad-ănd ehăn n-ămudd wa măqqărăn n-Măssinăɣ, idĕy-dd iyyăn ăynayăn dăɣ-edăgg-net dăɣ-kăraḍ išilan."
40026062	Isl' ămănokal n-kăl-tikutawen i-a-wen ɣas, ihă-dd ibdad, immĕjrăd, innă i-Ɣisa: "Ma tĕnned dăɣ-a-wa fălla-k itawănnen? Măjrăd!"
40026063	Wăr t-illa a has-inna Ɣisa. Inn'-as ămănokal n-kăl-tikutawen ălwăqq-wen: "Jarăɣ-kăy s-idĕm n-Măssinăɣ-i iddărăn, lăɣăt-anăɣ kunta kăyy a-s Ălmasex wa n-Rure-s n-Măssinăɣ."
40026064	Inn'-as Ɣisa: "Kăyy iman-năk, tĕnned-tăn; ăssiilmădăɣ-kăy daɣ a-s ɣur-ašăl-i-dăɣ, ad-tĕnhĕyăm Ăgg-ăgg-adĕm, ăqqiima daw-aɣil n-Wa ilăn tărna iket-net, talĕsĕm-t daɣ ahănay, iqqal-dd, ifal-dd išĕnnawăn, inay tijărăken."
40026065	Isl' ămănokal n-kăl-tikutawen i-a-wen-dăɣ ɣas, ijjăš-t ălhăm, wa-dăɣ făl, irmăs err n-erăswăy-net, ăsɣărrawăt-t făll-iman-net, innă: "A-wa ăskafăr, wădden sallăm-as a-s ăskafăr; ma nĕtajj i-tijuhawen daɣ? Igdăh-anăɣ a-wa dăɣ-inna meɣ ma tĕnnăm?"
40026066	Ǝnnăn-as: "Wa ĕnta, ănihăjja d-tamăttant!"
40026067	Ad-fălla-s situfăn, dabbăɣăn-as, ḍaẓẓăn dăɣ-s iyyăḍ,
40026068	jannen-as: "Ǝyyaa Ălmasex, lulĕy ya, tăllăɣed-anăɣ mi hak-istăɣăn?"
40026069	A-s ităjj a-wen-dăɣ, ăqqiima Bĕṭrus dăɣ-tĕfărre n-ammas n-ăɣalla. Tos'-e-hi-dd tănaxdimt tiyyăt, tĕnn'-as: "Kăyy-i-dăɣ hannăyăɣ, kăla tăddewăd d-Ɣisa wa n-Galila?"
40026070	Ăkkuddăl Bĕṭrus a-wen dat-ăddinăt iket-năsăn, inn'-as: "Wăr-ĕssenăɣ a dăɣ-hi-tăssewălăd."
40026071	Innă Bĕṭrus a-wen ɣas, ăškătarăš s-emm n-ăɣalla n-ehăn, tĕnhăy-t daɣ tănaxdimt tiyyăt, ad-janna i-ăddinăt wi t-ĕllanen dihen: "Hannăyăm-t ăhalĕs-wa-dăɣ, kăla ăddew d-Ɣisa wa n-Năṣirăt."
40026072	Ad-itĕhhaḍ Bĕṭrus išĕnnawăn d-ăkall, ijanna: "Ăhalĕs-wa-dăɣ s-hi-jănnem, wăr t-ĕzzeyăɣ."
40026073	A ĕnḍărrăn ḍarăt-a-wen, ĕkkăn-t-dd ăddinăt ĕbdadnen dăɣ-ammas n-ăɣalla-en-dăɣ, ĕnnăn-as: "Ijmaḍ-t ăššăk a-s kăyy-dăɣ, iyyăn dăɣ-ăddinăt wi n-Ɣisa, temăslăɣt-năk iman-net a tăsdăttet a-wen."
40026074	Ad-ităhhaḍ Bĕṭrus, ilaqqăn iman-net siha d-siha, ijanna: "Ǝnneɣ-awăn, ăhalĕs wa s-hi-jănnem, wăr t-ĕzzeyăɣ." Diha-dăɣ d-innă a-wen-dăɣ, ad-iwăt ekăz ăɣora.
40026075	Iktă-dd Bĕṭrus măjrăd wa s-kăla has-t-ija Ɣisa, a-s has-inna: "Wăr mad-iwĕt ekăz ăɣora ašăl-i-dăɣ s-wădden tăkkuddălăd-ahi har kăraḍ ihăndăggan." Izjăr ḍarăt-a-wen, ad-ihall a-wa-dăɣ has-ja tisnant.
40027001	Ăffăw ɣas, ĕžžĕmmăɣăn imănokalăn n-kăl-tikutawen d-inušămăn n-Iṣrayil, ĕṭṭăfăn iyyăn n-emm dăɣ-isălan n-iji n-iman n-Ɣisa,
40027002	ĕrmăsăn-t, jăn dăɣ-s tišĕm tĕzzar, ĕlwăyăn-t s-Bilatĕs wa n-gĕfăr.
40027003	Inhăy Yăhudĕs-i t-issăɣdărăn a-s ăššăreɣa n-tamăttant a ĕɣtăsăn i-Ɣisa ɣas, ămmujrăẓ a-wa ija; ikk' imănokalăn n-kăl-tikutawen d-inušămăn n-Iṣrayil, ăssoɣăl-asăn kăraḍăt timĕrwen n-ărriyal n-aẓrĕf wi t-ĕkfăn.
40027004	Os'-en-dd, inn'-asăn, "Ofeɣ abăkkaḍ, Ɣisa, wa jeɣ dăɣ-ifassăn-năwăn, wăr t-illa a iɣšad." Ǝnnăn-as: "Un, ma năkkul? A-wen ĕššăɣĕl-năk."
40027005	Irmăs Yăhudĕs aẓrĕf-ĕnnin, ijăr-asăn-t-in dăɣ-ehăn n-ămudd wa măqqărăn tĕzzar, iglă, ăsselăy aɣan, ija tărsĕm dăɣ-err-net, immĕntăl i-iman-net.
40027006	Ǝkkĕmen-dd imănokalăn n-kăl-tikutawen aẓrĕf wa hin-ijăr măšan, ĕnnăn: "Wăr hanăɣ-xălal iji n-aẓrĕf-wa-dăɣ făll-wa n-ehăn n-ămudd wa măqqărăn, ed ĕnta a-s ătwăjjăn iman n-ăhalĕs."
40027007	Ǝžžĕmmăɣăn dăɣ-isălan n-a-wa mad-ĕjĕn i-aẓrĕf-en, ohărăn emm, ĕnnăn, ad-săr-s žănšĕn ašĕkrĕš n-ăhalĕs iyyăn hin-ižanšen ilĕkkan, i-ad-umas edăgg-en, tiẓĕska i-imăjarăn.
40027008	Dăɣ-tĕssĕba n-ăddăbara-wen-dăɣ a făl har ašăl-i-dăɣ, tĕfărre-ten-dăɣ, iwăr-tăt isĕm: "Ašĕkrĕš wa n-ašni."
40027009	Ămoos a-wen-dăɣ jăn a ăssitbătăn a-wa innă ănnăbi Yirmiya, a-s innă dăɣ-ĕlkĕttab-net: "Ărmăsăn kăraḍăt timĕrwen n-ărriyal n-aẓrĕf, ălqim-wen-dăɣ a-s t-ĕḍkăḍăn kăl-Iṣrayil, ĕnta-den-dăɣ a-wa dăr-ăssagdăhăn ălqim n-ăgg-adĕm,
40027010	ĕžžĕnšăn săr-s ašĕkrĕš wa n-i n-ilĕkkan s-ĕmmĕk wa s-hi-tăn-innă Emăli."
40027011	Ălwăqq wa dd-ibdăd Ɣisa dat-Bilatĕs wa n-gĕfăr, issĕstăn-t, inn'-as: "Ak, kăyy a-s ămănokal n-kăl-Ălyăhud meɣ?" Inn'-as Ɣisa: "Kăyy iman-năk, tĕnned-tăn."
40027012	Ǝggădăn-dd imănokalăn n-kăl-tikutawen d-inušămăn n-Iṣrayil, ad-t-saḍlamăn siha d-siha măšan, wăr t-illa a hasăn-inna.
40027013	Innă gĕfăr i-Ɣisa: "Ajăn kăyy, wăr sĕllĕd i-tikunen ti fălla-k titwĕnninen?"
40027014	Wăr t-tĕlla tăfert dd-tĕzjarăt emm n-Ɣisa, iqqăn a-wen eɣăf n-gĕfăr.
40027015	Ăzzăman-en, hak ămudd n-Faṣka, ăsiwăyy'-in gĕfăr u-takărmut wa dăɣ-s tĕttăr tamĕtte.
40027016	A-s ităjj a-wen-dăɣ, ih' ăhalĕs s-isĕm-net Bărɣăbbas takărmut, isĕm-net iyyăn Ɣisa ĕnta-dăɣ, wăr t-illa ere s-wădden issan făll-terwidĕma-net.
40027017	Inhăy Bilatĕs tamĕtte-ta dd-tĕžžĕmmăɣăt săr-s ɣas, inn'-asăn: "Lăɣătăt-ahi, ĕndek jer-meddĕn-wi-dăɣ n-ĕssin wa s-tărham a hawăn-t-in-sĕwwĕyyăɣ? Ma tăssofăm Bărɣăbbas meɣ Ɣisa wa s-itawănna Ălmasex?"
40027018	Ij'-asăn Bilatĕs asĕstan-wen-dăɣ făl-a-s issan a-s tĕmɣăre n-tismiten-năsăn ɣas a făl ăstărmăsăn Ɣisa.
40027019	Ăqqiima Bilatĕs hărwa dăɣ-edăgg wa dăɣ-iɣattăs ăššăreɣa a-s dd-tăšmašăl hănne-s ăwadĕm săr-s i-ad-wăr-isĕmtĕltil iman-net d-iman n-ăhalĕs wărăn iɣšed hărăt ed tĕnn'-as, ĕnḍăhaḍ, ĕgdălăn-as imănăwnăwăn n-ăhalĕs-en-dăɣ eḍĕs.
40027020	Ǝggădăn imănokalăn n-kăl-tikutawen d-inušămăn n-Iṣrayil, ăšhăššălăn tamĕtte i-ad-tĕttăr dăɣ-gĕfăr ad-hasăn-dd-isĕwwĕy Bărɣăbbas, ămmăt Ɣisa.
40027021	Olăs daɣ gĕfăr, inn'-asăn: "Ǝndek jer-meddĕn-wi-dăɣ n-ĕssin wa s-tărham ad-hawăn-t-in-sĕwwĕyyăɣ?" Ǝnnăn-as: "Bărɣăbbas."
40027022	Inn'-asăn Bilatĕs: "Ɣisa-š wa s-itawănna Ălmasex, ma has-e-ăjăɣ?" Ǝnnăn-as iket-dăɣ-năsăn: "Itwĕṣlĕbet făll-tajĕttewt!"
40027023	Inn'-asăn Bilatĕs: "Mafăl, ma iɣšăd t-ăsiinăhăjjăn d-tamăttant?" Ăsɣăyyăn daɣ s-ăṣṣahăt: "Itwĕṣlĕbet făll-tajĕttewt."
40027024	Inhăy Bilatĕs a-s wăr t-illa a infa măjrăd-net ed, tĕssĕntă tamĕtte amdĕrway n-ĕššĕnju ɣas, iḍkăl-dd ăkoss han aman, ăsserăd ifassăn-net dat-tamĕtte tĕzzar, inn'-asăn: "Ăhalĕs-i-dăɣ ya ămaɣdal, tăjjihăm a-s wăr dăɣ-i ĕḍmenăn iman-net; oyyeɣ jere-wăn dăr-s."
40027025	Tĕnn'-as tamĕtte iket-net: "Ǝyya, nĕrḍa s-a-wen; ĕḍmĕnnet iman-net dăɣ-năɣ năkkăneḍ d-ihăyawăn-nănăɣ."
40027026	Ăswăyy'-asăn-in Bilatĕs Bărɣăbbas, ăswăjja tiwit n-ebărtăk dăɣ-Ɣisa tĕzzar, ikf'-asăn-t i-ad-itwĕṣlĕb făll-tajĕttewt.
40027027	Ǝlwăyăn ĕssărdusa wi n-gĕfăr Ɣisa s-ammas n-ehăn wa n-gĕfăr, iɣlăyɣălăy-t-dd dihen ejhăn n-ĕssărdusa imdan,
40027028	ĕkkăsăn dăɣ-s isĕlsa-net, ĕssĕlsăn-t anăkăbba šăggăɣăn,
40027029	jăn-as ălmăt, korona, a-wen, takĕnbut šund ta n-imănokalăn tĕẓat dăɣ-isĕnnanăn, jăn ălmăt tăborit ta n-tĕmmĕnukĕla dăɣ-ăfuss-net wa n-aɣil, ad-rakkăɣăn data-s, ḍazzăn, jannen-as: "Ămănokal n-kăl-Ălyăhud, nĕj'-ak gărdĕbu!"
40027030	Situfăn fălla-s, tihăɣăn dăɣ-s tăborit ta jăn dăɣ-ăfuss-net, tĕggatăn-t săr-s făll-eɣăf.
40027031	Ǝssĕgdăhăn dăɣ-tekăškăšt ta tăn-tĕšlăt ɣas, ĕkkăsăn-dd fălla-s anăkăbba-wĕnnin šăggăɣăn, ăssoɣălăn-as isĕlsa-net tĕzzar, ĕglăn dăr-s i-ad-itwĕṣlĕb făll-tajĕttewt.
40027032	Ǝglan dăr-s a-s ămmoqqăsăn d-ăhalĕs n-tadăbayt ta n-Qĕrwan s-isĕm-net Simyon; ăšhăššălăn-t alĕnji n-tajĕttewt ta făll-mad-itwĕṣlĕb Ɣisa.
40027033	Ǝkkăn d-Ɣisa edăgg s-itawănna: Gălgota, a-wen ălmăɣna-net: "Edăgg wa n-akărkor." Ǝwwăḍăn-in edăgg-en ɣas,
40027034	ĕssărtăyăn ĕssărdusa asmĕd d-asăfar iyyăn ifannăẓăn tisnant i-ad-has-t-sĕswĕn, măšan, ăkrăbbăt-t ɣas, unjăy săr-s.
40027035	Ǝṣlăbăn-t ĕssărdusa făll-tajĕttewt ɣas, jăn tisăɣeren i-ad-uẓanăn isĕlsa-net jer-iman-năsăn; ămoos a-wen a ăssiitbătăn a-wa s-kăla tăn-innă ănnăbi iyyăn a-s innă: "Ăẓunăn isĕlsa-nin jer-iman-năsăn jăn tisăɣeren făll-anăkăbba-nin."
40027036	Ǝssĕmdăn a-wen-dăɣ ɣas, ĕqqimăn, jăn ĕnniyăt i-Ɣisa,
40027037	ĕttĕytăyăn ăllox jĕnnĕj-s i-ad-ĕlmĕdăn ăddinăt ăddălil wa săr-s dd-orăwăn tamăttant. Ăllox-en, iktab fălla-s: "A|sc-WA |dƔ|scISA WA N-ĂMĂNOKAL N-|dK|scĂL-|dĂ|scLYĂHUD|d".|r
40027038	Ašăl-en, ămizăyyen ĕssin inaɣtafăn atwĕṣlĕb d-Ɣisa; ătwăṣlăb iyyăn daw-aɣil-net, ătwăṣlăb wa iyyăḍăn daw-tăšalje-net.
40027039	Iqqăl Ɣisa tekăškăšt i-ăddinăt-wi tikĕynen, gaggărăn-t, siwliwilăn iɣăfawăn-năsăn,
40027040	jannen-as: "Ǝyyaa, kăyy-i innăn tăddoobed terăẓẓe n-ehăn n-ămudd wa măqqărăn talĕsăd-t edey dăɣ-kăraḍ išilan, ăɣlĕs iman-năk ya ămăra! Kunta tidĕt-dăɣ a-s kăyy a-s Rure-s n-Măssinăɣ, zubbĕt-dd tajĕttewt!"
40027041	Ad-ḍaẓẓăn dăɣ-s daɣ imănokalăn n-kăl-tikutawen d-ălɣulam d-Ăṭṭăwrăt d-inušămăn n-Iṣrayil, jannen:
40027042	"Wădden iɣlăs ăddinăt wi iyyăḍnen, iɣlĕset ya iman-net ămăra. Ikkĕset-dd iman-net făll-tajĕttewt, dihen ad-nĕflĕs a-s ĕnta a-s ămănokal n-Iṣrayil;
40027043	wădden oman s-Măssinăɣ, iɣlĕset-t Măssinăɣ ya ămăra kunta ĕnta irh'-e, ed innă, ĕnta a-s Rure-s."
40027044	Ǝggădăn-dd daɣ inaɣtafăn wi ătwăṣlăbnen edes-has, ad-t-gaggărăn ĕntăneḍ-dăɣ s-ĕmmĕk-en-dăɣ.
40027045	Ǝlsănăt tihay ărori n-ăkall iket-dăɣ-net wa-dăɣ n-tarăhut hundăɣ har tezzar.
40027046	Tĕjă tezzar ɣas, ăsɣărăt Ɣisa s-afălla, innă dăɣ-tawalt-net: "|iYă/l/loy, Yă/l/loy,|d |r |ilama săbăxtani?|d" |r A-wen ălmăɣna-net: "Măssi-ɣ Măssinăɣ, Măssi-ɣ Măssinăɣ, mafăl hi-tĕyyĕd d-iman-in dăɣ-tisnant-ta-dăɣ?"
40027047	Ǝslăn-as ăddinăt ĕbdadnen dihen, wăr-ĕfhemăn a-wa ijănna ɣas, ad-jannen: "Săjdăt-as, ănnăbi Ɣĕli a iɣarr!"
40027048	Ošăl-dd iyyăn dăɣ-săn ălwăqq-wen-dăɣ, issĕlmăɣ tăḍuft tĕttalăt făll-ăbori dăɣ-bĕnegăr tĕzzar, ăssok'-et-dd emm n-Ɣisa i-ad-tăt-isumĕm, infĕw-t a-wen dăɣ-fad
40027049	măšan, ĕnnăn-as imidiwăn-net: "Ǝšlĕy-as, ăyy'-e ad-nĕnhĕy kunta ad-t-dd-ass ănnăbi Ɣĕli, iɣlĕs-t."
40027050	Ăsɣărăt Ɣisa daɣ s-ăṣṣahăt, tĕzzar, ĕjmăḍăn-t iman.
40027051	Diha-dăɣ d-ija a-wen a-s ărido wa ibḍăn edăgg n-ămudd wa šăddijăn d-wa iknăn tĕššĕdje dăɣ-ehăn n-ămudd wa măqqărăn da-dăɣ a-s iqqărrawăt dăɣ-ammas, wa-dăɣ n-afălla-net har ider-net; ăškăḍkăḍ ăkall, ăṣṣoren iḍaɣăn;
40027052	ămerănăt tiẓĕska, ĕnkărăn-dd inĕmmuttan n-imumĕnăn ăjjootnen
40027053	ḍarăt-tanăkra n-Ɣisa jer-inĕmmuttan. Ăjjĕyhăn ăddinăt ăjjootnen tăn-ĕnhaynen a-s dd-ĕjjăšăn aɣrĕm wa šăddijăn n-Yărussălam ḍarăt tanăkra-năsăn jer-inĕmmuttan.
40027054	Inhăy kăbtăn iyyăn n-kăl-Roma d-ĕssărdusa wi jănen ĕnniyăt i-Ɣisa a-wa ijăn d-aškĕḍkĕḍ wa ija ăkall ɣas, ărmăɣăn, ad-jannen: "Tidĕt-dăɣ a-s ăhalĕs-i-dăɣ, Rure-s n-Măssinăɣ."
40027055	Ǝbdadnăt daɣ tiḍeḍen ăjjootnen dihen, ĕswaḍnăt dăɣ-ijĕj dăɣ-a-wa ijăn iket-net. Tiḍeḍen-tin-dăɣ a-s kăla ĕdhălnăt Ɣisa, ăddewnăt dăr-s wa-dăɣ n-a ifăl teje ta n-Galila har ĕntănăteḍ-da-dăɣ;
40027056	h'-enăt Măryăma ta n-Mulăždalĕyăt d-Măryăma ta n-ma-s n-Yaqub d-Yusĕf, h'-enăt daɣ ma-s n-dăgg-Zăbdi.
40027057	Tokăy takkăṣt ɣas, osă-dd ăgg-ehăre iyyăn la taɣrĕmt ta n-Arimata n-anăṭṭalib n-Ɣisa s-isĕm-net Yusĕf.
40027058	Ǝnta-en-dăɣ a ikkăn Bilatĕs, ittăr dăɣ-s turhajăt n-ad-dd-ikkĕs tafĕkka n-Ɣisa făll-tajĕttewt, iṣtăr-tăt; irḍ'-as Bilatĕs s-a-wen.
40027059	Ikkăs-dd Yusĕf tafĕkka n-Ɣisa făll-tajĕttewt, ikn'-et, issĕls'-et tefit
40027060	tĕzzar, issĕns'-et dăɣ-aẓĕkka ăynayăn s-ăru t-iɣaš i-iman-net dăɣ-esăwăl; ăsɣărănɣarăt-t-dd ḍarăt-a-wen tăhunt măqqoorăt, ăṭṭubbăt săr-s emm n-aẓĕkka tĕzzar, iglă.
40027061	A-s ităjj a-wen-dăɣ, tĕbdad Măryăma ta n-Mulăždalĕyăt d-tanĕmmăɣrut-net ta iyyăḍăt, ăqqimănăt tissĕnen dat-aẓĕkka-en-dăɣ, hannăynăt a-wa ijăn iket-net.
40027062	Ăba Ɣisa dăɣ-ašăl wa n-dat-wa d-simĕjnun kăl-Ălyăhud i-ašăl wa n-ĕssĕbĕt-i n-tăsonfat. Ašăl wa ilkămăn i-wen n-ĕssĕbĕt wa n-tăsonfat, ĕkkăn imănokalăn n-kăl-tikutawen d-kăl-faris Bilatĕs, ĕnnăn-as:
40027063	"Ămănokal-nănăɣ, nĕkittĕw a-s ăwadĕm wa išinmĕšrĕyăn ăddinăt, a-s iddăr, innă, afăl t-ăba, kăraḍ išilan ḍarăt-tamăttant-net, ad-dd-inkăr jer-inĕmmuttan.
40027064	Nărha dăɣ-k, ad-sĕwwĕjjĕd ĕnniyăt i-aẓĕkka-net hundăɣ har akĕyĕn kăraḍ išilan-win-dăɣ s-innă, dihen, wăr mad-akrĕn inĕṭṭulab-net tafĕkka-net, ĕffărăn-tăt tĕzzar, ĕnnĕn i-tamĕtte a-s inkăr-dd jer-inĕmmuttan. Afăl jăn a-wen, ad-tajăr tanmĕšrayt ta jăn ta ija ĕnta iman-net."
40027065	Inn'-asăn Bilatĕs: "Ăjăt a-wa s-tărhăm. Ǝnhĕywăt, hărăt dăɣ-ĕssărdusa-dĕdi, sĕwwĕjjĕm-tăn ĕnniyăt i-aẓĕkka s-ĕmmĕk wa s-tărhăm."
40027066	Ǝkkăn aẓĕkka, ĕssĕbdădăn data-s ĕssărdusa tĕzzar, ĕknăn-t ăṭabbu i-ad-wăr-itĕdubut ăwadĕm wăl' iyyăn arr-net.
40028001	Tăbboqqăt tifawt n-ašăl wa n-ḍarăt wa n-ĕssĕbĕt-i n-tăsonfat ɣas, tĕkka Măryăma ta n-Mulăždalĕyăt aẓĕkka tăddeew d-Măryăma ta iyyăḍăt n-tanĕmmăɣrut-net.
40028002	A ĕnḍărrăn, ăzzubbăt-dd ănjălos n-Emăli dd-ifalăn išĕnnawăn, ăškăḍkăḍ ăkall s-ăṣṣahăt, ăsɣărarăd-in tăhunt ta hărăt emm n-aẓĕkka, ăqqima fălla-s.
40028003	Ănjălos-i-dăɣ, ăsimăɣmăɣ šund essam, jan isĕlsa-net tĕmĕlle-i-dăɣ măqqărăt.
40028004	Ija a-wen ɣas, jăn ĕssărdusa wi jănen ĕnniyăt i-aẓĕkka tarĕmmeɣt-ta-dăɣ făl dd-hăn ăbbunbăyăn šund ămmun.
40028005	Immĕjrăd ănjălos i-tiḍeḍen, inn'-asnăt: "Wăr tărmeɣmăt; ĕssanăɣ a-s Ɣisa wa ătwăṣlăbăn făll-tajĕttewt a-s tammăɣmăt;
40028006	ăbas t-illa diha, inkăr-dd jer-inĕmmuttan s-ĕmmĕk wa s-tăn-innă, ĕyyăwmăt, ĕnhĕymăt edăgg wa s-kăla dăɣ-s insa.
40028007	Šĕwĕnkĕtmăt ămăra, tĕjĕmăt isălan n-tanăkra-net jer-inĕmmuttan i-inĕṭṭulab, tăllăɣătmăt-asăn daɣ a-s ăzzar-awăn iket-năwăn s-Galila ed dihen-dăɣ ad-t-mad-tĕnhĕyăm. Ǝnta-den-dăɣ măjrăd wa s-dd-ămešălăɣ i-ad-hakmăt-t-in-sĕssiwĕḍăɣ."
40028008	Fălnăt šik aẓĕkka, tărtay-asnăt tarĕmmeɣt d-tĕmɣăre n-tedăwit, ošălnăt i-ad-ĕjĕnăt jănăt isălan dăɣ-inĕṭṭulab-net.
40028009	Wăr t-illa a hin-ĕjrahnăt a-s hasnăt-dd-ilkăḍ Ɣisa iman-net, ij'-asnăt ăsafu. Ohăẓnăt-t-dd, ărkăɣnăt data-s, ad-timĕllutnăt i-iḍarăn-net, ɣăbbădnăt-t.
40028010	Inn'-asnăt: "Wăr tĕrmeɣmăt, ĕqqĕlmăt ayĕtma-ɣ, tĕnnĕmăt-asăn a-s, ăzzarăɣ-asăn s-teje ta n-Galila-i-dăɣ hi-mad-ĕnhĕyăn."
40028011	Hărwa hanăt zăbo, ĕglanăt a-s ĕkkăn ĕssărdusa wi jănen ĕnniyăt i-aẓĕkka aɣrĕm, ăwwayăn isălan n-a-wa ijăn iket-net i-imănokalăn n-kăl-tikutawen.
40028012	Ǝslăn imănokalăn n-kăl-tikutawen d-inušămăn n-Iṣrayil i-isălan-win-dăɣ ɣas, ănɣăymăn făl a-wen. Inkăr ălžămaɣăt-năsăn ɣas, ĕkfăn aẓrĕf ăjjeen i-ĕssărdusa tĕzzar, ĕnnăn-asăn:
40028013	"Ere kăwăn-issĕstănăn, ănnăt-as: osăn-anăɣ-dd inĕṭṭulab n-Ɣisa s-ehăḍ, nĕṭṭas, okărăn tafĕkka-net, ĕglăn dăr-s."
40028014	Ǝnnăn i-ĕssărdusa: "Afăl ĕjjăšăn isălan gĕfăr, ad-t-nĕsĕsmăḍ fălla-wăn, tăɣlĕsăm."
40028015	Ărmăsăn ĕssărdusa aẓrĕf-năsăn, ĕglăn dăɣ-ĕššăɣĕl-năsăn, jăn a-wa hasăn-ătwănnăn. Ămoos a-s isălan-win-dăɣ a ĕflăsăn kăl-Ălyăhud har ašăl-i-dăɣ.
40028016	Ǝkkăn inĕṭṭulab wi n-măraw d-iyyăn taḍaɣt ta hăt teje ta n-Galila hasăn-ija Ɣisa tasĕssihărt, ogăẓăn-t-in fălla-s.
40028017	Ǝnhăyăn-t ɣas, ărkăɣăn-as, ad-t-ɣabbădăn măšan, hakd a-wen-dăɣ, han-tăn iyyăḍ dăɣ-s janen ăššăk.
40028018	Ohăẓ-dd Ɣisa ălžămaɣăt wa n-inĕṭṭulab-net, inn'-asăn: "Wăr t-illa jer-išĕnnawăn d-ăkall a-s wădden ĕjrawăɣ fălla-s tărna;
40028019	a-wen-dăɣ a făl ămăra, ăglăt; ăkkăt tiwsaten n-ăddunya iket-dăɣ-năsnăt, sĕṭṭulĕbăm dăɣ-snăt ăddinăt, sĕlmăɣăm-tăn dăɣ-aman s-isĕm n-Abba d-Rure-s d-Unfas Šăddijăn,
40028020	săɣrĕm-tăn amišĕl n-a-wa s-hawăn-omărăɣ iket-net. Năkk-da, ad-dăr-wăn ăddewăɣ, ĕdhalăɣ-kăwăn hak ašăl har tĕmdĕw ăddunya." Amin!
41001001	Sănto n-Ălĕnžil n-Ɣisa Ălmasex wa n-Rure-s n-Măssinăɣ da:
41001002	Ǝnta-en-dăɣ a făll-innă ănnăbi Saya dăɣ-ĕlkĕttab-net: "Ǝnhĕy! Ăzizărăɣ-ak, inna Măssinăɣ, ănămmašul-in wa he-iknĕn tabarăt-năk.
41001003	Ănămmašul-en, ăseɣărăt dăɣ-tenere, ijanna: 'Ăknăt tabarăt n-Măssinăɣ, sĕssiɣĕdăt ibaran-net.' "
41001004	Ǝmmĕk-wen-dăɣ a-s dd-osă Exya wa n-Enĕsselmăɣ, ixaṭṭăb, ijanna i-ăddinăt: "Utabăt, tĕtwĕsĕlmăɣăm dăɣ-aman i-ad-tĕjrĕwăm tenăšše n-ibăkkaḍăn."
41001005	Ijanna a-wen-dăɣ, ad-săr-s dd-zajjărăn ăddinăt ăjjootnen dd-falnen teje ta n-Ălyăhudĕyăt d-aɣrĕm wa n-Yărussălam, safăkkarăn-dd a-wa ămešălăn dăɣ-ibăkkaḍăn dat-tamĕtte, isalmaɣ-tăn dăɣ-aman n-ejănš wa s-itawănna Ɣurdĕni.
41001006	Ils' Exya emăls iknan s-elăm n-amnĕs warăn amẓadăn, ijbas s-tamĕntĕka n-elăm, iddar s-tašwalt d-torawăt.
41001007	Ixaṭṭăb, ijanna i-tamĕtte: "Ad-hi-dd-išrĕy-i hi-ojărăn tărna, ij'-ahi tifut ta-dăɣ s-wăr-ănhăjjăɣ wăla-dăɣ d-ad-ĕddunkuɣ i-ad-arăɣ issal n-tifădelen-net.
41001008	Năkk, aman a dăɣ-kăwăn-salmaɣăɣ, măšan ĕnta, Unfas Šăddijăn a dăɣ-kăwăn-e-isĕlmăɣ."
41001009	Išilan-win-dăɣ a dăɣ-dd-ifăl Ɣisa taɣrĕmt ta n-Năṣirăt hăt teje ta n-Galila, ikkă-dd Exya, issĕlmăɣ-t dăɣ-aman n-ejănš wa n-Ɣurdĕni.
41001010	Diha-dăɣ dd-izjăr aman, ad-inhăy išĕnnawăn a-s dd-ămerăn, ăzzubbăt-dd fălla-s Unfas Šăddijăn dăɣ-ănnuɣ n-tedăbert măllăt,
41001011	ijmăḍ-dd emăsli išĕnnawăn, innăn: "Kăyy-i-dăɣ a-s Rure-ɣ wa ĕkneeɣ tărha, kăyy a dăɣ-ăsriwăn iman-in."
41001012	Šik ḍarăt-a-wen, oɣăd Unfas n-Măssinăɣ Ɣisa s-tenere,
41001013	ijă dăɣ-s ĕkkoẓăt timĕrwen n-ašăl, itižărrub-t Iblis, irtay d-iwăɣsan, ăxdamăn-as ănjălosăn.
41001014	Ittărmăs Exya wa n-Enĕsselmăɣ ɣas, ikkă Ɣisa teje ta n-Galila, ad-dăɣ-s ixaṭṭăb isălan n-Ălĕnžil n-Măssinăɣ.
41001015	Ijanna i-ăddinăt: "Tăqqăn tăwwăḍ! Tĕmmĕnĕya n-Măssinăɣ, tohăẓ-dd; utabăt, tamĕnăm s-isălan n-Ălĕnžil."
41001016	Ălliil Ɣisa asălim n-ejănš wa n-Galila a-s inhăy Simyon d-ă/n/na-s Idris, tĕjjarăn titarren-năsăn dăɣ-aman ed imĕhhuyya n-imănan a ămoosăn.
41001017	Inn'-asăn Ɣisa: "Ǝlkĕmăt-ahi, ad-kăwăn-ăjăɣ meddĕn săr-i dd-sadawnen ăddinăt i-ad-tăn-ăɣlĕsăɣ."
41001018	Oyyăn titarren-năsăn ălwăqq-wen-dăɣ, ĕlkămăn-as.
41001019	Illa-hin i-dihen a ĕnḍărrăn, inhăy Ɣisa dăgg-Zăbdi: Yaqub d-ă/n/na-s Exya, samăkrasăn titarren dăɣ-turăft-năsăn ta n-aman,
41001020	iɣr'-en-dd ăssaɣăt-wen-dăɣ. Oyyăn abba-năsăn Zăbdi dăɣ-turăft ta n-aman ĕnta d-inaxdimăn, ĕlkămăn-as.
41001021	Ǝkkăn taɣrĕmt ta n-Qăfărnaxum; ij'-en ašăl wa n-ĕssĕbĕt-i n-tăsonfat dihen ɣas, ikka Ɣisa ehăn n-ăddin wa n-kăl-Ălyăhud, ad-dăɣ-s isaɣra tamĕtte.
41001022	Ǝqqălăn-dd ăddinăt ɣas oran imawăn făl ĕjjăruẓăt-i-dăɣ hasăn-ija a-wa isăɣra, ed isaɣr'-en s-ălxikmăt n-ere issanăn a-wa iha wădden, šund ălɣulam wi n-Ăṭṭăwrăt.
41001023	Ehăn n-ăddin-en, ih'-ee ăhalĕs ih' alšin, inhăy Ɣisa ɣas, ad-isaɣărat, ijanna:
41001024	"Ya Ɣisa wa n-Năṣirăt, ma dăɣ-năɣ tărhed? Ajăn ahălak-nănăɣ a-s dd-tosed? Ǝssanăɣ ere wa tămoosăd, kăyy-i-dăɣ a-s: Wa Šăddijăn dd-ăšmašăl Măssinăɣ."
41001025	Ăsmăhăḍ dăɣ-s Ɣisa, inn'-as: "Ǝṭṭĕf emm-năk, tĕzjărăd ăhalĕs-i-dăɣ!"
41001026	Ăššăkăḍkăḍ alšin ăhalĕs s-ăṣṣahăt, ăsɣărăt dăɣ-išĕnnawăn tĕzzar, izjăr-t.
41001027	Issărmăɣ a-wa ijăn ăddinăt, ĕqqălăn-dd hak iyyăn isastan amidi-net, ijanna: "Ma ămoos a-wa? Ma tămoos teɣăre-ta-hi tăynayăt, tăṣṣohet? Wa ĕnta wăla alšinăn e-d fălla-săn ăsmăhăḍ, ad-ĕjĕn a-wa inna."
41001028	Šik-dăɣ a-s intăj isĕm-net dăɣ-teje ta n-Galila iket-dăɣ-net.
41001029	Izjăr-dd Ɣisa ehăn n-ăddin wa n-kăl-Ălyăhud ɣas, ăddew d-Yaqub d-Exya s-ehăn wa n-Simyon d-Idris.
41001030	A-s hin-ĕwwăḍăn ehăn, tăssinsa tenăde taḍăggalt n-Simyon. Ǝllăɣen-as săr-s ăddinăt ălwăqq-wen-dăɣ.
41001031	Os'-e-t, irmăs-tăt-dd s-ăfuss, issĕbdăd-tăt, tĕrẓa fălla-s tenăde, tĕbdăd, ad-tăn-simjurut.
41001032	Toḍa tăfukt ɣas, ămewăyăn-dd imarhinăn d-imĕlšan iket-năsăn,
41001033	ăddew-dd aɣrĕm iket-net dat-emm n-ehăn-wen-dăɣ iha.
41001034	Ăzozăy dăɣ-săn i ăjjootnen ĕjrawnăt tăkmoten wăren oleh, ikkăs daɣ alšinăn ăjjootnen dăɣ-ăddinăt. Alšinăn ĕntăneḍ, wăr tăn-itĕyy ămmijrădăn ed ĕssanăn ere wa ămoos.
41001035	Emăɣăr n-ašăl wa iyyăḍăn, hărwa janăt tihay, inkăr Ɣisa, ikkă tenere n-iman-net, ad-itĕddal Măssinăɣ.
41001036	Kăla has-itammăɣ Simyon d-imidiwăn-net
41001037	har t-ĕjrăwăn, ĕnnăn-as: "Tamĕtte iket-net a hak-tĕmmaɣăt."
41001038	Inn'-asăn: "Năkket tidbi ti n-data-năɣ i-ad-hasnăt-ăxṭĕbăɣ ĕntănăteḍ-dăɣ, ed a-wen-dăɣ a-s dd-ămešălăɣ."
41001039	Issăɣlăy-dd teje ta n-Galila iket-net, ixaṭṭăb dăɣ-ihănan n-ăddin wi n-kăl-Ălyăhud, itakkăs alšinăn dăɣ-ăddinăt.
41001040	Osă-dd ăhalĕs ijraw jĕri Ɣisa, irkăɣ data-s, ad-t-ilaqqăd, ijann'-as: "Afăl tărhed a-wen-dăɣ, tăddobed ad-hi-šĕšdĕjăd."
41001041	Tănɣ'-e tăhanint-net, iẓẓăl ăfuss-net, iḍăs-t, inn'-as: "Ărheeɣ-t, išdaj."
41001042	Izzăy dăɣ-jĕri ălwăqq-wen-dăɣ, šăddij.
41001043	Ikn'-e Ɣisa asĕmmĕtăr tĕzzar, issĕgl'-e măšan,
41001044	inn'-as: "Wăr jed isălan i-ăwadĕm wăl' iyyăn, ĕglĕw, sĕkĕn iman-năk i-u-tikutawen, tĕjĕd takute ta s-innă alămăr wa n-Mosa dăɣ-isălan n-tĕšĕdje-năk i-ad-ăllăɣăt i-ăddinăt a-s tĕzzeyăd."
41001045	Măšan, igl' ăhalĕs-ĕnnin-dăɣ ɣas, wăr t-illa ere dăr-ămmoqqăs s-wădden ija dăɣ-s isălan, ăbas ăddobăt Ɣisa ad-ijjĕš aɣrĕm wăl' iyyăn ar s-ufăr. Ăqqima dăɣ-tenere ad-săr-s dd-tĕffalăn ăddinăt išrutăn n-ăkall iket-net.
41002001	Hărăt n-išilan ḍarăt-a-wen, olăs-dd Ɣisa uɣĕl n-Qăfărnaxum. Ǝslăn ăddinăt a-s ih' ehăn wa dăɣ-itizĕbbut ɣas,
41002002	ĕkkăn-t-dd s-ĕjut har ăbas t-illa edăgg wăla-dăɣ dat-emm n-ehăn.
41002003	Ămmiijrăd-asăn dihen-dăɣ a-s t-dd-osăn ĕkkoẓ meddĕn ămisawăynen anăbdon iyyăn,
41002004	măšan, igdăl-asăn ĕjut n-tamĕtte ad-t-sănsĕn dat-Ɣisa. Ăɣlăyăn, ăwwănăn afălla n-ehăn, ĕkkăsăn-in ajobăn-wi ăsiităxnen ehăn dăɣ-tanămhăla n-edăgg wa dăɣ-ibdăd Ɣisa, ăstărarăn-dd s-axăbabu wa jăn anăbdon, insa făll-asĕftăɣ-net.
41002005	Inhăy Ɣisa immun-năsăn ɣas, innă i-anăbdon: "Alyaḍ, ătwănšăn-ak ibăkkaḍăn-năk."
41002006	Edăgg-en, han-t hărăt dăɣ-ălɣulam n-Ăṭṭăwrăt. Ǝslăn i-a-wa inna ɣas, ăbjănjănăn,
41002007	ad-jannen: "Wa ma t-ăsihălăn măjrăd-wa-dăɣ? Ăskafăr! Mi ăddoben tenăšše n-ibăkkaḍăn săl Măssinăɣ?"
41002008	Ilmăd Ɣisa ɣur-iman-net ălwăqq-wen-dăɣ a-wa dăɣ-zinĕzjumăn, inn'-asăn: "Mafăl tajjăšăn erk inĕzjam šund-wi-dăɣ ulhawăn-năwăn?
41002009	Ma ojărăn tărăɣse jer-ad-tĕnnĕd i-anăbdon: 'Ătwănšăn-ak ibăkkaḍăn-năk,' d-ad-has-tĕnnĕd: 'Ǝbdĕd, ĕḍkĕl asĕftăɣ-năk, ărjĕš.'
41002010	Ašăl-i, ăssiilmădăɣ-kăwăn a-s Ăgg-ăgg-adĕm, ijraw făll-ărori n-ăkall turhajăt n-tenăšše n-ibăkkaḍăn." Innă Ɣisa i-anăbdon ḍarăt-a-wen:
41002011	"Ǝnneɣ-ak, ĕbdĕd, ĕḍkĕl asĕftăɣ-năk, ĕqqĕl ehăn-năk."
41002012	Ibdăd, iḍkăl asĕftăɣ-net ăssaɣăt-wen-dăɣ, iglă hannăyăn-t ăddinăt iket-dăɣ-năsăn. Ăqqiimăn-dd ɣas, tof'-en tăkunt n-a-wa ijăn, tiimĕlĕn Măssinăɣ, jannen: "A-wa ijăn ašăl-i-dăɣ, wăr kăla t-nĕnhăy."
41002013	Olăs Ɣisa azăjor, ikk' asălim n-ejănš wa n-Galila, ad-t-dd-takkăn ăddinăt ăjjootnen, isaɣr'-en.
41002014	Igla dăɣ-a-wen-dăɣ a-s inhăy Lewi ăgg Ălfa, ăqqiima dăɣ-edăgg n-ălxidmăt-net, ămoos ănarmas n-tiwse, inn'-as Ɣisa: "Ǝlkĕm-ahi!" Ibdăd Lewi, ilkăm-as.
41002015	Ḍarăt-a-wen, ăsmăjărăt Lewi Ɣisa s-ehăn-net. Itaɣăyma Ɣisa dăɣ-edăgg wa n-imĕnsiwăn a-s erk ăddinăt han inarmasăn n-tiwse ăjjootnen has-ĕlkamnen da-dăɣ; osăn-dd, ănɣăymăn dăr-s ĕnta d-inĕṭṭulab-net.
41002016	Ǝnhăyăn ălɣulam n-Ăṭṭăwrăt n-taggayt ta n-kăl-faris a-s ohar Ɣisa d-erk ăddinăt d-inarmasăn n-tiwse ɣas, ĕnnăn i-inĕṭṭulab-net: "Mafăl itihăr ălɣalim-năwăn imĕnsiwăn d-inarmasăn n-tiwse d-erk ăddinăt?"
41002017	Isl'-asăn Ɣisa ɣas, inn'-asăn: "Ăddinăt ăssoxătnen, wăr-ămɣatărăn s-lăxtur; imarhinăn a săr-s ămiɣatărnen. Năkk, wăr dd-ămešălăɣ s-ăddinăt-wi ordănen iman-năsăn iqqud, inăsbăkkaḍăn a-s dd-ămešălăɣ."
41002018	Ašăl iyyăn d-ăẓumăn inĕṭṭulab wi n-Exya d-kăl-faris, osăn-dd ăddinăt Ɣisa, ĕnnăn-as: "Mafăl inĕṭṭulab wi n-Exya d-kăl-faris tuẓamăn, a-s ija a-wen wi-năk ĕntăneḍ, wăr tuẓamăn?"
41002019	Inn'-asăn Ɣisa: "Ajăn kăl-tuksest, ilzam-tăn ăẓum a ikk' ămaẓlay ill'-e jere-săn? A ikk' ămaẓlay ill'-e jere-săn, wăr tăn-ilzem ad-uẓamăn.
41002020	Ǝlkamăn išilan wi tăn-e-ifĕl, dihen, ad-ĕjrĕwăn s-ăẓum.
41002021	Wăr t-illa ere itĕggatăn tikĕst i-temălsit wăššărăt s-taswĕḍt n-tabdoɣt tăynayăt. Afăl ija a-wen, wăr-e ăhaj a-s dd-e-tĕsăr taswĕḍt ta tăynayăt făll-temălsit ta wăššărăt, tăjj amĕnd ojărăn wĕnnin.
41002022	Wăr t-illa daɣ ere itajjăn aman n-lăɣnăb ăynaynen, ăxxiimmărnen dăɣ-ijdad. Ere ijăn a-wen har kăfăn aman-ĕnnin dăɣ-ijdad, ad-has-sĕbbuqqen ijdad-net, ifut ḍarăt-a-wen dăɣ-lăɣnăb hakd-dăɣ dăɣ-ijdad. Aman n-lăɣnăb ăynaynen ăxxiimmărnen, iddidăn ăynaynen a dăɣ-tăn-itajj ăwadĕm."
41002023	Ašăl iyyăn n-ĕssĕbĕt-i n-ašăl wa n-tăsonfat, irăs Ɣisa d-inĕṭṭulab-net išĕkraš n-ălkăma ad-dăɣ-săn dd-nakkăḍăn inĕṭṭulab-net tiɣăɣănen n-ălkăma.
41002024	Ǝnhăyăn hărăt dăɣ-kăl-faris a-wa tăn-išlăn ɣas, ĕnnăn-as: "Ǝnhĕy, ma isawăjjen inĕṭṭulab-năk a wărăn-itĕtwĕjj dăɣ-ašăl wa n-ĕssĕbĕt-i n-tăsonfat?"
41002025	Inn'-asăn Ɣisa: "Adiš kăwăneḍ, kăla wăr tăɣrem dăɣ-ĕlkĕttab a-wa ija Dawĕd a-s ămɣatăr, ălluẓ ĕnta d-imidiwăn-net.
41002026	Ătwănn'-anăɣ, ijjăš ehăn n-Măssinăɣ dăɣ-ăzzăman wa d-ămoos Ăbyatăr ămănokal n-kăl-tikutawen, ikša dăɣ-tijĕlwen-ti ămoosnen takute i-Măssinăɣ, s-wăr t-illa ere s-t-tĕlla tetăte-năsnăt a săl kăl-tikutawen, ikfa dăɣ-snăt daɣ meddĕn wi dăr-s ăddewnen."
41002027	Inn'-asăn daɣ: "Wădden ăgg-adĕm a dd-ixlăkăn i-ĕssĕbĕt, ănn-ak, ĕssĕbĕt a dd-ixlăkăn i-tănoflayt n-ăgg-adĕm.
41002028	A-wen-dăɣ a făl Ăgg-ăgg-adĕm, a ănnihăḍăn dăɣ a-wa s-ila ăgg-adĕm d-a-wa s-wăr ila s-ad-t-ăj, dăɣ-ašăl wa n-ĕssĕbĕt-i n-tăsonfat."
41003001	Olăs Ɣisa ḍarăt-a-wen ujĕš n-ehăn n-ăddin wa n-kăl-Ălyăhud. Ill'-e dihen ăhalĕs s-ăqqur ăfuss-net.
41003002	Jan-as kăl-faris ĕnniyăt, tassănăn ihăl ad-t-izuzĕy dăɣ-ašăl n-ălɣibadăt, ĕjrĕwăn ya ăsaru s-t-ĕssĕḍlămăn.
41003003	Innă Ɣisa i-ăhalĕs wa s-ăqqur ăfuss-net: "Ǝyyăw, ĕbdĕd dăɣ-ammas n-ălžămaɣăt."
41003004	Innă i-ălžămaɣăt ḍarăt-a-wen: "Ak a xălalăn dăɣ-ašăl wa n-ĕssĕbĕt-i n-tăsonfat iji n-emărked, meɣ iji n-a lăbasăn, igguẓ n-iman, meɣ iji n-iman?" Wăr t-illa ere has-innan hărăt.
41003005	Issăɣlăy-tăn-dd asăwaḍ n-aḍkăr irtayăn d-tisnant făl tĕssĕba n-tăɣart-i jăn ulhawăn-năsăn, innă ḍarăt-a-wen i-ăhalĕs: "Ǝẓẓĕl ăfuss-năk". Iẓẓăl ăfuss-net, izzăy.
41003006	Ǝzjărăn kăl-faris edăgg-en ɣas, ănmănhăyăn d-taggayt ta n-kăl-Harudĕs dăɣ-isălan n-ĕmmĕk wa s-mad-ĕjĕn iman n-Ɣisa.
41003007	Ăddew Ɣisa ḍarăt-a-wen d-inĕṭṭulab-net s-asălim n-ejănš wa n-Galila, tăddew-dd săr-s tamĕtte tăjjeet dd-falăt teje ta n-Galila d-ta n-Ălyăhudĕyăt,
41003008	iyyăḍ falăn-dd Yărussălam, iyyăḍ ăkall wa n-Iduma d-ăkall wa iwărăn ašrut wa n-emăynăj n-ejănš wa n-Ɣurdĕni d-iɣărman wi n-Tir d-Săyda d-ălžămaɣăt ăjjeen dd-ikkan daw-măsăllăt n-hărătăn wi ităjj.
41003009	Innă Ɣisa i-inĕṭṭulab-net ălwăqq-wen, ad-has-sĕmmĕjnun turăft n-aman ijjăš i-ad-wăr t-tăsnăkmăm tamĕtte
41003010	făl-a-s ăzozăy dăɣ-săn i ăjjootnen hundăɣ har ămăra-dăɣ, ĕqqălăn-dd ăddinăt hak iyyăn itikĕl amidi-net făl tărha n-ad-t-ăḍĕsĕn.
41003011	Imĕlšan ĕntăneḍ, e-d t-ĕnhăyăn, ad-ărkăɣăn data-s, saɣăren, jannen: "Kăyy a-s Rure-s n-Măssinăɣ"
41003012	măšan, ikann dăɣ-săn asĕmmăhĕḍ i-ad-wăr-ĕllăɣen ere wa ămoos.
41003013	Iwwăn Ɣisa ḍarăt-a-wen taḍaɣt, iɣră-dd s-iman-net inĕṭṭulab wi s-irha, ĕkkăn-t-dd.
41003014	Ăsnăfrăn dăɣ-săn măraw d-ĕssin wi s-irha i-ad-t-ĕllan ɣur-s, ăswăr-tăn isĕm inĕmmušal wi n-inaxṭabăn n-Ălĕnžil,
41003015	ikf'-en daɣ tărna n-ukĕs n-alšinăn dăɣ-ăddinăt.
41003016	Ǝntăneḍ-da wi n-măraw d-ĕssin ăsnăfrăn: Simyon wa ăswăr isĕm Bĕṭrus;
41003017	Yaqub d-ă/n/na-s Exya, wi n-dăgg-Zăbdi s-ij' isĕm Boyărnažĕs, a-wen ălmăɣna-net: dăgg-ejjaj;
41003018	Idris d-Fĕlibb d-Bărtălămma d-Mătti d-Tomi d-Yaqub wa n-ăgg Ălfa d-Tade d-Simyon wa n-ăššažeɣ
41003019	d-Yăhudĕs Isxaryut-i t-e-isĕssăɣdărăn.
41003020	Iqqăl-dd Ɣisa ehăn ɣas, olăs-dd fălla-s ălžămaɣăt tidawt har ăbas ijraw ĕnta d-inĕṭṭulab-net wăla ălwăqq s-ăssokăn hărăt imawăn-năsăn.
41003021	Ǝslăn kăl-ehăn-net i-a-wen ɣas, ĕkkăn-t-dd i-ad-t-ărmĕsăn făl-a-s jannen: "A-wa, immar-t hărăt."
41003022	Ǝggădăn ălɣulam n-Ăṭṭăwrăt wi dd-fălnen Yărussălam, ĕnnăn: "A-wa Abălzăbil, Iblis wa n-ămănokal n-alšinăn a t-ihan, ĕnta a t-ikfăn tărna ta s-itakkăs alšinăn dăɣ-ăddinăt."
41003023	Iɣr'-en-dd Ɣisa, issăɣlăy-tăn tangalt dăɣ-hasăn-inna: "Ǝndek ĕmmĕk wa s-tordam a-s Iblis ăddoobăt, ad-dd-iqqĕl isattăɣ Iblis?
41003024	Afăl dd-ĕqqălăn kăl-iyyăn n-ĕddĕwĕl ĕknasăn jer-iman-năsăn, ĕddĕwĕl-en, wăr-e ăhaj ibdad.
41003025	Ehăn daɣ s-dd-ĕqqălăn mĕssaw-s ĕknasăn jer-iman-năsăn, ehăn-en, wăr-e ăhaj ibdad.
41003026	Afăl ibdăd Iblis i-imĕššerĕkăn-net, ad-tăn-ikannăs, wăr-e ăhaj ibdad, sămdo-net ɣas a ikka.
41003027	Wăr t-illa ere ăddoben ujĕš n-ehăn n-ăhalĕs n-anăkfor, awĕy ilalăn-net ar s-ad-t-ikrad tĕzzar, dihen, ad-udabăt ad-awĕy a-wa ihăn ehăn-net."
41003028	"Ăsidătteɣ-awăn a-s abăkkaḍ of'-ăgg-adĕm d-asĕkkufăr ija-dăɣ, ăddoobăt Măssinăɣ ad-has-t-in-ănš,
41003029	măšan ăwadĕm wa ăskafărăn dăɣ-isălan n-Unfas Šăddijăn, wăr-ilkem ad-has-in-ătiwănša, ed iwăr-t uḍlem n-abăkkaḍ iɣlalăn."
41003030	Ij'-asăn Ɣisa măjrăd-wa-dăɣ făl a ĕnnin s-ĕnnăn: "Ih'-e alšin."
41003031	Osăn-dd ayĕtma-s n-Ɣisa ăddeewăn d-ma-s, ĕbdădăn dat-emm n-ehăn, ăšmašălăn-dd săr-s ăwadĕm i-ad-hasăn-t-dd-iɣăr.
41003032	A-s ităjj a-wen-dăɣ, ăqqiima Ɣisa jer-tamĕtte has-jat afăraj; ĕnnăn-as ăddinăt: "Tĕbdad ma-k d-ayĕtma-k ((d-šătma-k)) dat-emm n-ehăn, sastanăn dăr-k."
41003033	Inn'-asăn: "Ǝndek anna-nin d-ayĕtma-ɣ ((d-šătma-ɣ))?"
41003034	Issăɣlăy-dd tamĕtte ta tăqqiimăt akăyad-net, innă: "Ǝnhĕywăt anna-nin d-ayĕtma-ɣ, ĕntăneḍ-da-dăɣ.
41003035	E d t-illăm ere itamašalăn erhet n-Măssinăɣ, ĕnta a-s ă/n/na-ɣ d-wălătma-ɣ d-ma-ɣ."
41004001	Olăs Ɣisa daɣ asĕɣăr n-tamĕtte dăɣ-asălim n-ejănš wa n-Galila. Tăddew-dd săr-s tamĕtte tăjjeet, ijjăš-as turăft n-aman, ăqqima dăɣ-s, tăqqimă-dd tamĕtte ĕnta tĕbdad dăɣ-asălim n-aman, tăsijăd-as.
41004002	Issăɣra ăddinăt hărătăn ăjjootnen s-tangalen. Dăɣ-a-wa tăn-issăɣra, inn'-asăn ašăl iyyăn:
41004003	"Săjdăt! Kăla izjăr ănăsdamu iyyăn i-ad-iddumĕt ašĕkrĕš-net.
41004004	Ălwăqq wa d-itidumut, oḍănăt tiblalen tiyyăḍ dăɣ-ăbara, ăkkukăren-tănăt-dd igḍaḍ, ĕkšăn-tănăt.
41004005	Oḍa ašăr iyyăn jer-tihun, ăffoqqăt-dd šik ed wăr-intem dăɣ-ăkall,
41004006	tăsmăqqăt-dd tăfukt jĕnnĕj-s, tĕssărɣa isĕffuqqa, ăqqur-in a-di iket-net ed wăr-ĕntemăn ikewăn-net dăɣ-hărăt.
41004007	Oḍa ašăr iyyăn dăɣ-tabĕ/n/nĕnt, tĕdwăl-dd fălla-s tabĕ/n/nĕnt, tĕẓmăd-as, iɣrăy-in.
41004008	Oḍa ašăr wa iyyăḍăn dăɣ-ăkall olaɣăn, ikrăš aratăn; ijă tibolăsen s-tiyyăḍ kăraḍăt timĕrwen n-tablalt a tănăt-iwarăn, tiyyăḍ săḍisăt timĕrwen, tiyyăḍ temeḍe."
41004009	Inn'-asăn ḍarăt-a-wen: "Ere ilăn timĕẓẓujen s-islă-dăɣ, isăjdet!"
41004010	Izjăr-dd Ɣisa ălžămaɣăt ɣas, ĕssĕstănăn-t inĕṭṭulab-net wi n-măraw d-ĕssin, d-ăddinăt wi săr-s dd-saɣlaynen d-ălmăɣna n-tangalen ti ija.
41004011	Inn'-asăn: "Kăwăneḍ, tĕjrawăm turhajăt n-ujreh n-ĕddăraj wa ămoosăn isălan n-Tĕmmĕnĕya n-Măssinăɣ măšan, ăddinăt wi iyyăḍnen n-ajăma, a-wa s-e-ĕslĕn iket-net, tangalen a dăɣ-has-e-ĕslĕn i-innin:
41004012	'Ad-ĕswaḍăn, wăr hĕnnĕyăn, ăsijădăn, wăr sĕllĕn; i-ad-wăr t-illa a jarrăhăn, i-udaɣ ad-utabăn s-Măssinăɣ, ĕjrĕwăn tenăšše.' "
41004013	Inn'-asăn daɣ: "Ɣas ta-dăɣ tangalt, wăr tăt-tĕjrehăm? Adiš ĕndek ĕmmĕk wa s-mad-tĕjrăhăm tangalen ti iyyăḍnen?
41004014	Ănăsdamu, ĕnta a-s ănaxṭab n-măjrăd n-Măssinăɣ.
41004015	Ăddinăt iyyăḍ, olăhăn d-ăbara wa dăɣ-oḍănăt tiblalen. E-d ĕslăn i-măjrăd n-Măssinăɣ, šik a-s tăn-dd-itis Iblis, isĕttĕw-asăn-t-in.
41004016	Ăddinăt iyyăḍ, olăhăn d-tihun-ti jer-oḍănăt tiblalen; e-d ĕslăn i-măjrăd n-Măssinăɣ, ad-ĕhlĕylĕyăn, ăqbĕlăn-t šik
41004017	măšan, wăr t-tĕyyĕn ikraš ikewăn dăɣ-ulhawăn-năsăn, ad-ĕjĕn ăzzăman ĕnḍărrăn ăkoyădăn dăɣ-s măšan afăl dd-tosa tissust meɣ osă-dd ălɣizabăt dăɣ-tĕssĕba n-măjrăd n-Măssinăɣ, ad-hin-ĕbbuṭṭĕlăn a-wa s-omănăn.
41004018	Ăddinăt iyyăḍ, ĕntăneḍ a-s tabĕ/n/nĕnt ta jer-oḍănăt tiblalen, ad-ĕslĕn i-măjrăd n-Măssinăɣ
41004019	măšan, ad-has-ĕẓmĕdăn dăɣ-ulhawăn-năsăn s-tărha n-wălăt-ăddunya d-eylăl n-tărha n-ajmur-net d-derhanăn iyyăḍ ăjjootnen, wăr t-illa a săr-săn dd-isaɣsal.
41004020	Ăddinăt wi iyyăḍnen, ĕntăneḍ a-s ăkall wa olăɣăn dăɣ-oḍănăt tiblalen. Ǝntăneḍ a-s e-d ĕslăn i-măjrăd n-Măssinăɣ, ad-t-ăqbĕlăn, ijjĕš-asăn-t ălfăyda; tarĕw-dd săr-săn tablalt tiyyăt kăraḍăt timĕrwen n-tablalt, tiyyăt săḍisăt timĕrwen, tiyyăt temeḍe n-tablalt."
41004021	Inn'-asăn Ɣisa daɣ: "Ăwadĕm, wăr-isărmis tefătelt tĕzzar, ăj'-et daw-ăkoss meɣ daw-tešejit, ănn-ak, edăgg iḍkalăn a făll-tăt-e-isăns.
41004022	Wăr t-illa a iffarăn s-wădden ad-dd-infilĕl, wăr t-tĕlla takše s-wădden ad-dd-tĕffukkăr.
41004023	Ere dăɣ-wăn ilăn timĕẓẓujen s-islă-dăɣ, isăjdet!
41004024	Ăjăt ĕnniyăt i-a-wa s-sallăm făl-a-s, a-wa dăr-ogdăh asjĕd wa tăjjăm i-Măssinăɣ ad-dăr-mad-agdăh daɣ ajăraw-năwăn ɣur-s.
41004025	Ăwadĕm wa s-išwăr ifhăm hărăt, ad-has-iwwaḍ musnăt har isĕssikĕy măšan, wa s-wăr t-illa a ijrah, wăr t-in-ikka hărăt, ănn-ak, ad-dăɣ-s ămahăɣ wăla a-wa ĕnḍărrăn iṭṭăf."
41004026	Inn'-asăn daɣ: "Sănto n-Tĕmmĕnĕya n-Măssinăɣ, olăh d-a-wa s-e-d ăddomăt ăwadĕm ašĕkrĕš-net,
41004027	jer-iṭṭas wăla okay, jer-ehăḍ wăl' ašăl, ad-idaggăl ădomm dăɣ-ašĕkrĕš, itifăqqut-dd, dăɣ-a-s, wăr tĕha tijya n-a-wen măssi-s ed,
41004028	ăkall a dd-madăn-arĕw d-iman-net teyĕšše s-tizarăt, ḍara-s teɣăɣănt, tĕzjăr-dd tejent n-ălkăma teɣăɣănt.
41004029	Diha-dăɣ d-mad-inhĕy măssi-s n-ašĕkrĕš a-s i/n/na ălkăma, ad-dd-mad-iḍkĕl ălgori-net i-illuy-net."
41004030	Inn'-asăn ḍarăt-a-wen: "Ma dăr-mad-nĕsĕssilăh sănto n-Tĕmmĕnĕya n-Măssinăɣ? Ǝndek ɣas tangalt tăsisăjrăhăt sănto-net?
41004031	Sănto n-Tĕmmĕnĕya n-Măssinăɣ, olăh d-temătăwt ta tojărăt tĕmmĕtkit dăɣ-idommăn. A-s tăt-itidumut ăwadĕm, wăr t-tĕlla temătăwt dăɣ-ăddunya tăt-tojărăt tĕmmĕtkit,
41004032	măšan, hakd a-wen-dăɣ, afăl tăt-ăddomăt ăwadĕm, ad-dd-tăjj tadăwla-i-dăɣ măqqărăt, tajăr tiyĕššawen iket-năsnăt tĕššĕjrĕt, tĕkrĕš ilĕktan-i-dăɣ măqqornen har wăla-dăɣ igḍaḍ, kallăn daw-tele-net."
41004033	Tangalen ăjjootnen olăhnen d-ti-dăɣ, s-ălxal ăsisăjrăhăn a-s issăɣra Ɣisa ăddinăt;
41004034	wăr t-illa a inna i-tamĕtte s-wădden tangalen a dăɣ-hasăn-t-innă măšan, e-d ănmăjrăw d-inĕṭṭulab-net dăɣ-edăgg iṣtarăn, ad-hasăn-ăffăssăr ălmăɣna n-tangalen-tin-dăɣ iket-năsnăt.
41004035	Toḍa tăfukt ɣas, innă i-inĕṭṭulab-net: "Nĕjlĕyet ejănš s-ašrut wa n-emăynăj."
41004036	Fălăn tamĕtte, ĕglăn dăr-s inĕṭṭulab dăɣ-turăft n-aman ta dăɣ-ăqqiima, ăddeewnăt dăr-săn daɣ turfen n-aman tiyyăḍ.
41004037	Ǝglan a-s dd-inkăr aḍu-i-dăɣ ăṣṣoohen, ad-tibhilbĕhilnăt tinăzzămăren i-turăft har išwar tĕḍnay aman.
41004038	A-s ităjj a-wen, ăssoomăt Ɣisa adăfor, iṭṭas dăɣ-ajilal n-turăft n-aman. Ǝssĕnkărăn-t inĕṭṭulab dăɣ-eḍĕs, ĕnnăn-as: "Ălɣalim! Ajăn wăr kăy-tĕssărmăɣ tamăttant-nănăɣ?"
41004039	Inkăr-dd, ăsmăhăḍ făll-aḍu, innă i-ejănš: "Ismaḍ! Ǝzjĕw!" Ibdăd-in aḍu, sămmeḍ-in a-wen-dăɣ iket-net.
41004040	Inn'-asăn ḍarăt-a-wen: "Ma-kăwăn ăssiirmăɣăn? Ma ija immun-năwăn?"
41004041	Jăn inĕṭṭulab tarĕmmeɣt-ta-dăɣ făl dd-ĕqqălăn ɣas, tinmĕnnin: "Ma ămoos ăwadĕm-wa-dăɣ s-wăla aḍu d-ejănš, sajadăn-as?"
41005001	Ǝwwăḍăn-in ašrut n-ejănš wa iyyăḍăn, a-wen dăɣ-ăkall wa n-Gadara.
41005002	Diha-dăɣ dd-izjăr Ɣisa turăft n-aman, ad-has-dd-ilkăḍ amălšon dd-izjarăn tiẓĕska.
41005003	Dihen-dăɣ ad-izzaɣ, wăr t-illa ăwadĕm ăddoben akărad-net wăla-dăɣ s-tišĕm.
41005004	Akărad has-jăn ăddinăt s-tifren hakd tišĕm-dăɣ, ad-tănăt-dd-isăqqĕtĕs, wăr t-illa făw ere ăddoben a dăɣ-s ănnăhăḍ.
41005005	Ehăḍ d-ašăl iha tiẓĕska, meɣ ošal făll-iḍaɣăn, inaḍḍăw iɣăran, išašar iman-net s-tihun.
41005006	Ojja Ɣisa dăɣ-ijĕj ɣas, ošăl-dd săr-s, irkăɣ data-s,
41005007	iḍkăl emăsli-net, innă: "Ɣisa, Rure-s n-Măssinăɣ wa iknăn aḍkul, ma dăɣ-i tărhed? Făl Măssinăɣ, wăr hi-tăqquzzăbed."
41005008	Alšin wa t-ihăn a ijannen a-wen ed isamăhaḍ Ɣisa fălla-s i-ad-t-izjăr.
41005009	Issĕstăn-t Ɣisa, inn'-as: "Mi isĕm-năk?" Inn'-as ăhalĕs: "Isĕm-in: ejhăn ed nĕjjĕt."
41005010	Ad-laqqădăn alšinăn wi t-hănen Ɣisa i-ad-tăn-wăr-ikkes dăɣ-ăkall.
41005011	A-s ităjj a-wen-dăɣ, iḍan ehăre n-ĕlxĕnžărăn făll-tasăja n-taḍaɣt hat attayăn-en-dăɣ.
41005012	Ad-laqqădăn alšinăn Ɣisa, jannen-as: "Suk-anăɣ ĕlxĕnžărăn i-ad-tăn-nĕjjĕš."
41005013	Irḍ'-asăn s-a-wen. Ǝzjărăn alšinăn ăhalĕs, ĕjjăšăn ĕlxĕnžărăn, ad-dd-titrĕktĕrikăn a iwwăḍăn ĕssin afḍăn n-ĕlxĕnžăr, wa-dăɣ n-afălla n-taḍaɣt, tiḍĕwăn dăɣ-ejănš, tattăn-tăn aman.
41005014	Ǝnhăyăn imăḍanăn n-ĕlxĕnžărăn a-wa ijăn ɣas, ăjewăḍăn. Ošălăn, jăn isălan dăɣ-kăl-aɣrĕm d-attayăn-net. Ad-dd-tišĕl tamĕtte, tiwnifit-dd a-wa ijăn.
41005015	Osăn-dd ăddinăt edăgg wa iha Ɣisa, ogăẓăn-dd amălšon wa s-kăla t-ih' ejhăn n-alšinăn, ăqqiima, ij' isĕlsa, tĕh'-e daɣ tijya n-iman-net.
41005016	Jăn dăɣ-săn ăddinăt wi ăjjĕyhnen i-a-wa ijrăwăn amălšon d-ĕlxĕnžărăn isălan ɣas,
41005017	ad-tĕddalăn Ɣisa d-ad-ifĕl ăkall-năsăn.
41005018	Ălwăqq wa d-itajjăš Ɣisa turăft n-aman, ikk'-e-hi-dd ăhalĕs wa s-kăla t-hăn alšinăn, ad-t-ilaqqăd d-ad-dăr-s idaw.
41005019	Wăr has-irḍa Ɣisa s-a-wen, ănn-ak, inn'-as: "Ǝglĕw, ĕqqĕl ehăn-năk, diha t-ĕllăn išăqqaɣăn-năk, tăllăɣed-asăn tĕmɣăre n-a-wa hak-ija Emăli d-ĕmmĕk wa s-hak-oḍăn tăhanint."
41005020	Iglă, ad-itajj isălan n-tĕmɣăre n-a-wa has-ija Ɣisa dăɣ-teje ta jăt isĕm: "Ta n-măraw iɣărman". Ere has-islăn-dăɣ, ad-dd-iqqĕl ɣas ăkun dăɣ-isălan-net.
41005021	Izjăr Ɣisa ḍarăt-a-wen s-asălim n-ejănš wa iyyăḍăn, diha-dăɣ dd-ăsjănăn dăɣ-asălim n-aman, ad-săr-s dd-tăddew tamĕtte tăjjeet.
41005022	Os'-e-hi-dd dihen iyyăn dăɣ-ălfăqqităn n-ehăn n-ăddin wa n-kăl-Ălyăhud n-taɣrĕmt-en s-isĕm-net Žayrus, inhăy Ɣisa ɣas, irkăɣ data-s,
41005023	ad-t-itĕddal, ijann'-as: "Talyaḍt-in, tăbok i-iba, nidawet săr-s, sĕnsĕd fălla-s ifassăn-năk, ad-tĕzzĕy, tĕddăr."
41005024	Ăddew dăr-s Ɣisa, tĕlkam-as daɣ tamĕtte tăjjeet t-tăsinăkmămăt.
41005025	Tamĕtte-en, h'-et tamăḍt ijammăḍ ašni a ilan măraw iwĕtyan d-ĕssin,
41005026	tĕkna ahănay n-aɣăna jer-ifassăn n-lăxturtăn, tăsmălkăw-in a-wa tĕla iket-net măšan, wăr t-illa făw a-hin-ifnaẓăn dăɣ-turhĕnna-net, ănn-ak, tiwwaḍt ɣas ad-dd-tajj fălla-s.
41005027	Tĕsl' isălan n-Ɣisa ɣas, tĕjjăš-dd tamĕtte s-ḍarăt, ḍăs erăswăy-net,
41005028	ed a-s tăjj a-wen-dăɣ, janna: "Wăla erăswăy-net, kud-t-ḍăsăɣ, ad-ĕzzĕyăɣ."
41005029	Diha-dăɣ d-ḍăs erăswăy-net, ad-iktăl ašni wa tăt-dd-izajjărăn, tofrăy ăssaɣăt-wen-dăɣ dăɣ-taɣĕssa-net a-s tĕzzăy dăɣ-tiẓẓurt-net.
41005030	Ilmăd Ɣisa ɣur-iman-net, ălwăqq-wen-dăɣ, făl tărna ta t-dd-tĕjmăḍăt, innăḍ-dd s-tamĕtte, innă: "Mi iḍăsăn isĕlsa-nin?"
41005031	Ǝnnăn-as inĕṭṭulab-net: "Ajăn wăr hĕnnĕyăd tamĕtte ta kăy-tăsinăkmămăt a-s jănned: 'Mi hi-iḍăsăn?' "
41005032	Issăɣlăy-tăn-dd akăyad-net i-ad-inhĕy ta t-tĕḍăsăt.
41005033	Tĕnhăy tamăḍt ălafu wa tĕjrăw ɣas, tĕkk'-e-hi-dd, tăšikăḍkăḍ a-wa-dăɣ has-ja tarĕmmeɣt, toḍa data-s, tĕnn'-as tidĕt iket-net.
41005034	Inn'-as Ɣisa: "Talyaḍt, ăzozăy-kăm immun-năm, ĕglĕw dăɣ-ălxer, tĕzzeyăd dăɣ-tiẓẓurt-năm."
41005035	Ămmiijrăd Ɣisa hărwa a-s dd-osăn ăddinăt dd-falnen eɣewĕn n-ălfăqqi n-ehăn wa n-ăddin, ĕnnăn-as: "Elle-k, ăba-tăt. Ma s-salăyyaɣăd Ălɣalim daɣ?"
41005036	Wăr hin-ijreh Ɣisa a-wa jănnen, innă i-ălfăqqi n-ehăn wa n-ăddin: "Wăr tărmeɣăd, amĕn ɣas."
41005037	Igdăl Ɣisa i-ăddinăt iket-năsăn ad-dăr-s idawăn a-s tĕggădăd Bĕṭrus d-Yaqub d-Exya wa n-ă/n/na-s.
41005038	A-s hin-ĕwwăḍăn eɣewĕn n-emănnăhăḍ n-ehăn wa n-ăddin, wăr hin-ogeẓăn ar tamĕtte tĕdgaẓăt; ăsikălăl, ăššurša a-wen-dăɣ, dăɣ-išĕnnawăn.
41005039	Ijjăš-in fălla-săn, inn'-asăn: "Ma kăwăn-idgaẓăn, hallăm? Tarat, wăr tăt-ăba, eḍĕs ɣas a ja."
41005040	Jăn-t tekăškăšt. Izzĕzjăr-tăn iket-dăɣ-năsăn, wăr dd-ăqqima dihen ar d-ti-s d-ma-s n-talyaḍt, d-inĕṭṭulab wi dăr-dd-ăddew. Ijjăš ḍarăt-a-wen edăgg wa dăɣ-tĕnsa talyaḍt,
41005041	irmăs-tăt-dd s-ăfuss, inn'-as: "|iTalita kumi|d", a-wen ălmăɣna-net: "Talyaḍt, ĕnneɣ-am, ĕnkăr-dd." |r
41005042	Tĕbdăd talyaḍt ăssaɣăt-wen-dăɣ, tărjăš. Talyaḍt-en-dăɣ, la măraw iwĕtyan d-ĕssin. Ǝqqălăn-dd ăddinăt ɣas oran imawăn făl tihusay n-a-wa-dăɣ ijăn.
41005043	Ikn'-en-dăɣ Ɣisa asĕmmĕtăr i-ad-wăr jen isălan n-a-wa ijăn dăɣ-ăwadĕm wăl' iyyăn tĕzzar, inn'-asăn ad-tăt-ĕkfĕn a tĕkša.
41006001	Ifăl Ɣisa dihen, ăddew d-inĕṭṭulab-net s-taɣrĕmt ta dăɣ-idwăl.
41006002	Ašăl wa n-ĕssĕbĕt-i n-tăsonfat, ijjăš ehăn n-ăddin wa n-kăl-Ălyăhud, ad-dăɣ-s isaɣra. Ăsijădăn-as ăddinăt ăjjootnen ăkuunnen dăɣ-a-wa ijanna, ĕqqălăn-dd ɣas oran imawăn, jannen: "Ăhalĕs-wa-dăɣ, ĕndek siha s-t-dd-iha a-wa ităjj? Mi t-ikfăn tĕlɣulĕma d-tădabit n-iji n-tikunen ti ităjj?
41006003	Ak a-wa, ajăn wădden Ɣisa wa n-mĕnizye n-rure-s n-Măryăma n-ă/n/na-s n-Yaqub d-Yusĕf d-Hudd d-Simyon? Wădden šătma-s da-dăɣ ĕzzăɣnen jere-năɣ." Jăn-as a-wen-dăɣ s-t-ĕzzayăn asăkor, unjăyăn săr-s omănăn.
41006004	Inn'-asăn: "Ănnăbi, wăr t-ill' edăgg s-wădden ătiwăsămɣăr dăɣ-s, ar dăɣ-ăkall-net, d-ɣur-imărawăn-net d-dăɣ-ehăn-net."
41006005	Igdăl-as a-wen-dăɣ, ad-ɣur-săn ăj tikunen săl hărăt dăɣ-imarhinăn făll-ăssinsa ifassăn-net, ĕzzăyăn.
41006006	Tof'-e tăkunt n-iba n-immun-năsăn. Issăɣlăy-dd ḍarăt-a-wen dăɣ-attayăn n-tidbi-en-dăɣ, isaɣra ăddinăt.
41006007	Iɣră-dd Ɣisa inĕṭṭulab-net wi n-măraw d-ĕssin ḍarăt-a-wen, ăšmašăl-tăn s-ĕssin-ĕssin dăɣ-a-s tăn-ikfa tărna făll-alšinăn.
41006008	Ăsmătăr-tăn, inn'-asăn: "Wăr tĕḍkelăm dăɣ-asikĕl-năwăn a săl tăborit; wăr tăwweyăm ăzzad, wăla šăkkoš, wăl' aẓrĕf,
41006009	asĕsăt tifădelen-năwăn, wăr jem ĕssin irăswăyăn."
41006010	Inn'-asăn daɣ: "Ehăn tĕjjăšăm-dăɣ, tĕzzăɣăm dăɣ-s har ašăl wa d-tăssawăḍăm tekle.
41006011	Edăgg tosăm-dăɣ, wăr kăwăn-ăsbărrăkăn mĕssaw-s, unjăyăn s-asjĕd-hawăn, ĕzjărăt-t, tăbbăkbăkăm tifădelen-năwăn i-ad-wăr tănăt-ilĕttăɣ wăla-dăɣ ăboqqal-net. Ilkam, ad-ăjjăyh a-wen fălla-săn."
41006012	Ǝglăn inĕṭṭulab, ad-xaṭṭăbăn i-ăddinăt i-ad-utabăn,
41006013	takkăsăn daɣ alšinăn ăjjootnen dăɣ-ăddinăt, šawwăyăn inĕbdan s-ĕzzăyt, zizuyăn-tăn.
41006014	Isl' ămănokal Harudĕs mawmaw n-Ɣisa ed ih' isĕm-net imawăn n-ăddinăt iket-năsăn. Jannen iyyăḍ dăɣ-săn: "A-wa Exya wa n-Enĕsselmăɣ a dd-inkărăn jer-inĕmmuttan, a-wen-dăɣ a t-ikfăn tădabit n-tikunen-ti itamašal."
41006015	Jannen iyyăḍ: "Ăbo, a-di ănnăbi Ɣĕli", jannen wi iyyăḍnen: "A-wa iyyăn dăɣ-ănnăbităn wi n-ibda."
41006016	Islă Harudĕs i-a-wen ɣas, innă ĕnta: "A-wa Exya wa s-ĕssĕfrăsăɣ eɣăf-net, ĕnta a dd-olăsăn tanăkra jer-inĕmmuttan."
41006017	Ăzzăman-en, Harudĕs iman-net a omărăn s-ad-ăttărmăs Exya, ijjĕš tišĕm, itwĕjăr-in dăɣ-takărmut, dăɣ-tĕssĕba n-Harudĕyăt ta n-hănne-s n-ă/n/na-s Fĕlibb dăɣ-s ohăɣ Harudĕs,
41006018	făl-a-s innin, inn'-as Exya: "Wăr hak-xălal, ad-tărkĕbăd hănne-s n-ă/n/na-k."
41006019	Tĕkšăr ya Harudĕyăt Exya făl a-wen-dăɣ, ad-tattăr tamăttant-net măšan, wăr hĕnnĕy tašlĕlt s-ja a-wen.
41006020	Ăksuḍ daɣ Harudĕs Exya ed, issan a-s ăhalĕs oɣadăn n-emĕššeddĕj a ămoos, ogaẓ-t dăɣ-tĕssĕba n-a-wen-dăɣ. E-d has-ăsjăd ămmiijrăd, ad-t-ĕkmun iman-net kud-dăɣ, ijraẓ-as asjĕd-has.
41006021	Han a-wen-dăɣ a-s dd-tosa tamĕntelt ta s-taqqăl Harudĕyăt a ija a-wa-dăɣ. Ašăl d-tajjăn imĕšlan wi n-isĕkta n-tiwit n-Harudĕs, ăsmăjarăt-dd Harudĕs kăl-ĕlxĕkum-net d-kumăndatăn n-ĕlɣĕskăr-net d-imizărăn n-teje ta n-Galila,
41006022	tĕjjăš-dd elle-s n-Harudĕyăt, ad-dallăl data-săn, ijrăẓ a-wen i-Harudĕs d-imăjarăn-net. Iɣră-dd ămănokal talyaḍt, inn'-as: "Ǝttăr dăɣ-i a-wa tărhed, ad-ham-t-ăkfăɣ."
41006023	Ad-has-itĕhhaḍ s-ad-tăt-ăkf a-wa dăɣ-s tĕttăr, kud-irha umas tăẓune n-ăkall-net.
41006024	Tĕzjăr talyaḍt, tĕnnă i-ma-s: "Ma dăɣ-s mad-ĕttărăɣ?" Tĕnn'-as ma-s: "Ǝttăr dăɣ-s eɣăf n-Exya wa n-Enĕsselmăɣ."
41006025	Tăqqăl-dd ămănokal šik, tĕnn'-as: "Ărheɣ ad-hi-tĕkfĕd ămăra-dăɣ eɣăf n-Exya wa n-Enĕsselmăɣ insa dăɣ-aẓăwa."
41006026	Ǝnxăsăn iman n-ămănokal hullan măšan, ăbas ăddoobăt uɣĕl s-a-wa inna, ed ihăḍ-as s-ad-tăt-ăkf a-wa dăɣ-s mad-tĕttăr, a ămoos-dăɣ, dat-imăjarăn-net, wăr-irha daɣ ad-ărẓ dăɣ-tĕnna-net i-talyaḍt.
41006027	Ăšmašăl ăssaɣăt-wen-dăɣ ĕssărdasi dăɣ-wi jănen ĕnniyăt i-ehăn-net i-ad-dd-ifrĕs eɣăf n-Exya. Ikk' ĕssărdasi takărmut ta ih' Exya, ifrăs-dd eɣăf-net,
41006028	iwwăy-t-dd insa dăɣ-aẓăwa, ikf'-e i-talyaḍt, tĕkf'-e talyaḍt i-ma-s.
41006029	Ǝslăn inĕṭṭulab n-Exya tamăttant-net ɣas, ĕglăn, ĕḍkălăn-dd tafĕkka-net, ĕẓkăn-t.
41006030	Ǝqqălăn-dd inĕṭṭulab wi ăšmašăl Ɣisa, jăn dăɣ-s isălan n-a-wa jăn d-a-wa ĕssăɣrăn iket-net.
41006031	Inn'-asăn: "Năkket edăgg n-iman-nănăɣ, sunfĕm a ĕnḍărrăn." Ij'-asăn măjrăd-wen-dăɣ, făl-a-s igdăl-asăn, ĕjut n-emerjaš n-ăddinăt wăla ăssaɣăt s-ăssokăn hărăt imawăn-năsăn.
41006032	Ǝjjăšăn turăft n-aman, ĕkkăn tenere n-iman-năsăn.
41006033	Ǝnhăyăn-tăn ăddinăt ăjjootnen a-s ĕglăn, ĕzzăyăn-tăn ɣas, fălăn-dd iɣărman iket-năsăn, ošălăn-dd har hasăn-ăzzarăn făw s-edăgg wa ĕkkăn.
41006034	Izjăr-dd Ɣisa turăft n-aman, inhăy ĕjut wa jăn ăddinăt ɣas, tănɣ'-e tăhanint-năsăn ed, olăhăn ɣas d-tihatten wăren la amăḍan, ad-tăn-isaɣra hărătăn ăjjootnen.
41006035	Toḍa tăfukt ɣas, osăn-t-dd inĕṭṭulab-net, ĕnnăn-as: "Năkkăneḍ, edăgg n-tenere a nĕha, ij'-anăɣ ehăḍ;
41006036	sĕglĕw ăddinăt, ad-ĕkkĕn tidbi d-imăzzaɣăn wi ohăẓnen, žĕnšĕn-dd a ĕkšăn."
41006037	Ăwwežăb-asăn Ɣisa, inn'-asăn: "Un, ăkfăt-tăn a ĕkšăn." Ǝnnăn-as: "Ajăn a tărhed ad-năkk aɣrĕm i-ad-dd-nĕžănš tijĕlwen n-sănatăt timaḍ n-ărriyal n-aẓrĕf i-ad-nĕšăkš tamĕtte-ta-dăɣ?"
41006038	Inn'-asăn: "Ǝssĕnăt-dd maniket tijĕlwen lăm." Ǝlmădăn-dd, ĕnnăn-as: "Sĕmmosăt tijĕlwen d-ĕssin imănan."
41006039	Omăr-asăn ḍarăt-a-wen s-ad-ĕbḍĕwăn ăddinăt, săqqaymĕn-tăn făll-teyĕšše ta dalet.
41006040	Tăqqima tamĕtte s-temeḍe-temeḍe n-ăwadĕm, sĕmmosăt-sĕmmosăt timĕrwen n-ăwadĕm.
41006041	Iḍkăl Ɣisa tijĕlwen ti n-sĕmmosăt d-imănan wi n-ĕssin, ăjoẓăy išĕnnawăn, ămmoy i-Măssinăɣ; ăfrăsfărăs tijĕlwen, ănkăḍnăkăḍ imănan wi n-ĕssin tĕzzar, ikfă a-wen-dăɣ iket-net i-inĕṭṭulab-net i-ad-t-uẓanăn jer-ăddinăt iket-năsăn.
41006042	Ǝkšăn iket-dăɣ-năsăn har ĕyyĕwănăn.
41006043	Ăsdăwăn-dd inĕṭṭulab a-wa dd-ĕjlăšăn, osăn-t iḍnăy măraw deketăn d-ĕssin n-tijĕlwen d-imănan.
41006044	Sĕmmos afḍăn n-ăhalĕs a ĕkšănen ašăl-wen-dăɣ.
41006045	Ăsrarăd Ɣisa ḍarăt-a-wen inĕṭṭulab-net s-ujĕš n-turăft ta n-aman, izarăn-as s-efăyy n-ejănš wa iyyăḍăn, ebre n-taɣrĕmt ta n-Băṭsăyda, ad-isagla ĕnta tamĕtte.
41006046	Făl-t tamĕtte ɣas, iwwăn taḍaɣt tiyyăt, ad-itĕddal Măssinăɣ.
41006047	A-s ijă ehăḍ, tĕha turăft n-aman ta hăn inĕṭṭulab ammas n-ejănš, a-s ija a-wen Ɣisa ĕnta, ih' asălim n-aman.
41006048	Ojj'-en ăsimăɣatăr-tăn aḍu šămad igla ehăḍ, ikk'-en-dd irjaš făll-aman har dăroɣ tăn-okăy.
41006049	Ǝnhăyăn-t ikk'-en-dd irjaš făll-aman ɣas, ăɣelăn ămăttănkul iyyăn, ad-naḍḍăwăn iɣăran.
41006050	Hannăyăn-t măšan, indăr-asăn a t-ĕzzĕyăn a-wa-dăɣ hasăn-tĕja tarĕmmeɣt. Ăssewăl-asăn šik, inn'-asăn: "Ǝflĕsăt-ahi, năkk a-wa, wăr tărmeɣăm."
41006051	Ijjăš-dd fălla-săn turăft n-aman ɣas, ibdăd aḍu. Ămoos-asăn a-wa ijăn tăkunt-i-dăɣ măqqărăt.
41006052	Indăr-asăn ujreh n-asjĕt wa ija i-tijĕlwen făl tăɣart-i-dăɣ jăn ulhawăn-năsăn.
41006053	Ijlăy Ɣisa d-inĕṭṭulab-net ejănš, ăsjănăn dăɣ-ăkall wa n-Žănnăṣarăt.
41006054	Diha-dăɣ dd-ĕzjărăn dăɣ-turăft n-aman, ad-ĕzzăyăn ăddinăt Ɣisa,
41006055	ad-tišĕlĕn dăɣ-ăkall iket-net, tazăwen-dd săr-s imarhinăn făll-tišija s-edăgg wa s-ĕslăn ih'-e i-ad-tăn-izuzĕy.
41006056	Edăgg osa-dăɣ, jer-iɣărman, tidbi, wăla ăssukăn, ad-dd-awĕyăn ăddinăt imarhinăn-năsăn, tattărăn ad-ăḍĕsăn kud-dăɣ afăr n-erăswăy-net ed, ere t-iḍăsăn-dăɣ, ad-izzĕy.
41007001	Ǝžžĕmmăɣăn-dd kăl-faris d-hărăt dăɣ-ălɣulam n-Ăṭṭăwrăt dd-falnen Yărussălam s-Ɣisa.
41007002	Ǝjrăhăn-in dăɣ-a-wen-dăɣ a-s tattăn iyyăḍ dăɣ-inĕṭṭulab-net, wăr-ăsserădăn ifassăn-năsăn.
41007003	Iqqăn a-wen iɣăfawăn-năsăn făl-a-s kăl-faris d-kăl-Ălyăhud iket-năsăn, ămoosăn ăddinăt ĕlkamnen i-ălɣadatăn wi hasăn-dd-oyyăn imărawăn-năsăn: wăr hasăn-t-tĕlla tetăte ar s-ad-ăsserădăn ifassăn-năsăn har taɣmărt tĕzzar.
41007004	Afăl ĕkkăn ăssuk har t-dd-fălăn, wăr hasăn-t-tĕlla tetăte ar s-ad-ăsserădăn telămăkt-năsăn iket-net. Lan daɣ ălɣadatăn ăjjootnen s-ĕlkamăn săl wi-dăɣ: ašĕšdaj n-ikassăn d-iɣsas d-iɣerăn d-isĕftaɣ.
41007005	Ǝssĕstănăn kăl-faris d-ălɣulam n-Ăṭṭăwrăt Ɣisa, ĕnnăn-as: "Mafăl inĕṭṭulab wi-năk, wăr-ĕlkemăn i-agna wa hanăɣ-dd-oyyăn imărawăn-nănăɣ? Tattăn wăr-ăsserădăn ifassăn-năsăn."
41007006	Inn'-asăn Ɣisa: "Ălmunafeɣăn! Tidĕt-dăɣ a-wa fălla-wăn innă ănnăbi Saya, a-s innă, inna Măssinăɣ: 'Tamĕtte-ta-hi, iḍlay-net ɣas a-s hi-tăssiimɣăr ulh-net, ujĕj-ahi;
41007007	semɣar wa hi-jăn ăddinăt, mălayăɣna ed a-wa saɣren dăgg-adĕm făll-i, wăr-ămoos ɣas ar fărĕḍăn dd-ăɣtasăn i-iman-năsăn.'
41007008	Ǝmmĕk-wen-dăɣ a-s, kăwăneḍ-dăɣ, tĕšlăyăm i-alămăr wa n-Măssinăɣ, tĕṭṭăfăm ălɣadăt n-dăgg-adĕm."
41007009	Inn'-asăn daɣ: "Kăwăneḍ, jărăm-in alămăr wa n-Măssinăɣ, jăm agna-năwăn dăɣ-edăgg-net.
41007010	Wădden, innă ănnăbi Mosa: 'Sĕmɣăr ti-k d-ma-k', innă daɣ: 'Ere ăbodărăn ti-s meɣ ma-s, ămmătet.'
41007011	Tĕssanăm s-a-wen-dăɣ iket-net măšan kăwăneḍ-da-dăɣ, iyyăḍ dăɣ-wăn, saɣren ăddinăt a-s, ăddoobăt ăwadĕm ad-ănn i-abba-net d-anna-net: 'A-wa s-ăsidărhăn ad-kăwăn-ĕdhĕlăɣ săr-s, jeɣ-t takute i-Măssinăɣ',
41007012	ija ɣur-wăn a-s ere innăn a-wen-dăɣ i-imărawăn-net, ad-ăbas t-iwar ălxaqq-năsăn.
41007013	A-wa săɣrem d-a-ăjjeen dăr-s ănifăqqăn a-s hin-tăsbăṭṭălăm a-wa inna Măssinăɣ, jăm a-wa hawăn-inna agna-năwăn dăɣ-edăgg-net."
41007014	Iɣră-dd Ɣisa tamĕtte s-iman-net daɣ, inn'-as: "Săjdăt-ahi iket-dăɣ-năwăn, tĕjrăhăm a-wa hawăn-janneɣ:
41007015	Wăr t-illa a itajjăšăn emm n-ăgg-adĕm ăddooben asĕmmăḍĕs-net, a-wa dd-itĕffalăn ammas n-ulh-net ijănna s-emm-net a t-isamăḍasăn dat-Măssinăɣ. ((
41007016	Ere dăɣ-wăn ilăn timĕẓẓujen s-islă-dăɣ, isăjdet.))"
41007017	Ifăl Ɣisa tamĕtte ɣas, iqqăl ehăn, ĕssĕstănăn-t inĕṭṭulab-net dihen d-ălmăɣna n-tangalt ta ija.
41007018	Inn'-asăn: "Adiš kăwăneḍ har ămăra-dăɣ, wăr tĕjrehăm a-s ăsink, esăk? Ajăn wăr hĕnnĕyăm a-s, wăr t-illa a isuk ăwadĕm emm-net ăddooben a t-isĕmmăḍĕs
41007019	făl-a-s, a-wa dd-itĕffalăn ajăma, wăr-itĕkk ulh-net, tăsa-net a itakk, izjăr ḍarăt-a-wen, ăj'-e-hin dăɣ-tăkoyt." Ǝmmĕk-wen-dăɣ a-s isaxlal Ɣisa imĕnsiwăn iket-năsăn.
41007020	Inn'-asăn daɣ: "A-wa dd-itĕffalăn ulh n-ăgg-adĕm, a t-isamăḍasăn dat-Măssinăɣ,
41007021	făl-a-s ammas n-ulh n-ăgg-adĕm a dd-itĕffal erk ĕnniyăt wa n-abjĕnjĕn, iba n-tăkrakiḍt, tikra, iji n-iman,
41007022	ĕzzĕna, tăkkărdădt, tăllăbăst, amsud, asĕmmăḍĕs n-iman, erk derhan, asĕkkufăr, ĕkkĕbru, taxxalen.
41007023	Ǝntăneḍ-den-dăɣ hărătăn wi samăḍasnen ăgg-adĕm, ed ammas n-ulh-net a dd-tĕffalăn."
41007024	Ifăl Ɣisa dihen, ikkă teje ta n-Tir. Iwwăḍ-in ɣas, ijjăš ehăn iyyăn, făl-a-s wăr irha ad-fălla-s ĕlmĕdăn ăddinăt măšan, hakd-a-wen-dăɣ, wăr-iṣter ass-net.
41007025	Šik-dăɣ a-s t-tĕslă tamăḍt tiyyăt s-ih' alšin elle-s, tĕkk'-e-hi-dd, tărkăɣ data-s.
41007026	Tamăḍt-en, wăr tăt-len kăl-Ălyăhud, ti n-teje ta n-Finisya hăt ăkall wa n-Surya. Tos'-e-hi-dd ɣas, tĕttăr dăɣ-s ad-ikkĕs alšin dăɣ-elle-s măšan,
41007027	inn'-as Ɣisa: "Ăyy aratăn ad-ăyyăwănăn tĕzzar ed, wăr-ănhăjja ad-dd-ikkĕs ăwadĕm amĕnsi daw-săn, ijăr-t-in i-iyyăḍan."
41007028	Tăwwežăb-as tamăḍt, tĕnn'-as: "Ălɣalim, tidĕt măšan a-wen wăr hin-ikkes a-s iyyăḍan, ăddooben ad-tattăn a-wa dd-sitrĕkkin aratăn."
41007029	Inn'-as Ɣisa: "Ǝglĕw, dăɣ-tĕssĕba n-a-wa-dăɣ tĕnned, a făl, elle-m, izjăr-tăt alšin."
41007030	Tăqqăl ehăn-net, togăẓ-in elle-s, tĕnsa făll-tešejit, izjar-tăt alšin.
41007031	Ifăl Ɣisa teje ta n-Tir, ikka ta n-Săyda, ihăl ebre n-ejănš wa n-Galila dăɣ-a-s ijlay teje ta n-măraw iɣărman.
41007032	Ǝwwăyăn-dd săr-s ăddinăt ăhalĕs măẓẓĕjăn s-ikras ilĕs-net ad-dăɣ-s tattărăn ad-fălla-s isăns ifassăn-net.
41007033	Irmăs-t-dd Ɣisa s-edes tĕzzar, ij' assĕkăḍ-net dăɣ-timĕẓẓujen-net, ijă daɣ s-assĕkăḍ-net emătăm-net făll-ilĕs n-ăhalĕs,
41007034	ăjoẓăy išĕnnawăn, ăhnăffăt tĕzzar, inn'-as: "|iEfata|d", a-wen ălmăɣna-net: "Marr." |r
41007035	Ămerănăt timĕẓẓujen-net hakd ilĕs-net, ad-itamăjrad.
41007036	Ăsmătăr Ɣisa ăddinăt iket-năsăn d-ad-wăr jen isălan n-a-wen-dăɣ i-ăwadĕm wăl' iyyăn măšan, a ikk' isamătar-tăn, sawaḍăn ĕntăneḍ dăɣ-tĕnna n-a-wa ijăn.
41007037	Ămoos Ɣisa i-ăddinăt tăkunt-i-dăɣ măqqărăt, ĕqqălăn-dd ɣas jannen: "A-wa, a-wa ităjj iket-net ifran, isasla imẓaj, isamăjrad daɣ wi s-ĕkrăsăn ilsawăn-năsăn."
41008001	Tolăs-dd tamĕtte daɣ ažĕmmăɣ făll-Ɣisa dăɣ-išilan-win-dăɣ. Inhăy a-s wăr t-illa a tĕṭṭaf tĕkšă ɣas, iɣră-dd inĕṭṭulab-net, inn'-asăn:
41008002	"Naqq'-ahi tăhanint n-tamĕtte-i-dăɣ; a ilan kăraḍ išilan, tĕlkam-ahi, ăbas ĕṭṭafăn a ĕkšăn;
41008003	afăl tăn-ĕssĕglăɣ s-ihănan-năsăn, ălluẓăn s-ĕmmĕk-wa-dăɣ, ad-hasăn-indăr ad-tăn-in-awĕḍăn făl iba n-ăṣṣahăt ed, han-tăn-i dd-falnen ijĕj."
41008004	Ǝnnăn-as inĕṭṭulab-net: "Mi ăddooben dăɣ-tenere-ta-dăɣ ad-išăkš tamĕtte jat ĕjut-wa-dăɣ?"
41008005	Issĕstăn-tăn Ɣisa, inn'-asăn: "Maniket tijĕlwen tĕṭṭăfăm?" Ǝnnăn-as: "Ǝssayăt."
41008006	Ăsɣăyma Ɣisa tamĕtte iket-net, iḍkăl tijĕlwen ti n-ĕssayăt, ămmoy i-Măssinăɣ, ăfrăsfărăs-tănăt tĕzzar, ikf'-enăt i-inĕṭṭulab i-ad-tănăt-uẓanăn jer-ăddinăt; ăẓunăn-tănăt.
41008007	Ǝkfăn-t a-wa lăn dăɣ-imănan, iḍkăl-t, ămmoy i-Măssinăɣ tĕzzar, ikf'-en i-inĕṭṭulab-net i-ad-tăn-uẓanăn jer-ăddinăt.
41008008	Tĕkša tamĕtte ta t-tĕllăt dihen-dăɣ hundăɣ har tĕyyĕwăn. Ăsdăwăn-dd inĕṭṭulab a-wa dd-ĕjlăšăn ăddinăt, osăn-t, iḍnay ĕssa deketăn.
41008009	A iwwăḍăn ĕkkoẓ afḍăn n-ăhalĕs a ikšăn ašăl-wen-dăɣ. Tĕkša tamĕtte ɣas, issĕgl'-et Ɣisa; tĕglă.
41008010	Ijjăš ĕnta d-inĕṭṭulab-net turăft n-aman ăssaɣăt-wen-dăɣ, ĕkkăn tidbi ti hănen teje ta n-Dălmănuta.
41008011	Osăn-dd hărăt dăɣ-kăl-faris Ɣisa, ămɣănnănăn dăr-s, tiirĕmĕn-t, jannen-as: "Ăj data-năɣ iji n-Măssinăɣ hanăɣ-issĕtbătăn a-s tidĕt-dăɣ a-s Măssinăɣ a kăy-dd-ăšmašălăn."
41008012	Ăhnăffăt dăɣ-iman-net, innă: "Mafăl tammăɣ ĕzzurĕyăt-ta-dăɣ i-iji n-Măssinăɣ? Ăsidătteɣ-awăn a-s wăr-ilkem ad-ija iji n-Măssinăɣ wăl' iyyăn data-wăn."
41008013	Ifăl-tăn ḍarăt-a-wen, olăs ujĕš n-turăft n-aman, ijlăy ejănš s-efăyy wa iyyăḍăn.
41008014	Dăɣ-tekle-ten-dăɣ, ĕttĕwăn-in inĕṭṭulab ad-awĕyăn ăzzad, wăr-ĕwweyăn dăɣ-turăft n-aman ar tiyyăt tajĕlla.
41008015	Ăsmătăr-tăn Ɣisa, inn'-asăn: "He kăwăneḍ! Agĕẓăt iman-năwăn dăɣ-tăẓẓa ta n-kăl-faris d-Harudĕs."
41008016	Ǝslăn inĕṭṭulab i-a-wen ɣas, ad-tinmĕnnin jer-iman-năsăn: "A-wa, a-wa-dăɣ s-wăr nĕwwey tijĕlwen a făl hanăɣ-itajj măjrăd-wa-dăɣ."
41008017	Ilmăd Ɣisa ɣur-iman-net a-wa tinmĕnnin, inn'-asăn: "Mafăl ĕkkan inĕzjam-năwăn a-wa s-wăr tăwweyăm tijĕlwen? Ajăn ulhawăn-năwăn jan tăɣart-ta-dăɣ făl ăbas hannăyăm, ăbas jarrăhăm?
41008018	Ma jănăt tiṭṭawen-năwăn tĕnhĕyăm săr-snăt, ma jănăt timĕẓẓujen-năwăn, tĕslĕm săr-snăt?
41008019	Ajăn tĕttĕwăm-in tijĕlwen ti n-sĕmmosăt ăẓunăɣ i-sĕmmos afḍăn n-ăhalĕs, maniket deketăn dd-tăsdăwăm dăɣ-a-wa dd-tĕjlăš tamĕtte?" Ǝnnăn-as: "Măraw d-ĕssin."
41008020	Inn'-asăn: "Ălwăqq wa d-ăẓunăɣ ĕssayăt tijĕlwen i-ĕkkoẓ afḍăn n-ăwadĕm, maniket deketăn ĕḍnaynen dd-tĕjlăš tamĕtte?" Ǝnnăn-as: "Ǝssa."
41008021	Inn'-asăn: "Adiš, har ămăra-dăɣ, wăr t-illa a tĕjrahăm?"
41008022	Iwwăḍ-in Ɣisa d-inĕṭṭulab-net taɣrĕmt ta n-Băṭsăyda ɣas, ittĕlwăy-dd săr-s emĕdderɣĕl iyyăn, ĕttărăn dăɣ-s ad-t-iḍĕs, izzĕy.
41008023	Irmăs-t Ɣisa s-ăfuss, ilwăy-t hundăɣ har dăr-s izjăr tadăbayt tĕzzar, ăswăr tisutaf-net tiṭṭawen n-emĕdderɣĕl, ăswăr-t ḍarăt-a-wen ifassăn-net, inn'-as: "Ak, hannăyăd hărăt meɣ?"
41008024	Ăsfănăwnăw emĕdderɣĕl, innă: "Hannăyăɣ ăddinăt măšan, olăhăn-ahi d-ihĕškan ărjašnen."
41008025	Olăs Ɣisa asĕwăr n-ifassăn-net tiṭṭawen-net ɣas, ăsnăflăy ahănay, izzăy, oɣăd ahănay-net i-hărăt iket-net.
41008026	Issĕgl'-e Ɣisa, inn'-as: "Wăr resăd wăla tadăbayt, aɣĕd iman-năk ɣas s-ehăn-năk."
41008027	Izjăr Ɣisa ḍarăt-a-wen ĕnta d-inĕṭṭulab-net, ikka dăr-săn tidbi-ti hănen attayăn n-aɣrĕm wa s-itawănna Qăyṣăra wa n-Fĕlibb. Ǝglan hărwa a-s tăn-issĕstăn Ɣisa, inn'-asăn: "Ma jannen ăddinăt dăɣ-isălan-in? Ma jannen mi ămoosăɣ?"
41008028	Ăwwežăbăn-as, ĕnnăn-as: "Iyyăḍ jannen: kăyy a-s Exya wa n-Enĕsselmăɣ; iyyăḍ jannen: kăyy a-s ănnăbi Ɣĕli; iyyăḍ făw a jannen: kăyy iyyăn dăɣ-ănnăbităn dd-olasăn uɣĕl."
41008029	Issĕstăn-tăn daɣ, inn'-asăn: "Kăwăneḍ-š, ma tĕnnăm, mi ămoosăɣ?" Ăwwežăb-as Bĕṭrus, inn'-as: "Kăyy a-s Ălmasex."
41008030	Ăsmăhăḍ dăɣ-săn Ɣisa ḍarăt-a-wen, d-ad-wăr jen isălan-win-dăɣ i-ăwadĕm wăl' iyyăn.
41008031	Ɣur-dihen-dăɣ ad-issĕntă Ɣisa asĕɣăr n-inĕṭṭulab-net n-a-s Ăgg-ăgg-adĕm, ilzam-t ad-inhĕy tersĕmmawen ăjjootnen, ĕnkărăn-t inušămăn wi n-Iṣrayil d-imănokalăn n-kăl-tikutawen d-ălɣulam n-Ăṭṭăwrăt; ad-ĕjĕn iman-net măšan, kăraḍ išilan ḍarăt tamăttant-net, ad-dd-alĕs tanăkra jer-inĕmmuttan.
41008032	Ij'-asăn Ɣisa măjrăd-wen-dăɣ s-ĕmmĕk ilan ujreh; ikkăs-t-dd Bĕṭrus s-takše, ăklăwlăw fălla-s.
41008033	Innăḍ-dd Ɣisa s-inĕṭṭulab-net, iɣtăl Bĕṭrus, inn'-as: "Šĕnkĕš făll-i, Iblis-wa! Kăyy, inĕzjam-năk, i n-dăgg-adĕm, wădden i n-Măssinăɣ."
41008034	Iɣră-dd Ɣisa ḍarăt-a-wen tamĕtte d-inĕṭṭulab-net s-iman-net, inn'-asăn: "Ere irhăn alkum-hahi-dăɣ, adiš, iksĕnet iman-net, ăjet făll-tamăttant šund ta n-tajĕttewt tĕzzar, ilkĕmet-ahi.
41008035	Ere wa wărăn itĕttăr ar ĕmmĕk s-ogăẓ iman-net, dăɣ-ăddunya-ta-dăɣ, ad-ifut dăɣ-ălžănnăt; măšan, wa irḍăn ăfota dăɣ-iman-net, dăɣ-ăddunya-ta-dăɣ, dăɣ-ăddimmăt-in, d-ăddimmăt n-Ălĕnžil, ad-iɣlĕs.
41008036	Ma s-infa ăgg-adĕm ad-irbăx ăddunya iket-dăɣ-net, a-s ija a-wen, ăfota dăɣ-ălaxărăt?
41008037	Ajăn ma t-illan s-ăddoobăt ăwadĕm ad-t-ăkf i-ad-săr-s iɣlĕs iman-net dăɣ-temse?
41008038	Ere hi-ăkrakăḍăn, năkk d-măjrăd-in, dat-ĕzzurĕyăt-ta-dăɣ n-temăznit tănmăšrăyăt i-Măssinăɣ, ad-t-ĕkrukĕḍăɣ năkk-dăɣ-i n-Ăgg-ăgg-adĕm, ašăl wa d-mad-dd-iqqĕl dăɣ-ălxurmăt n-Abba-nin, ăddew d-ănjălosăn wi n-imĕššeddĕjăn."
41009001	Inn'-asăn Ɣisa ḍarăt-a-wen: "Ăsidătteɣ-awăn a-s han-kăwăn ăddinăt ĕbdadnen diha-dăɣ wăr-e iba wăr-ĕnheyăn Tĕmmĕnĕya n-Măssinăɣ tosa-dd s-ăṣṣahăt."
41009002	Săḍis išilan ḍarăt a-s inna a-wen-dăɣ, iɣră-dd Ɣisa Bĕṭrus d-Yaqub d-Exya s-edes, ikka dăr-săn taḍaɣt tiyyăt tĕḍkalăt tĕzzar, ijjăš dihen ini ăynayăn data-săn;
41009003	ămlăwlăwăn-dd imălsan-net, jăn-dd tĕmĕlle s-kăla wăr-tătwănhăy făll-ărori n-ăkall.
41009004	Ănfalăl-asăn-dd dihen ănnăbi Ɣĕli d-ănnăbi Mosa dd-falnen išĕnnawăn, ad-tamăjradăn d-Ɣisa.
41009005	Iggăd-dd Bĕṭrus, innă i-Ɣisa: "Ălɣalim, ufa ad-nĕzzăɣ ɣas diha-dăɣ, ad-nĕkrĕs kăraḍ ihĕktan: wa-năk, wa n-Mosa d-wa n-Ɣĕli."
41009006	Wăr-issen a ijănna a-wa-dăɣ has-ja tarĕmmeɣt ĕnta d-imidiwăn-net.
41009007	Tĕls'-en-dd tele n-tejărăkt tiyyăt ălwăqq-wen-dăɣ, ifăl-dd emăsli išĕnnawăn, innăn: "A-wa Rure-ɣ wa ĕkneeɣ tărha, săjdăt-as!"
41009008	A-s dd-olăsăn inĕṭṭulab aḍkul n-asăwaḍ-năsăn, šanăšlamăn siha d-siha, wăr t-illa ere hannăyăn edes-hasăn kunta wădden Ɣisa ɣas.
41009009	Ălwăqq wa dd-titrurun taḍaɣt, ăsmăhăḍ dăɣ-săn Ɣisa i-ad-wăr jen isălan n-a-wa ĕnhăyăn i-ăwadĕm wăl' iyyăn hundăɣ har ašăl wa dd-mad-inkăr Ăgg-ăgg-adĕm jer-inĕmmuttan.
41009010	Ăsjădăn i-a-wa hasăn-inna, ad-tinmĕsĕstinăn d-ălmăɣna n-tanăkra jer-inĕmmuttan ed, iqqan a-wen iɣăfawăn-năsăn.
41009011	Ǝssĕstănăn-t, ĕnnăn-as: "Mafăl jannen ălɣulam n-Ăṭṭăwrăt a-s ănnăbi Ɣĕli a ilan s-a dd-ass tĕzzar, išrĕy-t-dd Ălmasex?"
41009012	Inn'-asăn: "Tidĕt, ănnăbi Ɣĕli a ilan s-a dd-ass isĕssiɣĕd hărăt iket-net; măšan, mafăl iktab a-s Ăgg-ăgg-adĕm, ilzam-t ad-inhĕy tersĕmmawen ăjjootnen, sĕffăṭṭĕn dăɣ-s dăgg-adĕm?
41009013	Ăssiilmădăɣ-kăwăn a-s ănnăbi Ɣĕli, ăru dd-osa, măšan ăkkuddălăn-t dăgg-adĕm, jăn-as a-wa s-ărhăn ed, a-wen-dăɣ a ĕnnăn ĕlkĕttabăn dăɣ-isălan-net."
41009014	Ălwăqq wa dd-iqqăl Ɣisa d-inĕṭṭulab-net wi n-kăraḍ, ogăẓăn-dd inĕṭṭulab-wi iyyăḍnen, ămmiizăɣăn d-ălɣulam n-Ăṭṭăwrăt, tăɣlay-tăn tamĕtte.
41009015	Tojja tamĕtte Ɣisa ɣas, tof'-et tăkunt, tošăl săr-s, ad-has-tajjăn isofan.
41009016	Inn'-asăn: "Ma tămmizăɣăm?"
41009017	Inn'-as ăhalĕs iyyăn dăɣ-tamĕtte: "Ălɣalim, ĕlwăyăɣ-dd săr-k rure-ɣ ih' alšin ikrasăn ilĕs-net;
41009018	edăgg dăɣ-t irmăs-dăɣ, ad-t-ăjjăḍlăt s-ăkall, ad-isakăffaw, iẓimĕkărkiẓ isenăn, isaqăqqad; ĕttărăɣ dăɣ-inĕṭṭulab-năk ad-dăɣ-s t-ĕkkĕsăn măšan, indăr-asăn."
41009019	Ăwwežăb-asăn, inn'-asăn: "Ya ĕzzurĕyăt-i-dăɣ wărăt tomen, hundăɣ har ĕmme ĕlleɣ jere-wăn, ĕṣbarăɣ-kăwăn? Awĕyăt-ahi-dd alyaḍ." Ăwwăyăn-as t-dd.
41009020	Diha-dăɣ d-inhăy alšin Ɣisa, ad-ijjăḍlăt alyaḍ s-ăkall, ad-itišbărḍil, isakăffaw.
41009021	Issĕstăn Ɣisa ti-s, inn'-as: "Ǝmme t-irmăs a-wa?" Inn'-as ăhalĕs: "Hărwa măḍrĕy,
41009022	dehiyyăn făw, itĕjjar-t alšin dăɣ-efew meɣ dăɣ-aman i-ad-ămmăt. Ɣas, kunta tăddoobed hărăt dăɣ-a-wa-dăɣ, aḍĕn-anăɣ tăhanint, agĕẓ-anăɣ."
41009023	Inn'-as Ɣisa: "Tĕnned: 'kunta tăddoobed!' Ǝlmĕd a-s wăr t-illa a-s wădden răqqiis i-amumĕn."
41009024	Iḍkăl ti-s n-alyaḍ emăsli-net ălwăqq-wen-dăɣ, innă: "Omanăɣ, agĕẓ-ahi dăɣ-iba n-immun."
41009025	Inhăy Ɣisa tamĕtte tošal-dd săr-s ɣas, ăsmăhăḍ dăɣ-alšin, inn'-as: "Alšin wa ikrăsăn ilĕs n-alyaḍ-i-dăɣ, ăẓimăẓẓăj-t; omarăɣ-kăy s-ad-t-tĕzjărăd, wăr-ilăkkămet ad-t-dd-tăqqalăd."
41009026	Ăɣwăttăt alšin, ibbĕkbăk alyaḍ s-ăṣṣahăt tĕzzar, izjăr-t; ăktăyyăt alyaḍ har ăɣelăn ăddinăt ăba-t
41009027	măšan, irmăs-t-dd Ɣisa s-ăfuss, issĕnkăr-t-dd, ibdăd făll-iman-net.
41009028	Ǝqqălăn ehăn ɣas, ĕssĕstănăn inĕṭṭulab Ɣisa s-edes, ĕnnăn-as: "Alšin-wĕnnin-hi, mafăl hanăɣ-indăr ad-t-nĕkkĕs dăɣ-alyaḍ?"
41009029	Inn'-asăn: "Alšin šund-wa, wăr t-ill' ĕmmĕk s-izjăr ar s-tamădilt n-Măssinăɣ."
41009030	Fălăn dihen ɣas, ăllilăn teje ta n-Galila măšan, wăr-irha Ɣisa ad-săr-s ilmĕd ăwadĕm
41009031	ed isaɣra inĕṭṭulab-net, ijann'-asăn: "Ăgg-ăgg-adĕm, ad-ăttărmăs, ijjĕš ifassăn n-dăgg-adĕm, ĕjĕn iman-net măšan, kăraḍ išilan ḍarăt tamăttant-net, ad-dd-inkăr jer-inĕmmuttan."
41009032	Wăr-ĕjrehăn măjrăd-wen-dăɣ, h'-en daɣ tasăja n-ad t-sĕstĕnăn d-ălmăɣna-net.
41009033	Ǝwwăḍăn-in Qăfărnaxum, ĕjjăšăn ehăn wa ĕkkăn ɣas, issĕstăn Ɣisa inĕṭṭulab-net, inn'-asăn: "Ma tămmizăɣăm dăɣ-tabarăt?"
41009034	Wăr t-illa a has-ĕnnan. Ij'-asăn asĕstan-wen-dăɣ, făl-a-s, dăɣ-tekle-năsăn, ămmiizăɣăn jer-iman-năsăn i-ad-ĕlmĕdăn ĕndek dăɣ-săn wa ojărăn.
41009035	Ăqqima Ɣisa ɣas, iɣră-dd inĕṭṭulab-net wi n-măraw d-ĕssin s-iman-net, inn'-asăn: "Wa dăɣ-wăn irhăn tăzert, imĕlet daw-imidiwăn-net, umaset-asăn akli."
41009036	Irmăs ḍarăt-a-wen ara iyyăn, ij'-e jere-săn tĕzzar, iḍkăl-t dăɣ-ifassăn-net, inn'-asăn:
41009037	"Ere ăsbălălăn ara šund wa-dăɣ, dăɣ-tĕssĕba-nin, năkk a ăsbălăl; ere wa hi-ăsbălălăn, wădden năkk a ăsbălăl, Wa hi-dd-ăšmašălăn a ăsbălăl."
41009038	Inn'-as ănăṭṭalib wa s-isĕm-net Exya: "Ălɣalim, nĕnhay ăhalĕs itakkăsăn alšinăn dăɣ-ăddinăt s-tărna n-isĕm-năk, nĕnn'-as, wăr-itilĕset, ed wăr dăr-năɣ ăddew."
41009039	Inn'-asăn Ɣisa: "Wăr has-t-tĕgdelăm, făl-a-s, wăr t-illa ere madăn-ăj iji n-Măssinăɣ s-tărna n-isĕm-in alĕs daɣ, a ĕnḍărrăn ḍarăt-a-wen, tiẓmit-in.
41009040	Ere wărăn hanăɣ-iknes, a-di, amidi-nănăɣ.
41009041	Ere kăwăn-issĕswăn kara n-aman, dăɣ-tĕssĕba n-a-wa s-Ălmasex a kăwăn-ilăn, ăsidătteɣ-awăn a-s ilkam, ad-ijrĕw, ălhăk n-emărked wa ija."
41009042	"Aratăn wi săr-i omănnen, ere ămoosăn ĕssĕbab n-tanmĕšrayt i-wăla iyyăn dăɣ-săn-dăɣ, ăwadĕm-en, iššăm-as-in, ad-tĕtwăqqĕn tăhunt ta măqqărăt s-itĕẓẓad ălkăma dăɣ-err-net, itwĕjăr-in dăɣ-ider n-ejărew wa sĕmmăn hărwa wăr-ofa abăkkaḍ-wen-dăɣ.
41009043	Kăyy, kunta ăfuss-năk a ăbokăn ad-hak-ăssăbăb s-abăkkaḍ, itiḍărrut-kăy, ĕnkăḍ-t-in hărwa wăr tămešălăd abăkkaḍ-wen-dăɣ ed uf'-ak, ad-jeed ăfuss, tĕjjĕšăd ălžănnăt, uhĕn, ad-leed ĕssin ifassăn, tĕtwĕjărăd-in dăɣ-efew wa n-žohănnăma wărăn itĕmĕkit ((
41009044	d-tiwĕkkawen ti wăren tĕmĕttit s-hărkuk ĕfradnăt dăɣ-tiɣĕswen n-ăddinăt)).
41009045	Kunta daɣ aḍăr-năk a ăbokăn ad-kăy-isidĕw dăɣ-abăkkaḍ, itiḍărrut-kăy, ĕnkăḍ-t-in hărwa wăr tămešălăd abăkkaḍ-wen-dăɣ, ed uf'-ak, ad-tĕjjĕšăd ălžănnăt, jeed aḍăr, uhĕn ad-leed ĕssin iḍarăn, tĕtwĕjărăd-in dăɣ-efew wa n-žohănnăma-i hănăt ((
41009046	tiwĕkkawen ti wăren tĕmĕttit s-hărkuk ĕfradnăt dăɣ-tiɣĕswen n-ăddinăt)).
41009047	Kunta daɣ tiṭṭ-năk a ăbokăn ad-kăy-siḍĕw dăɣ-abăkkaḍ, tiḍărrut-kăy, kukkĕrĕt-tăt-dd hărwa wăr tămešălăd abăkkaḍ-wen-dăɣ, ed uf'-ak, ad-tĕjjĕšăd Tĕmmĕnĕya n-Măssinăɣ jeed tiṭṭ, uhĕn ad-leed sănatăt tiṭṭawen, tĕtwĕjărăd-in dăɣ-efew wa n-žohănnăma.
41009048	Dihen, tiwĕkkawen ti ĕfrădnen dăɣ-tiɣĕswen n-ăddinăt, ĕddarnăt hărkuk.
41009049	Ere ămešălăn abăkkaḍ, ad-ijjĕš efew s-ĕmmĕk-wa-dăɣ s-tajjăš tesĕmt imĕnsiwăn i-ad-tăn-tĕjjĕš temḍe.
41009050	Tesĕmt, hărăt olaɣăn măšan, afăl tăt-tĕjmăḍ temḍe, ma tăt-e-isĕsmĕmăn? Tumaset tămudre-năwăn a ha tesĕmt, tĕnhirĕjăm dăɣ-ălɣafyăt."
41010001	Ifăl Ɣisa dihen, ikkă teje ta n-Ălyăhudĕyăt d-illa-hin i-ejănš wa n-Ɣurdĕni, tĕlkăḍ-as-dd tamĕtte tăjjeet, ad-isaɣra daɣ ăddinăt, s-ĕmmĕk wa s-izzăy ad-t-ăj.
41010002	Osăn-t-dd hărăt dăɣ-kăl-faris, orămăn-t s-asĕstan iyyăn i-ad-ănn a wărăn itĕtwĕnn, ĕnnăn-as: "Dăɣ-a-wa innă alămăr-nănăɣ, ak ajăn xălal i-ăhalĕs ad-izĕmmĕzzĕy hănne-s?"
41010003	Inn'-asăn Ɣisa: "Ma dăr-kăwăn-ăsmătăr ănnăbi Mosa."
41010004	Ǝnnăn-as: "Ănnăbi Mosa, ijraw i-ăhalĕs ad-ăkf tăkarḍe n-amĕzzi i-hănne-s tĕzzar, izĕmmĕzzĕy-tăt."
41010005	Inn'-asăn Ɣisa: "Alămăr wa hawăn-iktăb ănnăbi Mosa, iktăb-awăn-t dăɣ-tĕssĕba n-tăɣart-i jăn ulhawăn-năwăn,
41010006	ĕnnăr wădden a-wen: 'S-tizarăt a-s dd-ixlăk Ămaxlak ăddunya, ăhalĕs d-tamăḍt a dd-ixlăk,
41010007	tĕssĕba n-a-wen-dăɣ a făl mad-ifĕl ăhalĕs ti-s d-ma-s, irtĕy d-hănne-s,
41010008	umasăn făll-ĕssin-essăn tiyyăt taɣĕssa, ad-ăbas ămoosăn ĕssin ăddinăt, ămoosăn tiyyăt taɣĕssa.'
41010009	Ɣas, a-wa osăɣ Măssinăɣ, wăr t-ibĕḍḍĕwet ăgg-adĕm."
41010010	Iqqăl-dd Ɣisa ehăn ɣas, ĕssĕtănăn-t inĕṭṭulab-net d-ălmăɣna n-a-wa innă.
41010011	Inn'-asăn: "Ere hin-ăzmăzzăyăn hănne-s, olăs adubĕn n-iyyăt, izna,
41010012	tamăḍt daɣ tĕbḍăt d-ăhalĕs-net, tolăs adubĕn n-iyyăn, tĕlmĕdet a-s, tĕzna ĕnta-dăɣ."
41010013	Ǝlwăyăn-dd ăddinăt aratăn s-Ɣisa i-ad-dăɣ-săn ăj ălbăraka, măšan, ăklăwlăwăn inĕṭṭulab-net făll-imalwayăn-năsăn.
41010014	Inhăy Ɣisa a-wa tăn-išlăn ɣas, ĕkmăn-t iman-net, inn'-asăn: "Ăyyăt aratăn ad-hi-dd-ĕkkĕn, wăr tăn-in-tăwweɣăm făll-i făl-a-s, Tĕmmĕnĕya n-Măssinăɣ, ăddinăt wi dăr-săn ănifăqqănen a-s tăt-ihakk.
41010015	Ăsidătteɣ-awăn a-s ere wărăn iqbel Tĕmmĕnĕya n-Măssinăɣ s-ĕmmĕk wa s-tăt-mad-iqbĕl ara, wăr tăt-mad-ijjĕš."
41010016	Ăsɣăyma ḍarăt-a-wen aratăn făll-ifaddăn-net, ăswăr-tăn ifassăn-net, ijă dăɣ-săn ălbăraka.
41010017	Ălwăqq wa d-ăbok Ɣisa ad-ifĕl edăgg-en, ošăl-dd săr-s ăhalĕs iyyăn, irkăɣ data-s, inn'-as: "Ălɣalim wa olăɣăn, ma s-ĕleɣ s-ad-t-ăjăɣ i-ad-ĕkkusăɣ tămudre ta tăɣlălăt?"
41010018	Inn'-as Ɣisa: "Mafăl hi-janned wa olăɣăn? Wăr t-illa ere olaɣăn săl Măssinăɣ,
41010019	wădden, tĕssanăd alămărăn-net: Wăr jed iman, wăr jed ĕzzĕna, wăr tokerăd, wăr tăjjĕyhăd s-bahu, wăr tĕḍlemăd ăwadĕm, sĕmɣăr ti-k d-ma-k."
41010020	Inn'-as ăhalĕs: "Ălɣalim, hărătăn-win-dăɣ, ăɣdalăɣ-asăn hărwa ămoosăɣ ara."
41010021	Ikn'-e Ɣisa azĕjjĕzz, ijrăẓ-as, inn'-as: "Hărăt iyyăn a hak-in-ăba: ĕglĕw, tužžăr-in a-wa leed, tĕkfĕd-t i-tilăqqiwen i-ad-tĕkrĕšăd ărrĕzăɣ dăɣ-ălžănnăt; dihen, ĕqqĕl-dd, ĕlkĕm-ahi."
41010022	Isl' ăhalĕs i-măjrăd-wen-dăɣ ɣas, innăḍ, ĕnxasăn iman-net, ed il' ehăre n-tikunen.
41010023	Issăɣlăy-dd Ɣisa tamĕtte akăyad-net, innă i-inĕṭṭulab-net: "Aẓwi ija i-wi ărzăɣnen ujĕš n-Tĕmmĕnĕya n-Măssinăɣ."
41010024	Inhăy a-s iqqan a-wen iɣăfawăn n-inĕṭṭulab-net ɣas, inn'-asăn daɣ: "Ilyaḍăn-in, aẓwi ija ujĕš n-Tĕmmĕnĕya n-Măssinăɣ!
41010025	Ojăr tărăɣse ta ija ad-ijjĕš amnĕs s-tiṭṭ n-ănaẓmay uhĕn, ad-ijjĕš ere irzaɣăn Tĕmmĕnĕya n-Măssinăɣ."
41010026	Iknă măjrăd-wen-dăɣ uɣĕn n-iɣăfawăn-năsăn, ad-tinmĕnnin: "Adiš mi madăn-iɣlĕs?"
41010027	Issĕjrăh-tăn Ɣisa, inn'-asăn: "A-wen, dăgg-adĕm wăr t-ăsmăkkănăn măšan Măssinăɣ ĕnta, ăddoobăt-t ed, wăr t-illa a has-indarăn."
41010028	Inn'-as Bĕṭrus ḍarăt-a-wen: "Ălɣalim, năkkăneḍ, wădden noyyă a-wa nĕla iket-net, nĕlkăm-ak."
41010029	Inn'-asăn Ɣisa: "Ăsidătteɣ-awăn, a-s, wăr t-illa ere madăn-ifĕl ehăn-net d-ayĕtma-s d-šătma-s d-ma-s d-ti-s d-aratăn-net d-ihărawăn-net dăɣ-ăddimmăt-in, d-ăddimmăt n-Ălĕnžil
41010030	s-wădden ad-ijrĕw dăɣ-ăzzăman-wa-dăɣ s-temeḍe n-anĕḍfus ihănan, ayĕtma, šătma, matte, aratăn d-ihărawăn ăddewnen d-ălɣizabăt, ijrĕw daɣ tămudre tăɣlalăt dăɣ-tilkamăt.
41010031	A ăjjeen dăɣ-wi ăzzarnen ašăl-i-dăɣ, ad-ijjĕš ajilal, a ăjjeen dăɣ-wi hănen ajilal ašăl-i-dăɣ, ad-izar."
41010032	Ijjăš Ɣisa ḍarăt-a-wen eɣăf n-tamĕtte, irmăs tamdujt ta n-Yărussălam, ăššiwwăšăn inĕṭṭulab-net, wăr ozja ĕnniyăt n-wi has-ĕlkamnen. Ikkăs-dd inĕṭṭulab wi n-măraw d-ĕssin s-takše, ad-hasăn-itajj isălan n-a-wa t-madăn-irmĕs,
41010033	inn'-asăn: "Ǝnhĕywăt, năkkăneḍ-da-hi ĕkkănen Yărussălam-i-dăɣ mad-ăttărmăs Ăgg-ăgg-adĕm, ijjĕš ifassăn n-imănokalăn n-kăl-tikutawen d-ălɣulam n-Ăṭṭăwrăt, ad-t-siḍĕwăn dăɣ-ăššăreɣa-năsăn, ăɣtĕsăn-as tamăttant tĕzzar, ĕjĕn-t jer-ifassăn n-inĕẓẓulam,
41010034	i-ad-t-ĕjĕn tekăškăšt, sutĕfĕn fălla-s, ĕjĕn dăɣ-s tiwit, ĕjĕn iman-net măšan, ašăl wa s-kăraḍ ḍarăt tamăttant-net, ad-dd-inkăr jer-inĕmmuttan."
41010035	Ohăẓăn-dd dăgg-Zăbdi, Yaqub d-Exya Ɣisa, ĕnnăn-as: "Ălɣalim, nărha ad-hanăɣ-tĕjĕd a-wa dăɣ-k mad-nĕttăr."
41010036	Inn'-asăn: "Ma s-tărham ad-hawăn-t-ăjăɣ?"
41010037	Ǝnnăn-as: "Ăkf'-anăɣ ad-ăqqayĕm iyyăn dăɣ-năɣ daw-aɣil-năk, ăqqayĕm wa iyyăḍăn daw-tăšalje-năk i-ad-numas wi săr-k orăknen dăɣ-ălxikmăt, afăl dd-tăqqălăd dăɣ-ălxurmăt-năk."
41010038	Inn'-asăn Ɣisa: "Kăwăneḍ, wăr tĕssenăm a dăr-săstanăm. Ajăn năkk, kara n-tisnant wa mad-ăswăɣ, tăddobem tesăse-net, meɣ daɣ, ajăn tăddoobem hărăt i-tamăttant ta mad-ăjăɣ?"
41010039	Ǝnnăn-as: "Năddoobăt-t." Inn'-asăn Ɣisa: "Tidĕt lab a-s ad-tĕswĕm kara n-tisnant wa mad-ăswăɣ, tĕjĕm tamăttant ta mad-ăjăɣ
41010040	măšan, dăɣ-isălan n-taɣimit daw-aɣil-in d-tăšalje-nin, wădden năkk a ihakkăn a-wen; Măssinăɣ a t-ihakkăn i-wi s-t-itwăr."
41010041	Ǝslăn inĕṭṭulab wi n-măraw i-a-wen ɣas, ijjăš-tăn ălhăm făll-Yaqub d-Exya.
41010042	Iɣr'-en-dd Ɣisa iket-năsăn s-iman-net, inn'-asăn: "Tĕssanăm a-s imănokalăn n-tiwsaten, ăxkamăn fălla-snăt s-ăṣṣahăt; kăl-ĕlxĕkum daɣ, wăr lămmeḍăn făll-kăl-ăkall
41010043	măšan, kăwăneḍ, wăr jem a-wen; wa dăɣ-wăn irhăn mijraw, umaset akli n-imidiwăn-net tĕzzar,
41010044	ere dăɣ-wăn irhăn daɣ tăzert i-imidiwăn-net, umaset akli-năsăn tĕzzar.
41010045	Ăgg-ăgg-adĕm, wăr dd-ămešăl i-ad-has-ăxdĕmăn ăddinăt, ănn-ak, ămešăl-dd i-ad-ixdĕm ĕnta iman-net, ăkf tămudre-net i-ad-isĕddărfĕt ăddinăt ăjjootnen."
41010046	Ǝglan har hin-ĕwwăḍăn taɣrĕmt ta n-Žărriko. Ălwăqq wa dd-izajjăr Ɣisa d-inĕṭṭulab-net taɣrĕmt-ten-dăɣ, tĕlkam-asăn tamĕtte tăjjeet. Zăbo wa dd-jăn, ăqqiima emĕdderɣĕl s-isĕm-net Bărtima ăgg Tima dăɣ-asălim-net, itattăr takute dăɣ-ăddinăt.
41010047	Islă a-s Ɣisa wa n-Năṣirăt a okayăn ɣas, ăsɣărăt, innă: "Ya Ɣisa wa n-Ăgg Dawĕd, aḍĕn-ahi tăhanint!"
41010048	Ăɣtălăn-t ăddinăt i-ad-hin-isusĕm măšan, ăsɣărăt s-afălla: "Ya Ăgg-Dawĕd, aḍĕn-ahi tăhanint."
41010049	Ibdăd Ɣisa, innă: "Ǝlwĕyăt-ahi-t-dd." Ǝlwayăn-as-t-dd, jannen-as: "Ǝhĕl iman-năk, iɣarr'-ik."
41010050	Ijăr-in emĕdderɣĕl abărnuš-net dihen, iggăd s-iyyăt, ikka Ɣisa.
41010051	Os'-e-hi-dd ɣas, inn'-as Ɣisa: "Ma s-tărhed ad-hak-ăjăɣ?" Inn'-as emĕdderɣĕl: "Ălɣalim, alĕsăɣet ahănay."
41010052	Inn'-as Ɣisa: "Ǝglĕw, ăzozăy-kăy immun-năk." Olăs Bărtima ahănay ălwăqq-wen-dăɣ, ilkăm i-Ɣisa.
41011001	Ohăẓ-in Ɣisa d-inĕṭṭulab-net Yărussălam, ih' ămăra taɣrĕmt ta n-Bătfaži, edes i-taḍaɣt ta tăsijătăt ihĕškan wi n-ĕzzăytun. Ɣur-dihen-dăɣ, ad-ăšmašăl ĕssin dăɣ-inĕṭṭulab-net,
41011002	inn'-asăn: "Ăkkăt tadăbayt ta n-data-wăn, dăɣ-ujĕš-năwăn-has, ad-tĕjrĕwăm ăẓa ojayăn s-kăla wăr t-iney ăwadĕm, arăt-t-dd, tĕlwĕyăm-t-dd.
41011003	Ere hawăn-innăn, mafăl t-tirĕm, ănnăt-as: 'Ălɣalim a dăɣ-s ilan ĕššăɣĕl, ăssimda dăr-s ɣas, năssoɣăl-awăn-t-dd.' "
41011004	Ǝglăn inĕṭṭulab wi n-ĕssin, ĕjrăwăn ăẓa ojayăn dăɣ-tăšarrit dat-emm n-ehăn iyyăn, orăn-t-dd.
41011005	Ǝnnăn-asăn ăddinăt t-ĕllanen dihen: "Mafăl tirĕm ăẓa?"
41011006	Ăssoɣălăn-asăn a-wa hasăn-inna Ɣisa, oyyăn-tăn, orăn-t, ĕglăn dăr-s.
41011007	Ǝlwăyăn-dd ăẓa i-Ɣisa, ĕstăjăn-as isĕlsa-năsăn, inăy-t.
41011008	Ad-fattăɣ tĕššĕm n-ăddinăt isĕlsa-năsăn făll-tabarăt, ɣattăsăn-dd wi iyyăḍnen ileḍleḍăn dăɣ-ihĕškan, fattăɣăn-tăn făll-tabarăt,
41011009	ăsiɣăren wi has-ăzzarnen hakd wi has-ĕlkamnen, jannen: "Ozana! Năkfet Măssinăɣ semɣar! Ija Măssinăɣ ălbăraka dăɣ-wa dd-osăn dăɣ-isĕm n-Emăli,
41011010	irxăm Măssinăɣ Tĕmmĕnĕya ta s-ija ărkăwăl-net i-abba-nănăɣ Dawĕd. Ozana i-Măssinăɣ wa iknăn aḍkul."
41011011	Iwwăḍ-in Ɣisa aɣrĕm wa n-Yărussălam, ijjăš ehăn n-ămudd wa măqqărăn, ăzjăzz'-e iket-net; inhăy a-s ija fălla-s ehăḍ ĕnta d-inĕṭṭulab wi n-măraw d-ĕssin ɣas, ikkă dăr-săn tadăbayt ta n-Bitanya.
41011012	Ăffăw, a-s dd-izjăr tadăbayt ta n-Bitanya, ălluẓ.
41011013	Ojja ahĕšk s-isĕm-net ašar inšarăn, ikk'-e-hi-dd, itassăn warăn-t aratăn măšan, wăr fălla-s ijrew ar ifărketăn ed, wăr-ija ăzzăman n-tirwe-net.
41011014	Innă i-ašar: "Wăr-issĕlkăm Măssinăɣ ad-torawăd har tĕnkăr ăddunya." A-s innă a-wen-dăɣ, sallăn-as inĕṭṭulab-net.
41011015	Ǝwwăḍăn-in Yărussălam, ijjăš Ɣisa ehăn n-ămudd wa măqqărăn, ad-dăɣ-s isattăɣ ăttužžar d-imăžănšan-năsăn, isibrăɣwil tisĕskar n-kăl-amăhaš n-iẓărfan d-tisăqqima n-ăttužžar n-tidăberen.
41011016	Wăr-oyy' ăwadĕm wăl' iyyăn ăwwayăn a inazzăn ăttužžăr-t dăɣ-ehăn n-ămudd wa măqqărăn.
41011017	Isaɣră ăddinăt, ijann'-asăn: "Ajăn wădden iktab a-s, innă Măssinăɣ: 'Ehăn-in ad-umas ehăn n-ămudd i-tiwsaten iket-dăɣ-năsnăt,' măšan kăwăneḍ, jăm-t tajnut n-imăkrăḍăn."
41011018	Ǝslăn imănokalăn n-kăl-tikutawen d-ălɣulam n-Ăṭṭăwrăt i-a-wen ɣas, ad-tattărăn ĕmmĕk s-jăn iman-net măšan, wăr helăn a-wen, făl-a-s ămoos a-wa isăɣra, a itĕḍḍasăn ulhawăn n-tamĕtte, ijraẓ-as iket-net.
41011019	Ij' almĕẓ ɣas, izjăr Ɣisa d-inĕṭṭulab-net aɣrĕm.
41011020	Ăffăw, ĕkkăn-dd edes i-ašar-wĕnnin, ĕnhăyăn-t ăqqur har ikewăn-net.
41011021	Iktă-dd Bĕṭrus a-wa ijăn ɣas, innă i-Ɣisa: "Ălɣalim, ĕnhĕy-t-ak ašar wa tĕlɣănăd, ăqqur-in."
41011022	Ăwwežăb-asăn Ɣisa, inn'-asăn: "Amĕnăt s-Măssinăɣ,
41011023	ăsidătteɣ-awăn a-s ere dăɣ-wăn innăn i-aḍaɣ-wa-dăɣ: 'Haan, tĕjrĕd iman-năk dăɣ-ejănš wa sĕmmăn', ija a-wen, dăɣ-a-s, wăr-ij' ăššăk dăɣ-ulh-net, iflas s-a-wa innă ad-ăj, ad-ijrĕw ɣur-Măssinăɣ a-wa dăɣ-s ittăr.
41011024	A-wen-dăɣ a făl hawăn-janneɣ a-s, a dăɣ-dălăm Măssinăɣ-dăɣ, dăɣ-a-s tĕflasăm a-s ad-t-tĕjrĕwăm, ad-hawăn-t-ăkf.
41011025	E-d tĕbdădăm-dăɣ i-ad-tĕdlĕm Măssinăɣ har dd-tĕktăm a-s iɣšad-awăn ăwadĕm hărăt, ănšăt-as-in ed, afăl jăm a-wen, ad-hawăn-in-ănš daɣ Abba-năwăn Măssinăɣ-i ihăn išĕnnawăn erk imojjan-năwăn. ((
41011026	Afăl wăr nĕššĕm i-ăddinăt, wăr hawăn-in-e-ănš Abba-năwăn Măssinăɣ-i ihăn išĕnnawăn ibăkkaḍăn-năwăn.))"
41011027	Olăs-dd Ɣisa uɣĕl n-Yărussălam ĕnta d-inĕṭṭulab-net ɣas, issăɣlăy-dd dăɣ-ehăn n-ămudd wa măqqărăn. Osăn-t-dd imănokalăn n-kăl-tikutawen d-ălɣulam n-Ăṭṭăwrăt d-inušămăn n-Iṣrayil,
41011028	ĕnnăn-as: "Mi kay-ikfăn turhajăt n-amišĕl n-tikunen-ti-dăɣ? Mi kăy-ikfăn tărna-ta-dăɣ s-tăjjăd a-wa tăjjăd?"
41011029	Inn'-asăn Ɣisa: "Ad-hawăn-ăjăɣ năkk-dăɣ asĕstan iyyăn; wažăbăt-ahi ɣas ad-hawăn-ăllăɣeɣ năkk-dăɣ ere wa hi-ikfăn turhajăt ta s-tamašalăɣ a-wa tăjjăɣ.
41011030	Asĕstan-in da: Mi dd-ăšmašălăn Exya wa n-Enĕsselmăɣ i-ad-isĕlmăɣ ăddinăt dăɣ-aman? Ak Măssinăɣ meɣ dăgg-adĕm ɣas?"
41011031	Inn'-asăn a-wen ɣas, ĕqqălăn-dd ămmiizăɣăn jer-iman-năsăn, jannen: "Afăl has-nĕnna: 'Măssinăɣ a t-dd-ăšmašălăn', ad-hanăɣ-ănn: 'Adiš, mafăl wăr tomenăm s-a-wa hawăn-inna.'
41011032	Afăl has-nĕnna daɣ dăgg-adĕm, aaa..." Wăr helăn tĕnna n-a-wen, ed ăksuḍăn, ad-fălla-săn tiḍĕw tamĕtte-ta-dăɣ ed tĕkkas iket-net ăššăk a-s, Exya, ănnăbi n-Măssinăɣ s-tidĕt a ămoos.
41011033	Ǝnnăn-as: "Wăr nĕssen." Inn'-asăn: "Adiš, năkk-dăɣ wăr hawăn-e-ăllăɣeɣ ere wa hi-ikfăn tărna ta s-tăjjăɣ a-wa tăjjăɣ."
41012001	Issăɣlăy Ɣisa daɣ tangalen tiyyăḍ tamĕtte. Ij'-asăn tiyyăt dăɣ-hasăn-innă: "Kăla t-illa ăhalĕs ăddomen ašĕkrĕš n-lăɣnăb, ij'-as afăraj, ijă dăɣ-s edăgg wa dăɣ-iẓimmĕw lăɣnăb, idăy dăɣ-s edăgg n-soro i-ămagaẓ-net; ifăr-t ḍarăt-a-wen i-inĕsduma iyyăḍ tĕzzar ikk' ăkall iyyăn.
41012002	Iwwăḍ-dd ăzzăman n-amili n-ašĕkrĕš ɣas, ăšmašăl-dd ănaxdim-net s-inĕsduma i-ad-has-dd-awĕy ɣur-săn folăt-net dăɣ-a-wa dd-orăw ašĕkrĕš.
41012003	Os'-en-dd ănaxdim, ărmăsăn-t, tithĕkkin-t har t-ĕksănăn tĕzzar, ĕssĕglăn-t korăyrăy.
41012004	Ăšmašăl-dd săr-săn daɣ ănaxdim iyyăn, ăsfătăqqen eɣăf-net, ăsmăḍrăyăn-t.
41012005	Olăs daɣ ašĕmmišĕl n-iyyăn, ărmăsăn-t ĕnta, ănɣăn-t kĕrĕf; issĕlkăm-asăn-dd-i ăjjootnen, ăsmăḍrăyăn aɣil-năsăn, jăn iman n-aɣil wa iyyăḍăn.
41012006	Wăr has-dd-ăqqima ḍarăt-a-wen ar ad-săr-săn dd-išĕmmišĕl rure-s ikna tărha ed inna dăɣ-iman-net: 'Ǝnta ya šămad rure-ɣ, ănihăjja s-ad-t-sĕmɣărăn',
41012007	măšan ĕnhăyăn-t inĕsduma imal-dd ɣas, ănmănnăn: 'Ǝnhĕywăt-ak, amăkkasu-net; ĕyyăwăt, nărmĕset, năjet iman-net i-ad-tumas takăsit ti-nănăɣ';
41012008	ărmăsăn-t, ănɣăn-t kĕrĕf tĕzzar, jărăn-t-in ḍarăt ašĕkrĕš."
41012009	Issĕmdă Ɣisa tangalt ɣas, inn'-asăn: "Ăssiistănăɣ-kăwăn, ma mad-ăj măssi-s n-ašĕkrĕš ămăra? Ǝḍmanăɣ-awăn a-s ad-dd-ass ĕnta iman-net, ilhĕs inĕsduma-wi-dăɣ tĕzzar, alĕs tefert n-ašĕkrĕš-net i-iyyăḍ."
41012010	Inn'-asăn daɣ: "Ajăn wăr tăɣrem dăɣ-ĕlkĕttab n-Măssinăɣ a-s: 'Tăhunt ta hin-jărăn ălbănnatăn s-ĕnnăn wăr tĕnfa hărăt, ĕnta a-s a-s tĕšrăy tanfust, tămoos tăhunt ta tufăt n-aɣmăr hakkăt ăṣṣahăt ehăn;
41012011	a-wen Emăli a t-ijăn i-ad-umas tăkunt dat-tiṭṭawen-nănăɣ.' "
41012012	Issĕmdă Ɣisa tĕnna n-a-wen ɣas, ad-tattărăn imănokalăn n-kăl-tikutawen d-ălɣulam n-Ăṭṭăwrăt d-inušămăn n-Iṣrayil ĕmmĕk s-t-ăstărmăsăn ed ĕssanăn a-s ĕntăneḍ-en-dăɣ a ăssiiɣlăy tangalt-ta-dăɣ măšan, wăr helăn a-wen făl tuksĕḍa-i jăn i-tamĕtte; ĕšlăyăn-as, ĕglăn.
41012013	Ăšmašălăn-dd săr-s ḍarăt-a-wen hărăt dăɣ-kăl-faris d-hărăt dăɣ-kăl-Harudĕs i-ad-has-ĕqqĕnăn tănḍărbat, siḍĕwĕn-t dăɣ-a inna wărăn itĕtwinn.
41012014	Osăn-t-dd, ĕnnăn-as: "Ălɣalim, nĕssan a-s tidĕt ɣas a janned, wăr tăkkulăd dăɣ-a-wa jănnen ăddinăt, wăr tăn-tăẓmăẓlăyăd, wăr săɣrid daɣ ɣas ar tidĕt n-tabarăt n-Măssinăɣ. Ămăra, năssiistăn-kăy: ak iwar-anăɣ ad-nĕẓĕl tiwse i-ămănokal Qăyṣăr meɣ? Năẓlet-tăt meɣ?"
41012015	Ilmăd Ɣisa ɣur-iman-net s-tĕlmĕnufăɣa ta t-tĕllăt ḍarăt asĕstan-năsăn, inn'-asăn: "Mafăl hi-tižărrubum? Awĕyăt-ahi-dd ărriyal n-aẓrĕf-năwăn har t-ĕnhĕyăɣ."
41012016	Ăwwăyăn-as-t-dd, inn'-asăn: "Mi ilăn ăṭṭăṣwer d-isĕm wa t-iwărăn?" Ǝnnăn-as: "I n-ămănokal Qăyṣăr."
41012017	Inn'-asăn: "Adiš, suɣĕlăt i-ămănokal wa măqqărăn a-wa fălla-wăn ila, tĕkfĕm daɣ Măssinăɣ a-wa fălla-wăn ila." Ǝqqălăn-dd ɣas, tof'-en tăkunt n-ălwižab-wa-dăɣ hasăn-ija.
41012018	Osăn-t-dd ḍarăt-a-wen hărăt dăɣ-kăl-sadus-i ɣur-ija a-s wăr tĕlkem tanăkra n-inĕmmuttan, ĕssĕstănăn-t, ĕnnăn-as:
41012019	"Ălɣalim, inn'-anăɣ ănnăbi Mosa: 'Afăl ăba ă/n/na-s n-ăwadĕm, oyyă-dd hănne-s dăr-wăr oher ara, idubĕnet-tăt ă/n/na-s i-ad-ikrĕš ĕzzurĕyăt i-ă/n/na-s wa ăba i-ad-wăr hin-itilĕm isĕm n-wa ăba făll-ărori n-ăkall.
41012020	Ămăra, ĕkkĕs-anăɣ dăɣ-tăqqăn n-eɣăf: kăla t-ĕllan ĕssa ayĕtma; ădobăn dăɣ-săn wa n-amăqqar măšan, ăba-t wăr-ikreš ara.
41012021	Oyyă-dd hănne-s, ădobăn-tăt wa s-ĕssin, ăba-t ĕnta-dăɣ wăr dd-oyya ara, a-wen-dăɣ daɣ a ija wa s-kăraḍ;
41012022	ăba-tăn ĕssa-essăn măšan, wăr tăn-iha i dd-oyyan ara; ăba daɣ tamăḍt ḍara-săn.
41012023	Năssiistăn-kăy: ašăl wa n-tanăkra jer-inĕmmuttan, ĕndek dăɣ-săn wa s-e-tumas hănne-s ed, ĕnhayăn-tăt adubĕn ĕssa-essăn?' "
41012024	Inn'-asăn Ɣisa: "Ǝnta-den-dăɣ tasĕtbat n-išk wa jăm ed, a-wa ĕnnăn ĕlkĕttabăn hakd-dăɣ a-wa dăr-togdăh tărna n-Măssinăɣ, wăr t-illa a dăɣ-s tĕfhamăm.
41012025	Ašăl wa dd-nakkărăn inĕmmuttan, meddĕn hakd tiḍeḍen, ad-ăbas tidubunăn ed ad-talăh tămudre-năsăn d-ta n-ănjălosăn wi hănen išĕnnawăn.
41012026	Ămăra, dăɣ-isălan wi n-inĕmmuttan d-tanăkra-năsăn, ajăn wăr tăɣrem dăɣ-ĕlkĕttab wa n-ănnăbi Mosa a-wa has-innă Măssinăɣ ɣur-tabsăɣt ta tăhjăljălăt wăr răqq? Wădden, inn'-as Măssinăɣ: 'Năkk a-s Măssinăɣ n-Ibrahim d-Isxaqq d-Yaqub.'
41012027	A-wen, ălmăɣna-net a-s, ăddinăt-win-dăɣ, han ălžănnăt, tiimĕlĕn Măssinăɣ; ĕnnăr wăr-ĕdderăn, wăr tĕjjĕn a-wen. Măssinăɣ, wădden inĕmmuttan a-s ămoos Măssinăɣ, ămoos-t i-wi ĕddărnen. Tidĕt-dăɣ a-s toškam ed tĕnnăm wăr tĕlkem tanăkra jer-inĕmmuttan."
41012028	Ohăẓ-dd iyyăn dăɣ-ălɣulam n-Ăṭṭăwrăt ăsijădăn i-edăwănne wa ija Ɣisa d-kăl-sadus d-ălwižab wa ăhuusken hasăn-ija, inn'-as: "Ma ămoos ɣur-Măssinăɣ alămăr wa ojărăn?"
41012029	Inn'-as Ɣisa: "Ǝnta da wa ojărăn: 'Ya Iṣrayil, sĕjĕd! Emăli-nănăɣ Măssinăɣ, ĕnta ɣas a-s Emăli.
41012030	Ad-tărhĕd Emăli-năk Măssinăɣ s-ulh-năk imda tărhĕd-t s-iman-năk ĕmdan, d-tayĕtte-năk tĕmda d-ăṣṣahăt-năk iket-net.'
41012031	Wa s-ĕssin daɣ da: 'Ad-tărhĕd ănharăj-năk s-ĕmmĕk wa s-tĕrhed iman-năk.' Wăr t-illa alămăr ojărăn-win-dăɣ."
41012032	Inn' ălɣalim n-Ăṭṭăwrăt i-Ɣisa: "Ălɣalim, tĕnned tidĕt: Măssinăɣ iyyăn, wăr t-illa ar ĕnta.
41012033	Iwar ăgg-adĕm ad-t-ărh s-ulh-net imda, d-tayĕtte-net tĕmda d-ăṣṣahăt-net iket-net; ărh daɣ ănharăj-net s-ĕmmĕk wa s-irh' iman-net. A-wen, wăr t-tĕlla tasĕbḍărt wăla takute wăr-ojer."
41012034	Inhăy Ɣisa iqqud n-ălwižab-net ɣas, inn'-as: "Kăyy, ăbas tujĕjăd Tĕmmĕnĕya n-Măssinăɣ." Ăbas t-illa ḍarăt-a-wen ere ihălăn asĕstan-net.
41012035	Isaɣra Ɣisa dăɣ-ehăn n-ămudd wa măqqărăn, ijanna i-ăddinăt: "Ma isawănnen ălɣulam n-Ăṭṭăwrăt a-s Ălmasex, rure-s n-Dawĕd?
41012036	Wădden Dawĕd iman-net a innăn s-măjrăd ija Unfas Šăddijăn dăɣ-emm-net a-s: 'Emăli Măssinăɣ, innă i-Emăli-nin, ĕyyăw, ɣayĕm daw-aɣil-in, hundăɣ har ăjăɣ išĕnja-năk daw-iḍarăn-năk.'
41012037	Ɣas šămad Dawĕd iman-net iɣarr Ălmasex s-isĕm Emăli; ĕndek ĕmmĕk wa s-ăddoobăt ad-umas rure-s?" Ijrăẓ măjrăd-wen-dăɣ ija Ɣisa i-tamĕtte ta tăjjeet has-tăsijădăt.
41012038	Dăɣ-a-wa isăɣra, inn'-asăn: "Agĕẓăt iman-năwăn dăɣ-ălɣulam n-Ăṭṭăwrăt, ĕjraẓnăt-asăn timukal dăɣ-isĕlsa ăhobătnen, ijraẓ-asăn ad-hasăn-titwĕjjin isofan dăɣ-tišarriten,
41012039	ărhan tisăqqima-ti ănnuflăynen dăɣ-ihănan n-ăddin wi n-kăl-Ălyăhud d-atwĕsĕmɣar dăɣ-imjora,
41012040	tihăɣăn a-wa ihăn ifassăn n-tinuḍăfen, a-s ija a-wen, hărkuk tumadăn i-ad-tăn-in-ĕjrăhăn ăddinăt; ilkam dăɣ-săn ăššăreɣa sĕmmăn."
41012041	Ăqqiima Ɣisa dăɣ-ehăn n-ămudd wa măqqărăn dat-ĕssĕndoqq wa dăɣ-titwĕjjinăt tikutawen, ikyad dăɣ-ĕmmĕk wa s-dăɣ-s săns tamĕtte aẓrĕf. Tĕjjarăn dăɣ-s kăl-ehăre ăẓrĕf ăjjeen;
41012042	tosă-dd tănuḍăft lăqqĕwăt, tăstărăkkăt dăɣ-ĕssĕndoqq sănatăt tămmaten ĕbḍanen.
41012043	Iɣră-dd Ɣisa inĕṭṭulab-net s-iman-net, inn'-asăn: "Ăsidătteɣ-awăn a-s tănuḍăft-ta-dăɣ n-talăqqe, tojăr ăddinăt iket-năsăn ihuk,
41012044	făl-a-s iket-năsăn, a-wa s-ăssakăyăn s-wăr-ămɣatărăn a ĕkfăn, a-s ija a-wen ĕnta, a-wa tĕṭṭăf i-tămudre-net iket-net a tĕkfa."
41013001	Izjăr-dd Ɣisa ehăn n-ămudd wa măqqărăn ɣas, inn'-as iyyăn dăɣ-inĕṭṭulab-net "Ălɣalim, ĕnhĕy ɣas tihun-ti-dăɣ ăhuskătnen, tihusay n-ehăn!"
41013002	Inn'-as Ɣisa: "Wădden hannăyăd-t ehăn-wa-dăɣ măqqărăn ăhusken? Wăr mad-dăɣ-s dd-tăqqayĕm tăhunt tiyyăt warăt tamidit-net, ad-ăttăɣtăɣ iket-dăɣ-net."
41013003	Ăqqiima Ɣisa ḍarăt-a-wen făll-taḍaɣt ta tăssidwălăt ihĕškan wi n-ĕzzăytun, ikyad dăɣ-ehăn n-ămudd wa măqqăran, issĕstăn-t Bĕṭrus d-Yaqub d-Exya d-Idris dăɣ-takše,
41013004	ĕnnăn-as: "Lăɣăt-anăɣ ĕmme d-mad-ăj a-wa s-tĕnned? Ǝkkĕs-anăɣ dăɣ-taɣdărt n-išmal wi s-mad-nĕlmĕd a-s sămdo n-hărăt iket-net, iwwăḍ-dd?"
41013005	Ăwwežăb-asăn Ɣisa, inn'-asăn: "He kăwăneḍ, ăjăt ĕnniyăt, wăr kăwăn-išăšket ăwadĕm,
41013006	ad-dd-asĕn ăddinăt ăjjootnen făll-isĕm-in, ănn hak iyyăn dăɣ-săn: 'Năkk a-s Ălmasex', šiškĕn s-a-wen-dăɣ ăddinăt ăjjootnen.
41013007	Ad-tĕslĕm i-isălan n-imjărăn d-măhewĕl n-imjărăn, wăr tăxwelăm ed ilzam ad-ăj a-wen măšan, sămdo n-ăddunya ĕnta, wăr-ija hărwa.
41013008	Ad-tĕknĕs tawset tamidit-net, iknĕs ĕddĕwĕl amidi-net, ăj laẓ, iškĕḍkĕḍ ăkall dăɣ-idăggan ăjjootnen, sănto n-tămĕddawt n-ăddunya ɣas a-wa, olăh d-sănto n-tiẓẓurt n-tamăḍt jarrăwăt eɣăf-net.
41013009	Măšan, ăjăt ĕnniyăt i-iman-năwăn: ad-hawăn-aškĕn ăddinăt s-ĕlxĕkum, ĕjĕn dăɣ-wăn tiwit dăɣ-ihănan n-ăddin wi n-kăl-Ălyăhud; sĕbdĕdăn-kăwăn dat-gĕfărăn d-imănokalăn, dăɣ-ăddimmăt n-isĕm-in wa kăwăn-iwarăn; umas a-wen ĕssĕbab făl tămoosăm tijuhawen-in data-săn,
41013010	i-ad-ĕslĕnăt tiwsaten iket-dăɣ-năsnăt i-isălan n-Ălĕnžil tĕzzar.
41013011	Afăl kăwăn-ăstărmăsăn ăddinăt, wăr tăšăwwašăt dăɣ-isălan n-a-wa mad-tĕnnĕm, ăjăt măjrăd wa kăwăn-e-itwĕkfĕn ăssaɣăt-wen-dăɣ ed wădden kăwăneḍ a maden-ămmăjrăd, Unfas Šăddijăn a he-ijĕn dăɣ-imawăn-năwăn a-wa s-lăm s-tĕnna-net.
41013012	Išilan-en, ad-isĕttărmĕs ăwadĕm ă/n/na-s i-ad-ămmăt kĕrĕf, isĕttărmĕs abba rure-s, ănnăbdădăn aratăn d-imărawăn-năsăn, ĕjĕn iman n-imărawăn-năsăn;
41013013	ad-dăr-wăn akĕḍăn ăddinăt iket-năsăn, dăɣ-ăddimmăt n-isĕm-in wa kăwăn-iwarăn, măšan ere wa ihălăn iman-net, ăkoyăd dăɣ-alkum-hahi har ašăl wa d-imda a-wen-dăɣ iket-net, ad-iɣlĕs.
41013014	Afăl tĕnhăyăm ănabxas wa n-emĕkkărekăḍ hăr ăqqima dăɣ-edăgg wa s-wăr-ila s-ad-dăɣ-s ăqqayĕm, ăwadĕm wa iɣarrăn isălan-wi-dăɣ, ijrăhet ălmăɣna-năsăn! Wi irmăs a-wen-dăɣ ĕzzaɣăn teje ta n-Ălyăhudĕyăt, jawăḍnet dăɣ-azzal s-ašrut wa n-iḍaɣăn,
41013015	wa iwărăn afălla n-ehăn, wăr dd-itĕzĕbbutet i-ad-iḍkĕl a has-ihan ammas n-ehăn,
41013016	wa ihăn išĕkraš, wăr dd-ităqqălet ḍara-s i-ad-iḍkĕl asălso-net.
41013017	Timĕskay tiḍeḍen-ti mad-ărmĕsăn išilan-win-dăɣ lanăt ĕnniyăt meɣ siḍuḍnăt.
41013018	Ǝttărăt dăɣ-Măssinăɣ ad-wăr-itĕmzĕyyit ajiwĕḍ-năwăn d-ăzzăman wa n-tajrĕst
41013019	ed išilan-en-dăɣ, ad-ăj ălɣizabăt ăssuksăḍăn s-ad-dd-ixlăk Măssinăɣ ăddunya-dăɣ, wăr kăla ătiwănhăy šund ĕnta făll-ărori n-ăkall, ad-tĕmdĕw ăddunya daɣ, wăr-ilkem ad-ija a dăr-s olăhăn.
41013020	Afăl wăr-ifneẓ Emăli dăɣ-tăqqăn n-tisnant ta hăt išilan-win-dăɣ, wăr-iɣĕllĕs wăl' ăgg-adĕm iyyăn ɣas; măšan, ad-išĕkšĕl Măssinăɣ tăqqăn n-tiẓẓurt-ten-dăɣ, dăɣ-tĕssĕba n-ăddinăt wi ăsnăfrăn i-ĕlɣĕllas.
41013021	Ăzzăman-en, afăl hawăn-inna ăwadĕm: 'Ǝnhĕywăt-ak, Ălmasex, ĕnta da!' meɣ 'Ǝnhĕywăt-ak, ĕnta den!' wăr t-tĕflesăm.
41013022	Ad-dd-asĕn ălmasexăn n-bahu d-ănnăbităn n-bahu, ĕjĕn ijităn ăssuksăḍnen d-tišušab, šiškĕn ĕnnăr ămmukkăn a-wen wăla ăddinăt wi ăsnăfrăn Măssinăɣ.
41013023	He kăwăneḍ! Ăjăt ĕnniyăt i-iman-năwăn, ĕkkasăɣ-kăwăn dăɣ-taɣdărt hărwa wăr jen hărătăn-win-dăɣ."
41013024	"Ḍarăt tisnant ta madăt-tăj dăɣ-išilan-win-dăɣ, 'ad-ĕlsĕnăt tihay tăfukt, iba tĕmĕlle n-ewăr,
41013025	ĕtrĕkken-dd etran dăɣ-išĕnnawăn, ĕnhĕynĕhĕyăn imĕṣṣuha wi hănen išĕnnawăn.'
41013026	Ălwăqq-wen-dăɣ, ad-e-itwĕnhĕy Ăgg-ăgg-adĕm, imal-dd, inay tijărăken, tĕlkam-as tărna-net d-ălxurmăt-net.
41013027	Dihen, ad-išĕmmišĕl ănjălosăn-net, sĕdĕwĕn-dd săr-s dăɣ-tisdas iket-năsnăt e d t-illăm ere ăsinăfrăn Măssinăɣ dăɣ-e-d t-tĕllăm tamdujt făll-ărori n-ăkall hakd-dăɣ dăɣ-išĕnnawăn."
41013028	"Sĕjrăhăt ɣas ĕmmĕk wa s-idaggăl ašar: wădden e-d t-tĕnhăyăm a-s dd-inšăr har lămmeḍăn ifărketăn-net, ad-tĕnnĕm, os'-anăɣ ewelăn.
41013029	Ǝmmĕk-wen-dăɣ daɣ a-s afăl tĕnhăyăm hărătăn-win-dăɣ s-hawăn-ĕnneɣ har ĕqqălăn iji, adiš ĕlmĕdăt a-s Ăgg-ăgg-adĕm, ohăẓ-dd uɣĕl-net, os'-iwăn făw.
41013030	Ăsidătteɣ-awăn a-s, wăr-e takĕy ĕzzurĕyăt-ta-dăɣ wăr jen hărătăn-win-dăɣ s-hawăn-ĕnneɣ iket-dăɣ-năsăn.
41013031	Ojăr tărăɣse ija ad-ib' išĕnnawăn d-ăkall, uhĕn ad-iba tĕnna-nin.
41013032	Dăɣ-isălan n-ašăl meɣ ăssaɣăt wa dăɣ-mad-ĕjĕn hărătăn-win-dăɣ, wăr t-illa ere t-issanăn; wăr t-ĕssenăn ănjălosăn wi hănen išĕnnawăn wăla Ăgg-ăgg-adĕm; Abba ɣas, a t-issanăn.
41013033	He kăwăneḍ! Ɣaymăt tokayăm ed wăr tĕssenăm ăssaɣăt s-dd-e-ass.
41013034	A-wa madăn-ăj, olăh d-ăhalĕs iɣarrăn asikĕl. Ăssawăḍ tekle ɣas, issĕḍmăn ehăn-net dăɣ-inaxdimăn-net; ăsmătăr hak iyyăn dăɣ-săn d-a-wa s-ila s-ad-t-ăj. Inna i-wa iɣlăfăn emm-n-ehăn, ăqqaymet okay.
41013035	A-wen-dăɣ a făl, ɣaymăt tokayăm ed, wăr tĕssenăm ăssaɣăt s-dd-e-ass măssi-s n-ehăn, almĕẓ meɣ tišrayăt n-ehăḍ meɣ ăɣora meɣ tifawt.
41013036	Uksaḍăt ad-dd-ass wăr jem făll-a-wen, iɣdăr-kăwăn-dd tĕṭṭasăm.
41013037	A-wa hawăn-janneɣ, janneɣ-t daɣ i-ăddinăt iket-năsăn, ɣaymăt tokayăm."
41014001	Ăqqiimăn-in ĕssin išilan i-ămudd wa n-Faṣka-i dăɣ-tamăkšanăt tijĕlwen ti wăr ha tăẓẓa. Tattărăn imănokalăn n-kăl-tikutawen ĕmmĕk s-ĕssăɣdărăn Ɣisa, ĕjĕn iman-net măšan,
41014002	ĕnnăn, wăr-ufa ad-ăj a-wen dăɣ-ašăl wa n-ămudd, i-ad-wăr tĕjj tamdĕrwayt dăɣ-tamĕtte.
41014003	Ašăl iyyăn d-ămijarăt Ɣisa i-Simyon wa s-kăla t-ijrăw jĕri izzăɣăn tadăbayt ta n-Bitanya, itamănsaw dihen-dăɣ, a-s t-dd-tosa tamăḍt tăwwayăt butĕl iknan dăɣ-tăhunt măllăt, han aḍutăn lanen ălqim wăr-iqqer hărăt. Tosă-dd ɣas, tărẓa emm n-butĕl wa tăwwăy, ad-sănɣal aḍutăn wi t-hănen făll-eɣăf n-Ɣisa.
41014004	Ǝnhăyăn ăddinăt-wi dăr-ăniɣăyma a-wen, wăr hasăn-ijreẓ, ăhnăffen dăɣ-iman-năsăn, ad-jannen: "Mafăl baxxăsăn aḍutăn-wi-dăɣ,
41014005	wădden ăddooben ad-hin-ĕnšĕn kăraḍăt timaḍ n-ărriyal n-aẓrĕf ămoosnen takute i-tilăqqiwen." Oḍănăn ya aḍkăr i-tamăḍt-ten-dăɣ.
41014006	Inn'-asăn Ɣisa: "Ăkfăt-tăt ălɣafyăt, mafăl has-naxxăsăm iman? Tihusay n-hărăt tĕj'-ahi-t!
41014007	Tilăqqiwen ya, ĕllanăt ɣur-wăn hărkuk, ălwăqq s-tărhăm-dăɣ, tăddoobem ad-hasnăt-tĕjĕm ălxer măšan, năkk, ilkam ad-kăwăn-ăflăɣ.
41014008	Tamăḍt-i-dăɣ, tĕja a-wa tăddoobăt, tĕššĕswăr-dd i-ăddinăt dăɣ-isălan n-ĕmukĕn n-tafĕkka-nin i-aẓĕkka.
41014009	Ăsidătteɣ-awăn a-s edăgg dăɣ-ătwăxṭăbăn isălan n-Ălĕnžil, dăɣ-ăddunya-ta-dăɣ, ad-dăɣ-s ĕtwĕsuɣĕlăn isălan n-a-wa ja i-ad-tăt-kittĕwăn ăddinăt."
41014010	Inkăr Yăhudĕs Isxaryut wa n-iyyăn dăɣ-inĕṭṭulab wi n-măraw d-ĕssin, ikk' imănokalăn n-kăl-tikutawen i-ad-hasăn-isăɣdăr Ɣisa, ărmĕsăn-t.
41014011	Ăsdăwen-tăn isălan wi dd-iwwăy, jăn-as ărkăwăl n-ad-t-ĕkfĕn aẓrĕf. Ad-itammăɣ Yăhudĕs ɣur-ălwăqq-wen-dăɣ i-tašlĕlt s-hasăn-t-ăstărmăs.
41014012	Ašăl wa ăzzarăn n-ămudd dăɣ-tamăkšanăt tijĕlwen-ti wăr tĕha tăẓẓa, ălwăqq wa d-ɣarrăsăn ăddinăt i-taɣsiwen ti n-Faṣka, ĕnnăn inĕṭṭulab i-Ɣisa: "Ǝndek diha d-tărhed ad-nĕsĕssikĕy imĕnsiwăn n-ămudd wa n-Faṣka?"
41014013	Ăsmašăl ĕssin dăɣ-săn s-aɣrĕm, inn'-asăn: "Ǝjjĕšăt aɣrĕm, ad-dăr-wăn immuqqĕs ăhalĕs ăwwayăn iddid n-aman, ĕlkĕmăt-as
41014014	s-ehăn wa mad-ijjĕš, tĕnnĕm i-măssi-s n-ehăn-en: 'Inn'-ak ălɣalim, sĕkĕn-anăɣ edăgg dăɣ-ehăn-năk wa dăɣ-mad-sĕssikĕyăɣ ămudd wa n-Faṣka năkk d-inĕṭṭulab-in.'
41014015	Ad-kăwăn-isĕkĕn soro n-ehăn-net ih' ehăn hĕrĕwăn, šăddiijăn dăɣ-ămmuujnen isĕftaɣ, dihen-dăɣ ad-mad-nĕsĕssikĕy ămudd."
41014016	Ǝglăn inĕṭṭulab, ĕjjăšăn aɣrĕm, ĕnhăyăn hărătăn s-ĕmmĕk-wa-dăɣ s-hasăn-tăn-innă, ad-simĕjnun imĕnsiwăn wi n-Faṣka.
41014017	Ij' ehăḍ ɣas, osă-dd Ɣisa ăddeew d-inĕṭṭulab-net wi n-măraw d-ĕssin.
41014018	Tamănsawăn dihen-dăɣ a-s hasăn-inna: "Ăsidătteɣ-awăn a-s iyyăn dăɣ-wăn dăr-i oharăn ămăra-dăɣ a hi-madăn-isĕssăɣdăr."
41014019	Ǝkmăn-tăn iman-năsăn a-s hasăn-innă a-wen-dăɣ, ad-has-jannen s-iyyăn-iyyăn: "Ajăn năkk?"
41014020	Inn'-asăn: "Ǝnneɣ: iyyăn dăɣ-wăn dăr-i ănimăjjăn ăfuss dăɣ-ăkoss a hi-madăn-isĕssăɣdăr.
41014021	Tidĕt-dăɣ a-s Ăgg-ăgg-adĕm, ad-t-iba, ed a-wen-dăɣ a ĕnnăn ĕlkĕttabăn n-Măssinăɣ dăɣ-isălan-net măšan, amăskoy ăwadĕm wa t-madăn-isĕssăɣdăr! Ăwadĕm-en, iššăm-as-in ad-wăr dd-ijješ ăddunya făw."
41014022	Tattăn dihen-dăɣ a-s iḍkăl Ɣisa tajĕlla, ămmoy i-Măssinăɣ tĕzzar, ăẓun-asăn-tăt, inn'-asăn: "Uhĕnăt, a-wa taɣĕssa-nin."
41014023	Iḍkăl ḍarăt-a-wen kara han aman n-lăɣnăb, ăxxiimmărnen, ămmoy i-Măssinăɣ tĕzzar, ikf'-asăn-t iket-dăɣ-năsăn, ĕswăn dăɣ-s.
41014024	Inn'-asăn: "A-wa ašni-nin wa ămoosăn ărkăwăl n-tassaɣt ta tăynayăt d-Măssinăɣ, ašni-nin, ad-inɣĕl dăɣ-tĕssĕba n-ăddinăt ăjjootnen.
41014025	Ăsidătteɣ-awăn a-s ăbas ilkam ad-ĕsweɣ a dd-ijmaḍăn ara n-lăɣnăb hundăɣ har ašăl wa d-mad-ăswăɣ wa ăynayăn dăɣ-Tĕmmĕnĕya n-Măssinăɣ."
41014026	Ăwwăy Ɣisa d-inĕṭṭulab-net isuhaɣ n-tĕmmal n-Măssinăɣ dd-ĕzjarnen ĕlkĕttab wa n-Ăẓẓăbur, ĕglăn ḍarăt-a-wen, ĕkkăn taḍaɣt ta tăssidwălăt ihĕškan wi n-ĕzzăytun.
41014027	Inn'-asăn ḍarăt-a-wen: "Ad-tăqqĕlăm ḍar'-i iket-dăɣ-năwăn ed iktab dăɣ-ĕlkĕttab n-Măssinăɣ a-s: 'Ad-ĕwĕtăɣ amăḍan, iba-t, ămmăhašnăt tihatten iket-năsnăt.'
41014028	Afăl dd-ĕnkărăɣ jer-inĕmmuttan, ad-hawăn-izarăɣ s-teje ta n-Galila."
41014029	Iggăd-dd Bĕṭrus, inn'-as: "Kud-irha ĕkkuddĕlăn-kăy imidiwăn-in iket-năsăn, năkk iman-in, wăr kăy-mad-ĕkkuddĕlăɣ."
41014030	Inn'-as Ɣisa: "Ăsidătteɣ-ak a-s ehăḍ-i-dăɣ, a-s-e-ăj ekăz ĕssin iɣoran, tăkkuddălăd-ahi har kăraḍ ihăndăggan."
41014031	Ibbărăḍ Bĕṭrus, innă daɣ: "Năkk ɣas, kud-dăɣ tamăttant a tihrăɣ dăr-k, wăr kăy-mad-ĕkkuddĕlăɣ." Abăraj-wen-dăɣ ija Bĕṭrus, a jăn imidiwăn-net.
41014032	Ăddew dăr-săn Ɣisa ḍarăt-a-wen s-ašĕkrĕš iyyăn iknan asĕdwal n-ihĕškan s-isĕm-net Žătsămmani. Ǝwwăḍăn-in ɣas, inn'-asăn: "Ɣaymăt, tăqqĕlăm-ahi diha-dăɣ har ĕdĕlăɣ Măssinăɣ."
41014033	Iššĕnkăš-in fălla-săn, ăddeew d-Bĕṭrus d-Yaqub d-Exya; ɣur-ăssaɣăt-wen-dăɣ ad-t-ĕssĕntăn iman-net tĕkma, ixwăl.
41014034	Inn'-asăn: "Ărɣan iman-in, ărɣan har išwar hi-ăba; wăr tĕṭṭesăm, ɣaymăt ɣur-i, wăr hanăɣ-ilăqqădet eḍĕs."
41014035	Iššĕnkăš-in daɣ fălla-săn a ĕnḍărrăn, irkăɣ, ad-itĕddal Măssinăɣ, ijanna: "Kunta ămmuukkăn a-wen-dăɣ, ajĕjet-ahi ăssaɣăt-i-dăɣ."
41014036	Innă daɣ dăɣ-tittar-net: "Abba-nin, wăr t-illa a-s wădden tăddoobed-t, sĕssijĕj-ahi tisnant-ta-dăɣ, măšan hakd a-wen-dăɣ, ăjet erhet wa-năk wădden wa-nin."
41014037	Iqqăl-tăn-dd Ɣisa, ogăẓ-tăn-dd ĕṭṭasăn, issĕnkăr Bĕṭrus, inn'-as: "Simyon, kăyy tĕṭṭasăd? Adiš, indăr-ak wăla-dăɣ ad-tĕjĕd ăssaɣăt iyyăn tokayăd,
41014038	ăyyăt fălla-wăn eḍĕs, ĕdĕlăt Măssinăɣ i-ad-kăwăn-agĕẓ dăɣ-tănḍărbaten n-Iblis; ăgg-adĕm, tidĕt-dăɣ a-s ăsidărhăn amišĕl n-a ăjjeen ăhuusken măšan, igdal-as iba n-ăṣṣahăt n-tumast-net amišĕl n-a-wa irha."
41014039	Olăs daɣ ašĕnkĕš fălla-săn, ad-itĕddal Măssinăɣ s-ĕmmĕk-wĕnnin-dăɣ s-t-idăl s-tizarăt.
41014040	Olăs-tăn-dd uɣĕl, ogăẓ-tăn-dd, ij'-asăn eḍĕs alăɣad wa-dăɣ făl hasăn-indăr wăla ad-arĕn tiṭṭawen-năsăn; issĕnkăr-tăn măšan, ăba-hasăn a hasăn-ĕnnăn a-wa-dăɣ hasăn-ija, ăẓuk n-eḍĕs.
41014041	Ifăl-tăn, ij'-asăn-dd uɣĕl wa s-kăraḍ, inn'-asăn: "Ɣas kăwăneḍ tĕṭṭasăm, sinfum hărwa? Igdăh-awăn; ăssaɣăt wa d-ititwăɣdir Ăgg-ăgg-adĕm, ijjĕš ifassăn n-inăsbăkkaḍăn, osă-dd.
41014042	Ǝnkărăt, ăglăt-anăɣ, os'-iwăn ămaɣdar-in."
41014043	Ămmiijrăd hărwa a-s dd-osa Yăhudĕs, iyyăn dăɣ-inĕṭṭulab-net wi n-măraw d-ĕssin, ăsilăl tamĕtte s-iyyăḍ, ĕšlajăn tikobawen, iyyăḍ ăwwayăn iboriyăn; ăšimašălăn-tăn imănokalăn n-kăl-tikutawen d-ălɣulam n-Ăṭṭăwrăt d-inušămăn n-Iṣrayil.
41014044	Tamĕtte-ten-dăɣ, ij'-as Yăhudĕs wa n-ămaɣdar tamătart dăɣ-has-inna: "Ăhalĕs wa s-hi-tĕnhăyăm har t-osăsăɣ dăɣ-idmarăn-in, ĕnta a-s Ɣisa, ărmĕsăt-t, tĕglĕm dăr-s dăɣ-a-s has-tĕknam iji n-ĕnniyăt."
41014045	Osă-dd Yăhudĕs, oɣăd iman-net s-Ɣisa, inn'-as: "Ălfăqqi!" Osăs-t dăɣ-idmarăn-net.
41014046	Toḍa tamĕtte făll-Ɣisa, tărmăs-t.
41014047	Iggăd-dd iyyăn dăɣ-inĕṭṭulab-net, ilbăy-dd tăkoba-net, iwăt săr-s akli n-ămănokal n-kăl-tikutawen, ištăf-dd săr-s tamĕẓẓujt-net.
41014048	Inna Ɣisa i-tamĕtte: "Ajăn năkk ănaɣtaf a ămoosăɣ a-s hi-dd-takkăm d-tikobawen d-iboriyăn i-ad-hi-tărmĕsăm?
41014049	Wădden hak ašăl ĕlleɣ-t jere-wăn, saɣreɣ dăɣ-ehăn n-ămudd wa măqqărăn, mafăl wăr hi dăɣ-s tărmesăm? Ǝlmĕdăt a-s a-wa ijăn ašăl-i-dăɣ, ija i-ad-itbĕt a-wa ĕnnăn ĕlkĕttabăn n-Măssinăɣ dăɣ-isălan-in."
41014050	Ăjewăḍăn inĕṭṭulab iket-năsăn, oyyăn-dd Ɣisa ĕnta ɣas jer-išĕnja-net.
41014051	Ilkăm-as-dd ămawaḍ iyyăn wărăn ilsa ar tasĕjbĕst lămmeḍăt daw-wăr t-illa hărăt, ăkbătten-t-dd ăddinăt ɣas,
41014052	oyy'-asăn-in tasĕjbĕst-net, ošăl wăr ilsa tikĕst.
41014053	Ittĕlwăy Ɣisa s-ămănokal n-kăl-tikutawen-i s-a-s ităjj a-wen-dăɣ, ăžžimmăɣăn ɣur-s kăl-tikutawen d-inušămăn n-Iṣrayil d-ălɣulam n-Ăṭṭăwrăt.
41014054	Tamĕtte-en, ij'-as-dd Bĕṭrus alkum šĕjren har tĕjjăš ammas n-ăɣalla n-ehăn n-ămănokal n-kăl-tikutawen; osă-dd Bĕṭrus, ijjăš ĕnta-dăɣ, iglă ăqqima edes i-gărdităn, ad-itazzăh s-efew.
41014055	A-s ităjj a-wen-dăɣ, tattărăn imănokalăn n-kăl-tikutawen d-kăl-Sinhidrin-i tirĕnen ăššăreɣa ere innăn bahu făll-Ɣisa, siḍĕwĕn-t dăɣ-ăššăreɣa, ăɣtĕsăn-as tamăttant măšan, wăr t-illa uḍlem fălla-s ĕjrawăn.
41014056	Ǝggădăn-dd ăddinăt ăjjootnen, ad-t-saḍlamăn măšan, indăr-asăn ad-ănnăfhămăn făll-bahutăn-năsăn.
41014057	Sawarăn-t iyyăḍ bahu,
41014058	jannen: "nĕsall'-as a-s innă: 'Năkk, ad-ărẓăɣ ehăn n-ămudd wa măqqărăn dăyăn ifassăn n-dăgg-adĕm, sĕbdĕdăɣ-dd dăɣ-kăraḍ išilan i wăr deyăn ifassăn n-ăgg-adĕm dăɣ-edăgg-net' "
41014059	măšan, wăla bahu-wen-dăɣ, indăr-asăn ad-fălla-s ănnăfhămăn.
41014060	Ihă-dd ămănokal n-kăl-tikutawen ibdad dăɣ-ammas n-ălžămaɣăt, innă i-Ɣisa: "Ma tĕnned dăɣ-a-wa fălla-k itawănnen? Măjrăd!"
41014061	Wăr t-illa a has-inna Ɣisa. Issĕstăn-t ămănokal n-kăl-tikutawen daɣ, inn'-as: "Ajăn kăyy a-s Ălmasex wa n-Rure-s n-Wa ibbĕlălăn."
41014062	Inn'-as Ɣisa: "Ămoosăɣ-t; ăssiilmădăɣ-kăy daɣ a-s ɣur-ašăl-i-dăɣ, ad-tĕnhĕyăm Ăgg-ăgg-adĕm, ăqqiima daw-aɣil n-Wa ilăn tărna iket-net, talĕsĕm-t daɣ ahănay, iqqal-dd, ifal-dd išĕnnawăn, inay tijărăken."
41014063	Isl' ămănokal n-kăl-tikutawen i-a-wen ɣas, ijjăš-t ălhăm wa-dăɣ făl irmăs err n-erăswăy-net, ăsɣărrawăt-t făll-iman-net, inna: "Ma nĕtajj i-tijuhawen daɣ?
41014064	Tĕslăm-as iket-năwăn a-s ăskafăr wădden; ma tĕnnăm dăɣ-isălan-net?" Ăswărăn-t uḍlem iket-năsăn, ĕnnăn ănihăjja d-tamăttant.
41014065	Ad-fălla-s situfăn, salsen ekăršăy idĕm-net, sattăɣăn-as, jannen-as: "Lulĕy ya!" Sattăɣăn-as daɣ gărdităn.
41014066	Ăqqiima Bĕṭrus dăɣ-ammas n-ăɣalla-en-dăɣ a-s t-dd tosa tiyyăt dăɣ-tinaxdimen n-ămănokal n-kăl-tikutawen;
41014067	tĕnhăy-t izzah s-efew, tăzjăzz'-e, tĕnn'-as: "Kăyy-dăɣ, kăla tăddewăd d-Ɣisa wa n-Năṣirăt?"
41014068	Ăkkuddăl Bĕṭrus a-wen, inn'-as: "Wăr-ĕjrehăɣ, wăr-ĕssenăɣ a dăɣ-hi-tăssewălăd." Izjăr Bĕṭrus ḍarăt-a-wen, ikk' emm n-ăɣalla ɣas, iwăt ekăz ăɣora.
41014069	Tĕnhăy-t daɣ tănaxdimt tiyyăt, ad-janna i-ăddinăt-wi t-ĕllanen dihen: "Hannăyăm-t ăhalĕs-wa-dăɣ, iyyăn dăɣ-săn."
41014070	Olăs daɣ Bĕṭrus akuddĕl n-a-wen. A ĕnḍărrăn ḍarăt-a-wen, ĕnnăn-as ăddinăt ĕbdadnen dihen: "Ijmaḍ-t ăššăk a-s iyyăn dăɣ-săn a tămoosăd ed kăyy-dăɣ, Galila a kăy-lăt."
41014071	Ad-hasăn-ităhhaḍ, ilaqqăn iman-net siha d-siha, ijann'-asăn: "Ăhalĕs wa s-hi-jănnem, wăr t-ĕzzeyăɣ."
41014072	Diha-dăɣ d-innă a-wen-dăɣ ad-iwăt ekăz ăɣora wa s-ĕssin. Iktă-dd Bĕṭrus măjrăd wa s-kăla has-t-ija Ɣisa a-s has-innă: "Wăr mad-iwĕt ekăz ĕssin iɣoran wăr tĕnned har kăraḍ ihăndăggan, wăr hi-tĕzzeyăd." Izjăr, ad-ihall.
41015001	Hărwa emăɣăr ad-ănmănhăyăn kăl-tikutawen d-inušămăn n-Iṣrayil d-ălɣulam n-Ăṭṭăwrăt d-kăl-Sinhidrin-i tirĕnen ăššăreɣa; jăn tišĕm dăɣ-Ɣisa tĕzzar, ĕlwăyăn-t s-Bilatĕs.
41015002	Inhăy-t Bilatĕs ɣas, issĕstăn-t, inn'-as: "Ak, kăyy a-s ămănokal n-kăl-Ălyăhud meɣ?" Inn'-as Ɣisa: "Kăyy iman-năk, tĕnned-tăn."
41015003	Ad-t-sawarăn uḍlemăn ăjjootnen.
41015004	Issĕstăn-t Bilatĕs daɣ, inn'-as: "Ǝnhĕy ɣas a-wa fălla-k itawănnen? Ma tĕnned kăyy iman-năk?"
41015005	Wăr t-illa a has-inna Ɣisa har iqqăn asusĕm-net eɣăf n-Bilatĕs.
41015006	Ăzzăman-en, hak ămudd n-Faṣka, ăsiwăyy'-in gĕfăr u-takărmut wa dăɣ-s tĕttăr tamĕtte.
41015007	A-s ităjj a-wen, ih' ăhalĕs s-isĕm-net Bărɣăbbas takărmut ĕnta d-imidiwăn-net s-kăla dd-ĕssĕnkărăn tamĕtte har jăn iman n-ăwadĕm dăɣ-a-wen-dăɣ.
41015008	Tĕnkăr tamĕtte iket-net ad-tattăr dăɣ-Bilatĕs a-wa s-izzăy ad-hasăn-t-ăj.
41015009	Inn'-asăn: "Ak ajăn tărham ad-hawăn-in-ăyyăɣ ămănokal n-kăl-Ălyăhud?"
41015010	Issan Bilatĕs a-s tĕmɣăre n-tismiten n-imănokalăn n-kăl-tikutawen a făl ăstărmăsăn Ɣisa.
41015011	Ǝntăjăn-dd tamĕtte s-Bilatĕs i-ad-hasăn-dd-isĕwwĕyy Bărɣăbbas.
41015012	Olăs daɣ Bilatĕs, inn'-asăn: "Ma s-tărham ad-t-ăjăɣ i-wa s-itawănna ămănokal n-kăl-Ălyăhud?"
41015013	Olăsăn eɣări, jannen: "Itwăṣlĕbet făll-tajĕttewt."
41015014	Inn'-asăn Bilatĕs: "Mafăl, ma iɣšăd t-ăsiinăhăjjăn d-tamăttant?" Ăsɣăyyăn dăɣ-išĕnnawăn: "Itwĕṣlĕbet făll-tajĕttewt."
41015015	Ăssof Bilatĕs alkum i-erhet-năsăn, ăswăyy'-asăn-in Bărɣăbbas, ăswăjja tiwit s-ebărtăk dăɣ-Ɣisa tĕzzar, ikf'-asăn-t i-ad-itwăṣlĕb.
41015016	Ǝlwăyăn ĕssărdusa wi n-gĕfăr Ɣisa s-ammas n-ehăn wa dăɣ-iɣattăs ăššăreɣa, iɣlăyɣălăy-t-dd dihen ejhăn n-ĕssărdusa imdan,
41015017	ĕssĕlsăn-t anăkăbba šăggăɣăn, jăn-as ălmăt, korona, a-wen, takĕnbut šund ta n-imănokalăn, tĕẓat dăɣ-isĕnnanăn,
41015018	ad-has-tajjăn isofan, jannen-as: "Ămănokal n-kăl-Ălyăhud, nĕj'-ak gărdĕbu."
41015019	Hakkăn-t tiwit s-tăborit făll-eɣăf, situfăn fălla-s, rakkăɣăn data-s, ălmăt ɣabbădăn-t.
41015020	Ǝssĕgdăhăn dăɣ-tekăškăšt ta tăn-tĕšlăt ɣas, ĕkkăsăn-dd fălla-s anăkabba-wĕnnin šăggăɣăn, ăssoɣălăn-as isĕlsa-net tĕzzar, ĕzjărăn dăr-s aɣrĕm s-edăgg wa-dăɣ ila s-ad-dăɣ-s itwĕṣlĕb făll-tajĕttewt.
41015021	Ǝglan dăr-s a-s ămmoqqăsăn d-Simyon wa n-tadăbayt ta n-Qĕrwan n-abba n-Ălxaḍer d-Rĕffus, ifal-dd išĕkraš; ăšhăššălăn-t alĕnji n-tajĕttewt ta făll-mad-itwăṣlĕb Ɣisa.
41015022	Ăwwăyăn Ɣisa s-edăgg wa s-itawănna Gălgota, a-wen, ălmăɣna-net: "Edăgg wa n-akărkor."
41015023	Ǝssărtăyăn-as-dd dihen asmĕd d-asăfar iyyăn ifannăẓăn tisnant dăɣ-taɣĕssa n-ăwadĕm măšan, unjăy isw'-e.
41015024	Ǝṣlăbăn-t ĕssărdusa făll-tajĕttewt ɣas, jăn tisăɣeren i-ad-uẓanăn isĕlsa-net jer-iman-năsăn, ĕlmĕdăn ĕndek a-wa he-ikrĕš hak iyyăn dăɣ-săn.
41015025	Agdĕlset a-s t-ĕṣlăbăn făll-tajĕttewt, ɣur-ăssaɣăt wa s-tĕẓẓa.
41015026	Ǝttĕytăyăn ăllox jĕnnĕj-s i-ad-ĕlmĕdăn ăddinăt ăddălil wa săr-s dd-orăwăn tamăttant; ăllox-en, iktab fălla-s: "A|sc-WA ĂMĂNOKAL N-|dK|scĂL-|dĂ|scLYĂHUD|d".|r
41015027	Ašăl-en, ămizăyyen ĕssin inaɣtafăn atwĕṣlĕb d-Ɣisa; ătwăṣlăb iyyăn daw-aɣil-net, ătwăṣlăb wa iyyăḍăn daw-tăšalje-net.
41015028	A-wen-dăɣ jăn i-Ɣisa a-s ĕnnăn ĕlkĕttabăn n-Măssinăɣ ad-ăj făl-a-s, iktab a-s: "Ad-iḍan dăɣ-imĕddăɣwa."
41015029	Iqqăl Ɣisa tekăškăšt i-ăddinăt-wi tikĕynen, gaggărăn-t, siwliwilăn iɣăfawăn-năsăn, jannen-as: "Ǝyyaa, kăyy wădden tĕnned tăddobed terăẓẓe n-ehăn n-ămudd wa măqqărăn, talĕsăd-t edey dăɣ-kăraḍ išilan,
41015030	ĕɣlĕs ya iman-năk ămăra, tĕzzĕbbud-dd tajĕttewt!"
41015031	Jăn-t daɣ imănokalăn n-kăl-tikutawen d-ălɣulam n-Ăṭṭăwrăt tekăškăšt, tinmĕnnin: "Ǝnta-i iɣlăsăn ăddinăt wi iyyăḍnen, indar-as ămăra ad-iɣlĕs iman-net.
41015032	Kunta ĕnta a-s Ălmasex wa n-ămănokal n-Iṣrayil, izzubbĕtet-dd tajĕttewt, ad-t-nĕnhĕy, namĕn săr-s." Jăn-t wi ătwăṣlăbnen edes-has tekăškăšt, ad-t-gaggărăn ĕntăneḍ-dăɣ.
41015033	Ǝlsănăt tihay ărori n-ăkall iket-dăɣ-net wa-dăɣ n-tarăhut hundăɣ har tezzar.
41015034	Tĕja tezzar ɣas, ăsɣărăt Ɣisa s-ăṣṣahăt, innă: "|iYă/l/loy, Yă/l/loy,|d |r |ilama săbăxtani?|d" |r A-wen ălmăɣna-net: "Măssi-ɣ Măssinăɣ, Măssi-ɣ Măssinăɣ, mafăl hi-tiyyĕd d-iman-in dăɣ-tisnant-ta-dăɣ?"
41015035	Ǝslăn-as ăddinăt ĕbdadnen dihen, wăr-ĕfhemăn a-wa ijănna ɣas, ad-jannen: "Săjdăt-as, ănnăbi Ɣĕli a iɣarr."
41015036	Ošăl-dd săr-s iyyăn dăɣ-săn, issĕlmăɣ tăḍuft tĕttalăt făll-ăbori dăɣ-bĕnegăr, iẓẓăl-as-tăt i-ad-tăt-isumĕm, infĕw-t a-wen dăɣ-fad, ihakk-as-tăt dihen-dăɣ, ijanna: "Ad-nĕnhĕy ya kunta ad-t-dd-ass ănnăbi Ɣĕli, izĕzzubbĕt-t-dd tajĕttewt."
41015037	Ăsɣărăt Ɣisa s-ăṣṣahăt ḍarăt-a-wen, ĕjmăḍăn-t iman.
41015038	Iqqărrawăt ălwăqq-wen-dăɣ ărido wa ibḍăn dăɣ-ehăn n-ămudd wa măqqărăn, edăgg wa šăddijăn d-edăgg wa iknăn tĕšĕdje dăɣ-ammas, wa-dăɣ n-afălla-net har ider-net.
41015039	Inhăy kăbtăn iyyăn iswaḍăn dăɣ-Ɣisa a-s t-ijmăḍ unfas a-wen ɣas, innă: "Tidĕt-dăɣ a-s ăhalĕs-i-dăɣ, Rure-s n-Măssinăɣ."
41015040	Ǝbdadnăt daɣ dihen tiḍeḍen tiyyăḍ dăɣ-ijĕj, ĕkyadnăt dăɣ-a-wa ijăn. Tiḍeḍen-en, h'-enăt Măryăma ta n-Mulăždalĕyăt, Măryăma ta n-ma-s n-Yaqub wa ĕnḍărrăn d-Yusĕf d-tiyyăt s-isĕm-net Sălma.
41015041	Ǝntănăteḍ-en-dăɣ ad-dd-ăddewnen d-Ɣisa, wa-dăɣ n-Galila, ĕdhalnăt-t s-a-wa ĕṭṭăfnăt har ĕntănăteḍ-da-dăɣ; ĕbdadnăt daɣ edes-hasnăt tiyyăḍ ăjjootnen dd-ăddeewnen d-Ɣisa a-s dd-ikka Yărussălam.
41015042	Tokăy takkăṣt n-ašăl wa n-ĕlžĕmĕt, sadaw tamĕtte i-ašăl wa n-ĕssĕbĕt-i n-tăsonfat,
41015043	osă-dd Yusĕf wa n-Arimata, ăhalĕs ătiwăsămɣărăn dăɣ-inušămăn n-Iṣrayil, ijar ăṭṭăma n-a-s tĕlkam Tĕmmĕnĕya n-Măssinăɣ. Ǝnta-en-dăɣ a ihălăn tikawt n-Bilatĕs, ittăr dăɣ-s tafĕkka n-Ɣisa.
41015044	Tofa tăkunt n-armuḍ n-tamăttant n-Ɣisa Bilatĕs, issăɣră-dd kăbtăn iyyăn i-ad-t-isĕstĕn d-a-s tădduuttăt tamăttant-net meɣ?
41015045	Ijă dăɣ-s kăbtăn-en isălan n-a-s ăba-t ɣas, issărrăx-as aḍkul n-tafĕkka-net.
41015046	Iglă Yusĕf, ižžĕnsă-dd tefit, ikkăs-dd tafĕkka n-Ɣisa făll-tajĕttewt, ij'-et dăɣ-tefit tĕzzar, issĕns'-et dăɣ-aẓĕkka iɣašăn dăɣ-esăwăl; ăsɣărănɣarăt ḍarăt-a-wen tăhunt măqqoorăt, ăṭṭubbăt săr-s emm n-aẓĕkka.
41015047	Tăjjĕyha Măryăma ta n-Mulăždalĕyăt d-Măryăma ta n-ma-s n-Yusĕf i-a-wen-dăɣ iket-net, ĕknănăt asĕbbuyĕn n-edăgg wa dăɣ-iẓka Ɣisa tĕzzar, ĕglănăt.
41016001	Okăy ĕssĕbĕt-i n-ašăl wa n-tăsonfat ɣas, tĕžžĕnšă-dd Măryăma ta n-Mulăždalĕyăt d-Măryăma ta n-ma-s n-Yaqub d-Sălma ĕlɣĕnfărăn i-ad-ĕšwĕynăt săr-săn tafĕkka n-Ɣisa.
41016002	Tifawt n-ălxad-i n-ašăl wa ăzzarăn dăɣ-ĕssĕboɣ, ɣur-ajmuḍ n-tăfukt, ĕkkănăt aẓĕkka.
41016003	Ǝglanăt, tinmĕnninăt jer-iman-năsnăt: "Năkkănăteḍ-i-dăɣ, mi hanăɣ-e-ikkĕsĕn tăhunt ta măqqărăt tĕhărăt emm n-aẓĕkka?"
41016004	Ǝwwăḍnăt-in ɣas, ĕkyădnăt, ĕnhăynăt a-s tăhunt-tĕnnin măqqărăt, tăɣirarăd-in.
41016005	Ǝjjăšnăt ammas n-aẓĕkka, ĕnhăynăt ămawaḍ ilsan emăls măllăn, ăqqiima daw-aɣil-năsnăt, tărtăy-asnăt tarĕmmeɣt d-tăqqăn n-eɣăf.
41016006	Măšan, inn'-asnăt ămawaḍ: "Wăr tăqqănnet iɣăfawăn-năkmăt, wăr tărmeɣmăt, Ɣisa wa n-Năṣirăt ătwăṣlăbăn s-tammăɣmăt, inkăr-dd jer-inĕmmuttan, ăbas t-illa diha; ĕnhĕymăt edăgg wa s-kăla dăɣ-s insa.
41016007	Ămăra, ăkkĕmăt inĕmmušal d-Bĕṭrus, tĕnnĕmăt-as a-s ăzzar-awăn iket-năwăn s-Galila, dihen-dăɣ ad-mad-t-tĕnhĕyăm s-ĕmmĕk wa-dăɣ s-kăla hawăn-tăn-inna."
41016008	Ǝzjărnăt-dd aẓĕkka ɣas, ošălnăt, tăšišăkăḍkăḍ-tănăt tarĕmmeɣt tărtayăt d-tăqqăn n-eɣăf. Wăr t-illa ere s-ĕnnanăt hărăt a-wa-dăɣ hasnăt-ja tarĕmmeɣt. ((
41016009	Ašăl wa n-ălxad-i n-ašăl wa ăzzarăn dăɣ-ĕssĕboɣ ad-dd-inkăr Ɣisa jer-inĕmmuttan. Ănfalăl-dd s-tizarăt i-Măryăma ta n-Mulăždalĕyăt-i dăɣ-ikkăs ĕssa alšinăn,
41016010	tĕglă, tĕj'-isălan dăɣ-ăddinăt wi s-kăla ăddewăn d-Ɣisa-i s-a-s ităjj a-wen, ĕṭṭafăn iba-net, ăsniinăn.
41016011	Ǝslăn a-s tĕnhay-t iddar măšan, unjăyăn s-ad-tăt-ĕflĕsăn.
41016012	Issĕkna Ɣisa iman-net ḍarăt-a-wen i-ĕssin dăɣ-inalkimăn-net ĕkkanen ejef. Ănfalăl-asăn-dd dăɣ-ini săl wĕnnin-dăɣ dd-ănfalăl i-Măryăma.
41016013	Ǝqqălăn Yărussălam, jăn isălan dăɣ-imidiwăn-năsăn wi iyyăḍnen măšan, wăr tăn-ĕflesăn ĕntăneḍ-dăɣ.
41016014	Ănfalăl-dd Ɣisa ḍarăt-a-wen i-inĕṭṭulab wi n-măraw d-iyyăn dăɣ-ălwăqq d-ăžžiimmăɣăn, tamănsawăn. Ăklăwlăw fălla-săn dăɣ-tĕssĕba n-iba immun-năsăn d-tăɣart-ta jăn ulhawăn-năsăn făl-a-s, unjăyăn ĕflăsăn ăddinăt wi t-ĕnhăynen, inkar-dd jer-inĕmmuttan.
41016015	Inn'-asăn: "Ămăra, ăglăt, ilalăt ăddunya iket-net, tăxṭĕbăm Ălĕnžil i-e d t-illăm ăgg-adĕm.
41016016	Wa omănăn, ătwăsălmaɣ dăɣ-aman, ad-iɣlĕs; wa ăsɣărăn ulh-net, ad-t-iwăr uḍlem dat-Măssinăɣ.
41016017	Ǝntăneḍ-da hărătăn wi mad-ămašălăn wi maden-amĕn: ad-ĕkkĕsăn alšinăn dăɣ-ăddinăt s-tărna n-isĕm-in, ad-ămmăjrădăn awalăn ăynaynen,
41016018	ĕṭṭĕfăn taššălen dăɣ-ifassăn-năsăn, kud-ĕswăn sunsĕj-dăɣ, wăr hasăn-e-iɣšĕd hărăt, e-d ăswărăn ifassăn-năsăn imarhinăn, ad-ĕzzĕyăn."
41016019	Ij'-asăn Ɣisa măjrăd-wen-dăɣ ɣas, immĕḍkăl s-išĕnnawăn, igl' ăqqima daw-aɣil n-Măssinăɣ.
41016020	Ǝglăn inĕṭṭulab ḍarăt-a-wen, ad-xaṭṭăbăn isălan dăɣ-idăggan iket-năsăn. Idhal-tăn Emăli, isidĕttut măjrăd-năsăn s-ijităn n-Măssinăɣ wi tamašalăn. Amin!))
42001001	I-Tăyofil wa ĕkneɣ semɣar: Ǝttărăn ăddinăt ăjjootnen, ad-ĕktĕbăn s-ălmăɣna isălan wi jănen jere-năɣ,
42001002	s-ĕmmĕk-wa-dăɣ s-hanăɣ-tăn-ăssoɣălăn ăddinăt wi tăn-ĕnhăynen s-tiṭṭawen-năsăn s-tizarăt, ija Măssinăɣ imawayăn n-măjrăd-net.
42001003	A-wen-dăɣ a făl năkk-dăɣ, ijjăš-ahi-dd ĕnniyăt n-ad-ĕmmăɣăɣ i-isălan-en-dăɣ s-iyyăn-iyyăn ɣur-alăṣăl-năsăn, hundăɣ har ašăl-i-dăɣ, i-ad-hak-hasăn-in-ăjăɣ akătab ăsisăjrăhăn,
42001004	tĕkkĕssăd ăššăk a-s teɣăre ta tĕjrăwăd, tĕtbat.
42001005	Ăzzăman wa d-ămoos Harudĕs ămănokal n-teje ta n-Ălyăhudĕyăt, ill'-e ăhalĕs iyyăn dăɣ-wi n-kăl-tikutawen s-isĕm-net Zăkărya, išɣal dăɣ-ehăn n-ămudd wa măqqărăn dăɣ-taggayt n-kăl-tikutawen ta n-ihăyawăn n-Abya, isĕm n-hănne-s Elizăbăt, tahăyawt n-Harun a tămoos.
42001006	Oɣadăn issĕnăn-essăn dat-Măssinăɣ, ĕṭṭafăn s-ălxaqq fărĕḍăn d-alămărăn n-Emăli,
42001007	măšan wăr len ara ed Elizăbăt, tăjjojra, tăwwăḍ-tăn-dd daɣ tušăre issĕnăn-essăn.
42001008	Ašăl iyyăn dd-tăqqăl tasĕssăɣlit taggayt n-kăl-tikutawen ta iha Zăkărya, išl'-e ĕššăɣĕl-net dat-Măssinăɣ hundăɣ har fălla-s oḍănăt tisăɣeren,
42001009	ămoos a-wen ălɣadăt n-kăl-tikutawen n-a-s afăl oḍanăt tisăɣeren făll-ăwadĕm, ĕnta a-madăn-isĕhhuh matălxer dăɣ-ehăn wa šăddijăn n-Emăli.
42001010	Ašăl-en, isihĕwhĕw matălxer dăɣ-ehăn-en-dăɣ, a-s ităjj a-wen-dăɣ, ălžămaɣăt wa n-inaɣbadăn, itĕddal Măssinăɣ dat-emm n-ehăn n-ămudd wa s-ijjăš Zăkărya ammas-net.
42001011	A ĕnḍărrăn, ănfalăl-as-dd ănjălos n-Emăli făll-aɣil n-tasĕskărt-ta făll-tihuh matălxer.
42001012	Inhăy Zăkărya ănjălos ɣas, iggăd ĕnniyăt, irmăɣ
42001013	măšan, inn'-as ănjălos: "Zăkărya! A-wa tĕttărăd dăɣ-Măssinăɣ, ad-ăj, hănne-k Elizăbăt, ad-tĕkrĕš ara, tĕjĕd-as isĕm: Exya.
42001014	Ad-hak-umas ĕssĕbab n-tedăwit d-tisrawt, sĕddĕwĕt daɣ tiwit-net ăddinăt ăjjootnen.
42001015	Ad-umas ere ilan isĕm ɣur-Emăli d-idĕm ɣur-Măssinăɣ, wăr mad-isĕw aman n-lăɣnăb ăxxiimmărnen wăl' asmĕd wăl' iyyăn, ad-t-iḍnĕy Unfas Šăddijăn n-Măssinăɣ hărwa iha tăsa n-ma-s.
42001016	Ǝnta a dd-madăn-isuɣĕl a ăjjeen dăɣ-kăl-Iṣrayil Emăli-năsăn, Măssinăɣ,
42001017	ilkĕm-as s-ĕnniyăt d-ăṣṣahăt wa n-ănnăbi Ɣĕli i-ad-dd-isuɣĕl ulhawăn n-abbatăn aratăn-năsăn, ĕkrĕšăn imĕkkeddĕlăn tayĕtte ta karrăšăn ăddinăt lanen idĕm dat-Măssinăɣ, isĕbdĕd tamĕtte tăsidăwăt i-ad-tĕlkĕm i-Emăli."
42001018	Innă Zăkărya ḍarăt-a-wen i-ănjălos: "Ǝndek a-wa s-mad-ĕlmĕdăɣ a-s a-wa hi-jănned tidĕt? Năkk, amɣar wăššărăn a ămoosăɣ, hănne-ɣ daɣ ti-wăššărăt."
42001019	Inn'-as ănjălos: "A-wa năkk Žibril-wa s-hărkuk ĕbdădăɣ dat-Măssinăɣ, ăšmašăl-ahi-dd săr-k i-ad-kăy-dd-sĕssiwĕḍăɣ isălan-wi-dăɣ ăhuskătnen.
42001020	Ămăra, šămad wăr hi-tĕflesăd a-s hak-ĕmmĕjrădăɣ s-tizarăt, ad-itwĕṭṭĕf emm-năk, ikrĕs ilĕs-năk hundăɣ har ašăl wa d-mad-itbatăn isălan-wi-dăɣ hak-jeɣ."
42001021	A-s ităjj a-wen-dăɣ, tamĕtte tăqqal i-Zăkărya, tof'-et tăkunt n-a-wa t-in-išlăn d-a-wa t-in-iṭṭafăn.
42001022	Ălwăqq wa dd-izjăr, ittăr ad-ămmăjrăd i-ăddinăt măšan, indăr-as, ĕlmădăn a-s hărăt a has-dd-ănfalălăn dăɣ-ehăn-en-dăɣ, ad-hasăn-isitufĕy i-ad-tăn-isĕfhĕm a-wa ijăn.
42001023	Issĕmdă Zăkărya tăqqăn-net dăɣ-ĕššăɣĕl ɣas, iqqăl ehăn-net.
42001024	Tĕkrăš hănne-s ḍarăt-a-wen ĕnniyăt ɣas, ja sĕmmos orăn tĕffăr iman-net dăɣ-ehăn-net,
42001025	janna: "Ǝnta da a-wa hi-ija Emăli-nin, ĕnta a dăɣ-i dd-iswăḍăn, ikkăs făll-i tăkrakiḍt ta ămoosăɣ jer-ăddinăt."
42001026	Tĕjjăš Elizăbăt ewăr-net wa s-săḍis ɣas, ăšmašăl Măssinăɣ ănjălos-net Žibril s-taɣrĕmt tiyyăt s-itawănna Năṣirăt hat teje ta n-Galila,
42001027	ăssok'-e tămawaḍt wărăt tĕzzey meddĕn s-isĕm-net Măryăma, ittar ăhalĕs n-ahăya n-ămănokal Dawĕd s-isĕm-net Yusĕf.
42001028	Osă-dd ănjălos Măryăma, inn'-as: "Ǝjeɣ-am ăsafu kămm-i tĕnnĕfrănăt ed, tĕkrăšăd idĕm ɣur-Emăli-năm."
42001029	Issărmăɣ-tăt măjrăd-wen-dăɣ, ad-tattăr ălmăɣna n-manăwen-wa-dăɣ.
42001030	Inn'-as ănjălos: "Măryăma, wăr tărmeɣăd, ăzzăbbăt-dd Măssinăɣ ănnuɣmăt-net fălla-m,
42001031	kămm da-dăɣ, ad-tĕkrĕšăd ĕnniyăt, tĕkrĕšăd ara, tĕjĕd-as isĕm Ɣisa.
42001032	Ad-ikrĕš isĕm, iwăr-t isĕm Rure-s n-Măssinăɣ wa iknăn aḍkul, ad-ăj Emăli Măssinăɣ ĕṭṭĕbĕl wa n-ămănokal Dawĕd-i t-ăshăyăwăn dăɣ-ifassăn-net,
42001033	ad-imnukĕl hărkuk făll-ehăn wa n-ihăyawăn n-Yaqub, tiɣlal tĕmmĕnukĕla."
42001034	Tĕnnă Măryăma ḍarăt-a-wen i-ănjălos: "Ǝndek ĕmmĕk wa s-e-ăj a-wen ed năkk, wăr-ĕzzeyăɣ meddĕn."
42001035	Inn'-as ănjălos: "Ad-fălla-m dd-izzubbĕt Unfas Šăddijăn, tăls'-im tărna n-wa iknăn aḍkul, a-wen-dăɣ a făl ara wa šăddijăn dd-e-iwĕn, ad-t-iwăr isĕm Rure-s n-Măssinăɣ.
42001036	Ara n-meddĕn-năm, Elizăbăt, wădden ti-wăššărăt măšan, ad-tĕkrĕš ara ĕnta-dăɣ, ĕnta-i s-kăla tămoos temĕjjejrut, ha ămăra ewăr-net wa s-săḍis
42001037	ed, wăr t-illa a-s wădden ăddoobăt-t Măssinăɣ."
42001038	Tĕnn'-as Măryăma: "Năkk, taklit n-Emăli, itwĕjjet-ahi a-wa s-tĕnned." Ifăl-tăt ănjălos ăssaɣăt-wen-dăɣ, iglă.
42001039	Tĕkkă Măryăma išilan-win-dăɣ taɣrĕmt tiyyăt n-kăl-Yăhuda hat iḍaɣăn.
42001040	Tăwwăḍ-in ehăn wa n-Zăkărya, ad-tinmĕjj isofan d-Elizăbăt.
42001041	Diha-dăɣ d-has-tĕja Măryăma ăsafu, ad-iggăd, iɣbăr-tăt alyaḍ wa ihăn tăsa-net, iḍnăy-tăt Unfas Šăddijăn ălwăqq-wen-dăɣ.
42001042	Tĕḍkăl Elizăbăt emăsli-net, tĕnnă: "Tĕnḍĕḍ-am kămm jer-tiḍeḍen, tĕnḍĕḍ daɣ i-ara wa ihăn tăsa-năm.
42001043	Ǝnta năkk-i-dăɣ, ma ămoosăɣ tis-ahi-dd anna n-Emăli-nin?
42001044	Ijmaḍ-t ăššăk a-s diha-dăɣ d-ĕslănăt timĕẓẓujen-in i-ăsafu-năm, ad-iggăd ara-wa ihăn tăsa-nin s-tedăwit.
42001045	Tĕnḍĕḍ-am kămm-i tĕflăsăt a-s Emăli a ijăn-dăɣ, ilkam ɣas, ad-isĕtbĕt a-wa s-ijjăš ărkăwăl-net."
42001046	Tĕnnă Măryăma: "Timĕlĕn iman-in tĕmɣăre n-Emăli,
42001047	ăddiwăt ulh-in făl tĕssĕba n-a-wa hi-ija Măssinăɣ-i n-Ămaɣlas-in.
42001048	Ikyăd-dd dăɣ-tĕmmăḍrit n-taklit-net. Ɣur-ašăl-i-dăɣ, e d t-illăm ere ilkamăn făll-ărori n-ăkall, ad-hi-ănn: 'Tĕnḍĕḍ-am'
42001049	făl-a-s, Wa ilăn tărna, ij'-ahi a ăjjeen, šăddiij isĕm-net.
42001050	Tăhanint-net tĕnsa făll-ĕzzurĕyatăn ti t-ăksuḍnen dăɣ-iwĕtyan iket-năsăn.
42001051	Issĕkna tărna n-ăfuss-net, ăsmăḍrăy s-ăṣṣahăt-net ăddinăt wi iha ĕttĕkĕbru,
42001052	ikkăs-dd daw-kăl-ăṣṣahăt tĕmmĕnukĕla-năsăn, issĕfrăr tilaqqiwen,
42001053	ăsyăwăn imĕlluẓa dăɣ-a-wa ăẓedăn, ăsɣăr ifassăn n-kăl-ehăre.
42001054	Idhăl kăl-Iṣrayil-i n-eklan-net, wăr hin-iṭṭef fălla-săn tăhanint-net
42001055	ed, ămoos a-wen ărkăwăl iɣlalăn ijjaš i-imărawăn-nănăɣ wi n-ibda s-ĕmmĕk wa s-t-ija i-Ibrahim d-ihăyawăn-net."
42001056	Tĕzzăɣ Măryăma ɣur-Elizăbăt har tăssakăy ĕḍḍĕkuḍ n-kăraḍ orăn tĕzzar, tăqqăl ehăn-net.
42001057	Tăwwăḍ-dd tăqqăn ta dăɣ-jarrăw Elizăbăt eɣăf-net, tĕkrăš ara n-eyy.
42001058	Ǝslăn ănhărajăn-net d-išăqqaɣăn-net tihusay n-a-wa has-ija Emăli ɣas, ohărăn dăr-s tedăwit ta ja.
42001059	Ikrăš ara ĕttam išilan ɣas, ămelăy, jăn-as ăddinăt isĕm Zăkărya i-ad-umas anĕmmăɣru n-ti-s
42001060	măšan, tĕnn'-asăn ma-s: "Ăbo! Iwăret-t isĕm Exya."
42001061	Ǝggădăn-dd săr-s ăddinăt, ĕnnăn-as: "Wăr t-illa ăwadĕm dăɣ-ihănan-năwăn iwar isĕm-wen-dăɣ."
42001062	Ăstafăyăn i-ti-s n-alyaḍ i-ad-ănn ĕnta isĕm wa s-irha ad-iwăr rure-s.
42001063	Ăstafăy-asăn i-ad-t-dd-ĕkfĕn a făll-iktăb, iktăb-asăn fălla-s: "Isĕm-net: Exya." Ǝqqălăn-dd ăddinăt ɣas oran imawăn.
42001064	Ămera ilĕs n-Zăkărya ălwăqq-wen-dăɣ, ad-itamăjrad, itimĕl Măssinăɣ.
42001065	Tărmăs tuksĕḍa n-Măssinăɣ ăddinăt-wi ĕzzăɣnen dăɣ-attayăn-en-dăɣ d-kăl-iḍaɣăn wi n-Ălyăhudĕyăt, ad-timsiɣulăn isălan-wi-dăɣ.
42001066	Ǝṭṭăfăn ăddinăt iket-năsăn wi ĕslănen a-wa ijăn dăɣ-ulhawăn-năsăn, ăqqimăn-dd ɣas, jannen: "Ak ara-wa-dăɣ, ma mad-umas?" Ara-i, ăsiwăr-t Măssinăɣ ăfuss-net.
42001067	Zăkărya-i n-ti-s n-alyaḍ, iḍkăr-t Unfas Šăddijăn, ălolăy, inna:
42001068	"Tĕmmal i-Emăli-i n-Ămakraš n-Iṣrayil făl-a-s, ĕnta, ad-dd-iššărjăšăn tamĕtte-net, ăsdărf'-et.
42001069	Ăsfăqqăt-anăɣ-dd isĕk n-ĕlɣĕllas dăɣ-ehăn n-akli-net Dawĕd.
42001070	A-wen ăru tăn-inna Măssinăɣ s-imawăn n-ănnăbităn-net wi n-imĕššeddĕjăn.
42001071	Issĕlmăd-anăɣ a-s ad-hanăɣ-agĕẓ dăɣ-išĕnja-nănăɣ, ikkĕs-anăɣ dăɣ-ifassăn n-imiksănăn-nănăɣ iket-dăɣ-năsăn.
42001072	A-wen-dăɣ a făl oḍăn tăhanint i-abbatăn-nanăɣ wi n-ibda, iktă-dd ărkăwăl-net wa n-tassaɣt šăddijăn hasăn-ijjăš.
42001073	Ămoos a-wen tahuḍe ija i-abba-nănăɣ Ibrahim
42001074	a-s has-innă, ad-hanăɣ-agĕẓ dăɣ-išĕnja-nănăɣ, ad-nĕzzaɣ jere-săn măšan, wăr tăn-năksuḍ.
42001075	A-wen ij'-e, i-ad-t-năɣbĕd hak ašăl dăɣ-tĕšĕdje d-iqqud dăɣ-tuksĕḍa-net.
42001076	Kăyy daɣ i n-rure-ɣ, ad-kăy-iwăr isĕm ănnăbi n-Măssinăɣ wa iknăn aḍkul, kăyy a-madăn-izar i-Emăli i-ad-tĕknĕd ibaran-net,
42001077	sĕlmĕdăd ăddinăt-net s-ĕlɣĕllas wa t-illăn ɣur-Măssinăɣ i-tenăšše n-ibăkkaḍăn-năsăn
42001078	făl-a-s, Măssinăɣ oḍăn-anăɣ tăhanint. Dăɣ-idĕm n-ehăf n-ărrăxmăt-net, ad-hanăɣ-dd-isĕssiwĕy Ămaɣlas olăhăn d-tăfukt dd-tĕjammăḍăt išĕnnawăn
42001079	i-ad-imlĕwlĕw ănnur-net făll-ăddinăt wi ăqqimănen dăɣ-tihay, han tele ta n-tamăttant, i-ad-hanăɣ-išărjĕš dăɣ-tabarăt ta n-ălxer."
42001080	Idaggăl Exya, tiwwaḍ tayĕtte-net, izzaɣ tinariwen hundăɣ har ašăl wa t-dd-ăšmašăl Măssinăɣ s-kăl-Iṣrayil.
42002001	Ăzzăman wa d-ăsiṭăbăl Qăyṣăr Ojărtăn e d t-illăm ămănokal, omăr s-ad-tiḍan tamĕtte făll-ărori n-ăkall.
42002002	Tăḍint-ten-dăɣ tăzzarăt, tĕja dăɣ-ăzzăman wa d-ămoos Kirĕnyus gĕfăr n-teje ta n-Surya.
42002003	Dăɣ-tĕssĕba n-a-wen-dăɣ inn' ămănokal wa măqqărăn, a făl hak ăwadĕm, iqqăl taɣrĕmt-ta dăɣ-iwa i-ad-iḍan.
42002004	Ifăl-dd Yusĕf taɣrĕmt ta n-Năṣirăt hăt teje ta n-Galila, ikkă taɣrĕmt n-amɣar-net Dawĕd ta s-itawănna Bătlehăm hăt teje ta n-Ălyăhudĕyăt, ed ahăya n-Dawĕd a ămoos,
42002005	i-ad-iḍan ĕnta d-Măryăma ta n-tămutărt-net-i s-a-s ităjj a-wen-dăɣ, la ĕnniyăt.
42002006	Han taɣrĕmt-ten-dăɣ, a-s dd-tosa tăqqăn ta dăɣ-jarrăw Măryăma eɣăf-net.
42002007	Tĕjrăw eɣăf-net, tĕkrăš teɣăfădde-net, tĕttăl-t dăɣ-ikăršăyăn, tĕssĕns'-e dăɣ-efăyd făl-a-s, ehăn wa n-imăjarăn, ăbas t-iha edăgg.
42002008	Ăkall-en, han-t imăḍanăn ăssinbărnen irĕzzejăn-năsăn dăɣ-isalwan illa-hin i-aɣrĕm sihen.
42002009	A ĕnḍărrăn, ibdăd-dd ănjălos n-Măssinăɣ data-săn, ăsmălăwlăw-dd ălxurmăt n-Emăli edăgg wa hăn, ĕknăn-dăɣ tarĕmmeɣt
42002010	măšan, inn'-asăn ănjălos: "Wăr tărmeɣăm, ĕnhĕywăt, ăwwayăɣ-awăn isălan n-ălxer maden-umas ĕssĕbab n-tedăwit i-tamĕtte iket-dăɣ-net.
42002011	Ašăl-i, iw'-awăn Ămaɣlas dăɣ-taɣrĕmt ta n-ămănokal Dawĕd, ĕnta a-s Ălmasex n-Emăli.
42002012	Ǝnta da a-wa s-t-mad-tĕzzĕyăm: ad-tĕnhĕyăm ara s-iket iwa, ittal dăɣ-ikăršăyăn, insa dăɣ-efăyd."
42002013	Diha-dăɣ d-issĕmdă ănjălos tĕnna n-a-wen-dăɣ, ad-dd-ăddew abrĕk n-ănjălosăn timĕlnen Măssinăɣ, jannen:
42002014	"Tĕmmal i-Măssinăɣ dăɣ-išĕnnawăn, ălxer ija făll-ărori n-ăkall i-ăddinăt-wi făll-tĕnsa tărha-net."
42002015	Ǝqqălăn ănjălosăn išĕnnawăn ɣas, ănmănnăn imăḍanăn: "Adiš, năkket Bătlehăm i-ad-nĕnhĕy a-wa ijăn d-a-wa hanăɣ-issĕlmăd Emăli."
42002016	Ăšwănken ălwăqq-wen-dăɣ, ogăẓăn-in dihen Măryăma d-Yusĕf d-ara wa s-iket iwa, insa dăɣ-efăyd.
42002017	Ǝnhăyăn-t imăḍanăn ɣas, ăssoɣălăn i-ăddinăt a-wa hasăn-ătwănnăn făll-ara wa ĕnḍărrăn.
42002018	Ăkunăn ăddinăt iket-năsăn wi ĕslănen i-a-wa ĕnnăn imăḍanăn
42002019	măšan, Măryăma-i n-ma-s n-alyaḍ, tĕṭṭăf isălan-win-dăɣ iket-năsăn dăɣ-iman-net, simĕktĕw-tăn dăɣ-ulh-net i-ad-tĕlmĕd ălmăɣna-năsăn.
42002020	Ǝqqălăn imăḍanăn ḍarăt-a-wen, ad-samɣarăn Măssinăɣ, tiimĕlĕn-t făl tĕssĕba n-a-wa ĕslăn d-a-wa ĕnhăyăn s-ĕmmĕk-wa-dăɣ s-hasăn-ătwănna.
42002021	Ikrăš ara ĕttam išilan ɣas, ămelăy, jăn-as isĕm Ɣisa, isĕm wa s-hasăn-innă ănjălos ad-has-t-ĕjĕn hărwa wăr-iwa.
42002022	Dăɣ-isălan n-a-wa tĕnna Ăṭṭăwrăt ta n-Mosa, ăddew Yusĕf d-Măryăma s-ehăn n-ămudd wa măqqărăn ihăn Yărussălam i-ad-šĕšdĕjăn iman-năsăn, ăwwăyăn daɣ ara i-ad-t-săɣlĕfăn tărna n-Emăli
42002023	făl-a-s, iktab dăɣ-alămăr n-Emăli a-s: "Alyaḍ n-eyy wa n-teɣăfădde, umaset emĕššeddĕj n-Măssinăɣ."
42002024	Dăɣ-isălan n-ašĕšdaj n-iman-năsăn, lan s-ad-ĕjĕn takute n-sănatăt tidăberen dăɣ-ti n-ăroj meɣ daɣ sănatăt măllolnen dăɣ-ti n-aɣrĕm ed, a-wen-dăɣ a iktabăn dăɣ-alămăr n-Emăli.
42002025	A ĕnḍărrăn ăhalĕs iyyăn da-dăɣ izzaɣăn Yărussălam s-isĕm-net Šămɣun. A ija a-wa-dăɣ, ijar ăṭṭăma n-ĕlɣĕllas wa s-inna Măssinăɣ i-Iṣrayil, ăssinsa daɣ Măssinăɣ Unfas Šăddijăn fălla-s.
42002026	Ăru d-has-dd-ănfalăl Măssinăɣ dăɣ-tăharjit, ijjăš-as ărkăwăl s-tărna n-Unfas Šăddijăn n-a-s wăr mad-ămmăt wăr-inhey Ălmasex n-Emăli.
42002027	Ašăl-en-dăɣ, imhăl-t-dd Unfas Šăddijăn s-ehăn n-ămudd wa măqqărăn i-ad-imzĕyyĕt d-imărawăn n-Ɣisa ălwăqq wa d-tajjăn a-wa fălla-săn irha ălɣadăt dăɣ-isălan wi n-ihuk-net i-Măssinăɣ.
42002028	Irmăs-t-dd Šămɣun dăɣ-ifassăn-năsăn, ad-itimĕl Măssinăɣ, ijanna:
42002029	"Emăli! Ămăra, ărmĕs unfas dăɣ-akli-năk i-ad-igĕl dăɣ-ălxer ed, a-wa s-has-tĕnned, ijă.
42002030	Ăjjunfănăt tiṭṭawen-in dăɣ-ĕlɣĕllas-năk
42002031	wa dd-tăsmăjned i-ăddunya iket-dăɣ-net.
42002032	Ǝlɣĕllas wa s-ĕnta a-s ănnur i-inĕẓẓulam i-ad-hasăn-dd-tĕnfilĕlĕd, ămoos ălxurmăt-năk i-kăl-Iṣrayil-i n-tamĕtte-năk."
42002033	Iqqăl-dd ti-s d-ma-s ɣas tof'-en tăkunt n-a-wa itawănnen făll-alyaḍ-i-dăɣ.
42002034	Ittăr Šămɣun ḍarăt-a-wen a dăɣ-săn ijăn ălbăraka tĕzzar, innă i-Măryăma-i n-ma-s: "Alyaḍ-i, ĕnhĕy, ăsnăfrăn-t Măssinăɣ i-ad-umas tebădde d-ejăḍăl i-kăl-Iṣrayil, umas daɣ ĕssĕbab n-tamɣĕnnant i-ăddinăt ăjjootnen.
42002035	Dăɣ-tĕssĕba-net, ad-dd-iffukkăr a-wa ihăn ulhawăn n-ăddinăt ăjjootnen. Kămm daɣ, ad-ham-umas ĕssĕbab n-uɣšad n-iman olăhăn d-tidij n-tăkoba."
42002036	Ăzzăman-en, tĕll'-ee tănnăbit tĕknat tušăre la tawset ta n-dăgg-Ašir s-isĕm-net Hănnătu wălăt Fanwăl. Dăɣ-tĕmmăḍrit-net, kăla tăt-iḍăs adubĕn dăɣ-tĕja ĕssa iwĕtyan,
42002037	ăb' ăhalĕs-net ɣas, tăqqiimă-dd, wăr toles adubĕn, la ămăra-dăɣ a iwwăḍăn ĕttamăt timĕrwen n-awătay d-ĕkkoẓ. A ija a-wen-dăɣ, kăla wăr fel ehăn n-ămudd wa măqqărăn, ehăḍ d-ašăl ɣabbăd Măssinăɣ, tăxdam-as, tuẓam.
42002038	Ăssaɣăt-wen-dăɣ ad-dd-tosa ĕnta-dăɣ, ad-tiimĕl Măssinăɣ, tajj isălan n-Ɣisa i-ăddinăt iket-năsăn wi jărnen ăṭṭăma n-ad-dd-izĕzzubbĕt Măssinăɣ tădarfit-net făll-Yărussălam.
42002039	Ǝssĕmdăn imărawăn n-Ɣisa a-wa fălla-săn ifrăḍ alămăr n-Emăli ɣas, ĕqqălăn taɣrĕmt-năsăn Năṣirăt, dăɣ-teje ta n-Galila.
42002040	Idaggăl Ɣisa, itiṣuhut, itĕggar-t sărho dăɣ-isălan n-a-wa irha Măssinăɣ făll-ăgg-adĕm, ikna daɣ fălla-s Măssinăɣ asĕns n-ănnuɣmăt-net.
42002041	Hak awătay, ĕkkan imărawăn n-Ɣisa Yărussălam i-ămudd wa n-Faṣka.
42002042	Ikrăš Ɣisa măraw iwĕtyan d-ĕssin ɣas, ăddewăn dăr-s ed, a-wen-dăɣ, a innă ălɣadăt n-ămudd.
42002043	Ăssakăyăn ămudd dihen ɣas, ĕqqălăn ihănan-năsăn măšan, ăqqiima-hin Ɣisa ḍara-săn dăɣ-Yărussălam. Wăr t-oḍenăn hundăɣ har hin-ĕjrăhăn a-s wăr dăr-săn ăddew.
42002044	Ǝjăn ašăl imdan n-asikĕl ija ɣur-săn a-s ăddew d-imĕssukal-wi iyyăḍnen dăr-săn ohărnen tabarăt, ĕjrăhăn-in a-s wăr dăr-săn ăddew ɣas, ĕqqălăn dăɣ-adăriš-năsăn, ad-has-tammăɣăn ɣur-išăqqaɣăn-năsăn d-imuzăyăn-năsăn
42002045	măšan, ăba-hasăn-t hundăɣ har hin-ĕwwăḍăn Yărussălam.
42002046	Šămad okayăn kăraḍ išilan ad-t-ĕjrăwăn ăniɣăyma dăɣ-ehăn n-ămudd wa măqqărăn d-ălɣulam n-Ăṭṭăwrăt, ăsijăd-asăn tafăssarăn ĕlkĕttabăn n-Măssinăɣ, isastan-tăn.
42002047	Ăkunăn ăddinăt iket-dăɣ-năsăn wi sallănen i-a-wa ijănna dăɣ-tayĕtte-net d-ălwižabăn-net.
42002048	Ălwăqq wa d-t-ĕnhăyăn imărawăn-net dihen, ăqqănăn iɣăfawăn-năsăn, tĕnn'-as ma-s: "Alyaḍ-in, ma ămoos a-wa hanăɣ-jed? A ija a-wa-dăɣ, nĕtammăɣ-ak năkk d-abba-năk ed năɣel asujjĕl a jed."
42002049	Inn'-asăn: "Mafăl hi-tammăɣăm, ajăn wăr tĕssenăm a-s leɣ s-ad-hi-ĕšlĕwăn ĕššăɣĕlăn n-Abba-nin dăɣ-ehăn-net?"
42002050	Wăr t-illa a ĕjrahăn dăɣ-a-wa hasăn-innă.
42002051	Ăddew dăr-săn ḍarăt-a-wen s-Năṣirăt, ăqqim isajăd i-a-wa has-jannen. Tĕṭṭaf anna-net hărătăn-winnin-dăɣ, wăr tăn-iha-i hin-tatăwa.
42002052	Idaggăl Ɣisa dăɣ-eɣăs-net, itisărhut, ijraẓ i-Măssinăɣ hakd dăgg-adĕm.
42003001	Awătay wa s-măraw d-sĕmmos dăɣ-tĕmmĕnukĕla n-Qăyṣăr Tibăryus, ămoos Bunĕs Bilatĕs gĕfăr n-teje ta n-Ălyăhudĕyăt, ămoos Harudĕs ămănokal n-teje ta n-Galila, ă/n/na-s Fĕlibb ăminakăl făll-Tarăkunit d-Ǝyyadurĕya, Lisanyas ĕnta ăminakăl făll-ăkall wa n-Abila.
42003002	Ăzzăman-en, Hĕnnan d-Qayăf a ăminakălnen făll-kăl-tikutawen. Išilan-win-dăɣ, ad-immĕjrăd Măssinăɣ i-Exya ăgg Zăkărya dăɣ-tenere.
42003003	Ikk' Exya ḍarăt-a-wen ikallăn iket-năsăn wi hănen attayăn n-ejănš wa s-itawănna Ɣurdĕni. Ixaṭṭăb, ijanna i-ăddinăt: "Utabăt, tĕtwĕsĕlmăɣăm dăɣ-aman i-ad-tĕjrĕwăm tenăšše n-ibăkkaḍăn."
42003004	A-wen-dăɣ išlăn Exya, a iktabăn dăɣ-ĕlkĕttab wa n-ănnăbi Saya ălwăqq wa d-inna dăɣ-s: "Săjdăt, ija emăsli iyyăn ijannen: 'A-wa emăsli ăssewălăn dăɣ-tenere, ăknăt tabarăt n-Emăli, sĕssiɣĕdăt ibaran data-s.
42003005	Iɣĕšran-wi ɣăšnen, ad-ĕnbĕlăn, iḍaɣăn d-ijefăn, ad-alĕmĕn, ibaran-wi ăkrănbăynen, ad-aɣĕdĕn, tabarăten-ti ărbăɣrăbăɣnen, ad-agdăhnăt,
42003006	e d t-illăm ăgg-adĕm, ad-inhĕy ĕlɣĕllas wa dd-ăzzăbbăt Măssinăɣ.' "
42003007	Osăn-dd ăddinăt ăjjootnen ărhanen ad-tăn-isĕlmăɣ Exya dăɣ aman, inn'-asăn: "Ya taššălen-i-dăɣ! Wădden tĕnnăm tĕmsădăm! Ǝyya, a tărham ad-tĕtwĕsĕlmăɣăm i-ad-tĕflĕm daw-ăššăreɣa n-Măssinăɣ wa s-išwar fălla-wăn dd-oḍa. Lăɣătăt-ahi, mi kăwăn-issĕlmădăn s-a-wen?
42003008	Sĕtbĕtăm tătubt-năwăn s-imărkedăn, tĕyyĕm fălla-wăn tĕnna n-a-s ĕzzurĕyăt n-Ibrahim a nămoos ed afăl tăqqăl s-isălan n-ĕzzurĕyăt ɣas, ăyyăt-ahi ad-hawăn-ănnăɣ a-s: Măssinăɣ, ăddoobăt ad-isĕmmĕskĕl tihun-ti-dăɣ hannăyăm, ixlĕk-dd dăɣ-snăt ĕzzurĕyăt i-Ibrahim.
42003009	Ăjăt ĕnniyăt făl-a-s emm n-tutăla ăru d-insa făll-ikewăn n-ihĕškan, e d t-illăm ahĕšk wărăn itirĕw aratăn ih'-ălfăyda, ad-hin-ăttănkăḍ, itwĕjăr-in dăɣ-efew."
42003010	Ǝssĕstănăn-t ăddinăt wi has-ăsijădnen, ĕnnăn-as: "Ma s-nĕla s-ad-t-năj?"
42003011	Ăwwežăb-asăn, inn'-asăn: "Ere dăɣ-wăn ilăn ĕssin imălsan, ăkfet iyyăn i-wa wărăn ila wăl' iyyăn, wa ilăn a ikša, ăkfet ere wa t-wărăn ila."
42003012	Osăn-t-dd ḍarăt-a-wen inarmasăn n-tiwse i-ad-tăn-isĕlmăɣ dăɣ-aman, ĕnnăn-as: "Ălɣalim, ma s-nĕla s-ad-t-năj?"
42003013	Inn'-asăn: "Wăr tĕtterăm dăɣ-ăddinăt ar a-wa s-omăr ĕlxĕkum."
42003014	Ǝssĕstănăn-t ĕssărdusa, ĕnnăn-as: "Năkkăneḍ-i-š, ma hanăɣ-iwarăn?" Inn'-asăn: "Wăr toheɣăm ăwadĕm, wăr tĕssĕḍlămăm ăwadĕm s-bahu, ăjăt ărramăt dăɣ-timẓal-năwăn."
42003015	Ăddinăt iket-dăɣ-năsăn wi ĕslănen i-a-wa ijănna Exya, jărăn ăṭṭăma, ad-tinmĕsĕstinăn kunta wădden ĕnta-i-dăɣ a-s Ălmasex.
42003016	Ăwwežăb-asăn, inn'-asăn: "Năkk, aman a dăɣ-kăwăn-salmaɣăɣ măšan, ilkam-ahi ăhalĕs hi-ijan mijraw wa-dăɣ s-wăr-ănhăjjăɣ wăla-dăɣ d-ad-ăḍĕsăɣ issal n-tifădelen-net, ĕnta ad-kăwăn-isĕlmăɣ dăɣ-Unfas Šăddijăn d-efew i-ad-hin-istĕb a-wa lăbasăn.
42003017	Iṭṭaf tesăyt-net ta s-hin-e-izzuzzăr allon-net, isĕdĕw allon wa olăɣăn, ăj'-e dăɣ-ejănd-net, irmĕs ahošăr wa wărăn infa hărăt, ăj'-e dăɣ-efew ăhijăljălăn hărkuk."
42003018	Ikk' Exya dĕdi, itajj isălan n-ălxer n-Ălĕnžil-wi-dăɣ, isamătar daɣ ăddinăt s-ălmăɣnatăn ăjjootnen.
42003019	Ăzzăman-en-dăɣ, ad-ăsmăhăḍ Exya făll-ămănokal Harudĕs Intibbas dăɣ-isălan n-Hărudĕyyas ta n-hănne-s n-ă/n/na-s Fĕlibb dăɣ-s ohăɣ, illăɣăt-as daɣ ibăkkaḍăn ăjjootnen ămešăl săl wen-dăɣ.
42003020	Ăssewăḍ Harudĕs făll-a-wen-dăɣ iket-net iji n-Exya dăɣ-takărmut.
42003021	A-wen-dăɣ iket-net, ija ḍarăt a-s ăssilmăɣ Exya ăddinăt ăjjootnen d-Ɣisa iman-net dăɣ-aman. Ălwăqq wa d-ititwĕsĕlmeɣ Ɣisa, itĕddal Măssinăɣ dihen-dăɣ a-s dd-ămerăn išĕnnawăn,
42003022	ăzzubbăt-dd fălla-s Unfas Šăddijăn dăɣ-ănnuɣ n-tedăbert măllăt, ijmăḍ-dd emăsli išĕnnawăn, innăn: "Kăyy-i-dăɣ a-s Rure-ɣ wa ĕkneeɣ tărha, kăyy a dăɣ-ăsriwăn iman-in."
42003023	Ila Ɣisa ĕḍḍĕkuḍ n-kăraḍăt timĕrwen n-awătay a-s issĕnta ămašal-net, ija ɣur-ăddinăt iket-năsăn wi t-hannăynen a-s rure-s n-Yusĕf wa n-ăgg Xali.
42003024	Xali ĕnta, ăgg Mătata, Mătata ăgg Lewi, Lewi ăgg Mălki, Mălki ăgg Yănnay, Yănnay ăgg Yusĕf,
42003025	Yusĕf ăgg Mătaṣiyas, Mătaṣiyas ăgg Ɣămmosa, Ɣămmosa ăgg Năxwama, Năxwama ăgg Xăšli, Xăšli ăgg Naggay,
42003026	Naggay ăgg Mătti, Mătti ăgg Mătaṣiyas, Mătaṣiyas ăgg Šămɣi, Šămɣi ăgg Yosăx, Yosăx ăgg Yoda,
42003027	Yoda ăgg Exya, Exya ăgg Ɣisa, Ɣisa ăgg Žărrubabil, Žărrubabil ăgg Ăṣṣălat, Ăṣṣălat ăgg Năyri,
42003028	Năyri ăgg Mălki, Mălki ăgg Ăddi, Ăddi ăgg Kosăm, Kosăm ăgg Ălmădăm, Ălmădăm ăgg Err,
42003029	Err ăgg Ɣisa, Ɣisa ăgg Ɣĕlyazăr, Ɣĕlyazăr ăgg Yurim, Yurim ăgg Mătata, Mătata ăgg Lewi,
42003030	Lewi ăgg Simyon, Simyon ăgg Yăhuda, Yăhuda ăgg Yusĕf, Yusĕf ăgg Yonăm, Yonăm ăgg Ilyakim,
42003031	Ilyakim ăgg Mălaya, Mălaya ăgg Măyna, Măyna ăgg Mătata, Mătata ăgg Natan, Natan ăgg Dawĕd,
42003032	Dawĕd ăgg Isaya, Isaya ăgg Ăɣbăydi, Ăɣbăydi ăgg Boɣaz, Boɣaz ăgg Sala, Sala ăgg Nasun,
42003033	Nasun ăgg Aminădab, Aminădab ăgg Ădmin, Ădmin ăgg Arni, Arni ăgg Xăšrun, Xăšrun ăgg Faris, Faris ăgg Yăhuda,
42003034	Yăhuda ăgg Yaqub, Yaqub ăgg Isxaqq, Isxaqq ăgg Ibrahim, Ibrahim ăgg Tarăxa, Tarăxa ăgg Naxur,
42003035	Naxur ăgg Sarux, Sarux ăgg Raggăw, Raggăw ăgg Falăx, Falăx ăgg Ɣăbbir, Ɣăbbir ăgg Salăx,
42003036	Salăx ăgg Kăynăm, Kăynăm ăgg Arfăɣšad, Arfăɣšad ăgg Săm, Săm ăgg Nox, Nox ăgg Lamăx,
42003037	Lamăx ăgg Mătussalĕm, Mătussalĕm ăgg Inuk, Inuk ăgg Yarăt, Yarăt ăgg Măxlălyil, Măxlălyil ăgg Kăynăm,
42003038	Kăynăm ăgg Anuš, Anuš ăgg Šĕtti, Šĕtti ăgg Adĕm, Adĕm ĕnta, Măssinăɣ a t-dd-ixlăkăn.
42004001	A-s dd-ifăl Ɣisa ejănš wa n-Ɣurdĕni, iḍkar Unfas Šăddijăn s-ăṣṣahăt. Unfas-en-dăɣ a t-oɣădăn s-tenere.
42004002	Ijă dihen ĕkkoẓăt timĕrwen n-ašăl itižărrub-t Iblis. Tăqqăn-ten-dăɣ, ij'-et iket-net wăr t-illa a ikkan emm-net tĕzzar, ălluẓ.
42004003	Os'-e hi-dd Iblis, inn'-as: "Šămad kăyy a-s Rure-s n-Măssinăɣ, amăr i-tăhunt-ta-dăɣ ad-tumas tajĕlla."
42004004	Ăwwežăb-as Ɣisa, inn'-as: "Iktab dăɣ-măjrăd n-Măssinăɣ: 'Tămudre n-ăgg-adĕm, wăr tĕmda făll-tetăte ɣas.' "
42004005	Iwwăy-t Iblis s-edăgg iknan aḍkul, issĕkn'-e dăɣ-ešăfălli n-tiṭṭ, e d t-illăm ĕddĕwĕl iwarăn ărori n-ăkall,
42004006	inn'-as ămăra: "Ad-kăy-ăkfăɣ tărna d-tĕmɣăr făll-ĕddĕwĕlăn-wi-dăɣ hannăyăd iket-năsăn făl-a-s i-nin, hakkăɣ-tăn daɣ i-ere wa s-ărheɣ,
42004007	a-wen-dăɣ a făl, hakkăɣ-ak-tăn iket-năsăn afăl hi-tăɣbădăd."
42004008	Ăwwežăb-as, inn'-as: "Iktab dăɣ-măjrăd n-Măssinăɣ a-s: 'Emăli-năk Măssinăɣ a dat-e-tărkăɣăd, ĕnta ɣas a fălla-k ilan ălɣibadăt.' "
42004009	Iwwăy-t Iblis ḍarăt-a-wen s-Yărussălam, issĕbdăd-t făll-afălla n-ehăn n-ămudd wa măqqărăn tĕzzar, inn'-as: "Šămad kăyy a-s Rure-s n-Măssinăɣ, ăyy iman-năk s-ăkall ed, iktab dăɣ-edăgg iyyăn dăɣ-măjrăd n-Măssinăɣ a-s:
42004010	'Ad-dd-išĕmmišĕl ănjălosăn-net i-ad-kăy-agĕẓĕn dăɣ-ăššar,
42004011	ĕkbĕlăn-kăy dăɣ-ifassăn-năsăn i-ad-wăr hak-răssĕl wăla-dăɣ tăhunt tiyyăt ɣas.' "
42004012	Inn'-as Ɣisa: "Iktab dăɣ-măjrăd n-Măssinăɣ a-s: 'Wăr-e tarmĕd Emăli-năk Măssinăɣ.' "
42004013	Ăžžurrăbăt-t Iblis s-a-wa s-ăddobăt iket-net, indăr-as ɣas, ujĕj-t, ad-isimăqqul i-ad-săr-s ijrĕw taffawt tiyyăt daɣ.
42004014	Iqqăl Ɣisa ḍarăt-a-wen teje ta n-Galila, toɣad-t tărna n-Unfas Šăddijăn dăɣ-a-wa ităjj, intăj isĕm-net dăɣ-teje-ten-dăɣ iket-net.
42004015	Isaɣra ăddinăt dăɣ-ihănan n-ăddin wi n-kăl-Ălyăhud, ăssiimɣărăn-t ăddinăt iket-năsăn.
42004016	Ifăl Ɣisa dihen, ikkă taɣrĕmt ta n-Năṣirăt-i-dăɣ idwăl, ij'-e ašăl wa n-ĕssĕbĕt-i n-tăsonfat, ikk' ehăn n-ăddin wa n-kăl-Ălyăhud ed, a-wen-dăɣ a-s izzay ad-t-ăj.
42004017	Tĕddalăn ăddinăt Măssinăɣ dihen-dăɣ a-s ibdăd Ɣisa jere-săn, ĕkfăn-t ĕlkĕttab wa n-ănnăbi Saya i-ad-hasăn-dăɣ-s iɣăr. Ikkăs-in i-ĕlkĕttab aḍh wa ija tĕzzar, or'-e dăɣ-edăgg wa dăɣ-iktăb:
42004018	"Insa făll-i Unfas n-Emăli, ăsnăfrănăn-ahi i-ad-ăjăɣ isălan n-Ălĕnžil i-tilăqqiwen, ăšmašăl-ahi-dd i-ad-ăjăɣ isălan i-wi hănen tikărmuten, ĕjrĕwăn iman-năsăn, zuzĕyăɣ imĕddorɣal, sĕddărfeɣ ăddinăt-wi ătiwăkrăšnen,
42004019	zĕzzubbeɣ-dd awătay n-ănnuɣmăt n-Emăli făll-ărori n-ăkall."
42004020	Issĕmdă Ɣisa teɣăre ɣas, iɣfăl ĕlkĕttab, ăssoɣăl-t i-ănaxdim-wa ijăn ĕnniyăt i-ehăn wa n-ăddin. Iqqăl-dd, ăqqima ɣas, ăsbălalăɣăn dăɣ-s ăddinăt-wi hănen ehăn n-ăddin-en-dăɣ iket-dăɣ-năsăn.
42004021	Iḍkăl măjrăd, inn'-asăn: "Măjrăd wa s-tĕslăm ašăl-i-dăɣ, itbăt."
42004022	Ǝqqălăn-dd ɣas oran imawăn, tof'-en tăkunt n-tihusay n-imĕjridăn wi dd-zajjărnen emm-net, ad-jannen: "Ak ajăn a-wa wădden ăgg-Yusĕf wa-dăɣ nĕzzăy?"
42004023	Inn'-asăn Ɣisa: "Ǝssanăɣ a-s ad-hi-dd-sĕktĕwăm oẓẓ wa innăn: 'Lăxtur, kăyy-ak sĕssĕfăr i-iman-năkk tĕzzar', tĕnnĕm-ahi: 'Tĕmmaẓ jed dăɣ-ăkall-năk a-wa s-nĕsla jed-t dăɣ-aɣrĕm wa n-Qăfărnaxum.' "
42004024	Inn'-asăn daɣ: "Tidĕt-dăɣ a-s wăr t-illa ănnăbi ătiwăqbălăn dăɣ-ăkall-net.
42004025	Ăsidătteɣ-awăn a-s kăla t-ĕllănăt tinuḍăfen ăjjootnen dăɣ-Iṣrayil dăɣ-ăzzăman wa n-ănnăbi Ɣĕli. Ăzzăman-en, oɣăy mănna i-ăddinăt, jăn kăraḍ iwĕtyan d-săḍis orăn wăr t-tĕlla teddamt n-ajĕnna watăt ăkall-en-dăɣ, ija laẓ s-kăla wăr-ătwănhăy a dăr-olăh făll-ărori n-ăkall.
42004026	Ija a-wen iket-net măšan, wăr dd-ăšmašăl Măssinăɣ ănnăbi Ɣĕli ar s-tănuḍăft tiyyăt ɣas dăɣ-snăt tĕzzaɣăt taɣrĕmt ta n-Sarăfta dăɣ-teje ta n-Săyda.
42004027	Ḍarăt Ɣĕli daɣ, osă-dd ăzzăman wa n-ănnăbi Ilyas. Ăzzăman-en, ĕllan-t ăddinăt ăjjootnen dăɣ-ăkall wa n-Iṣrayil ijraw jĕri măšan, wăr tăn-iha-i s-dd-ăšimašăl Măssinăɣ Ilyas a săl ăhalĕs iyyăn n-amăjar il' ăkall wa n-Surya s-isĕm-net Năɣma i-ad-t-išĕšdĕj."
42004028	Ǝslăn ăddinăt i-hărătăn-win-dăɣ hasăn-innă dăɣ-ehăn n-ăddin ɣas, kăfăn a-wa-dăɣ hasăn-ija aḍkăr-net,
42004029	ămẓăyẓăyăn-t iket-năsăn, ĕzzĕwen-t hundăɣ har afălla n-aḍaɣ wa făll-idăy aɣrĕm i-ad-t-in-sĕttĕrĕkken, ămmăt
42004030	măšan, ikka Ɣisa jere-săn, iglă.
42004031	Ătrară-dd Ɣisa ḍarăt-a-wen, ikka taɣrĕmt ta n-Qăfărnaxum hăt teje ta n-Galila ad-isaɣra dihen ăddinăt hak ašăl n-ĕssĕbĕt-i n-tăsonfat;
42004032	ĕqqălăn-dd ăddinăt ɣas oran imawăn făll-ĕjjăruẓăt-i-dăɣ hasăn-ija a-wa isăɣra ed isaɣr'-en s-ălxikmăt ăṣṣohen.
42004033	Ehăn n-ăddin-en, ih'-e ăhalĕs ih' alšin, inhăy Ɣisa ɣas, ad-isaɣărat s-afălla, ijanna
42004034	"Ya Ɣisa wa n-Năṣirăt, ma dăɣ-năɣ tărhed? Ajăn ahălak-nănăɣ a-s dd-tosed? Ǝssanăɣ ere wa tămoosăd, kăyy-i-dăɣ a-s: Wa Šăddijăn dd-ăšmašăl Măssinăɣ."
42004035	Ăsmăhăḍ dăɣ-s Ɣisa, inn'-as "Ǝṭṭĕf emm-năk, tĕzjărăd ăhalĕs-i-dăɣ!" Ijjăḍlăt alšin ăhalĕs jer-ăddinăt tĕzzar, izjăr-t, wăr t-illa a has-iɣšad.
42004036	Ǝqqălăn-dd ăddinăt ɣas oran imawăn, tinmĕnnin: "Ma ămoos măjrăd wa? Wa ĕnta wăl' alšinăn e-d fălla-săn ăsmăhăḍ s-tărna-net, ad-ĕzjărăn ăddinăt."
42004037	Intăj isĕm n-Ɣisa ḍarăt-a-wen-dăɣ, wăr t-illa edăgg dăɣ-teje-ten-dăɣ s-wădden timsiɣulăn dăɣ-s isălan-net.
42004038	Izjăr Ɣisa ehăn wa n-ăddin ɣas, ikka ɣur-Simyon. Ămzăyyăt-in d-a-s tărmas tenăde tăṣṣoohet taḍăggalt n-Simyon, ĕttărăn dăɣ-s ăddinăt ad-tăt-izuzĕy.
42004039	Ibdăd-dd Ɣisa jĕnnĕj-s, ăsmăhăḍ făll-tenăde, tărẓa fălla-s. Tĕnkăr-dd ălwăqq-wen-dăɣ, ad-tăn-simjurut.
42004040	Toḍa tăfukt ɣas, ămewăyăn-dd săr-s imarhinăn s-hak iyyăn d-turhĕnna-net i-ad-tăn-izuzĕy, ăswăr hak iyyăn ifassăn-net, ăzozăy-tăn.
42004041	Zajjărăn alšinăn ăddinăt ăjjootnen, saɣăren, jannen: "Kăyy a-s Rure-s n-Măssinăɣ" măšan, isamăhaḍ fălla-săn, wăr tăn-itĕyy ămmijrădăn ed, ĕssanăn a-s ĕnta a-s Ălmasex.
42004042	Ăffăw ɣas, ikka Ɣisa tenere n-iman-net măšan tĕmmăɣ-as tamĕtte hăr t-tĕjrăw, ad-tattărăn ăddinăt ĕmmĕk s-t-ĕṭṭăfăn edes-hasăn i-ad-wăr-ilkem ad-tăn-ifal;
42004043	inhăy tayĕtte-năsăn ɣas, inn'-asăn: "Iwar-ahi ad-ăxṭĕbăɣ isălan n-ălxer n-Tĕmmĕnĕya n-Măssinăɣ i-iɣărman-wi iyyăḍnen ĕntăneḍ-dăɣ ed a-wen-dăɣ a-s dd-ămešălăɣ."
42004044	Ad-ixaṭṭăb ḍarăt-a-wen dăɣ-ihănan n-ăddin wi n-kăl-Ălyăhud n-teje ta n-Ălyăhudĕyăt.
42005001	Ašăl iyyăn d-ibdad Ɣisa dăɣ-asălim n-ejănš wa n-Žănnăṣarăt, tăɣlăyɣălăy-t-dd tamĕtte tăjjeet tărhat ad-sĕjĕd i-măjrăd n-Măssinăɣ wa ităjj.
42005002	Inhăy sănatăt turfen n-aman ojaynen s-ăqqiimăn mĕssaw-snăt dăɣ-asălim n-aman, saradăn titarren-năsăn.
42005003	Ijjăš dăɣ-snăt ta n-Simyon, ittăr dăɣ-s ad-has-tăt-in-imhĕl hundăɣ har tĕfĕl asălim n-aman, ăqqima dăɣ-s, ad-isaɣra tamĕtte.
42005004	Issĕmdă măjrăd ɣas, inna i-Simyon: "Sĕglĕw turăft-năk hundăɣ har ammas n-aman, tĕjrĕd kăyy d-imidiwăn-nak titarren-năwăn."
42005005	Inn'-as Simyon: "Ălɣalim, ehăḍ imdan a nĕja nĕšɣal wăr t-illa a nărmas măšan, făl tĕnna-năk, ad-nĕjăr titarren-nănăɣ."
42005006	Jăn a-wa hasăn-innă, ărmăsăn-dd ašăl-en-dăɣ imănan-i-dăɣ ăjjootnen har dd-ăqqălnăt titarren-năsăn, tĕssarnăt.
42005007	Ad-tallăfăn i-imidiwăn-năsăn wi hănen turăft-ta iyyăḍăt i-ad-dd-ašĕlĕn, ilalăn-asăn. Osăn-dd, ĕḍnăyăn turfen-năsăn tissĕnen hundăɣ har-dăɣ tilkĕyyitnăt.
42005008	Inhăy Simyon Bĕṭrus a-wa ijăn ɣas, irkăɣ dat-Ɣisa, inn'-as: "Emăli, ajĕj-ahi făl-a-s năkk anăsbăkkaḍ a ămoosăɣ."
42005009	Tărmăs tarĕmmeɣt-i-dăɣ măqqărăt Simyon d-imidiwăn-net făl tĕssĕba n-ĕjut n-imănan-i-dăɣ ărmăsăn.
42005010	Tăkunt-ta tărmăsăt Simyon, ĕnta daɣ a tărmăsăt Yaqub d-Exya wi n-dăgg-Zăbdi-i dăr-ohăr ălxidmăt. Innă Ɣisa i-Simyon ḍarăt-a-wen: "Wăr tărmeɣăd, ɣur-ašăl-i-dăɣ, ad-tumasăd ăwadĕm săr-i dd-isadawăn ăddinăt i-ad-tăn-ăɣlĕsăɣ."
42005011	Ăssoɣălăn-dd ḍarăt-a-wen turfen-năsăn asălim n-aman, oyyăn a-wa tăn-išlăn iket-net, ĕlkămăn-as.
42005012	Iha Ɣisa iyyăn dăɣ-iɣărman a-s t-inhăy ăhalĕs ilsa jĕri, ikk'-e-hi-dd, irkăɣ data-s, ad-t-ilaqqăd, ijann'-as: "Ălɣalim, afăl tărhed a-wen-dăɣ, tăddoobed ad-hi-šĕšdĕjăd."
42005013	Iẓẓăl Ɣisa ăfuss-net, iḍăs-t, inn'-as: "Ărheeɣ a-wen, išdaj", ifăl-t jĕri ălwăqq-wen-dăɣ.
42005014	Ăsmătăr-t Ɣisa, inn'-as: "Wăr jed isălan i-ăwadĕm wăl' iyyăn n-a-s năkk a kăy-ăzozăyăn; ănn-ak, ĕglĕw, sĕkĕn iman-năk i-u-tikutawen, tĕjĕd takute ta n-tĕšĕdje s-ălmăɣna wa s-tăn-innă alămăr wa n-ănnăbi Mosa i-ad-hasăn-umas a-wen tajuhe n-a-s tĕzzăyăd."
42005015	Hak ašăl tiwwaḍ-dd terše n-isĕm i-Ɣisa, tidaw-dd săr-s tamĕtte tăjjeet i-ad-sĕjĕd i-isălan n-Ălĕnžil, tĕzzĕy dăɣ-turhĕnnawen-net.
42005016	Măšan Ɣisa ĕnta, ăssoof edăgg iṣtarăn dăɣ-ijraw s-tamădilt n-Măssinăɣ.
42005017	Ijraw Ɣisa ɣur-Emăli tărna tăṣṣoohet ăssitbăt azuzi wa ităjj i-ăddinăt. Ašăl iyyăn d-isaɣra, ăqqiimăn edes-has kăl-faris d-ălɣulam n-Ăṭṭăwrăt dd-falnen tidbi n-Galila d-Ălyăhudĕyăt d-Yărussălam.
42005018	A ĕnḍărrăn meddĕn iyyăḍ-da-dăɣ ămisawăyăn anăbdon insan făll-asĕftăɣ. Ǝttărăn a-wa dăɣ-he-ĕjĕn ĕrĕsăn tamĕtte, sĕnsĕn-t dat-Ɣisa
42005019	măšan, ăba-hasăn ălmăɣna n-a-wen făl ĕjut-i-dăɣ ja tamĕtte. Ăɣlăyăn, ăwwănăn afălla n-ehăn, sărăn dăɣ-assĕtax n-ehăn edăgg s-ăddooben ad-săr-s dd-šujĕšăn anăbdon, ăstărarăn-t-dd ḍarăt-a-wen har t-dd-ĕssĕnsăn dăɣ-ammas n-tamĕtte, dat-Ɣisa.
42005020	Inhăy Ɣisa immun-năsăn ɣas, innă: "Ăhalĕs, ătwănšăn-ak ibăkkaḍăn-năk."
42005021	Ǝslăn ălɣulam n-Ăṭṭăwrăt d-kăl-faris i-a-wen ɣas, ad-jannen dăɣ-iman-năsăn: "Ma ămoos wa ăwadĕm isikuforăn s-ĕmmĕk-wa-dăɣ? Mi ăddoben tenăšše n-ibăkkaḍăn săl Măssinăɣ?"
42005022	Ilmăd Ɣisa ɣur-iman-net a-wa ămiɣănnănăn ulhawăn-năsăn, inn'-asăn: "Ma tămmizăɣăm dăɣ-ulhawăn-năwăn?
42005023	Ma ojărăn tărăɣse jer-ad-tĕnnĕd i-ăwadĕm: 'Ătwănšăn-ak ibăkkaḍăn-năk' d-ad-has-tĕnnĕd: 'Ǝbdĕd, ărjĕš.'
42005024	Ašăl-i, ăssiilmădăɣ-kăwăn a-s Ăgg-ăgg-adĕm, ijraw făll-ărori n-ăkall turhajăt n-tenăšše n-ibăkkaḍăn." Inna ḍarăt-a-wen i-anăbdon: "Ǝnneɣ-ak, ĕbdĕd, ĕḍkĕl asĕftăɣ-năk, ĕqqĕl ehăn-năk."
42005025	Ibdăd anăbdon ăssaɣăt-wen-dăɣ dat-ăddinăt iket-năsăn, iḍkăl asĕftăɣ-net, iqqăl ehăn-net itimĕl Măssinăɣ.
42005026	Ăqqiimăn-dd ăddinăt ɣas tof'-en tăkunt n-a-wa ijăn, tiimlĕn Măssinăɣ. Tĕj'-asăn tarĕmmeɣt arămas wa-dăɣ făl jannen: "Ašăl-i, iman-net, nĕnhăy hărătăn ăqqannen eɣăf."
42005027	Ifăl Ɣisa edăgg-en ɣas, inhăy ăhalĕs irammăsăn tiwse s-isĕm-net Lewi, ăqqiima dăɣ-edăgg n-ălxidmăt-net, inn'-as: "Ǝlkĕm-ahi."
42005028	Ibdăd Lewi, ibḍă d-a-wa t-išlăn iket-net, ilkăm-as.
42005029	Ăsmăjarăt Lewi Ɣisa ḍarăt-a-wen s-ehăn-net. Itaɣăyma Ɣisa dăɣ-edăgg wa n-imĕnsiwăn a-s erk ăddinăt han inarmasăn n-tiwse ăjjootnen da-dăɣ, osăn-dd, ănɣăymăn dăr-s ĕnta d-inĕṭṭulab-net.
42005030	Ǝnhăyăn kăl-faris d-ălɣulam n-Ăṭṭăwrăt a-wen ɣas, ămjănjănăn jer-iman-năsăn ad-jannen i-inĕṭṭulab-net: "Mafăl tattăm, sassăm, tihrĕm ikassăn d-inarmasăn n-tiwse d-erk ăddinăt?"
42005031	Ăwwežăb-asăn, inn'-asăn: "Ăddinăt ăssoxătnen, wăr-ămɣatărăn s-lăxtur, imarhinăn a săr-s ămiɣatărnen;
42005032	năkk, wăr dd-ămešălăɣ s-ăddinăt-wi ordănen iman-năsăn iqqud, inăsbăkkaḍăn a-s dd-ămešălăɣ i-ad-utabăn."
42005033	Ǝnnăn-as ḍarăt-a-wen: "Inĕṭṭulab wi n-Exya hakd-dăɣ kăl-faris, hărkuk tuẓamăn, tumadăn măšan, wi-năk ĕntăneḍ, tattăn, sassăn."
42005034	Issăɣlăy-tăn tangalt dăɣ-hasăn-inna: "Kăl-tuksest, wăr tăn-ilzem ăẓum a ikka ămaẓlay ill'-e ɣur-săn
42005035	măšan, ilkam ad-dd-ass ăzzăman-wa tăn-mad-ifĕl ămaẓlay, ăzzăman-en, ad-uẓamăn."
42005036	Ij'-asăn Ɣisa tangalt tiyyăt dăɣ-hasăn-innă: "Wăr t-illa ere dd-isaɣărrawen tikĕst dăɣ-erăswăy ăynayăn i-ad-săr-s isĕmmĕkukĕs i wăššărăn ed, afăl ija a-wen, ad-dd-isăqqĕrriwĕt erăswăy wa ăynayăn bănnan, ḍarăt-a-wen daɣ, tabdoɣt-ta tăynayăt, wăr mad-talăh d-ta wăššărăt ini.
42005037	Wăr t-illa daɣ ere itajjăn aman n-lăɣnăb ăynaynen ăxxiimmărnen dăɣ-ijdad, ere ijăn a-wen har kăfăn aman ĕnnin ăynaynen dăɣ-ijdad, ad-has-sĕbbuqqen ijdad-net, ifut ḍarăt-a-wen dăɣ-aman hakd-dăɣ dăɣ-ijdad.
42005038	Aman n-lăɣnăb ăynaynen ăxxiimmărnen, iddidăn ăynaynen a dăɣ-tăn-itajj ăwadĕm.
42005039	Ăwadĕm daɣ wa iswăn aman n-lăɣnăb s-ăru d-ăxximmărăn, ăbas ăsidărhăn tesăse n-wi ăynaynen ed ad-ănn: 'Wi s-ăru d-ĕxxĕmărăn a ăẓednen.' "
42006001	Ašăl iyyăn n-ĕssĕbĕt-i n-ašăl wa n-tăsonfat, ălliil Ɣisa išĕkraš n-ălkăma, ĕlkamăn-as inĕṭṭulab-net, nakkăḍăn tiɣăɣănen n-ălkăma, tifĕffĕrun-tănăt jer-ifassăn-năsăn, taffăẓăn tiblalen-ti tănăt-dd-zajjărnen.
42006002	Ǝggădăn-dd hărăt dăɣ-kăl-faris tăn-hannăynen, ĕnnăn-asăn: "Mafăl tajjăm a wărăn itĕtwĕjj dăɣ-ašăl wa n-ĕssĕbĕt-i n-tăsonfat?"
42006003	Ăwwežăb-asăn Ɣisa, inn'-asăn: "Adiš kăwăneḍ, wăr tăɣrem dăɣ-ĕlkĕttab a-wa ija Dawĕd ašăl wa d-ălluẓ ĕnta d-ejhăn-net?
42006004	Wădden ătwănnă, ijjăš ehăn n-Măssinăɣ, iḍkăl dăɣ-tijĕlwen ti n-tikutawen s-wăr t-illa ere s-xălal tetăte-năsnăt săl kăl-tikutawen măšan, ĕnta, ikš'-enăt, ikfă dăɣ-snăt daɣ imidiwăn-net wi dăr-ăddew."
42006005	Inn'-asăn Ɣisa ḍarăt-a-wen: "Ăgg-ăgg-adĕm a ănnihăḍăn dăɣ-a-wa s-ila ăgg-adĕm d-a-wa s-wăr ila s-ad-t-ăj dăɣ-ašăl wa n-ĕssĕbĕt-i n-tăsonfat."
42006006	Iqqăl-dd ĕssĕbĕt-i n-ašăl wa n-tăsonfat ɣas, ijjăš Ɣisa ehăn n-ăddin wa n-kăl-Ălyăhud ad-dăɣ-s isaɣra. Ehăn-en, ih'-e ăhalĕs s-ăqqur ăfuss-net wa n-aɣil.
42006007	Jan-as ălɣulam n-Ăṭṭăwrăt d-kăl-faris ĕnniyăt, tassănăn ihăl ad-t-izuzĕy dăɣ-ašăl wa n-ĕssĕbĕt-i n-tăsonfat meɣ i-ad-t-sĕḍlĕmăn.
42006008	Ilmăd Ɣisa ɣur-iman-net a-wa dăɣ-zinĕzjumăn, innă i-ăhalĕs wa s-ăqqur ăfuss-net: "Ǝyyăw, ĕbdĕd dăɣ-ammas n-ălžămaɣăt." Inkăr-dd ăhalĕs, ibdăd diha s-has-innă.
42006009	Inn'-asăn Ɣisa ḍarăt-a-wen: "Ăssiistănăɣ-kăwăn: Ak a xălalăn dăɣ-ašăl wa n-ĕssĕbĕt-i n-tăsonfat iji n-emărked meɣ iji n-a lăbasăn, igguẓ n-iman meɣ iji n-iman?"
42006010	Issăɣlăy-tăn-dd Ɣisa asăwaḍ-net iket-dăɣ-năsăn tĕzzar, innă i-ăhalĕs: "Ǝẓẓĕl ăfuss-năk." Ija a-wa has-innă, izzăy ăfuss-net ălwăqq-wen-dăɣ.
42006011	Ija a-wen ɣas, wăsăn kăl-ăddin, ănmănhăyăn jer-iman-năsăn dăɣ-isălan n-a-wa he-ĕjĕn i-Ɣisa.
42006012	Išilan-win-dăɣ ad-iwwăn Ɣisa taḍaɣt, ikkăs dihen ehăḍ imdan, itĕddal Măssinăɣ.
42006013	Ăffăw ɣas, iɣră-dd inĕṭṭulab-net, ăsnăfrăn dăɣ-săn măraw d-ĕssin, ăswăr-tăn isĕm inĕmmušal.
42006014	Ǝntăneḍ da inĕṭṭulab-wi ăsnăfrăn: Simyon wa s-ija isĕm Bĕṭrus d-ă/n/na-s Idris; Yaqub d-Exya, Fĕlibb d-Bărtălămma,
42006015	Mătti d-Tomi; Yaqub wa n-ăgg Ălfa d-Simyon wa s-itawănna ăššažeɣ,
42006016	Hudd ăgg Yaqub d-Yăhudĕs wa n-Isxaryut-i ămoosăn ămaɣdar.
42006017	Ăzzubbăt-dd Ɣisa taḍaɣt ḍarăt-a-wen ĕnta d-inĕṭṭulab-net, ătrarăn-dd făll-eɣărɣăr dăɣ-tĕbdad tamĕtte tăjjeet d-ăddinăt ăjjootnen dd-falnen Ălyăhudĕyăt d-Yărussălam d-iɣărman wi n-Tir d-Săyda hănen asălim n-ejănš.
42006018	Ăddinăt-en-dăɣ, osăn-dd iket-dăɣ-năsăn i-ad-sĕjdĕn i-a-wa isaɣra, ĕzzĕyăn dăɣ-turhĕnnawen-năsăn, ĕjrĕwăn dăɣ-săn wi hăn alšinăn iman-năsăn.
42006019	Tattăr taxlĕkt-ten-dăɣ iket-net ad-t-tĕḍĕs ed zajjăr-t-dd tărna tăn-zizuyăt iket-dăɣ-năsăn.
42006020	Iswăḍ Ɣisa dăɣ-inĕṭṭulab-net, innă: "Tĕnḍĕḍ-awăn kăwăneḍ-i ăẓoẓnen iman-năwăn dat-Măssinăɣ ed, Tĕmmĕnĕya n-Măssinăɣ, ti-năwăn.
42006021	Tĕnḍĕḍ-awăn kăwăneḍ-i inăqq laẓ ašăl-i-dăɣ ed, ad-tăyyăwănăm; tĕnḍĕḍ-awăn kăwăneḍ-i hallănen ašăl-i-dăɣ ed, ad-tăddăwem.
42006022	Tĕnḍĕḍ-awăn afăl dăr-wăn okăḍăn dăgg-adĕm, afăl kăwăn-ĕkkăsăn jer-iman-năsăn; afăl kăwăn-gaggărăn; afăl ĕttărăn uɣšad n-ismawăn-năwăn dăɣ-ăddimmăt n-Ăgg-ăgg-adĕm.
42006023	Dăwătăt, talĕwĕm dăɣ-ašăl-wen-dăɣ făl-a-s ad-ijat marušăt-năwăn dăɣ-ălžănnăt; erk ălxal-wen-dăɣ hawăn-han ašăl-i-dăɣ, a ĕjjăšăn abbatăn-năsăn i-ănnăbităn."
42006024	"Imĕskay kăwăneḍ-i n-imărrĕzăɣăn ed, ălxer-năwăn, ih' ifassăn-năwăn.
42006025	Imĕskay kăwăneḍ-i n-imăyyăwănăn n-ašăl-i-dăɣ ed, ad-tulaẓăm. Imĕskay kăwăneḍ-i daẓẓănen ašăl-i-dăɣ ed, ad-tĕṭṭĕfăm iba, tĕlhĕm.
42006026	Imĕskay kăwăneḍ-i timĕlĕn ăddinăt ed, ălxal-wen-dăɣ a ĕjjăšăn abbatăn-năsăn i-ănnăbităn wi n-bahu n-ibda."
42006027	"Kăwăneḍ-i hi-ăsijădnen, ĕnneɣ-awăn: Ărhăt išĕnja-năwăn, ăjăt a olaɣăn i-ăddinăt-wi dăr-wăn okăḍnen,
42006028	ăjăt ălhimmăt i-wi hawăn-ărhanen a lăbasăn, ădĕlăt Măssinăɣ i-wi fălla-wăn jannănen bahu.
42006029	Afăl hak-istăɣ ăwadĕm făll-tăjomăst-năk tiyyăt, sĕgdĕl-as daɣ ta iyyăḍăt; afăl irmăs ăwadĕm tanăkkăbbat-năk, ăkf'-e daɣ anăkăbba-năk.
42006030	Ere kăy-idălăn-dăɣ, ăkf'-e; wăr tĕtterăd dăɣ-ăwadĕm ad-hak-isuɣĕl a-wa dăɣ-k irmăs.
42006031	A-wa s-tărhăm, ad-hawăn-t tajjăn ăddinăt, ăjăt-asăn-t kăwăneḍ-dăɣ.
42006032	Afăl wăr tărhem ar imărhan-năwăn, ĕndek marušăt-năwăn? Wădden, inăsbăkkaḍăn-dăɣ, ărhan ăddinăt wi tăn-ărhanen.
42006033	Afăl wăr tĕjjĕm a olaɣăn ar i-wi hawăn-t-tajjănen, ĕndek irhuj-năwăn? Wădden, wăl' inăsbăkkaḍăn, a-wen, tajjăn-t.
42006034	Afăl daɣ wăr sĕmĕrwisăm ar i-ăddinăt wi dăɣ-tordăm timẓal, ĕndek marušăt wa s-mad-tĕjrĕm ăṭṭăma-net? Wădden, inăsbăkkaḍăn-dăɣ, samărwasăn i-imidiwăn-năsăn ed, ordan ɣur-săn azăbăna.
42006035	Ărhăt išĕnja-năwăn, tajjăt-asăn a olaɣăn; sĕmmĕrwĕsăt i-ere dăɣ-wăr jerăm ăṭṭăma n-timẓal. Dihen, ad-ijat marušăt-năwăn, tumasăm aratăn n-Măssinăɣ wa iknan aḍkul ed, ĕnta, milɣaw-net, wăr săr-s iẓley wi wăr ha tămayit hakd-dăɣ wi n-inăllăbăsăn.
42006036	Tĕjjĕšet-kăwăn tĕmɣăre n-tăhanint ta hăt Abba-năwăn.
42006037	Afăl wăr tĕnnem dăɣ-ăwadĕm, wăr mad-dăɣ-wăn ănn ăwadĕm, afăl wăr tĕssĕḍlămăm ăwadĕm, wăr kăwăn-e-isĕḍlĕm ăwadĕm, naššăt i-ad-tĕjrĕwăm tenăšše.
42006038	Ăkfăt, ad-tĕjrĕwăm; ere wa ihakkăn, ad-ijrĕw a ăjjeen dăɣ-asĕbbĕtăr-net ed, ilkam ad-hanăɣ-ikĕt Măssinăɣ isuf-net s-ĕmmĕk wa s-nĕtĕkkat isuf-nănăɣ i-ăddinăt."
42006039	Issăɣlăy-tăn-dd Ɣisa tangalt dăɣ-hasăn-inna: "Ajăn emĕdderɣĕl ăddoobăt ad-ilwĕy emĕdderɣĕl? Wădden, ad-iḍwĕn issĕnăn-essăn dăɣ-anu?
42006040	Wăr t-illa ănăṭṭalib ojărăn ălɣalim-net măšan, ănăṭṭalib iket-net iɣradăn, ad-alăh d-ălɣalim-net.
42006041	Uhĕn kăyy, mafăl hannăyăd teẓewt ta hăt tiṭṭ n-ă/n/na-k, a-s ija a-wen, wăr hĕnnĕyăd afăɣot wa ihăn tiṭṭ ta-năk?
42006042	Meɣ daɣ, ĕndek ĕmmĕk wa s-mad-tĕnnĕd i-ă/n/na-k: 'Ăyy-ahi ad-hak-ĕkkĕsăɣ teẓewt dăɣ-tiṭṭ-năk', a-s ija a-wen, kăyy iman-năk, iha afăɣot tiṭṭ ta-năk. Ălmunafeɣ! Ǝkkĕs-in afăɣot wa ihăn tiṭṭ-năk tĕzzar i-ad-tudabed ahănay d-ukĕs n-teẓewt ta hăt tiṭṭ n-ă/n/na-k."
42006043	"Wăr t-illa ahĕšk olaɣăn itiirĕwĕn aratăn lăbasnen, wăr t-illa daɣ erk ahĕšk itiirĕwĕn aratăn olaɣnen.
42006044	Hak ahĕšk-dăɣ aratăn-net a-s ititwĕzziy. Wăr mad-dd-tĕkkĕsăd ara n-ašar făll-ewărwăr, wăr mad-tĕkkĕsăd daɣ lăɣnăb făll-tahĕjjart.
42006045	Ăwadĕm-wa olăɣăn, milɣaw n-ulh-net a dăɣ-dd-itakkăs a-wa olăɣăn măšan, enăllăbăs ĕnta, tăllăbăst n-ulh-net a dăɣ-dd-itakkăs a-wa lăbasăn ed, a-wa iḍkărăn ulh n-ăgg-adĕm a dăɣ-itamăjrad emm-net."
42006046	"Mafăl hi-jannem: 'Emăli, Emăli!' a-s ija a-wen, wăr tĕjjĕm a-wa hawăn-janneɣ.
42006047	Ere hi-dd-ikkăn-dăɣ, ăsjăd i-măjrăd-in, ad-itamašal a-wa ĕnneɣ, ad-kăwăn-săknăɣ ere wa dăr-olăh.
42006048	Olăh d-ăwadĕm itĕddayăn ehăn, iɣăš ăssas-net har iwwăḍ tăhunt, idăy fălla-s. Ij' akăsa, ij' anji ăṣṣoohen, inkăf i-taɣăšamt siha d-siha măšan, wăr tăt-ăsmăramăr ed, tĕkn' ăntum dăɣ-ăkall
42006049	măšan ere wa islăn i-măjrăd-in wăr has-ăsjăd, olăh d-ere idăyăn ehăn-net făll-tasĕnjit wărăt la ăssas, osă-dd anji, inkăf i-ehăn, immăr-t-in s-iyyăt, ij'-as tenăde tĕmdat."
42007001	Issĕsla Ɣisa isălan-win-dăɣ i-tamĕtte ɣas, ijjăš aɣrĕm wa n-Qăfărnaxum.
42007002	Ill'-e dihen kăbtăn ilan akli ikna tărha-i s-a-s ităjj a-wen-dăɣ ija turhĕnna ta-dăɣ s-išwar hin-ăssijja.
42007003	Islă kăbtăn a-s dd-ijjaš Ɣisa ăkall ɣas, ăšmašăl săr-s hărăt dăɣ-inušămăn n-kăl-Ălyăhud i-ad-dăɣ-s ĕttărăn ad-dd-ass, izuzĕy akli-net.
42007004	Osăn-dd kăl-Ălyăhud Ɣisa, dălăn-t dăɣ-ad-t-izuzĕy, ĕnnăn-as: "Ăhalĕs-i-dăɣ, ăniihăjja s-ad-has-tĕkkĕsăd tekăriḍt,
42007005	irha tumast-nănăɣ hullan, ĕnta a hanăɣ-issĕkrăsăn ehăn n-ăddin wa nĕla."
42007006	Ăddew dăr-săn Ɣisa. Wăr-ujĕj a-s has-dd-ĕlkăḍăn imidiwăn n-kăbtăn dd-ăšimašăl, ĕnnăn-as: Inn'-ak kăbtăn: "Ălɣalim! Wăr tăslăyyăɣăd iman-năk făl-a-s, wăr-ănhăjjăɣ d-ad-dd-tĕjjĕšăd ehăn-in,
42007007	a-wen-dăɣ daɣ a făl wăr-ăsnăhăjjăɣ iman-in d-ad-kăy-in-ăkkăɣ, ănn tiyyăt tăfert, ad-izzĕy ănaxdim-in.
42007008	Năkk, ĕllan-t imănokalăn jĕnnĕj-i, leɣ daɣ năkk ĕssărdusa daw-i t-ĕllanen, e-d ĕnnĕɣ i-iyyăn: 'Ǝglĕw', ad-iglĕw, e-d ĕnnĕɣ i-wa iyyăḍăn: 'Ǝyyăw', ad-hi-dd-ass; akli-nin daɣ, e-d has-ĕnneɣ: 'Ăj a-wa', ad-t-ăj."
42007009	Islă Ɣisa i-a-wen ɣas, ijrăẓ-as kăbtăn, innăḍ-dd s-ăddinăt wi has-ĕlkămnen, inn'-asăn: "Ăsidătteɣ-awăn a-s wăla dăɣ-ăkall wa n-Iṣrayil, wăr kăla ĕnhăyăɣ ere s-ogdăh immun-net d-wa n-ăhalĕs-i-dăɣ."
42007010	Ǝqqălăn meddĕn-wi dd-ămešălnen, ogăẓăn-in akli wa s-kăla ărhin, izzay.
42007011	Ašăl wa n-ḍarăt wen, ăddew Ɣisa d-inĕṭṭulab-net s-taɣrĕmt s-isĕm-net Nayin, tĕlkam-asăn daɣ tamĕtte tăjjeet.
42007012	Diha-dăɣ dd-ĕjjăšăn aɣrĕm, ad-ămmoqqăsăn d-ăddinăt ăwwăḍnen hărăt ăwwaynen enĕmmettĕn s-tiẓĕska; enĕmmettĕn-en, alyaḍ s-wăr tĕla ma-s ar ĕnta, ti-s daɣ wăr-idder.
42007013	Ojjă Ɣisa tamăḍt-ten-dăɣ, tănɣ'-e tăhanint-net, inn'-as: "Ǝlɣĕn Iblis."
42007014	Ikkă-dd enĕmmettĕn, iḍăs-t, ĕbdădăn ăddinăt-wi t-ămisawăynen, innă i-enĕmmettĕn: "Ămawaḍ, ĕnneɣ-ak: ĕnkăr!"
42007015	Ăqqimă-dd enĕmmettĕn ăssaɣăt-wen-dăɣ, ad-itamăjrad, ăssoɣăl-t Ɣisa i-ma-s.
42007016	Ărmăɣăn ăddinăt iket-năsăn, ad-tiimĕlĕn Măssinăɣ, jannen: "Ašăl-i, ănfalăl-dd ănnăbi măqqoorăn jere-năɣ, Măssinăɣ osă-dd tamĕtte-net i-ad-tăt-iɣlĕs."
42007017	Ămsaɣăl măjrăd-wen-dăɣ ătwănnăn făll-Ɣisa dăɣ-Ălyăhudĕyăt d-attayăn-net.
42007018	Osăn-dd inĕṭṭulab n-Exya, jăn dăɣ-s isălan n-a-wa ijăn iket-dăɣ-net.
42007019	Iɣră-dd dăɣ-săn ĕssin, ăšmašăl-tăn s-ălɣalim i-ad-t-sĕstĕnăn kunta ĕnta a-s Wa s-ătwănna ilkam ad-dd-ass meɣ ilkam iyyăn săl ĕnta.
42007020	Osăn-dd meddĕn, ĕnnăn-as: "Exya wa n-Enĕsselmăɣ a hanăɣ-dd-ăšmašălăn săr-k, inn'-anăɣ ad-kăy-nĕsĕstĕn, 'kunta kăyy a-s Wa s-ătwănna ilkam ad-dd-tasĕd meɣ ilkam ere săl kăyy?' "
42007021	Ăssaɣăt-wen-dăɣ t-sastanăn, ăzozăy Ɣisa ăddinăt ăjjootnen dăɣ-tiẓẓoren d-alšinăn, ikfa daɣ imĕddorɣal ăjjootnen turhajăt n-ahănay.
42007022	Ăwwežăb i-meddĕn wi dd-ăšmašăl Exya, inn'-asăn: "Ăqqĕlăt Exya, suɣĕlăm-as a-wa tĕnhăyăm d-a-wa tĕslăm, ănnăt-as: imĕddorɣal hannăyăn, inĕbdan rajjăšăn; wi ijraw jĕri, tišdajăn, imẓaj, sallăn; inĕmmuttan nakkărăn-dd; tilăqqiwen, sallănăt i-Ălĕnžil.
42007023	Tĕnḍĕḍ i-ere wa dăɣ-i wărăn ij' ăššăk."
42007024	Ǝglăn inămmašalăn n-Exya ɣas, ădwănnăt Ɣisa i-tamĕtte dăɣ-isălan n-Exya, inn'-asăn: "Ak, a-s tĕzjărăm s-tenere, ma tĕnhăyăm? Ak teẓewt ăsiwălawăl aḍu a tĕnhăyăm? Ăbo!
42007025	Adiš ma tĕkkăm i-ad-t-tĕnhĕyăm? Ak ăhalĕs ăsisahăɣăn ašăl a tĕnhăyăm? Ǝnhĕywăt-tăn-ak ăddinăt-wi sasahaɣnen ašăl, ĕntăneḍ-den ănnuflăynen dăɣ-ihănan-wi n-imănokalăn.
42007026	Adiš mi tĕkkăm i-ad-t-tĕnhĕyăm? Ak ănnăbi? Tidĕt lab a-s ănnăbi, ăssiilmădăɣ-kăwăn a-s ere ojărăn tumast n-ănnăbi a tĕnhăyăm.
42007027	Exya, ĕnta-en-dăɣ a făl inna ĕlkĕttab n-Măssinăɣ: 'Ǝnhĕy! Ăzizărăɣ-ak ănămmašul-in wa he-iknĕn tabarăt data-k.'
42007028	Ăssiilmădăɣ-kăwăn a-s, wăr t-illa ara n-tamăḍt ojărăn Exya măšan, hakd a-wen-dăɣ, wăr t-illa ere t-wărăn ojer dăɣ-Tĕmmĕnĕya n-Măssinăɣ."
42007029	Ăddinăt-wi has-ĕslănen iket-năsăn hakd-dăɣ inarmasăn n-tiwse ărḍăn s-Tĕmmĕnĕya n-Măssinăɣ ed, ăqbălăn ad-tăn-isĕlmăɣ Exya
42007030	măšan, kăl-faris d-ălɣulam-i unjăynen s-asĕlmaɣ-net, ăsfatăn iman-năsăn dăɣ-a-wa iɣtăs Măssinăɣ.
42007031	Innă Ɣisa: "Ak, mi dăr-mad-sĕnnĕfăqqăɣ kăl-ĕzzurĕyăt-ta-dăɣ? Ak, mi dăr-olăhăn?
42007032	Olăhăn ɣas d-aratăn janen aɣrĕf dăɣ-tĕfărre, jannen iyyăḍ i-wi iyyăḍnen: 'Ǝnhĕywăt, kăwăneḍ, wăr lem asăfar; nĕwăt-awăn taɣănibt, tunjăyăm s-dăllol! Nĕnẓăr-awăn tiswal n-tisnant măšan, wăr tĕlhem!'
42007033	Exya wa n-Enĕsselmăɣ, ăzzăman wa dd-osa, wăr-itĕtt imĕnsiwăn olaɣnen, wăr-isĕss aman n-lăɣnăb ăxxiimmărnen; tĕnnăm: 'Ih'-e alšin',
42007034	išrăy-t-dd Ăgg-ăgg-adĕm, ĕnta itihar dăr-wăn a-wa tăttăm d-a-wa săssăm, ɣas tĕnnăm dăɣ-s: 'Wa ĕnta, insăy, irăf aman wi n-lăɣnăb ăxxiimmărnen, amidi n-inarmasăn n-tiwse d-ălfusaɣ wi iyyăḍnen.'
42007035	Măšan a-wen wăr hin-ikkes a-s: 'Sărho wa dd-ifălăn Măssinăɣ, ijităn n-aratăn-net a t-isatbatăn.' "
42007036	Ămjarăt-dd Ɣisa ašăl iyyăn i-u-faris iyyăn, ikk'-e-hi-dd, ad-tamănsawăn.
42007037	Tĕsla tamăḍt n-tanăsbăkkaḍt hat aɣrĕm-en-dăɣ a-s Ɣisa ămijarăt i-u-faris-en ɣas, a ĕnḍărrăn, ĕnta da-dăɣ tăwway butĕl n-aḍutăn.
42007038	Tosă-dd, tĕjjăš fălla-săn ehăn wa dăɣ-tamănsawăn, tĕkka dihad ăsiɣămăr Ɣisa, măl daw-iḍarăn-net, ad-hall. Hall har tĕssĕbdăj iḍarăn-net s-imeṭṭawăn-net, ad-tăn-timĕs s-tišĕkkaḍ-net, timĕllut-asăn, sănɣal fălla-săn aḍutăn.
42007039	Inhăy u-faris wa dd-ăsmăjaren Ɣisa a-wen ɣas, ad-ijanna dăɣ-iman-net: "Ǝnnăr ămoos ăhalĕs-i-dăɣ ănnăbi, ilmĕd a-s tamăḍt-ta-dăɣ t-tĕḍasăt, tălkăxbat."
42007040	Inn'-as Ɣisa: "Simyon, ărheɣ ad-hak-ănnăɣ hărăt iyyăn." Inn'-as Simyon: "Ălɣalim, ăsijădăɣ-ak, măjrăd."
42007041	Inn'-as Ɣisa: "Kăla t-illa ăhalĕs irwasăn ĕssin meddĕn: iyyăn, irwas-t sĕmmosăt timaḍ n-ărriyal n-aẓrĕf, wa iyyăḍăn, irwas-t, sĕmmosăt timĕrwen n-ărriyal n-aẓrĕf.
42007042	Inhăy a-s wăr tăn-iha-i ăddooben timẓal n-ehăre-net, ma n-ĕmmĕk ɣas, inš'-asăn-in a-wa tăn-irwăs. Ăssistănăɣ-kăy kăyy Simyon: 'Ǝndek dăɣ-săn wa has-madăn-ikĕn tămayit?' "
42007043	Inn'-as Simyon: "Ordeɣ a-s wa s-hin-oyyă ămarwas wa ojărăn." Inn'-as Ɣisa: "Toɣadăd."
42007044	Innăḍ-dd Ɣisa ḍarăt-a-wen s-tamăḍt tĕzzar, innă i-Simyon: "Wădden hannăyăd tamăḍt-ta-dăɣ, ĕjjăšăɣ-dd ehăn-năk, wăr hi-tĕkfed aman s-ăsserădăɣ iḍarăn-in măšan ĕnta, tĕssĕbdăj-tăn s-imeṭṭawăn-net, tomăs-tăn s-tišĕkkaḍ-net,
42007045	ălwăqq wa dd-oseɣ ehăn-năk, wăr hi-dd-tĕlkeḍăd, tasĕsăd-ahi dăɣ-idmarăn-năk măšan ĕnta, a dd-oseɣ, timĕllut i-iḍarăn-in făll-semɣar-i-dăɣ hi-tĕja.
42007046	Kăyy daɣ, wăr tĕšweyăd eɣăf-in, a-s ija a-wen ĕnta, iḍarăn-in a tĕšwăy s-aḍutăn.
42007047	Dăɣ-tĕssĕba n-tărha-i-dăɣ măqqărăt hi-tĕssĕkna, a-wa ăjjen la dăɣ-ibăkkaḍăn, ătiwănšăn-as-in. Tidĕt-dăɣ a-s ere wa s-hin-ătwănša a ĕnḍărrăn, tămayit-net daɣ ti-ĕnḍărrăt."
42007048	Inna Ɣisa ḍarăt-a-wen i-tamăḍt: "Ibăkkaḍăn-am, ătiwănšănăm-in."
42007049	Ǝslăn imăjarăn i-a-wen-dăɣ ɣas, ad-jannen dăɣ-iman-năsăn: "Ma ămoos ăwadĕm wa ăddooben tenăšše n-ibăkkaḍăn n-ăddinăt?"
42007050	Innă Ɣisa i-tamăḍt ḍarăt-a-wen: "Immun-năm a kăm-iɣlăsăn, ĕglĕw dăɣ-ălxer."
42008001	Ălliil Ɣisa ḍarăt-a-wen iɣărman d-tidbi ăjjootnen, ixaṭṭăb i-ăddinăt isălan n-ălxer n-Tĕmmĕnĕya n-Măssinăɣ, ăddeewăn dăr-s inĕṭṭulab-net wi n-măraw d-ĕssin
42008002	d-hărăt dăɣ-tiḍeḍen s-tiyyăḍ, ikkas dăɣ-snăt, alšinăn d-tiyyăḍ ăzozăy dăɣ-turhĕnnawen. Tiyyăt dăɣ-snăt, isĕm-net Măryăma ta n-Mulăždalĕyăt, ikkas dăɣ-s ĕnta ĕssa alšinăn,
42008003	tiyyăt isĕm-net Tăxya, ĕnta a-s hănne-s n-Šuza wa ixkămăn făll-inaxdimăn n-ehăn n-ămănokal n-ăkall wa s-isĕm-net Harudĕs, tiyyăt Suzănna d-timidiwen-net tiyyăḍ ăjjootnen, iket-dăɣ-năsnăt, ĕdhalnăt Ɣisa d-inĕṭṭulab s-a-wa ĕṭṭăfnăt.
42008004	Tăddew-dd tamĕtte tăjjeet s-wăr t-illa aɣrĕm wăr dd-fel s-Ɣisa. Issăɣlăy tamĕtte tangalt, inn'-asăn: "Kăla izjăr ănăsdamu iyyăn i-ad-iddumĕt ašĕkrĕš-net.
42008005	Ălwăqq wa d-itidumut, oḍănăt tiblalen tiyyăḍ dăɣ-ăbara, ăfkălfăkălăn-tănăt ăddinăt, ăkkukkăren-tănăt-dd igḍaḍ, ĕkšăn-tănăt.
42008006	Oḍa ašăr iyyăn jer-tihun, diha-dăɣ dd-ăffoqqăt, ad-hin-ăqqur făl iba n-abduj.
42008007	Oḍa ašăr iyyăn dăɣ-tabĕ/n/nĕnt, tĕdwăl-dd fălla-s tabĕ/n/nĕnt, tĕẓmăd-as.
42008008	Ašăr wa iyyăḍăn, oḍa dăɣ-ăkall olaɣăn, idwăl-dd, ikrăš aratăn s-timaḍ." Ija măjrăd-wen-dăɣ ɣas, iḍkăl emăsli-net, innă: "Ere ilăn timĕẓẓujen s-islă-dăɣ, isăjdet."
42008009	Ǝssĕstănăn-t inĕṭṭulab-net ḍarăt-a-wen d-ălmăɣna n-tangalt ta ija.
42008010	Inn'-asăn: "Kăwăneḍ, tĕjrawăm turhajăt n-ujreh n-ĕddăraj wa n-isălan n-Tĕmmĕnĕya n-Măssinăɣ mašăn, ăddinăt wi iyyăḍnen, wăr jen a-wen. 'Ad-ĕswaḍăn, wăr hĕnnĕyăn; sallăn, wăr jărrăhăn.' "
42008011	"Ămăra, tangalt, ălmăɣna-net da: Tiblalen a-s măjrăd n-Măssinăɣ.
42008012	Ăbara wa dăɣ-oḍănăt tiblalen tiyyăḍ, ĕnta a-s ăddinăt-wi sallănen i-măjrăd n-Măssinăɣ, as'-en-dd Iblis, ilbĕy-t-dd dăɣ-ulhawăn-năsăn i-ad-wăr-omenăn s-Măssinăɣ, iɣlĕs-tăn.
42008013	Tihun ti jer-oḍănăt tiblalen tiyyăḍ, ĕntănăteḍ a-s ăddinăt-wi s-e-d ĕslăn i-măjrăd n-Măssinăɣ, ad-ĕhlĕylĕyăn, ăqbĕlăn-t šik, măšan wăr t-tĕyyĕn ikraš ikewăn dăɣ-ulhawăn-năsăn, ad-ĕjĕn ăzzăman ĕnḍărrăn ălmăt ătubăn, măšan afăl ătwăžžurrăben, ad-hin-ĕbbuṭṭĕlăn a-wa s-omănăn.
42008014	Tabă/n/nĕnt ta dăɣ-oḍănăt tiblalen tiyyăḍ, ĕnta a-s ăddinăt wi s-e-d ĕslăn i-măjrăd n-Măssinăɣ, ad-tăn-ăɣlĕbăn inĕzjam n-tărha d-ajmur d-iẓĕjraẓ n-wălăt-ăddunya, ĕẓmĕdăn-as, indăr-asăn ad-ĕhĕlĕn s-data dăɣ-tuksĕḍa-năsăn i-Măssinăɣ.
42008015	Ăkall wa olăɣăn dăɣ-oḍănăt tiblalen tiyyăḍ, olăh d-ăddinăt-wi s-e-d ĕslăn i-măjrăd n-Măssinăɣ, ad-t-ĕknĕn uḍĕf s-sărho dăɣ-ulhawăn-năsăn, ad-hasăn-t-ijjĕš ălfăyda ăddewăn d-akuyĕd."
42008016	Inn'-asăn Ɣisa daɣ: "Wăr t-illa ere isarmasăn tefătelt tĕzzar, isĕbbumbĕy fălla-s ăkoss meɣ tăt-ija daw-tešejit, ănn-ak, asili a tăt-itajj făll-ăsaḍĕf ăsikakăn i-ad-hannăyăn ăddinăt wi dd-tajjăšnen ehăn ănnur-net.
42008017	Wăr t-illa a iffarăn s-wădden ad-dd-infilĕl, wăr t-tĕlla daɣ takše s-wădden ad-dd-tĕffukkăr s-tarăhut.
42008018	Ăjăt ĕnniyăt i-ĕmmĕk wa s-sajadăm; ăwadĕm wa ifhămăn hărăt, ad-has-iwwaḍ musnăt har isĕssikĕy măšan, wa s-wăr t-illa a ijrah, wăr t-in-ikka hărăt, ănn-ak, ad-dăɣ-s ămahăɣ wăla a-wa s-orda a-s iṭṭaf-t."
42008019	Tosă-dd anna n-Ɣisa d-ayĕtma-s măšan, igdăl-asăn ĕjut n-tamĕtte ad-t-ĕnhĕyăn.
42008020	Ătwănn'-as: "Tĕbdad anna-năk d-ayĕtma-k dat-emm n-ehăn, ărhan ahănay-năk."
42008021	Ăwwežăb-asăn, inn'-asăn: "Anna-nin d-ayĕtma-ɣ, ăddinăt-wi sajadnen i-măjrăd n-Măssinăɣ, tamašalăn a-wa inna."
42008022	Ijjăš Ɣisa ašăl iyyăn turăft n-aman ĕnta d-inĕṭṭulab-net, inn'-asăn: "Nĕjlĕyet ejănš s-ašrut wa iyyăḍăn", ĕglăn.
42008023	Ǝglan făll-aman-en-dăɣ a-s hin-iṭṭăs Ɣisa. A ĕnḍărrăn, inkăr-dd aḍu-i-dăɣ ăṣṣoohen, ad-ḍakkăr turăft aman, ĕjjăšăn miši.
42008024	Ohăẓăn-dd inĕṭṭulab Ɣisa, ad-t-sănkarăn dăɣ-eḍĕs, jannen-as: "Ălɣalim, Ălɣalim, nĕhlăk!" Inkăr-dd Ɣisa, ăsmăhăḍ făll-aḍu d-tinăzzămăren ti ăṣṣoohătnen, ibdăd a-wen-dăɣ iket-net, sămmeḍ-in.
42008025	Inn'-asăn Ɣisa: "Ma ija immun-năwăn." Ǝqqălăn-dd ɣas ărmaɣăn, oran imawăn, tinmĕnnin: "Ma ămoos ăwadĕm-wa-dăɣ s-e-d omăr i-aḍu d-aman ad-has-sĕjdĕn?"
42008026	Ăsjănăn ḍarăt-a-wen dăɣ-ăkall wa n-kăl-Gadara ănimăswăḍăn d-teje ta n-Galila.
42008027	Diha-dăɣ dd-izjăr Ɣisa turăft n-aman, ad-has-dd-ilkăḍ ăhalĕs n-aɣrĕm-en-dăɣ han alšinăn. A ilan ăzzăman, wăr-ilĕss tikĕst, wăr-il' edăgg n-iman-net, izzaɣ tiẓĕska.
42008028	Inhăy Ɣisa ɣas, ăsɣărăt tĕzzar, irkăɣ data-s, inn'-as: "Ya Ɣisa wa n-Rure-s n-Măssinăɣ wa iknăn aḍkul, ma dăɣ-i tărhed? Dalăɣ-kăy d-ad-wăr hi-tăqquzzăbed."
42008029	A-s ijănna a-wen-dăɣ, isamăhaḍ Ɣisa făll-alšin wa t-ihăn, i-ad-t-izjăr. Ăhalĕs-en, itajjăš-t alšin s-e-d t-ijjăš, akărad ad-t-tajjăn ăddinăt s-tišĕm d-tifren măšan, isaɣătas-dd a-wen-dăɣ iket-net, ăzzăwăt-t alšin s-tinariwen.
42008030	Issĕstăn-t Ɣisa, inn'-as: "Mi isĕm-năk?" Inn'-as amălšon: "Isĕm-in ejhăn", ed alšinăn ăjjootnen a t-hanen.
42008031	Ad-laqqădăn alšinăn-wi t-hănen Ɣisa i-ad-wăr tăn-ăssoka anu wa wărăn il' ider ihăn ălaxărăt.
42008032	Iḍan dihen ehăre n-ĕlxĕnžărăn făll-tasăja n-taḍaɣt, ĕlɣădăn alšinăn Ɣisa i-ad-tăn-ăyy ad-ĕjjĕšăn ĕlxĕnžărăn-en-dăɣ, irḍ'-asăn s-a-wen.
42008033	Ǝzjărăn alšinăn ăhalĕs, ĕjjăšăn ĕlxĕnžărăn, ad-dd-titrĕktĕrikăn wa-dăɣ n-afălla n-taḍaɣt, tiḍĕwăn dăɣ-ejărew wa sĕmmăn, tattăn-tăn aman.
42008034	Ǝnhăyăn imăḍanăn-năsăn a-wa ijăn ɣas, ăjewăḍăn, jăn isălan dăɣ-kăl-aɣrĕm d-attayăn-net.
42008035	Osăn-dd ăddinăt ăwinafătnen a-wa ijăn, ogăẓăn-dd ăhalĕs wa dăɣ-ikkăs Ɣisa alšinăn, ăqqiima edes i-iḍarăn n-Ɣisa, ijă isĕlsa, h'-e daɣ tijya n-iman-net; ărmăɣăn.
42008036	Jăn dăɣ-săn ăddinăt wi ăjjĕyhnen i-a-wa ijăn isălan n-ĕmmĕk wa s-dd-iɣlăs amălšon dăɣ-alšinăn wi t-ĕzzăɣnen.
42008037	Măšan, ĕjjăšăn-tăn isălan n-a-wa ijăn ɣas, ad-tattărăn kăl-Gadara dăɣ-Ɣisa ad-ifĕl ăkall-năsăn făll-tarĕmmeɣt-i-dăɣ jăn. Ijjăš Ɣisa turăft n-aman, iqqăl.
42008038	Ittăr dăɣ-s ăhalĕs wa dăɣ-ikkăs alšinăn ad-t-ăyy ad-dăr-s idaw măšan, inn'-as Ɣisa:
42008039	"Ǝqqĕl ehăn-năk, tăllăɣed i-ăddinăt tĕmɣăre n-a-wa hak-ija Măssinăɣ". Iglă ḍarăt-a-wen, ad-isanăfas dăɣ-aɣrĕm iket-net tĕmɣăre n-a-wa has-ija Ɣisa.
42008040	Ălwăqq wa dd-iqqăl Ɣisa ašrut n-ejănš wa iyyăḍăn, tĕlkăḍ-as-dd tamĕtte has-tăqqalăt.
42008041	A ĕnḍărrăn ăhalĕs iyyăn da-dăɣ s-isĕm-net Žayrus, ĕnta a-s ălfăqqi n-ehăn n-ăddin wa n-kăl-Ălyăhud n-taɣrĕmt-en; irkăɣ dat-Ɣisa, ad-dăɣ-s itattăr ad-idawăn s-ehăn-net,
42008042	făl-a-s itiba elle-s lat marăw iwĕtyan d-ĕssin s-ĕnta ɣas a ila. Ăddeew dăr-s s-ehăn-net dăɣ-a-s t-tăɣilăyɣălăy tamĕtte siha hakd siha.
42008043	Tamĕtte-en, h'-et tamăḍt izajjăr ašni a ilan măraw iwĕtyan d-ĕssin, wăr t-illa lăxtur wăr tosa măšan, ăbă-dd i tăt-ăzozăyăn.
42008044	Tĕkkă-dd ḍarăt Ɣisa, ḍăs afăr n-erăswăy-net, iktăl ašni wa tăt-dd-izajjărăn ălwăqq-wen-dăɣ.
42008045	Innă Ɣisa: "Ma ămoos ăwadĕm wa hi-iḍăsăn?" Wăr t-illa ere innan hărăt. Iggăd-dd Bĕṭrus, inn'-as: "Ălɣalim, tăsinăkmăm-kăy tamĕtte tăjjeet dăɣ-ifăyyăn iket-năsăn."
42008046	Inn'-asăn Ɣisa: "Iḍăs-ahi ăwadĕm iyyăn făl-a-s, ofrayăɣ i-tărna ta hi-dd-tĕjmăḍăt."
42008047	Tĕlmăd tamăḍt a-s tăffukkăr-dd ɣas, tĕkkă-dd Ɣisa tăšikăḍkăḍ, tărkăɣ data-s, tĕllăɣăt-as dat-ăddinăt iket-năsăn ăddălil wa făl ḍăs afăr n-erăswăy-net d-ĕmmĕk wa s-tĕzzăy ălwăqq-wen-dăɣ.
42008048	Inn'-as Ɣisa: "Talyaḍt-in, ăzozăy-kăm immun-năm, ĕglĕw dăɣ-ălxer."
42008049	Ămmiijrăd Ɣisa dihen-dăɣ a-s dd-osa ăhalĕs dd-ifalăn eɣewĕn n-ălfăqqi n-ehăn wa n-ăddin, inn'-as: "Elle-k, ăba-tăt, wăr tăslăyyăɣăd ălɣalim daɣ."
42008050	Islă Ɣisa i-isălan wi dd-ăssawăḍ ăhalĕs-en ɣas, innă i-Žayrus: "Wăr kăy-isărmaɣet hărăt, amĕn ɣas, ad-tĕzzĕy."
42008051	Iwwăḍ-in Ɣisa ehăn n-Žayrus ɣas, igdăl i-ăddinăt ad-t-ĕjjĕšăn, wăr-ăddew ar d-Bĕṭrus d-Exya d-Yaqub d-ti-s d-ma-s n-talyaḍt.
42008052	A-s ităjj a-wen-dăɣ, tăsikălăl tamĕtte iket-dăɣ-net, hall iba n-talyaḍt măšan, inn'-asăn Ɣisa: "Wăr tĕlhem ed talyaḍt, wăr tăt-ăba, eḍĕs ɣas a ja."
42008053	Jăn-t tekăškăšt ed ĕkkasăn ăššăk a-s ăba-tăt.
42008054	Ijjăš Ɣisa edăgg wa dăɣ-tĕnsa talyaḍt, irmăs-tăt-dd s-ăfuss, iɣr'-et, inn'-as: "Talyaḍt, ĕnkăr-dd!"
42008055	Ǝqqălăn-tăt-dd iman-net, tĕbdăd-dd s-iyyăt, omăr-tăn d-ad-tăt-ĕkfĕn a tĕkša.
42008056	Ǝqqălăn-dd imărawăn-net ɣas tof'-en tăkunt. Ăsmătăr-tăn Ɣisa d-ad-wăr jen isălan n-a-wa ijăn dăɣ-ăwadĕm wăl' iyyăn.
42009001	Iɣră-dd Ɣisa inĕṭṭulab-net wi n-măraw d-ĕssin, ikf'-en tărna d-ălxikmăt făll-e d t-illăm alšin d-tădabit n-ad-zizuyăn ăddinăt dăɣ-turhĕnnawen-năsăn,
42009002	ăšmašăl-tăn ḍarăt-a-wen i-ad-xaṭṭăbăn isălan n-Tĕmmĕnĕya n-Măssinăɣ d-ad-zizuyăn imarhinăn,
42009003	inn'-asăn: "Wăr tiwĕyăt wăla a ĕnḍărrăn dăɣ-asikĕl-năwăn, wăr tiwĕyăt tăborit, wăla šăkkoš, wăla ăzzad, wăla aẓrĕf; wăr tiwĕyăt ĕssin irăswăyăn.
42009004	Ehăn tĕjjăšăm-dăɣ har kăwăn-ăsmăjarăt, ɣaymăt dăɣ-s har ašăl wa d-tăssawăḍăm tekle.
42009005	Aɣrĕm tĕjjăšăm wăr kăwăn dăɣ-s ăsbărrăk ăwadĕm, ĕzjărăt-t, tăbbăkbăkăm iḍarăn-năwăn i-ad-wăr kăwăn-ilĕttăɣ wăla ăboqqal-net, ilkam ad-ăjjăyh a-wen fălla-săn."
42009006	Ǝglăn inĕṭṭulab, tadăbayt ĕmmărăn-dăɣ, ad-dăɣ-s ăxṭĕbăn isălan n-ălxer, zuzĕyĕn dăɣ-s imarhinăn.
42009007	Islă Harudĕs-i ixkămăn făll-teje ta n-Galila a-wa ităjj Ɣisa d-inĕṭṭulab-net ɣas, iqqăn eɣăf-net făl-a-s, jannen ăddinăt iyyăḍ dăɣ-isălan n-Ɣisa a-s ĕnta-i-dăɣ a-s Exya wa n-Enĕsselmăɣ dd-olasăn tanăkra jer-inĕmmuttan,
42009008	jannen iyyăḍ: "A-wa ănnăbi Ɣĕli dd-olasăn uɣĕl", jannen wi iyyăḍnen: "A-wa iyyăn dăɣ-ănnăbităn wi n-ibda dd-olasăn tanăkra jer-inĕmmuttan."
42009009	Harudĕs ĕnta iman-net, innă: "Exya-š, ajăn wădden năkk a dd-issĕfrăsăn eɣăf-net, ma ămoos-š wa hi-dd-išreyăn făll-sallăɣ ijităn-wi-dăɣ?" Ad-itattăr ya Harudĕs ĕmmĕk s-inhăy Ɣisa.
42009010	Ǝqqălăn-dd inĕmmušal, jăn dăɣ-Ɣisa isălan n-a-wa jăn iket-net. Ikkăs-tăn-dd s-takše, ikka dăr-săn taɣrĕmt ta n-Băṭsăyda.
42009011	Ǝlmădăn ăddinăt s-a-wen ɣas, ĕlkămăn-as-dd. Ilkăḍ-asăn-dd Ɣisa, ad-hasăn-itajj isălan n-Tĕmmĕnĕya n-Măssinăɣ, izizuy dăɣ-săn wi n-imărhinăn ăḍḍirărnen s-a-wen.
42009012	Ohăẓ-dd ejăḍăl n-tăfukt ɣas, ohăẓăn-t-dd inĕṭṭulab-net wi n-măraw d-ĕssin, ĕnnăn-as: "Sĕglĕw tamĕtte ad-tăkk tidbi-ti ohăẓnen d-imăzzaɣăn i-ad-tĕmmăɣ i-edăgg dăɣ-tĕnsa d-i dăɣ-tĕkša făl-a-s, edăgg n-tenere a nĕha."
42009013	Inn'-asăn: "Un, šăkšăt-tăn kăwăneḍ iman-năwăn." Ǝnnăn-as: "Wăr nĕṭṭef ar sĕmmosăt tijĕlwen d-ĕssin imănan, afăl wădden aɣrĕm a nĕkka, i-ad-dd-nĕžănš a tĕkša tamĕtte jat ĕjut-wa-dăɣ."
42009014	Ălžămaɣăt-en-dăɣ, ih'-e a iwwăḍăn sĕmmos afḍăn n-ăhalĕs. Innă Ɣisa i-inĕṭṭulab-net: "Săqqaymĕt ăddinăt, tĕbḍĕwăm-tăn s-sĕmmosăt-sĕmmosăt timĕrwen n-ăwadĕm."
42009015	Jăn inĕṭṭulab a-wa hasăn-innă, ăsɣăymăn ăddinăt iket-năsăn.
42009016	Iḍkăl Ɣisa ḍarăt-a-wen tijĕlwen ti n-sĕmmosăt d-imănan wi n-ĕssin, ăjoẓăy išĕnnawăn, ămmoy i-Măssinăɣ, ăfrăsfărăs tijĕlwen, ănkăḍnăkăḍ imănan tĕzzar, ikfă a-wen-dăɣ iket-net i-inĕṭṭulab-net i-ad-t-uẓanăn jer-ăddinăt.
42009017	Ǝkšăn iket-dăɣ-năsăn har ĕyyĕwănăn, ăsdăwăn-dd a-wa ĕjlăšăn, osăn-t iḍnăy măraw deketăn d-ĕssin n-tijĕlwen d-imănan.
42009018	Ašăl iyyăn, itĕddal Ɣisa Măssinăɣ, ĕllan-t ɣur-s inĕṭṭulab-net, har šik-dăɣ, inn'-asăn: "Ma janna tamĕtte dăɣ-isălan-in, ma janna, mi ămoosăɣ?"
42009019	Ǝnnăn-as: "Iyyăḍ jannen: kăyy a-s Exya wa n-Enĕsselmăɣ, iyyăḍ jannen: kăyy a-s ănnăbi Ɣĕli, iyyăḍ făw a jannen: kăyy iyyăn dăɣ-ănnăbităn wi n-ibda dd-olasăn tanăkra jer-inĕmmuttan."
42009020	Inn'-asăn: "Kăwăneḍ-i-š, ma tĕnnăm, mi ămoosăɣ?" Ăwwežăb-as Bĕṭrus, inn'-as: "Kăyy a-s Ălmasex wa n-Măssinăɣ."
42009021	Ăsmăhăḍ dăɣ-săn Ɣisa, omăr-tăn d-ad-wăr jen isălan-win-dăɣ i-ăwadĕm wăl' iyyăn,
42009022	inn'-asăn: "Ăgg-ăgg-adĕm, ilzam-t ad-inhĕy tersĕmmawen ăjjootnen, ĕnkărăn-t inušămăn wi n-Iṣrayil d-imănokalăn n-kăl-tikutawen d-ălɣulam n-Ăṭṭăwrăt, ĕjĕn iman-net măšan, ašăl wa s-kăraḍ ḍarăt tamăttant-net, ad-dd-inkăr jer-inĕmmuttan."
42009023	Inn'-asăn iket-năsăn ḍarăt-a-wen: "Ere irhăn alkum-hahi-dăɣ, adiš, iksĕnet iman-net, ăjet hak ašăl făll-tamăttant šund ta n-tajĕttewt tĕzzar, ilkĕmet-ahi.
42009024	Wa wărăn itĕttăr ar ĕmmĕk s-ogăẓ iman-net dăɣ-ăddunya-ta-dăɣ, ad-ifut dăɣ-ălžănnăt, măšan, wa irḍăn ăfota dăɣ-iman-net dăɣ-ăddunya-ta-dăɣ, dăɣ-ăddimmăt-in, ad-iɣlĕs.
42009025	Ma s-infa ăgg-adĕm ad-irbăx ăddunya iket-dăɣ-net, a-s ija a-wen, ăššiiška iman-net, ăfota dăɣ-ălaxărăt?
42009026	Ere hi-ăkrakăḍăn-dăɣ năkk d-măjrăd-in, ad-t-ĕkrukĕḍăɣ năkk-dăɣ i n-Ăgg-ăgg-adĕm ašăl wa d-mad-dd-ăqqĕlăɣ dăɣ-ălxurmăt-in d-ălxurmăt n-Abba d-ănjălosăn wi n-imĕššeddĕjăn.
42009027	Ăsidătteɣ-awăn a-s han-kăwăn ăddinăt ĕbdadnen diha-dăɣ wăr-e iba wăr-ĕnheyăn Tĕmmĕnĕya n-Măssinăɣ."
42009028	Ǝḍḍĕkuḍ n-ĕttam išilan ḍarăt a-s hasăn-ija Ɣisa măjrăd-wĕnnin-dăɣ, ăddew d-Bĕṭrus d-Exya d-Yaqub s-taḍaɣt tiyyăt i-ad-idĕl Măssinăɣ.
42009029	Itĕddal Măssinăɣ dihen-dăɣ a-s data-săn dd-ijjăš ini ăynayăn, iqqăl-dd emăls-net i măllăn-măllăn šund essam.
42009030	A ĕnḍărrăn, ĕssin meddĕn-da-dăɣ dd-falnen išĕnnawăn hasăn-dd-ănfalălnen, ad-tamăjradăn d-Ɣisa. Meddĕn-en-hi, iyyăn ănnăbi Mosa, wa iyyăḍăn ănnăbi Ɣĕli.
42009031	Ănfalălăn-as-dd dăɣ-ălxurmăt, ĕjăn-as isălan n-ĕmmĕk wa s-mad-hin-isĕssiwăḍ ămašal n-Măssinăɣ s-tamăttant-net, dăɣ-Yărussălam.
42009032	A-s ităjj a-wen-dăɣ, ilɣad eḍĕs Bĕṭrus d-imidiwăn-net, ĕnkărăn-dd ɣas, ĕnhăyăn tĕmɣăre n-ălxurmăt n-Ɣisa d-meddĕn wi n-ĕssin dăr-ănnibdăd.
42009033	Ălwăqq wa d-igillĕw Mosa d-Ɣĕli, innă Bĕṭrus i-Ɣisa: "Ălɣalim, ufa ad-nĕzzăɣ ɣas diha-dăɣ, nĕkrĕs kăraḍ ihĕktan: wa-năk, wa n-Mosa d-wa n-Ɣĕli." Wăr-issen Bĕṭrus a ijanna.
42009034	Ijanna a-wen-dăɣ a-s tăn-dd-tĕlsa tele n-tejărăkt tiyyăt, ărmăɣăn.
42009035	Izjăr-dd emăsli tejărăkt-en innăn: "A-wa Rure-ɣ wa n-iyyăn ăsnăfrănăɣ, săjdăt-as!"
42009036	A-s imda măjrăd-ĕnnin-dăɣ, wăr t-illa ere dd-ăqqimăn dihen-dăɣ a săl Ɣisa. Ăssosămăn inĕṭṭulab făll-a-wa ĕnhăyăn dăɣ-išilan-win-dăɣ, wăr t-illa ere dăɣ-jan isălan.
42009037	Ašăl wa ilkămăn i-wen, ălwăqq wa dd-ăzzubbăt Ɣisa d-inĕṭṭulab-net taḍaɣt, tĕlkăḍ-as-dd tamĕtte tăjjeet.
42009038	A ĕnḍărrăn ăhalĕs iyyăn da-dăɣ, iḍkăl emăsli-net, innă: "Ălɣalim, aḍĕn tăhanint i-ara-nin s-ĕnta ɣas a leɣ.
42009039	E-d t-irmăs alšin wa t-ihăn-dăɣ, ad-isaɣărat, itišbărḍil, isakăffaw, isilĕbbuḍ-t, šărnaš dăr-s ibiḍḍĕw,
42009040	ĕttărăɣ dăɣ-inĕṭṭulab-năk ad-dăɣ-s t-ĕkkĕsăn măšan, indăr-asăn."
42009041	Ăwwežăb-asăn, inn'-asăn: "Ya ĕzzurĕyăt-i-dăɣ wărăt tomen s-Măssinăɣ, tănimăšrăy-as, hundăɣ har ĕmme ĕlleɣ jere-wăn, ĕṣbarăɣ-kăwăn?" Innă i-ăhalĕs ḍarăt-a-wen: "Awĕy-ahi-dd rure-k."
42009042	Ikka-dd alyaḍ Ɣisa a-s t-ăssoḍa alšin, ad-itišbărḍil măšan, ăsmăhăḍ Ɣisa făll-alšin, izzăy alyaḍ, ăssoɣăl-t i-ti-s.
42009043	Ăkunăn ăddinăt iket-dăɣ-năsăn făl tĕssĕba n-tĕmɣăre n-ijităn n-Măssinăɣ. Inhăy Ɣisa a-s ăkunăn dăɣ-a-wa ităjj ɣas, innă i-inĕṭṭulab-net:
42009044	"Ǝjjĕšnet isălan-wi-dăɣ timĕẓẓujen-năwăn: Ăgg-ăgg-adĕm, išwar ăttirmăs, ijjĕš ifassăn n-dăgg-adĕm."
42009045	Wăr-ĕjrehăn măjrăd-wen-dăɣ hasăn-ija, ăttunkăl-asăn ălmăɣna-net i-ad-wăr t-jărrăhăn hakd a-wen-dăɣ, ăksuḍăn ad-t-sĕstĕnăn d-ălmăɣna-net.
42009046	Tĕnkăr ḍarăt-a-wen tamɣĕnnant tăṣṣoohet jer-inĕṭṭulab i-ad-ĕlmĕdăn ĕndek dăɣ-săn wa ojărăn.
42009047	Iɣră Ɣisa edăwănne n-ulhawăn-năsăn ɣas, iḍkăl-dd ara iyyăn, ij'-e edes-has,
42009048	inn'-asăn: "Ere ăsbălălăn ara-wa-dăɣ, dăɣ-ăddimmăt-in, năkk a ăsbălăl, ere wa hi-ăsbălălăn, wa hi-dd-ăšmašălăn a ăsbălăl; wa dăɣ-wăn ăsrăsăn iman-net, ĕnta a-s wa ojărăn."
42009049	Issĕstăn-t ănăṭṭalib-net Exya, inn'-as: "Ălɣalim, nĕnhay ăwadĕm iyyăn itakkăsăn alšinăn dăɣ-ăddinăt s-tărna n-isĕm-năk, nĕnn'-as, wăr-itilset, ed wăr hanăɣ-iha s-alkum-hak."
42009050	Inn'-as Ɣisa: "Wăr has-t-tĕgdelăm făl-a-s ere wărăn kăwăn-iknes-dăɣ, a-di, amidi-năwăn."
42009051	Ohăẓăn-dd išilan-wi d-ila Ɣisa s-ad-t-iba, inkăr-dd jer-inĕmmuttan, ăkk išĕnnawăn ɣas, tĕjjăš-dd tărha n-tikawt n-Yărussălam ĕnniyăt-net s-ăṣṣahăt.
42009052	Issĕglă inămmašalăn data-s, ăssok'-en taɣrĕmt tiyyăt n-Sămari i-ad-has-ĕjrĕwăn ehăn dăɣ-ăzzubbăt
42009053	măšan, unjăyăn kăl-taɣrĕmt-ten-dăɣ s-ad-hasăn-imjurĕt, ed ija tamdujt ta n-Yărussălam.
42009054	Inhăy Yaqub d-Exya a-wen ɣas, ĕnnăn-as: "Ălɣalim, wi hi-ăddinăt, ăyy-anăɣ ad-fălla-săn dd-nĕzĕzzubbĕt efew tăn-ilhăsăn."
42009055	Innăḍ-dd săr-săn Ɣisa, ăsnărɣăm fălla-săn, inn'-asăn: "Wăr tĕssenăm a jănnem,
42009056	Ăgg-ăgg-adĕm wăr dd-osa i-ad-ilhĕs ăddinăt, osă-dd i-ad-tăn-iɣlĕs." Okăyăn ḍarăt-a-wen s-taɣrĕmt săl-ten.
42009057	Ǝglan dăɣ-a-wen-dăɣ a-s inn' ăhalĕs iyyăn i-Ɣisa: "E-s tĕkked-dăɣ, ĕlkamăɣ-ak."
42009058	Inn'-as Ɣisa: "Ibăggan lan tihaliwen, igḍaḍ lan iskak măšan, Ăgg-ăgg-adĕm, wăr ila wăla edăgg dăɣ-issĕnsa eɣăf-net."
42009059	Innă Ɣisa i-ăhalĕs iyyăn ḍarăt-a-wen: "Ǝlkĕm-ahi." Inn'-as wa: "Ălɣalim, ăkf'-ahi turhajăt n-ad-ăglăɣ ăẓkăɣ abba-nin, ăqqĕlăɣ-kăy-dd, ĕlkĕmăɣ-ak."
42009060	Inn'-as Ɣisa: "Ăyy inĕmmuttan ad-ĕẓkĕn inĕmmuttan-năsăn, kăyy, ĕglĕw ăj i-ăddinăt isălan n-Tĕmmĕnĕya n-Măssinăɣ."
42009061	Inn'-as iyyăn daɣ: "Ălɣalim, ărheɣ ad-hak-ĕlkĕmăɣ măšan, ăkf'-ahi turhajăt n-ad-ăjăɣ isĕnnăɣlaf d-ăddinăt-in tĕzzar."
42009062	Inn'-as Ɣisa: "Ere issĕntăn azzal wa n-ălxidmăt i-Măssinăɣ tĕzzar, ad-išanăšlam ḍara-s, a-di, wăr-ănhăjja d-Tĕmmĕnĕya n-Măssinăɣ."
42010001	Ăsnăfrăn ălɣalim Ɣisa ḍarăt-a-wen, ĕssayăt timĕrwen n-ănăṭṭalib d-ĕssin, ăšmašăl-tăn s-ĕssin-ĕssin i-ad-has-izarăn s-idăggan wi s-ikittĕw ad-tăn-immăr.
42010002	Inn'-asăn: "Ašĕkrĕš ăggolăt, ĕttăɣam ijjĕt măšan, wăr-ĕjjĕtăn inaxdimăn t-olăynen, ădĕlăt măssi-s n-ašĕkrĕš i-ad-dd-išĕmmišĕl inaxdimăn olăynen ašĕkrĕš-net.
42010003	Săjdăt! Ăglăt, ăšimašălăɣ-kăwăn i-ad-talăhăm d-ikĕrwatăn ĕllanen jer-tiɣĕs.
42010004	Wăr tiwĕyăt ăẓrĕf, wăla šăkkoš, wăla tifădelen, wăr kăwăn-šĕllunet isofan dăɣ-tabarăt.
42010005	Ehăn tĕjjăšăm-dăɣ, ăjrăt fălla-s ăssălam s-tizarăt.
42010006	Kunta ehăn-en, izzaɣ-t ăgg-ălxer, ad-kăwăn-isĕbbărrĕk, ăns fălla-s ălxer-năwăn, kunta daɣ wăr t-iha ăgg-ălxer, adiš, akĕyăt d-ălxer-năwăn.
42010007	Afăl tĕjrăwăm ehăn wa n-ăgg-ălxer, ĕzzăɣăt dăɣ-s, tĕkšĕm, tĕswĕm a-wa kăwăn-mad-ăkf măssi-s făl-a-s, hak ănaxdim-dăɣ, ărhuj-as ălxaqq n-tide-net, udaɣăt i-tikawt jer-ihănan.
42010008	Aɣrĕm tosăm-dăɣ, ăsbărrăkăn-kăwăn mĕssaw-s, ăkšăt a-wa s-kăwăn-mad-sĕmmĕjurun,
42010009	zuzĕyăt imarhinăn-năsăn, tĕnnĕm i-mĕssaw-s: 'Tĕmmĕnĕya n-Măssinăɣ, tohăẓ-kăwăn-dd'
42010010	măšan, aɣrĕm tosăm, wăr kăwăn-ăsbărrăkăn mĕssaw-s, ilalăt tišarriten-net, tĕnnĕm i-mĕssaw-s:
42010011	'Tăjjĕyhăm a-s wăla-dăɣ ăboqqal n-aɣrĕm-năwăn wa iwărăn iḍarăn-nănăɣ, năbbikbăk-in măšan, ĕlmĕdăt a-s Tĕmmĕnĕya n-Măssinăɣ, tohăẓ-dd.'
42010012	Ǝnneɣ-awăn a-s ašăl wa ilkămăn, ad-tajăr tisnant ta madăt-tărmĕs aɣrĕm-en-dăɣ, ta tărmăsăt aɣrĕm wa n-Sodoma."
42010013	"Imĕskay kăl-Qorazin, imĕskay kăl-Băṭsăyda! Ălmăṣṣibăt ɣas a fălla-wăn madăn-iḍĕw ed ĕnnăr iɣărman wi n-Tir d-Săyda ĕzzăɣăn inĕẓẓulam a dăɣ-jănăt tikunen-ti-dăɣ jănen ɣur-wăn, ăru d-ĕlsăn šakutăn, ĕblĕnbulun dăɣ-eẓĕd făl tĕmɣăre n-tătubt-năsăn.
42010014	A-wen-dăɣ a făl ašăl wa ilkămăn, ad-kăwăn ijjĕš ăddăyyăt ojărăn wa ijjăšăn iɣărman wi n-Tir d-Săyda.
42010015	Kăwăneḍ-i-š-i ĕzzăɣnen aɣrĕm wa n-Qăfărnaxum, ma tăɣelăm? Tordam a-s ad-itimɣar aɣrĕm-năwăn har awĕḍ išĕnnawăn? Xăram-awăn! Ănn-ak, ad-tĕhĕlĕm ider, wăr kăwăn-dd-e-awăɣ ar temse."
42010016	Innă daɣ Ɣisa i-inĕṭṭulab-net: "Ere hawăn-ăsjădăn, năkk a-s ăsjăd, wa kăwăn-irfăḍăn, năkk a irfăḍ, ere daɣ wa hi-irfăḍăn, wa hi-dd-ăšmašălăn a irfăḍ." Issĕmdă Ɣisa măjrăd ɣas, issĕglă inĕṭṭulab-net i-ad-hin-sĕssiwĕḍăn ămašal-net.
42010017	Ǝglăn inĕṭṭulab wi n-ĕssayăt timĕrwen d-ĕssin, a-s dd-ĕqqălăn ĕknan dăɣ-tedăwit. Osăn-dd ɣas, ĕnnăn-as: "Ălɣalim, wăl' alšinăn, rakkăɣăn-anăɣ e-d hasăn-năɣra isĕm-năk."
42010018	Inn'-asăn: "Hannăyăɣ Iblis har dd-ătrăkkăt dăɣ-išĕnnawăn šund essam.
42010019	Ǝlmĕdăt a-s ĕkfeɣ-kăwăn tărna făll-taššălen d-tiẓerdĕmen d-a-wa ila Iblis dăɣ-tărna iket-net, wăr t-illa făw a ăddooben ad-hawăn-iɣšĕd hărăt
42010020	măšan, wăr kăwăn-isădăwatet a-wa s-data-wăn rakkăɣăn alšinăn, ănn-ak, isĕddĕwĕtet-kăwăn a-wa s-ĕktăbăn ismawăn-năwăn dăɣ-išĕnnawăn."
42010021	Tăsdăwăt tărna n-Unfas Šăddijăn Ɣisa ălwăqq-wen-dăɣ, innă: "Abba, kăyy-i n-Emăli n-išĕnnawăn d-ăkall, timĕlăɣ-kăy făl-a-s hărătăn-wi-dăɣ, tĕffărăt-tăn i-imĕssorha d-imusănăn n-ăddunya-ta-dăɣ măšan, tăsnăfalălăd-tăn-dd wăla i-aratăn. Tidĕt Abba, kăyy a timĕlăɣ ed ădduuttăt a-s ĕnta-den-dăɣ erhet-năk wa ăhusken.
42010022	Wăr t-illa a-s wădden ij'-e Abba-nin dăɣ-ifassăn-in, wăr t-illa ere hi-ijan muzĕyăt imdan kunta wădden Abba, wăr t-illa daɣ ere ijan muzĕyăt imdan i-Abba kunta wădden năkk-i n-Rure-s-i t-dd-ifălăn d-ere wa s-ărheɣ ad-has-t-zuzĕyăɣ."
42010023	Innăḍ-dd Ɣisa ḍarăt-a-wen s-inĕṭṭulab-net, ikkăs-tăn-dd s-takše, inn'-asăn: "Tĕnḍĕḍ i-tiṭṭawen ti hannăynen a-wa hannăyăm!
42010024	Ăssiilmădăɣ-kăwăn a-s ăsdărhănăn ănnăbităn ăjjootnen d-imănokalăn ahănay n-a-wa hannăyăm măšan, wăr t-ĕnheyăn, ăsdărhănăn măsăllăt n-a-wa s-sallăm măšan, wăr has-ĕslen."
42010025	A ĕnḍărrăn ălɣalim n-Ăṭṭăwrăt iyyăn da-dăɣ dd-inkărăn, ija i-Ɣisa asĕstan dăɣ-otas irrum-net, inn'-as: "Ălɣalim, ma s-leɣ s-ad-t-ăjăɣ i-ad-ĕkkusăɣ tămudre ta tăɣlălăt?"
42010026	Inn'-as Ɣisa: "Ma iktabăn dăɣ-Ăṭṭăwrăt, ma dăɣ-s tăɣred?"
42010027	Inn'-as ălɣalim, iktab dăɣ-s a-s: "Ad-tărhĕd Emăli-năk Măssinăɣ s-ulh-năk imda, tărhĕd-t s-iman-năk ĕmdan, d-ăṣṣahăt-năk imda d-tayĕtte-năk tĕmda, tărhĕd daɣ ănhăraj-năk s-ĕmmĕk wa s-tărhed iman-năk."
42010028	Inn'-as Ɣisa: "Toɣadăd, ăj a-wen, ad-tĕddărăd."
42010029	Măšan irha ălɣalim-en ad-ikrĕš tidĕt ɣas, innă daɣ i-Ɣisa: "Mi ămoosăn ănhăraj-in?"
42010030	Inn'-as Ɣisa: "Kăla dd-ătrara ăhalĕs iyyăn aɣrĕm wa n-Yărussălam s-wa n-Žărriko, igla har fălla-s oḍan inaɣtafăn, ohăɣăn a-wa ila, tithĕkkin-t har ăktăyyăt tĕzzar, ĕšlăyăn-as.
42010031	Israd dihen-dăɣ, a-s t-dd-immar u-tikutawen dd-ijan tabarăt-ten-dăɣ, inhăy-t măšan, okăy-t šund wăr t-ihĕnnĕy;
42010032	immăr-t-dd iyyăn n-u-Lewi, okăy-t ĕnta-dăɣ.
42010033	Măšan, immăr-t-dd u-Sămari dd-ijan tabarăt-ten-dăɣ, inhăy-t ɣas, tănɣ'-e tăhanint-net,
42010034	os'-e-hi-dd, ăsserăd ibuyĕsăn-net s-ĕzzăyt d-asmĕd n-lăɣnăb, ittăl-tăn tĕzzar, ăsnăy-t tasnit-net, ăwwăy-t s-tăhănzabbut, iṭṭăf-as tămĕzzuɣt d-tămudre.
42010035	Ăffăw-t ɣas, ikfă ĕssin ărriyalăn n-aẓrĕf ahănzabbu, inn'-as: 'Taɣălift-năk ăhalĕs-i-dăɣ har dd-ăqqĕlăɣ, a fălla-s tĕbxăsăd-dăɣ, afăl dd-ăqqălăɣ, ad-hak-ăẓlăɣ.' "
42010036	Innă Ɣisa ḍarăt-a-wen i-ălɣalim: "Ǝndek dăɣ-ăddinăt-wi-dăɣ n-kăraḍ wa s-torded a-s ĕnta a-s ănhăraj n-ăhalĕs-wa oḍăn dăɣ-ifassăn n-inaɣtafăn?"
42010037	Inn'-as: "Wa has-oḍănăn tăhanint." Inn'-as Ɣisa: "Adiš, ĕglĕw kăyy-dăɣ, tĕjĕd šund a-wen-dăɣ."
42010038	Ifăl Ɣisa dihen ăddeew d-inĕṭṭulab-net hăr dd-răsăn taɣrĕmt tiyyăt dăɣ-tăn-tăsbărrăk tamăḍt s-isĕm-net Marta,
42010039	tĕla wălătma-s s-isĕm-net, Măryăma. Tăqqiima Măryăma ɣur-ălɣalim Ɣisa, ad-sajad i-a-wa ijănna,
42010040	a-s ija a-wen Marta ĕnta, tĕdgaẓ dăɣ-imjora n-Ɣisa. Tăhoja ɣas, tĕjjăš-dd fălla-săn, tĕnn'-as: "Ălɣalim, ajăn wăr kăy-ikma a-wa s-tăqqiima wălătma-ɣ wăr hi-tilal s-ĕššăɣĕl, ănn'-as, ad-tĕbdĕd tilal-ahi."
42010041	Inn'-as Ɣisa: "Marta, Marta! Toẓarăd dăɣ-a ăjjeen wărăn infa hărăt,
42010042	hărăt iyyăn a ilan tĕnfa, wen ĕnta, tăsnăfrăn-t Măryăma, wăr-ilkem daɣ ad-dăɣ-s ămehăɣ."
42011001	Ašăl iyyăn, itĕddal Ɣisa Măssinăɣ dăɣ-edăgg iyyăn, issĕmdă ɣas, inn'-as iyyăn dăɣ-inĕṭṭulab-net: "Ălɣalim, sĕlmĕd-anăɣ tamădilt n-Măssinăɣ šund a-wa ija Exya i-inĕṭṭulab-net."
42011002	Inn'-asăn ḍarăt-a-wen: "E-d tĕddalăm Măssinăɣ, ănnăt: 'Abba, sĕmɣărnet ăddinăt isĕm-năk wa šăddijăn, taset-dd Tĕmmĕnĕya-năk,
42011003	ăkf'-anăɣ hak ašăl isudar-nănăɣ,
42011004	ănš-anăɣ ibăkkaḍăn-nănăɣ ed năkkăneḍ-dăɣ, nĕnašš i-wi hanăɣ-ḍallămnen, wăr toyyed Iblis ăžžurrăbăt-anăɣ, isiḍĕw-anăɣ dăɣ-abăkkaḍ.' "
42011005	Inn'-asăn daɣ: "Tĕssanăm kăwăneḍ iman-năwăn a-s afăl dăɣ-wăn ila iyyăn amidi har t-osa s-ammas n-ehăḍ, inn'-as: 'Amidi-nin, ĕffĕd-ahi-dd kăraḍăt tijĕlwen
42011006	făl-a-s leɣ amidi-nin s-iket dd-osa ifal-dd asikĕl, ăzzubbăt ɣur-i, wăr-ĕleɣ a t-ĕššĕkšăɣ',
42011007	tĕssanăm a-s wăr has-mad-ănn amidi-net: 'Wăr hi-tăsɣăfăd, ăbas ăddobeɣ tanăkra, ehăn iɣfal ămăra-dăɣ, aratăn daɣ ĕnsan.'
42011008	Ălleɣeɣ-awăn a-s kud-dăɣ wăr ibded i-ad-t-ăkf a-wa dăɣ-s ittăr dăɣ-idĕm n-tĕmmidĕwa ta n-jere-săn, ad-has-t-ăkf făl tĕssĕba n-tăkrakiḍt ta mad-has-umas a-wen afăl ĕslăn ăddinăt i-tăkunt ta ija.
42011009	Ǝnneɣ-awăn: ădĕlăt Măssinăɣ, ad-kăwăn-ăkf, ĕmmăɣăt, ad-tĕjrĕwăm; ăɣrăt-t, ad-hawăn-ăkawăn.
42011010	Ere idălăn, ad-ikrĕš, ere immăɣăn, ad-ijrĕw; ere iɣrăn Măssinăɣ dăɣ-tămăɣatert t-tărmasăt, ad-has-tăt-ikkĕs.
42011011	Ǝndek abba dăɣ-wăn wa s-e-d t-idăl rure-s dăɣ-emăn, ad-t-ăkf taššălt?
42011012	Meɣ ĕndek wa s-e-d t-idăl dăɣ-tekăkit, ad-t-ăkf teẓerdĕmt?
42011013	Ɣas kunta kăwăneḍ-i n-inăllăbăsăn, tĕssanăm isuf n-a-wa olăɣăn i-aratăn-năwăn, ăb'-ăṭṭăma n-ad-wăr kăwăn-ikfa Abba-năwăn-i ihăn išĕnnawăn Unfas Šăddijăn, afăl t-dălăm dăɣ-s."
42011014	Ikkăs Ɣisa ḍarăt-a-wen dăɣ-ăhalĕs iyyăn alšin has-igdalăn măjrăd, izjăr-t alšin, immĕjrăd ɣas, ămoos a-wen tăkunt i-ăddinăt.
42011015	Ad-jannen iyyăḍ dăɣ-săn: "A-wa tărna n-Abălzăbil, Iblis wa n-ămănokal n-alšinăn a-s itakkăs alšinăn dăɣ-ăddinăt."
42011016	Ǝttărăn wi iyyăḍnen ad-t-arĕmĕn, ĕnnăn-as: "Ăj data-năɣ iji n-Măssinăɣ hanăɣ-issĕtbătăn a-s tidĕt-dăɣ a-s, Măssinăɣ a kăy-dd-ăšmašălăn."
42011017	Ilmăd Ɣisa ɣur-iman-net a-wa ihăn ĕnniyăt-năsăn, inn'-asăn: "E d t-illăm ĕddĕwĕl s-dd-ĕqqălăn mĕssaw-s ĕknasăn jer-iman-năsăn, ad-t-iba; ehăn daɣ wa s-dd-ĕqqălăn mĕssaw-s ĕknasăn jer-iman-năsăn, ad-ănd.
42011018	Afăl-dd iqqăl Iblis iknas imĕššerĕkăn-net, ĕndek ĕmmĕk wa s-e-tăhaj tĕmmĕnĕya-net? Wădden tĕnnăm năkk, tărna ta n-Abălzăbil a-s takkăsăɣ alšinăn dăɣ-ăddinăt?
42011019	Kunta daɣ a-wa jănnem tidĕt, adiš inĕṭṭulab wi-năwăn ĕntăneḍ, mi tăn-ikfăn tărna ta s-takkăsăn alšinăn dăɣ-ăddinăt? Inĕṭṭulab-năwăn en-dăɣ a-s ilkam ad-ăjjayhĕn fălla-wăn, sĕḍlĕmăn-kăwăn.
42011020	Măšan, kunta năkk, tărna n-assĕkăḍ n-Măssinăɣ a-s takkăsăɣ alšinăn, adiš Tĕmmĕnĕya n-Măssinăɣ, tĕll'-e jere-wăn.
42011021	A ikk' ăhalĕs n-anăkfor ijbas făll-tăẓoli-net, iɣlaf ehăn-net, ad-ogaẓ ehăre-net
42011022	măšan, afăl fălla-s dd-oḍa ere t-ojărăn ăṣṣahăt, ad-t-ărn, ahăɣ dăɣ-s tăẓoli-net ta făll-ăsifălla, uẓan ḍarăt-a-wen ehăre-net.
42011023	Ǝlmĕdăt a-s ere hi-wărăn irha-dăɣ, a-di, ašănjo-nin; ere daɣ wa hi-wărăn itilal s-asdu, ašĕmmăhĕš ɣas a t-išlan.
42011024	E-d izjăr alšin ăwadĕm, ad-ăkk tinariwen i-ad-dăɣ-snăt immăɣ i-edăgg dăɣ-ăssunfa, afăl has-t-ăba, ad-ănn i-iman-net: 'Năkk-i-dăɣ, ma hi-idgaẓăn, ăqqĕlăɣet ɣas ehăn-in wa dd-fălăɣ.'
42011025	Afăl dd-iqqăl edăgg wa ifăl s-tizarăt, ad-t-dd-ass ifraḍ, ămmujnăt.
42011026	Iglĕw ălwăqq-wen, awĕy-dd ĕssa alšinăn t-ojărnen tăllăbăst, ĕjjĕšăn ăwadĕm-ĕnnin-dăɣ, ĕzzăɣăn dăɣ-s; umas a-s talɣa n-ăwadĕm-en ta tăzzarăt, tĕššăm i-ta tĕšrăyăt."
42011027	Ămmiijrăd Ɣisa dihen-dăɣ a-s tĕḍkăl tamăḍt tiyyăt emăsli-net dăɣ-tamĕtte, tĕnn'-as: "Tĕnḍĕḍ i-tăsa ta dd-tĕzjărăd, tĕnḍĕḍ i-ifăfan-wi tĕṭṭăḍăd."
42011028	Inn'-as Ɣisa: "Ănn-ak, tĕnḍĕḍ i-wi sajadnen i-măjrăd n-Măssinăɣ, tamašalăn a-wa inna."
42011029	Inhăy Ɣisa a-s tidawăn-dd săr-s ăddinăt ɣas, inn'-asăn: "Ǝzzurĕyăt-ta-dăɣ, tenăllăbăst, wăr tĕmmăɣ ɣas ar ad-ĕtwĕjjĕn ijităn n-Măssinăɣ data-s măšan, tĕlmĕdet a-s wăr dăɣ-s ilkem iji n-Măssinăɣ săl wa n-ănnăbi Yunĕs.
42011030	Ǝmmĕk wa s-kăla săr-s ămoos Yunĕs iji n-Măssinăɣ i-kăl-Nĕniba a-s ija kăraḍ išilan dăɣ-tăsa n-emăn, ĕmmĕk-wen-dăɣ daɣ a-s mad-umas Ăgg-ăgg-adĕm iji n-Măssinăɣ i-ĕzzurĕyăt-ta-dăɣ.
42011031	Ašăl wa n-tebădde, ad-dd-tĕnkăr tămănokalt ta s-kăla tăxkăm făll-ăkall wa n-ajus s-isĕm-net Saba, tăjjayh făll-kăl-ăzzăman-i-dăɣ, sĕḍlĕm-tăn ed, ĕnta făl-dd diha dd-imda ăkall i-ad-sĕjĕd i-imĕjridăn n-sărho wi ităjj ămănokal Sulăyman. Săjdăt! Ašăl-i-dăɣ, ĕnhĕywăt-ak, ill'-e jere-wăn ere ojărăn ămănokal Sulăyman măšan hakd a-wen-dăɣ, tunjăyăm s-asjĕd-has.
42011032	Ašăl wa n-tebădde, ad-dd-ĕnkărăn kăl-aɣrĕm wa n-Nĕniba, sĕḍlĕmăn kăl-ĕzzurĕyăt-ta-dăɣ ed ašăl wa d-hasăn-ixṭăb ănnăbi Yunĕs, ătubăn. Săjdăt! Ašăl-i-dăɣ, ĕnhĕywăt-ak, ill'-e jere-wăn ere ojărăn Yunĕs măšan hakd a-wen-dăɣ, tunjăyăm s-ad-tutabăm."
42011033	"Wăr t-illa ere isarmasăn tefătelt tĕzzar iffăr-tăt meɣ tăt-ija daw-ăkoss, ănn-ak, aswăr a tăt-itajj edăgg iḍkalăn i-ad-hannăyăn ăddinăt wi dd-tajjăšnen ehăn ănnur-net.
42011034	Tiṭṭ-năk a-s tefătelt n-taɣĕssa-năk. Afăl toolaɣ tiṭṭ-năk, adiš taɣĕssa-năk, hannăy iket-net măšan, afăl wăr toleɣ tiṭṭ-năk, taɣĕssa-năk iket-net a ihan tihay.
42011035	Ɣas he kăyy! Ăj ĕnniyăt i-iman-năk, wăr-itumaset ănnur-năk tihay i-taɣĕssa-năk.
42011036	Afăl ha taɣĕssa-năk iket-net ănnur, wăr tăt-iha făw a ihan tihay, ad-tajjăd ahănay wa tăjjăd afăl hed edăgg tăsimălăwlăw tefătelt."
42011037	Issĕmdă Ɣisa măjrăd ɣas, issĕkl'-e u-faris iyyăn ɣur-iman-net. Osă-dd Ɣisa ehăn n-u-faris ɣas, ikk' edăgg wa dăɣ-ĕskarăn imĕnsiwăn, ăsɣămăr dăɣ-s.
42011038	Ăkun u-faris dăɣ-a-wa s-issĕnta Ɣisa tetăte wăr-ăsserăd ifassăn-net s-ălxal wa n-kăl-Ălyăhud.
42011039	Inn'-as ălɣalim Ɣisa: "Kăwăneḍ-i n-kăl-faris, šašdajăm afălla n-kara d-ikassăn wi iyyăḍnen, a-s ija a-wen, ammas n-ulhawăn-năwăn, wăr-iḍney ar tikra d-tăllăbăst.
42011040	Tidĕt-dăɣ a-s irmas-kăwăn iba n-tayĕtte! Ajăn wădden wa dd-ijăn afălla n-ăkoss, ĕnta daɣ a dd-ijăn ammas-net?
42011041	Ăktăt a-wa ihăn karatăn-năwăn d-ikassăn-năwăn i-tilăqqiwen, dihen, ad-data-wăn išdaj hărăt iket-net.
42011042	Imĕskay kăwăneḍ-i n-kăl-faris! Hakkăm s-iqqud a-wa ămoosăn tămukăst-năwăn dăɣ-ĕnnăɣnaɣ d-tiyĕššawen-ti iyyăḍnen, a-s ija a-wen, tĕšlalăm-in făll-a-wa ămoosăn iqqud d-tărha n-Măssinăɣ, hărătăn-win-dăɣ a-s ăniihăjja a-s tĕssĕntăm săr-săn, sĕlkĕmăm-asăn amišĕl n-wi iyyăḍnen olăɣnen.
42011043	Imĕskay kăwăneḍ-i n-kăl-faris! Tărham tisăqqima ti ănnuflăynen dăɣ-ihănan n-ăddin wi n-kăl-Ălyăhud, ijraẓ-awăn ad-hawăn-tajjăn ăddinăt isofan dăɣ-tišarriten.
42011044	Imĕskay-năwăn făl-a-s, tolăhăm ɣas d-tiẓĕska făll-irajjăš ăwadĕm wăr-issen s-a-wen, sĕmmĕḍĕsnăt-t."
42011045	Inna iyyăn dăɣ-ălɣulam n-Ăṭṭăwrăt i-Ɣisa: "Ălɣalim, kăyy ya năkkăneḍ-dăɣ, jed-anăɣ erk măjrăd."
42011046	Inn'-as Ɣisa: "Imĕskay kăwăneḍ-dăɣ ălɣulam n-Ăṭṭăwrăt! Sawarăm ăddinăt ăẓuk s-iẓẓĕwăt aggay-net, a-s ija a-wen, wăr kăwăn-iha ad-hasăn-tilalăm s-aggay-net wăla-dăɣ s-emm n-assĕkăḍ.
42011047	Imĕskay kăwăneḍ-i tĕqqašnen iẓĕkwan ăhuskătnen i-ănnăbităn wi ănɣăn abbatăn-năwăn.
42011048	Ǝmmĕk-wen-dăɣ a-s saknem a-s tărḍam s-a-wa jăn ed ĕntăneḍ, ănɣăn-tăn, kăwăneḍ ɣăšăm iẓĕkwan-năsăn.
42011049	A-wen-dăɣ a făl inna Măssinăɣ dăɣ-tĕmɣăre n-sărho-net: 'Ad-săr-săn-dd-šĕmmišĕlăɣ ănnăbităn d-inĕmmušal ăjjootnen, ad-ĕjĕn iman iyyăḍ dăɣ-săn, ăqquzzĕbun wi iyyăḍnen.'
42011050	Han iman n-ănnăbităn wi ăba ɣur-sănto n-ăddunya har ašăl-i-dăɣ dăɣ-kăl-ĕzzurĕyăt-ta-dăɣ,
42011051	issĕntă-dd a-wen ɣur-iman wi n-Xăbălla-i ăba s-tizarăt făll-ăkall-i-dăɣ har iman wi n-Zăkărya wa n-ămănokal n-kăl-tikutawen wa išrăyăn s-inɣăl ašni-net dăɣ-ehăn n-ămudd wa măqqărăn, jer-edăgg wa n-tikutawen d-edăgg wa šăddijăn. Tidĕt, ăssiilmădăɣ-kăwăn a-s ăddinăt-win-dăɣ, ĕḍmanăn iman-năsăn iket-dăɣ-năsăn dăɣ-kăl-ĕzzurĕyăt-ta-dăɣ.
42011052	Imĕskay kăwăneḍ-i n-ălɣulam n-Ăṭṭăwrăt! Tĕṭṭafăm asăyar wa n-musnăt măšan, wăr lĕmmĕdăm, ăddinăt daɣ wi ărhănen almud, tĕnkaẓăm-asăn-t."
42011053	A-s ifăl Ɣisa ehăn-ĕnnin-dăɣ, samădadăn ălɣulam d-kăl-faris fălla-s, tajjăn-as isĕstanăn ăjjootnen
42011054	dăɣ-otasăn ad-t-sĕwwĕnnĕn a wărăn oɣed, i-ad-ĕjrĕwăn ăsaru s-t-ĕssĕḍlămăn.
42012001	Ḍarăt-a-wen, tăddew-dd tamĕtte-i-dăɣ tăjjet s-Ɣisa har dd-ăqqimăn ăddinăt tinmĕkukulăn. Innă Ɣisa i-inĕṭṭulab-net s-tizarăt: "Ăjăt ĕnniyăt i-tăẓẓa ta n-tĕlmĕnufăɣa n-kăl-faris.
42012002	Wăr t-illa a ăttunkălăn s-wădden ad-dd-infilĕl, wăr t-illa a iffarăn s-wădden ad-dd-iffukkăr.
42012003	A-wen-dăɣ a făl, a tĕnnăm dăɣ-takše-dăɣ, ad-dd-iffukkăr, a tăsmătăktăkăm dăɣ-ammas n-ihănan-năwăn-dăɣ, ad-t-săqqĕyĕn ăddinăt făll-afălla n-ihănan-năsăn."
42012004	"Kăwăneḍ-i n-imidiwăn-in, ĕnneɣ-awăn: wăr tăksuḍăm dăgg-adĕm-i wăren ăddobăt ar tenăɣe n-taɣĕssa-năwăn, wăr t-illa a ăddoben săl a-wen-dăɣ.
42012005	Ăyyăt-ahi ad-hawăn-ăllăɣeɣ ere wa s-tĕlam s-ad-t-tuksaḍăm: Uksaḍăt Măssinăɣ-i inaqqăn, ila daɣ ḍarăt-a-wen tărna s-kăwăn-in-ijăr dăɣ-žohănnăma, tidĕt, ĕnta-en-dăɣ a-s lam s-ad-t-tuksăḍăm!
42012006	Ɣur-wăn, wădden tĕssanăm a-s iba n-tĕfărre n-tošĕmba a făl hin-nazzăn sĕmmos dăɣ-săn sănatăt tammaten? Hakd a-wen-dăɣ, wăr tăn-iha i hin-itatăwa Măssinăɣ,
42012007	wăr tărmeɣăm, wăla amẓadăn n-eɣăf-năwăn, ăḍinăn, tojărăm abrĕk n-igḍaḍ ălqim.
42012008	Ălleɣeɣ-awăn a-s ere ăsjăyhăn dăgg-adĕm a-s năkk a t-ilăn, ad-ăjjayhăɣ năkk-dăɣ i n-Ăgg-ăgg-adĕm dat-ănjălosăn n-Măssinăɣ a-s ăwadĕm-en, i-nin.
42012009	Ere daɣ wa hi-ăkkuddălăn dat-dăgg-adĕm, ad-t-ĕkkuddĕlăɣ năkk-dăɣ dat-ănjălosăn n-Măssinăɣ.
42012010	Ere innăn a lăbasăn dăɣ-isălan n-Ăgg-ăgg-adĕm-dăɣ, ăddobăt ad-ijrĕw tenăšše n-a-wen măšan, ăwadĕm wa ăskafărăn dăɣ-isălan n-Unfas Šăddijăn, wăr-ilkem ad-has-in-ătiwănša.
42012011	Afăl tămewăyăm s-ăššăreɣa dăɣ-ihănan n-ăddin wi n-kăl-Ălyăhud, meɣ daɣ dat-kăl-ăššăreɣa d-ĕlxĕkum, wăr kăwăn-ităšăwwašet ĕmmĕk wa s-mad-tĕhĕlĕm iman-năwăn wăla a-wa mad-tĕnnĕm,
42012012	afăl ălwăqq wa d-tamăjradăm, Unfas Šăddijăn a kăwăn-e-isăɣrĕn ăssaɣăt-wen-dăɣ a-wa s-ănihăjja s-ad-tăn-tĕnnĕm."
42012013	Ijanna Ɣisa a-wen-dăɣ a-s dd-iggăd ăwadĕm iyyăn dăɣ-tamĕtte, inn'-as: "Ălɣalim, ănn i-ă/n/na-ɣ a dăr-i uẓan tăkasit-nănăɣ."
42012014	Inn'-as Ɣisa: "Ăhalĕs, mi hi-ijăn ălqa/l/li-năwăn tuẓanăɣ-awăn tăkasit."
42012015	Inna Ɣisa i-tamĕtte ḍarăt-a-wen: "He kăwăneḍ! Agĕẓăt iman-năwăn dăɣ-tărha n-hărăt făl-a-s, ăgg-adĕm, kud-ila hărăt-dăɣ, wădden ărrĕzăɣ-net a iḍmanăn tămudre-net."
42012016	Issăɣlăy-tăn tangalt, inn'-asăn: "Kăla t-illa ăhalĕs n-amărrĕzăɣ ilan išĕkraš has-dd-izajjăr ălfăyda măqqoorăn.
42012017	Inhăy a-s ibbăɣăr hullan ɣas, iqqăl-dd ad-ijanna i-iman-net: 'Năkk-i-dăɣ, ma mad-ăjăɣ, ăbas leɣ edăgg ăwwayăn ĕttăɣam-in?'
42012018	Ij' ăddăbara i-iman-net, innă: 'Ad-ărẓăɣ ijăndăn-in, sădĕyăɣ i tăn-ojărnen, sădwăɣ dăɣ-săn ălkăma-nin d-a-wa leɣ iket-net,
42012019	dihen, ad-ănnăɣ i-iman-in: Ya iman-in, sunfăt, tĕkšĕm, tĕzhĕm dăɣ-tănoflayt, itwar-awăn ărrĕzăɣ madăn-ăj iwĕtyan ăjjootnen.'
42012020	Diha-dăɣ d-issĕmda tĕnna n-a-wen, ad-has-innă Măssinăɣ: 'Isĕm n-enĕbbeddĕl, ad-kăy-iba ehăḍ-i-dăɣ, ɣas mi madăn-ikus a-wa ăjjen tăsdăwăd?'
42012021	Šund a-wen-dăɣ a madăn-irmĕs ere ijmarăn iman-net wăr-ikĕttĕw Măssinăɣ."
42012022	Innă Ɣisa ḍarăt-a-wen i-inĕṭṭulab-net: "A-wen-dăɣ a făl hawăn-janneɣ: wăr kăwăn-jărrăwnet inĕzjam n-a-wa mad-tĕkšĕm d-a-wa mad-tĕswĕm d-a-wa mad-tĕlsĕm.
42012023	Iman-năwăn, ojărăn tetăte; ăssexăt n-taɣĕssa-năwăn daɣ, ojăr isĕlsa.
42012024	Ǝkyĕdăt ɣas dăɣ-iẓuyaj, wăr tĕdumun, wăr tĕjlubun, wăr len timšiten wăla ijăndăn măšan, ăssodăr-tăn Măssinăɣ, tufăm-tăn s-a ăjjeen.
42012025	Ǝndek ɣas dăɣ-wăn wa ăddoben s-inĕzjam-net, ad-isiwĕḍ taɣrĕst-net wăla s-a ogdăhăn d-emm n-asĕnnan?
42012026	Šămad a ogdăhăn d-a-wen-dăɣ tĕmmĕtkit wăr t-tăddobem, adiš ma dăɣ-toẓarăm dăɣ-a-wa săl a-wen?
42012027	Ǝkyĕdăt ɣas dăɣ-tadăwla n-tăboyt: wăr ẓĕtt, wăr ẓĕmmĕy măšan, wăl' ămănokal Sulăyman hakd terše-net iket-net, wăr kăla ojăr tăboyt-i-dăɣ asĕssihăɣ n-ašăl.
42012028	Ɣas kunta Măssinăɣ isalsa teyĕšše n-išĕkraš s-ašăl-i-dăɣ tĕbdaj, ašĕkka ad-hin-tărɣ dăɣ-efew s-ĕmmĕk-wen-dăɣ, ăb' ăṭṭăma n-ad-wăr hawăn-iẓẓĕẓmăy kăwăneḍ. Tĕmmĕtkit ija immun-năwăn!
42012029	Wăr kăwăn-daggăẓnet inĕzjam n-a-wa mad-tĕkšĕm d-a-wa mad-tĕswĕm.
42012030	Hărătăn-win-dăɣ, kăl-ăddunya a ɣallăbăn. Kăwăneḍ, Abba-năwăn-i ihăn išĕnnawăn, wăr t-illa a-s tămiɣatărăm s-wădden, issan-t.
42012031	Ǝmmăɣăt s-tizarăt i-Tĕmmĕnĕya n-Măssinăɣ, dihen, ad-hawăn-in-iwwaḍ a-wa iyyăḍăn.
42012032	Tahrut-in ta ĕnḍărrăt, wăr tărmeɣăm făl-a-s, irha Abba-năwăn, ad-ăj Tĕmmĕnĕya-net dăɣ-ifassăn-năwăn,
42012033	tužžărăt-in a-wa lăm, tĕktĕm-t i-tilăqqiwen, tĕjĕm i-iman-năwăn aẓrĕf iɣlalăn d-ijăndăn s-wăr-iɣĕššĕd a-wa dăɣ-săn itwărăn ed išĕnnawăn, wăr tăn-hen imăkrăḍăn wăla temedhe.
42012034	Tidĕt-dăɣ a-s inĕzjam n-ulh n-ăwadĕm, wăr tĕffilăn dihad itwăr tĕla-net."
42012035	"Ɣaymăt tasidăwăm, tĕjbasăm, tăssirɣăm tiftĕl-năwăn.
42012036	Alăhăt d-inaxdimăn ĕqqalnen i-măssi-săn dd-ifalăn aẓli s-tišrayăt n-ehăḍ s-ad-dd-itis ɣas, oran-as emm n-ehăn.
42012037	Tĕnḍĕḍ i-eklan-en-dăɣ dd-mad-agĕẓ măssi-săn okayăn ăssaɣăt s-tăn-dd-osa-dăɣ. Ăsidătteɣ-awăn a-s afăl tăn-dd-osa, ad-ijbĕs ĕnta iman-net, isăqqaym'-en, isĕmmĕnsĕw-tăn.
42012038	Jer-iqqăl-dd s-tišrayăt n-ehăḍ wăla s-emăɣăr, tĕnḍĕḍ i-inaxdimăn-wi dd-mad-agĕẓ okayăn.
42012039	Wădden kăwăneḍ iman-năwăn tĕssanăm a-s ĕnnăr issan măssi-s n-ehăn ăssaɣăt wa s-t-dd-itis emăkrăḍ s-ehăḍ i-ad-ărẓ ehăn-net, iket-di, wăr-itĕṭṭĕs i-ad-has-ărẓ emăkrăḍ ehăn-net.
42012040	Kăwăneḍ-dăɣ, ɣaymăt tăsidăwăm, tăɣtafăm ed Ăgg-ăgg-adĕm, ad-dd-ass s-ăssaɣăt d-wăr fălla-s jem."
42012041	Iggăd-dd Bĕṭrus, innă i-Ɣisa: "Ălɣalim, năkkăneḍ ɣas a tăssiɣlăyăd tangalt-ta-dăɣ meɣ nohar-tăt d-ăddinăt-wi iyyăḍnen?"
42012042	Inn'-as ălɣalim Ɣisa: "Ǝndek ănaxdim wa n-ăgg-ărkăwăl ijrahăn hărăt? Ǝnta-en-dăɣ a mad-isăɣlĕf măssi-s ehăn-net i-ad-ituẓan imĕnsiwăn i-inaxdimăn-wi iyyăḍnen.
42012043	Tĕnḍĕḍ i-akli wa dd-mad-agĕẓ măssi-s ăddunkăt dăɣ-ălxidmăt wa dăɣ-t ija, ălwăqq s-t-dd-osa-dăɣ.
42012044	Ăsidătteɣ-awăn a-s wen ĕnta, ad-t-isăɣlĕf măssi-s ehăre-net iket-net
42012045	măšan, ănaxdim wa innăn dăɣ-iman-net: 'Năkk, măssi-ɣ ăhoja-hin făll-i', oḍa ḍarăt-a-wen dăɣ-inaxdimăn d-tinaxdimen ti iyyăḍnen, ad-tăn-itĕggat, itatt, isass ĕlxĕmăr har t-ijmăḍ ĕnniyăt,
42012046	ănaxdim-en, ilkam ad-t-dd-iɣdăr măssi-s dăɣ-ašăl d-ăssaɣăt d-wăr fălla-s ija, ilmĕd s-erk ĕššăɣĕl wa t-išlăn a ija a-wa-dăɣ; afăl t-dd-osa, ad-t-iqquzzĕbĕt, isărtĕy-t d-inămăšrayăn dăɣ-edăgg wăr-iha ar tahăla d-aẓĕmmăkărkĕẓ n-isenăn făl tămujriẓt.
42012047	A-wen-dăɣ a făl ănaxdim-wa issanăn erhet n-măssi-s, ăqqima wăr t-ija, ĕlkamnăt dăɣ-s tiwit ăjjootnen
42012048	măšan, ănaxdim-wa wărăn issen erhet n-măssi-s, ija a wărăn oɣed, ad-ijrĕw tiwit wăren ĕjjĕt. Ere ijrawăn a ăjjen, ad-dăɣ-s itwĕttar a ăjjeen, ere iɣlafăn a măqqoorăn, ad-dăɣ-s itwĕttar daɣ ad-dd-ikkĕs a măqqoorăn."
42012049	Inn'-asăn Ɣisa ḍarăt-a-wen: "Oseɣ-dd i-ad-sărɣăɣ efew făll-ăkall, ăsidărhănăɣ a-s ăru d-irɣa.
42012050	Ilkam dăɣ-i atwĕsĕlmaɣ s-wăr mad-sunfăɣ făw wăr-ija.
42012051	Ak tăɣelăm ălɣafyăt a-s dd-oseɣ i-ad-t-ăkfăɣ i-ăkall? Ăbo, ĕnneɣ-awăn, tăbĕḍḍawt a săr-s dd-ăwwăyăɣ.
42012052	Ɣur-ašăl-i-dăɣ, wăla-dăɣ ehăn han sĕmmos ăddinăt, ad-ĕnmĕkšărăn jer-iman-năsăn, ad-ĕššunjun wi n-kăraḍ wi n-ĕssin, ĕššunjun daɣ wi n-ĕssin wi n-kăraḍ.
42012053	Ad-ibḍĕw abba d-rure-s, ibḍĕw alyaḍ d-ti-s, tĕbḍĕw anna d-elle-s, tĕbḍĕw talyaḍt d-ma-s, tĕbḍĕw taḍăggalt d-hănne-s n-rure-s, tĕbḍĕw tamăḍt d-taḍăggalt-net."
42012054	Innă Ɣisa daɣ i-tamĕtte: "Wădden e-d tĕnhăyăm tejărăkt tĕzjar-dd s-emăynăj, ad-tĕnnĕm: 'Os'-anăɣ ajĕnna', ăj a-wen s-ĕmmĕk-wa-dăɣ s-tăn-tĕnnăm;
42012055	e-d tĕnhăyăm daɣ aḍu wa dd-ihan s-afălla, ad-tĕnnĕm: 'Ilkam dăɣ-năɣ ašăl ăkkuusăn', ăj a-wen s-ĕmmĕk-wa-dăɣ s-tăn-tĕnnăm.
42012056	Ălmunafeɣăn a tămoosăm! Kăwăneḍ-i ĕssănnen teɣăre n-išmal wi n-išĕnnawăn d-ăkall, uhĕn-dăɣ, indar-awăn ad-tĕfhĕmăm ăzzăman wa fălla-wăn ijăn ašăl-i-dăɣ.
42012057	Mafăl wăr tăddobem ad-tĕlmĕdăm ɣur-iman-năwăn iji n-a-wa olăɣăn?
42012058	E-d kăy-iɣra ere kăy-ăsiwărăn uḍlem s-ăššăreɣa, ĕttăr ĕmmĕk s-dăr-s tănmăknăd hărwa wăr hin-tăwweḍăm ehăn wa n-ăššăreɣa, dihen, wăr mad-kăy-irmĕs ăgg-ăššăreɣa, ăj'-ik dăɣ-ifassăn n-ĕlxĕkum ed, ĕlxĕkum afăl tĕjjăšăd ifassăn-net, ad-kăy-ăj dăɣ-takărmut.
42012059	Ăsidătteɣ-ak a-s edăgg-en, wăr mad-t-dd-tĕzjărăd a tĕkkăsăd wăr ẓelăd har tămma ta kăy-irwăs."
42013001	Ămmiijrăd Ɣisa hărwa a-s t-dd-osăn ăddinăt has-jănnen isălan n-aɣăras wa ija Bilatĕs wa n-ămănokal n-teje ta n-Ălyăhudĕyăt i-meddĕn n-Galila tĕzzar, issărtăy ašni-năsăn d-wa n-tikutawen-năsăn.
42013002	Inn'-asăn: "Ak tordam a-s kăl-Galila win-dăɣ ĕnhaynen tamăttant-ten-dăɣ sĕmmăt, ojărăn kăl-Galila-wi iyyăḍnen tumast n-inăsbăkkaḍan?
42013003	Făw, măšan, ăsidătteɣ-awăn kăwăneḍ-dăɣ, a-s afăl wăr tătubăm, ad-tĕjĕm tamăttant šund-ten-dăɣ.
42013004	Meɣ daɣ tordam a-s meddĕn wi n-măraw d-ĕttam hănen Yărussălam făll-dd-oḍa ăɣalla wa n-tăsahaɣt ta s-itawănna ta n-Silwi inɣ'-en, tordam a-s ojărăn kăl-Yărussălam wi iyyăḍnen tumast n-inăsbăkkaḍăn?
42013005	Făw, măšan, ăsidătteɣ-awăn daɣ a-s afăl wăr tătubăm, ad-tĕjĕm tamăttant šund-ten-dăɣ jăn."
42013006	Issăɣlăy-tăn-dd daɣ tangalt tiyyăt dăɣ-hasăn-innă: "Kăla ăddomăt ăhalĕs ašar dăɣ-ašĕkrĕš-net n-lăɣnăb, iwwăḍ-dd ăzzăman n-tirwe-net ɣas, osă-dd i-ad-dăɣ-s ijrĕw a lăn aratăn măšan, wăr t-illa a fălla-s ijraw.
42013007	Innă i-ănaxdim n-ašĕkrĕš: 'Awătay wa s-kăraḍ da-dăɣ tisăɣ-dd, jarăɣ ăṭṭăma n-ad-ĕjrĕwăɣ aratăn dăɣ-ašar-wa-dăɣ măšan, wăr t-illa a t-dd-ijammăḍăn, ămăra, ăɣtĕs-t-in ed, ăsinăkmăm edăgg bănnan.'
42013008	Inn'-as ănaxdim: 'Măssi-ɣ, ărheɣ dăɣ-k ad-t-tĕyyĕd tene-ta-dăɣ ɣas, ad-ăɣĕšăɣ dawa-s, ăjăɣ dawa-s ădanda,
42013009	iha miši s-awătay wa dd-imalăn, ad-ikrĕš aratăn, afăl wăr-ija a-wen, ăɣtĕs-t-in.' "
42013010	Ašăl iyyăn n-ĕssĕbĕt, isaɣra Ɣisa dăɣ-ehăn n-ăddin wa n-kăl-Ălyăhud.
42013011	Tĕll'-e dihen tamăḍt lat măraw iwĕtyan d-ĕttam iṭṭaf-tăt alšin tăt-ăsikărănbăyăn har ăbas tăddobăt iqqud n-tebădde-net.
42013012	Inhăy-tăt Ɣisa, iɣr'-et, inn'-as: "Tamăḍt, ălɣib-năm, tĕbḍed dăr-s."
42013013	Ăswăr-tăt ifassăn-net, toɣăd tebădde-net ălwăqq-wen-dăɣ, ad-tiimĕl Măssinăɣ.
42013014	Inhăy ălfăqqi n-ehăn n-ăddin a-s ăzozăy-tăt Ɣisa dăɣ-ašăl n-ĕssĕbĕt ɣas, ijjăš-t ălhăm fălla-s, inna i-tamĕtte: "Ajăn wădden săḍis išilan a t-ĕllanen i-ălxidmăt, tisăt-dd dăɣ-išilan-win-dăɣ, tĕyyĕm-dd ass ašăl wa n-ĕssĕbĕt-i n-tăsonfat."
42013015	Ăwwežăb-as Ɣisa, inn'-as: "Ălmunafeɣăn, ajăn ih'-iwăn-i s-wădden itir awdes-net meɣ ešeḍ-net dăɣ-ašăl n-ĕssĕbĕt i-ad-t-išrĕj?
42013016	Ma hawăn-ijrawăn, ad-tĕfhamăm ašăroj n-awdes-năwăn meɣ ešeḍ-năwăn dăɣ-ašăl n-ĕssĕbĕt-i n-tăsonfat, a-s ija a-wen, indar-awăn, ad-tĕfhĕmăm azuzi wa jeɣ i-tahăyawt-ta-dăɣ n-Ibrahim lat măraw iwĕtyan d-ĕttam iṭṭaf-tăt Iblis dăɣ-tišĕm-net."
42013017	Innă Ɣisa a-wen ɣas, tĕlsa tăkrakiḍt imiksănăn-net iket-năsăn, tăqqăl-dd tamĕtte ĕnta, tăddiiwăt dăɣ-tĕssĕba n-timašalen-ti ăhuskătnen ităjj.
42013018	Inna Ɣisa daɣ: "Ma dăr-tolăh Tĕmmĕnĕya n-Măssinăɣ? Ma dăr-tăt-mad-sĕssilĕhăɣ?
42013019	Tolăh d-temătăwt-ta tojărăt tĕmmĕtkit ăddomăt ăwadĕm dăɣ-ašĕkrĕš, tĕdwăl-dd, tăqqăl ahĕšk, ad-ẓattăn igḍăḍ iskak-năsăn dăɣ-ilĕktan-net."
42013020	Inn'-asăn daɣ: "Ma dăr-e-sĕssilăhăɣ Tĕmmĕnĕya n-Măssinăɣ?
42013021	Tolăh d-takmĕttet n-tăẓẓa tĕssărtăy tamăḍt d-kăraḍ ănnăfăɣatăn n-ejel n-ălkăma i-ad-ikĕf iket-net."
42013022	Ifăl Ɣisa dihen ɣas, ăllil iɣărman d-tidbi iket-năsnăt, isaɣra ăddinăt, ija tabarăt ta n-Yărussălam.
42013023	Igla a-s has-innă ăhalĕs iyyăn: "Ălɣalim, wădden ăddinăt wi maden-ĕjjĕš ălžănnăt, wăr-ĕjjĕtăn?"
42013024	Innă Ɣisa i-tamĕtte: "Băllănăt i-ad-tĕjjăšăm s-ăṣṣahăt tămudre ta n-tidĕt s-emm wa kărruẓăn făl-a-s, ăsidătteɣ-awăn a-s ăddinăt ăjjootnen, ad-ĕttărăn ujĕš-net măšan, ad-hasăn-indăr.
42013025	Afăl iɣfăl măssi-s n-ehăn tashărt n-ehăn făll-iman-net, ad-dd-tĕbdĕdăm data-s ad-tăt-takăwkawăm, ɣarrăm-t, jannem-as: 'Măndam, măndam! Arr-anăɣ-in emm n-ehăn' măšan, ad-hawăn-ănn: 'Ălɣafyăt-năwăn, wăr kăwăn-ĕzzeyăɣ, wăr ĕssenăɣ ĕndek siha s-dd-hăm;'
42013026	tĕnnĕm-as daɣ: 'Ajăn wădden, nohăr dăr-k išĕkša d-isĕswa, tĕssăɣrăd dăɣ-tišarriten n-iɣărman-nănăɣ?'
42013027	Măšan, ad-hawăn-ănn: 'Ya inăsbăkkaḍăn-i-dăɣ, năkk ya wăr kăwăn-ĕzzeyăɣ, ăjĕjăt-ahi.'
42013028	Ašăl-wen-dăɣ, ad-tăj tahăla d-aẓĕmmăkărkĕẓ n-isenăn făl tămujriẓt, ed ad-tĕnhĕyăm Ibrahim d-Isxaqq d-Yaqub d-ănnăbităn iket-dăɣ-năsăn ăqqiimăn dăɣ-Tĕmmĕnĕya n-Măssinăɣ, a-s ija a-wen kăwăneḍ, ejer a-hin-mad-tĕtwĕjjĕm dăɣ-žohănnăma."
42013029	"Ašăl-en, ad-dd-ĕfĕlĕn ăddinăt emăynăj d-atăram d-afălla d-ajus, ănɣĕymĕn dăɣ-amăjaru wa madăn-ăj dăɣ-Tĕmmĕnĕya n-Măssinăɣ.
42013030	Ašăl-en, ĕnhĕywăt! Wi hănen ajilal, ad-izarăn, wi ăzzarnen, ad-ĕjjĕšăn ajilal."
42013031	Ohăẓăn-t-dd hărăt dăɣ-kăl-faris, ĕnnăn-as: "He kăyy, jawăḍ făl-a-s, irha Harudĕs ad-ăj iman-năk."
42013032	Inn'-asăn: "Ăglăt, ănnăt i-isĕm n-ebăgg-di a-s năkk, takkăsăɣ alšinăn dăɣ-ăddinăt, zizuyăɣ ašăl-i-dăɣ d-ašĕkka, ašăl wa s-kăraḍ, ad-imdĕw a-wa hi-išlăn.
42013033	Ădduuttăt a-s ĕkkeɣ Yărussălăm ašăl-i-dăɣ d-ašĕkka d-ašăl-wen făl-a-s, wăr-ămmukkăn ad-ib' ănnăbi dăɣ-edăgg săl Yărussălam."
42013034	Innă Ɣisa: "Yărussălam, ya Yărussălam! Tamăskoyt kămm-i tăjjăt iman n-ănnăbităn, hakkăd sămmăjori n-tihun inĕmmušal wi săr-m dd-ăšmašăl Măssinăɣ, ĕndek ɣas a-wa-dăɣ wăr jeɣ dăɣ-utăr n-asdu n-imuzăɣăn-năm šund a-wa tăjj tekăzzit i-ikărtăn-net daw-tafriwen-net măšan, tĕssĕndărăd-ahi.
42013035	Ămăra, isălan ĕmdăn, ad-kăwăn-ăyy Măssinăɣ d-iman-năwăn, umas aɣrĕm-năwăn timšar, wăr-ilkem ad-hi-tĕnhayăm hundăɣ har ašăl wa d-mad-talĕsăm tĕnna n-a-s: 'Năkfet wa dd-osăn dăɣ-isĕm n-Emăli semɣar.' "
42014001	Ašăl iyyăn daɣ n-ĕssĕbĕt-i n-tăsonfat, ikla Ɣisa ɣur-iyyăn dăɣ-imănokalăn n-kăl-faris, jan-as dihen ăddinăt iket-năsăn ĕnniyăt.
42014002	A ĕnḍărrăn ăhalĕs iyyăn da-dăɣ s-ăsilăfafăɣnăt tikussawen taɣĕssa-net iket-net,
42014003	issĕstăn Ɣisa kăl-faris d-ălɣulam-wi t-ĕllănen dihen: "Ak xălal meɣ xăram, ad-izuzĕy ăwadĕm ămarhin dăɣ-ašăl n-ĕssĕbĕt-i n-tăsonfat?"
42014004	Wăr t-illa a has-ĕnnan ɣas, iḍăs ămarhin, ăzozăy-t, issĕgl'-e.
42014005	Inn'-asăn ḍarăt-a-wen: "Ǝndek dăɣ-wăn wa s-afăl oḍa rure-s meɣ awdes-net dăɣ-anu ašăl wa n-ĕssĕbĕt-i n-tăsonfat ad-t-ăyy dăɣ-s har akĕy ašăl-en tĕzzar?"
42014006	Ăbă-hasăn-dd a has-ĕnnăn.
42014007	Ijrăh-in Ɣisa asĕnnĕfrĕn wa tăjjăn imăjarăn i-idăggan wi ănnuflăynen dăɣ-ehăn ɣas, issăɣlăy ăddinăt-wi dd-ĕklănen dihen tangalt, inn'-asăn:
42014008	"E-d kăwăn-ăsmăjarăt ăwadĕm s-edăgg n-aẓli, wăr tăsnăfrănăm idăggan-wi t-ĕllănen s-data ed, ăddobăt ad-dd-ass ăwadĕm kăwăn-ojărăn atwĕsĕmɣăr,
42014009	ănn'-awăn măssi-s n-ehăn, ad-tĕnkărăm, tĕkfĕm-t edăgg. Ad-hawăn-umas a-wen tăkrakiḍt ed, ad-kăwăn-tĕhhuššĕl tebădde dat-ăddinăt iket-năsăn, tăqqĕlăm ḍara-săn.
42014010	Ufa a-s kăwăn-dd-ăsmăjarăt ăwadĕm, ad-tĕkkĕm ḍarăt ăddinăt iket-năsăn, tăqqaymĕm, dihen, afăl dd-ijjăš măssi-s n-ehăn, inhăy dihad tăqqimăm, ad-kăwăn-dd-iɣăr, ănn'-awăn: 'Ǝyyăwăt, ɣaymăt s-data.' Ad-hawăn-umas a-wen semɣar măqqoorăn dat-ăddinăt wi dăr-tăniɣăymăm.
42014011	Ere iḍkălăn iman-net ad-irĕs, ere ăsrăsăn iman-net, ad-itwĕsĕmɣăr."
42014012	Innă Ɣisa ḍarăt-a-wen i-u-faris wa t-dd-ăsmăjaren: "E-d dd-simjurud ăddinăt s-ehăn-năk, s-ašăl wăla s-ehăḍ, wăr dd-tăsmăjared imidiwăn-năk d-ayĕtma-k d-išăqqaɣăn-năk d-ănhărajăn-năk wi lănen hărăt făl-a-s, ĕntăneḍ, ăddooben ad-hak-dd-suɣĕlĕn azăbăna,
42014013	ănn-ak, e-d, tărhed asĕmmĕjĕru n-ăddinăt, ăɣăr-dd tilăqqiwen d-imăsjătăɣăn d-inĕbdan d-imĕddorɣal.
42014014	Tĕnḍĕḍ-ak ed, ĕntăneḍ wăr-ăddoben ad hak-ĕẓĕlĕn ălxer wa hasăn-jed, Măssinăɣ a ɣur-hak-t-ĕllan imraš n-a-wa jed ašăl wa n-tebădde."
42014015	Isl' iyyăn dăɣ-imăjarăn i-a-wa inna Ɣisa ɣas, inn'-as: "Tĕnḍĕḍ i-ere wa madăn-ăkš dăɣ-imjora-wi madăn-ăj dăɣ-Tĕmmĕnĕya n-Măssinăɣ."
42014016	Inn'-as Ɣisa: "Kăla t-illa ăhalĕs ijăn amăjaru-i-dăɣ măqqărăn, ăsmăjarăt-dd săr-s ăddinăt ăjjootnen.
42014017	Ămmujnen imĕnsiwăn ɣas, ăšmašăl ănaxdim-net s-ăddinăt wi dd-iɣra i-ad-hasăn-ănn: 'Hărătăn ămmujnen, tăwwăɣăm-anăɣ'
42014018	măšan, ăssălăhăn-as isoran iket-dăɣ-năsăn. Inn'-as wa ăzzarăn: 'Iket ĕžžĕnšăɣ ašĕkrĕš, ărheɣ ad-t-asăɣ, ĕnhĕyăɣ-t tĕzzar, ănš'-ahi-dd.'
42014019	Inna wa iyyăḍăn: 'Iket ĕžžĕnšaɣ măraw iwdesăn-wi s-mad-ăxdĕmăɣ išĕkraš-in, ărheɣ ad-tăn-arĕmăɣ tĕzzar, ănš'-ahi-dd.'
42014020	Inn'-as wa s-kăraḍ: 'Iket dd-ĕẓẓĕẓlăyăɣ, wăr-ăddobeɣ ad-hin-asăɣ.'
42014021	Iqqăl-dd akli, ij' isălan i-măssi-s ɣas, ijjăš-t ălhăm făll-ăddinăt-win-dăɣ; innă i-ănaxdim-net ămăra: 'Ašĕl šik, ilal tišarriten, tĕlwĕyăd-dd tilăqqiwen d-inaɣyabăn d-imĕddorɣal d-imăsjătăɣăn.'
42014022	Igl' ănaxdim, iqqăl-dd, inna i-măssi-s: 'Măssi-ɣ, a-wa tĕnned ija măšan, ehăn, ih' e edăgg hărwa.'
42014023	Inn'-as măssi-s: 'Ǝqqĕl šik, ilal tišarriten, ăkk attayăn n-ifĕrjan, šĕhhĕššĕl ăddinăt ad-dd-asĕn i-ad-iḍnĕy ehăn-in.
42014024	Ǝḍmanăɣ-awăn a-s meddĕn-winnin-dăɣ dd-ăsmăjareɣ s-tizarăt, wăr tăn-e-ijjĕš-i madăn-ikrĕbbĕt imĕnsiwăn-in.' "
42014025	Innăḍ-dd Ɣisa s-tamĕtte ta tăjjet has-tĕlkămăt, innă:
42014026	"Ere irhăn alkum-hahi, a-s ija a-wen, wăr tojer tărha ta hi-ija ta ija i-abba-net, d-anna-net, d-hănne-s, d-aratăn-net, d-ayĕtma-s, d-šătma-s d-iman-net, wăr-ăddobăt ad-umas ănăṭṭalib-in.
42014027	Ere wărăn ăsdăw i-alĕnji n-tajĕttewt-net ta n-tamăttant i-ad-hi-ilkĕm, wăr-ăddobăt ad-umas ănăṭṭalib-in.
42014028	Ǝndek dăɣ-wăn wa s-wădden afăl irha edey n-ehăn, ad-ăqqayĕm tĕzzar ixsĕb ălqim n-a-wa dăɣ-s mad-ăkš tĕzzar isănt edey-net,
42014029	afăl wăr ija a-wen, ad-isănt ăssas n-ehăn, indăr-as ad-t-in-isĕmdĕw, ĕjĕn-t ăddinăt tadăẓẓa
42014030	ed, ad-ĕnnĕn: 'Wa ăwadĕm, issĕntă edey n-ehăn, indăr-as ad-t-in-isĕmdĕw.'
42014031	Ajăn wădden e-d irha ămănokal ad-ijăḍ amidi-net, ad-issĕn ăddobăt ad-ikrĕš fălla-s ašăl ĕnta-i ilăn măraw afḍăn n-ăhalĕs făll-ămănokal wa dăr-mad-iknĕs-i ilăn ĕnta sănatăt timĕrwen n-efăḍ n-ăhalĕs.
42014032	Afăl inhăy a-s a-wen wădden a dăr-ăddobăt amjăr, ad-išĕmmišĕl săr-s ălžămaɣăt n-ălxer, ittăr dăɣ-s ĕmmĕk n-ălɣafyăt hărwa-dăɣ ogaẓ.
42014033	A-wen-dăɣ a făl hawăn-janneɣ, ere wa dăɣ-wăn wărăn iksen a-wa ila iket-net, wăr-ăddobăt ad-umas ănăṭṭalib-in.
42014034	Tesĕmt, hărăt olaɣăn măšan, afăl tăt-tĕjmăḍ temḍe-net, ma s-tăt-e-isĕsmĕm ăwadĕm?
42014035	Ad-ăbas tĕnfa ăkall wăla ădanda, ad-hin-tăḍf ɣas. Ere ilăn timĕẓẓujen s-islă-dăɣ, isăjdet!"
42015001	Tisĕn-dd inarmasăn n-tiwse d-erk ăddinăt ăjjootnen Ɣisa i-ad-has-ĕslĕn.
42015002	Ǝnhăyăn kăl-faris d-ălɣulam n-Ăṭṭăwrăt a-wen ɣas, ad-simtĕktikăn, jannen: "Ak, tĕjrahăm-in anɣim d-tihra ta ităjj d-erk ăddinăt?"
42015003	Issăɣlăy-tăn-dd Ɣisa tangalt dăɣ-hasăn-inna:
42015004	"Ǝndek dăɣ-wăn wa s-afăl ila temeḍe n-tehăle har dăɣ-snăt tăssujjăl tiyyăt, wădden ad-ăyy ti n-tĕẓẓayăt timĕrwen d-tĕẓẓayăt ĕfradnăt, iglĕw, isĕssĕjjĕl ta dăɣ-s ăba har tăt-dd-ijrĕw?
42015005	Afăl tăt-dd-ijrăw, ad-tăt-isĕwăr iẓerhan-net ikna tedăwit,
42015006	afăl hin-iwwăḍ ihănan, ad-dd-iɣăr imidiwăn-net d-ănhărajăn-net, ănn'-asăn: 'Ǝyyăwăt, ăhrăt dăr-i tedăwit, tehăle-nin ta tăssujjălăt, ĕjrăwăɣ-tăt-dd.'
42015007	S-ĕmmĕk-wen-dăɣ daɣ a făl, ăssiilmădăɣ-kăwăn a-s, ad-tajăr tedăwit ta madăt-tăj dăɣ-išĕnnawăn dăɣ-tĕssĕba n-iyyăn anăsbăkkaḍ ătubăn, uhĕn i-tĕẓẓayăt timĕrwen n-ăwadĕm d-tĕẓẓa ɣur-ija a-s, wăr-ămɣatărăn s-tătubt.
42015008	Wădden daɣ afăl la tamăḍt măraw ărriyalăn n-aẓrĕf hundăɣ har dăɣ-săn ăb' iyyăn, ad-sărmĕs tefătelt, ad-tišriwit ăkall n-ehăn, tiskĕnsĕkit-t hundăɣ har dd-tĕjrĕw ărriyal-net wa ăba?
42015009	Afăl t-dd tĕjrăw, ad-dd-sĕdĕw timidiwen-net d-tănhărajen-net, tănn'-asnăt: 'Ahărmăt dăr-i tedăwit, ed ărriyal-in wa ăba, ĕjrăwăɣ-t-dd.'
42015010	A-wen-dăɣ a făl hawăn-ălleɣeɣ a-s, tămoos tătubt n-anăsbăkkaḍ iyyăn ĕssĕbab n-tedăwit măqqoorăt i-ănjălosăn n-Măssinăɣ."
42015011	Inn'-asăn Ɣisa daɣ: "Kăla t-illa ăhalĕs ilan ĕssin aratăn.
42015012	Ašăl iyyăn, osă-dd wa ĕnḍărrăn ti-s, inn'-as: 'Abba, akf'-ahi ejădăr-in dăɣ-tăkasit.' Ăẓun ti-săn a-wa ila jere-săn.
42015013	Hărăt n-išilan ḍarăt-a-wen, ăttužžăr-in wa ĕnḍărrăn ejădăr-net, irmăs aẓrĕf-net, ikk' ăkall iyyăn ujĕjăn, ăllil iẓĕjraẓ n-iman-net, ad-ibaxxăs a-wa ila.
42015014	Ălwăqq wa d-ikkĕykăy a-wa iṭṭăf, oḍă-dd laẓ făll-ăkall wa iha iket-net, toɣăy-as tămăɣatert.
42015015	Igla, ixdăm ɣur-iyyăn dăɣ-kăl-ăkall, ăssok'-e ăgg-ăkall išĕkraš-net i-ad-dăɣ-săn iḍĕn ĕlxĕnžărăn.
42015016	Ij'-as laẓ asĕmmănĕnnăḍ wa-dăɣ făl dd-iqqăl isadărhan tetăte n-išĕkša-wi-dăɣ tattăn ĕlxĕnžărăn măšan, wăr t-ikfa măssi-săn turhajăt n-a-wen.
42015017	Ǝqqălăn-t-dd iman-net ašăl iyyăn, ăznăzjamăt, innă: 'Năkk-i-dăɣ, ma hi-ijăn dăɣ a-wa? Ajăn wădden a-wa ila abba-nin dăɣ-inaxdimăn ijarrăw a ikša har t-isĕssikĕy, uhĕn-dăɣ năkk, năkk-da-dăɣ, isimnĕnniḍ-ahi laẓ;
42015018	ăddăbara, ad-ĕnkărăɣ, ăqqĕlăɣ abba-nin, ănnăɣ-as: Abba, ănmăšrăyăɣ i-Măssinăɣ, ăbodărăɣ-kăy,
42015019	ăbas ăniihăjjăɣ d-ad-itwĕnn rure-k a ămoosăɣ, ăj'-ahi iyyăn dăɣ-inaxdimăn-năk.'
42015020	Ibdăd, iqqăl ăkall wa iha ti-s. Ikkă-dd ehăn dăɣ-ijĕj a-s t-ojja ti-s, tănɣ'-e tăhanint-net, ošăl săr-s, or'-as ifassăn-net, oḍă dăɣ-săn, ad-t-itisĕs dăɣ-ijĕrjar-net, itimĕllut-as.
42015021	Innă alyaḍ ălwăqq-wen i-ti-s: 'Abba, ănmăšrăyăɣ i-Măssinăɣ, ăbodărăɣ-kăy, ăbas ăniihăjjăɣ d-ad-itwĕnn năkk rure-k.'
42015022	Iɣră-dd ti-s inaxdimăn-net, inn'-asăn: 'Ašĕlăt tărmaḍ, awĕyăt-dd anăkăbba wa ufăn, tĕjĕm-as-t, ăjăt taḍhot dăɣ-assĕkăḍ-net, tĕkfĕm-t tifădelen ăynaynen,
42015023	ărmĕsăt-dd ašjăr wa ojărăn tadhont, tăɣrĕsăm-as, ăjet amăjaru d-ăzzăho
42015024	făl-a-s rure-ɣ wa s-kăla ămmut iddăr-dd, kăla ăssujjăl măšan, ittĕjrăw-dd.' Ǝssĕntăn eqqas d-tiɣlĕla ălwăqq-wen-dăɣ.
42015025	A-s ităjj a-wen, rure-s wa n-teɣăfădde ih' išĕkraš. Ikka-dd dihen a-s isla i-tandiwen d-tihărdănen d-isuhaɣ ĕkkan išĕnnawăn,
42015026	iɣră-dd iyyăn dăɣ-inaxdimăn, issĕstăn-t d-a-wa ijăn,
42015027	inn'-as ănaxdim: 'Ă/n/na-k, ad-dd-iqqălăn, inɣ'-as ti-k ašjăr wa iddăren ed, iqqăl-t-dd rure-s, iddar-iɣlas.'
42015028	Ojăl, unjăy s-ad-dd-ijjĕš ehăn. Ikk'-e-hi-dd ti-s, ad-t-isalɣad.
42015029	Inna i-ti-s: 'Wădden năkk, a ilan iwĕtyan ĕšɣalăɣ-ăk, wăr kăla ănmăšrăyăɣ i-a hi-tĕnned măšan, wăr kăla hi-tĕkfed wăla dăɣ-eɣăyd s-ĕkleɣ năkk d-imidiwăn-in
42015030	măšan, iqqăl-dd rure-k wa hin-ibxăsăn aẓrĕf-năk dăɣ-tălkăxbaten ɣas, tăɣrăsăd-as i-ašjăr-wa iddăren.'
42015031	Inn'-as ti-s: 'Alyaḍ-in, kăyy, wăr kăla hi-fălăd, a-wa ĕleɣ iket-net i-năk
42015032	măšan ašăl-i, ăniihăjja s-ad-năj amăjaru d-ăzzăho, făl-a-s ă/n/na-k wa s-kăla ămmut, iddăr-dd, kăla ăssujjăl măšan, ittĕjrăw-dd.' "
42016001	Innă Ɣisa daɣ i-inĕṭṭulab-net: "Kăla t-illa ăhalĕs n-amărrĕzăɣ dd-osăn ăddinăt, ĕjăn dăɣ-s isălan n-ĕmmĕk wa s-ibaxxăs ănaẓraf-net ehăre-net.
42016002	Issăɣr'-e-hi-dd, inn'-as: 'Kăyy, ma ămoos a-wa sallăɣ fălla-k? Siḍĕn-ahi ehăre-nin ed, ăbas ărheɣ ĕššăɣĕl-năk.'
42016003	Innă ănaẓraf ălwăqq-wen-dăɣ dăɣ-iman-net: 'Ǝndek a-wa mad-ăjăɣ afăl hi-ikkăs măssi-ɣ dăɣ-ălxidmăt? Ajăyak n-išĕkraš, wăr t-ăddobeɣ, tamădilt daɣ tăsikărakăḍ-ahi.
42016004	Ǝssanăɣ a-wa he-ăjăɣ s-kud-dăɣ ikkăs-ahi măssi-ɣ dăɣ-ĕššăɣĕl, ad-hi-simĕjurun ăddinăt dăɣ-ihănan-năsăn'.
42016005	Issăɣră-dd ăddinăt wi irwăs măssi-s iket-năsăn, innă i-wa ăzzarăn: 'Kăyy, maniket kăy-irwăs măssi-ɣ?'
42016006	Inn'-as: 'Temeḍe n-bărgo n-ĕzzăyt'. Inn'-as ănaẓraf: 'Tăkarḍe-năk da ta n-ămarwas, ɣayĕm, ĕktĕb šik fălla-s, sĕmmosăt timĕrwen n-bărgo.'
42016007	Innă i-wa iyyăḍăn: 'Kăyy-i-š, ma kăy-irwas măssi-ɣ?' Inn'-as: 'Temeḍe n-šaku n-ălkăma.' Ikf'-e-hi-dd ĕnta-dăɣ ălkaḍ-net wa n-ămarwas d-aɣănib, inn'-as: 'Ǝktĕb: ĕttamăt timĕrwen n-šaku.'
42016008	Islă măssi-s n-ehăre i-amsud n-ănaẓraf-net ɣas ad-t-itimĕl." Inna Ɣisa daɣ: "Ădduuttăt a-s inĕẓẓulam n-ăzzăman-i-dăɣ, ojărăn imakṣaḍăn n-Măssinăɣ amsud."
42016009	Olăs daɣ, inn'-asăn: "Ăjăt imidiwăn s-ehăre wa xăramăn n-wălăt-ăddunya-ta-dăɣ n-ămăra, dihen, afăl fălla-wăn tăt-ăba, ad-tĕjrĕwăm irošan n-a-wen dăɣ-tămudre ta tăɣlălăt.
42016010	Wa iɣdălăn dăɣ-a-wa wărăn făror, ad-iɣdĕl daɣ dăɣ-a-wa ăjjen, wa wărăn iɣdel dăɣ-a-wa wărăn făror, wăr mad-iɣdĕl daɣ dăɣ-a-wa ăjjen.
42016011	Afăl wăr tăɣdelăm dăɣ-ărrĕzăɣ wa xăramăn n-ăzzăman-wa-dăɣ wărăn infa hărăt, mi kăwăn-madăn-isăɣlĕf ărrĕzăɣ wa n-tidĕt ihăn ăddunya ta tĕlkămăt.
42016012	Afăl wăr tăɣdelăm dăɣ-ehăre n-ăddinăt wa kăwăn-ĕssăɣlăfăn, mi kăwăn-madăn-isăɣlĕf wa mad-tĕkrĕšăm dăɣ-ăddunya-ta dd-malăt.
42016013	Wăr t-illa ănaxdim ăddooben ad-ixdam i-ĕssin imălan; iyyăt-i-dăɣ, ad-akĕḍ d-iyyăn, ărh wa iyyăḍăn, meɣ daɣ, ikf'-iman-net i-iyyăn, iksĕn wa iyyăḍăn. Wăr-ăddobăt ăwadĕm ad-ixdam i-Măssinăɣ, ošal daɣ ḍarăt terše n-aẓrĕf."
42016014	Ija Ɣisa măjrăd-wen-dăɣ ɣas, jăn-t kăl-faris tekăškăšt ed, ĕntăneḍ ĕknan tărha n-aẓrĕf.
42016015	Inn'-asăn Ɣisa: "Kăwăneḍ, jam iman-năwăn ăddinăt oɣadnen dat-dăgg-adĕm, măšan, Măssinăɣ issan a-wa ihăn ulhawăn-năwăn făl-a-s, a-wa ăsihăsken dăgg-adĕm, tajlĕlheyt ɣur-Măssinăɣ.
42016016	Ăzzăman wa n-alămăr wa n-Mosa d-ĕlkĕttabăn wi n-ănnăbităn, ibdăd ɣur-ănnăbi Exya wa Enĕsselmăɣ, a ija a-wen-dăɣ, titwĕjjin isălan n-Ălĕnžil wa n-Tĕmmĕnĕya n-Măssinăɣ, tattărăn ăddinăt ujĕš-net s-ăṣṣahăt-năsăn.
42016017	Ojăr tărăɣse ija ad-iba išĕnnawăn d-ăkall uhĕn, ad-iba wăla-dăɣ tătbăqqet tiyyăt ɣas dăɣ-alămăr n-Măssinăɣ.
42016018	Ere hin-ăzmăzzăyăn hănne-s, olăs adubĕn n-iyyăt, ilmĕdet a-s izna, ere daɣ wa ădobănăn tamăḍt dd-tămmizzăyăt, ilmĕdet a-s izna ĕnta-dăɣ."
42016019	Inn'-asăn daɣ: "Kăla t-illa ăhalĕs n-amărrĕzăɣ s-hak ašăl ăsisahăɣ ašăl dăɣ-isĕlsa wi ăsmăɣmăɣnen, lănen ălqim, izha, ănnuflăy, ăyyiwăn.
42016020	A-s ităjj a-wen-dăɣ, ins' ăhalĕs n-talăqqe s-isĕm-net Lazar dat-emm n-ehăn-net, ĕlsanăt tikussawen dăɣ-iffay arĕssuḍ elăm-net.
42016021	A-wa has-ija ĕllăqqu, isadărhan ad-ăkš a-wa dd-ititrĕkkin dăɣ-imĕnsiwăn wi itătt amărrĕzăɣ măšan, wăr t-ijărrĕw; ăddeew-as a-wen d-afḍărfăḍăr wa jănăt tikussawen făll-taɣĕssa-net hundăɣ har dd-ĕqqălăn iyyăḍan tallăɣăn-tănăt.
42016022	Har ašăl wa d-tămmut talăqqe, ăwwăyăn-tăt ănjălosăn s-Ibrahim dăɣ-ălžănnăt, ămmut amărrĕzăɣ ĕnta-dăɣ, iẓka.
42016023	Iha tisĕnsa ti n-žohănnăma-en-dăɣ ihannăy aɣăna a-s iḍkăl asăwaḍ-net, ojj' Ibrahim ill'-e Lazar edes-has.
42016024	Ad-iɣar Ibrahim, ijann'-as: 'Y' Abba Ibrahim, aḍĕn-ahi tăhanint, šĕmmišĕl-dd săr-i Lazar i-ad-isĕlmăɣ emm n-assĕkăḍ-net dăɣ-aman, isĕsmăḍ ilĕs-in făl-a-s, ăsrăkăttăt-ahi efew wa heɣ.'
42016025	Inn'-as Ibrahim: 'Alyaḍ-in, ĕktĕw-dd a-s kăyy, tărzăɣăd hullan dăɣ-tămudre-năk, a-s ija a-wen, Lazar, wăr-inhey a săl aɣăna, ămăra, ĕnta a ăssismăḍăn, ănnuflăy, a-s ija a-wen kăyy, tiknĕnnĕwid;
42016026	ḍarăt-a-wen daɣ, ill'-e eɣăy wărăn ila ider jere-năɣ dăr-wăn, wăr-ăddoben wi n-ɣur-năɣ, ad-kăwăn-in-ĕkkĕn, wăr-ăddoben daɣ wi n-ɣur-wăn, ad-hanăɣ-dd-ĕkkĕn kud-tărham-dăɣ.'
42016027	Inn' ăhalĕs ămăra: 'Adiš abba, dalăɣ-kăy d-ad-šĕmmišĕlăd Lazar s-ehăn n-abba-nin
42016028	făl-a-s, leɣ sĕmmos ă/n/natăn i-ad-tăn-isĕmmĕtăr, udaɣ ad-dd-ĕjjĕšăn edăgg-wa-dăɣ n-tissust.'
42016029	Inn'-as Ibrahim: 'Wădden lan Mosa d-ănnăbităn-wi iyyăḍnen, sĕjĕdnet-asăn.'
42016030	Inna i-Ibrahim: 'Ăbo! Abba Ibrahim, afăl tăn-dd-iqqăl ere dd-inkarăn jer-inĕmmuttan, immĕjrăd-asăn, ad-utabăn.'
42016031	Inn'-as Ibrahim: 'Afăl wăr-ăsjădăn i-ănnăbi Mosa d-ănnăbităn wi iyyăḍnen, wăr mad-utabăn kud-hasăn-ija ăwadĕm dd-inkarăn jer-inĕmmuttan isălan-dăɣ.' "
42017001	Innă Ɣisa ḍarăt-a-wen i-inĕṭṭulab-net: "Tanmĕšrayt, ad-tajj ɣas, măšan, imĕskay kăl-ĕssĕbab-net.
42017002	Wa has-issĕbăbăn, iššăm-as-in, ad-tĕtwăqqĕn tăhunt ta s-itĕẓẓad ălkăma dăɣ-err-net, itwĕjăr-in dăɣ-ejărew wa sĕmmăn, uhĕn ad-umas ĕssĕbab n-tanmĕšrayt i-iyyăn dăɣ-inĕṭṭulab-in.
42017003	Ăjăt ĕnniyăt i-iman-năwăn: afăl kăy-iḍlăm ă/n/na-k, ăɣtĕl-t, kunta ămmujrăẓ, ănš'-as.
42017004	Afăl hak-ija ĕssa uḍlemăn dăɣ-ašăl, ij'-ak-dd ĕssa uɣlawăn dăɣ-dăɣ-k itattăr tenăšše, ănš'-as."
42017005	Ǝnnăn inĕmmušal i-Ɣisa: "Ălɣalim, siwĕḍ immun-nănăɣ."
42017006	Inn'-asăn Ălɣalim Ɣisa: "Afăl lam immun ogdăhăn d-temătăwt ta tojărăt tĕmmĕtkit dăɣ-idommăn, ad-tudabem ad-tĕnnĕm i-ahĕkš-wa-dăɣ: 'Ǝlbĕy-dd iman-năk, săɣtĕd-tăn dăɣ-ejănš', ad-ăj a-wa has-tĕnnăm.
42017007	Ǝndek dăɣ-wăn wa s-afăl t-dd-odwa akli-net wa ăssixdăm dăɣ-ašĕkrĕš-net, meɣ wa ăsḍăn arĕzzej-net, ad-has-ănn: 'Ǝyyăw mănsăw',
42017008	wădden a has-mad-ănn: 'Să/n/n'-ahi-dd a ĕkšeɣ, tĕjĕd isĕlsa-năk wi n-ălxidmăt, tĕkfĕd-ahi amĕnsi har ăkšăɣ, ăswăɣ tĕzzar, tĕkšĕd, tĕswĕd kăyy.'
42017009	Tordam a-s ăhalĕs-en-dăɣ, ill'-e a mad-umay i-akli-en-dăɣ, ijăn a-wa t-iwarăn?
42017010	Kăwăneḍ-dăɣ, e-d jăm a-wa s-hawăn-ătwănnă, ănnăt: 'Năkkăneḍ, jer-t-nĕlla wăla wăr t-nĕlla, eklan ɣas a nămoos, wăr nĕja ɣas ar a-wa hanăɣ-iwarăn.' "
42017011	Ălwăqq wa d-ikka Ɣisa Yărussălam, ăllil zăbo wa ikkăn jer-teje ta n-Sămari d-ta n-Galila.
42017012	Ijjăš-dd tadăbayt tiyyăt ɣas, ĕlkăḍăn-as-dd măraw meddĕn ijraw jĕri, ĕbdădăn-as dihen,
42017013	ĕḍkălăn imăslan-năsăn, ĕnnăn-as: "Ălɣalim Ɣisa! Aḍĕn-anăɣ tăhanint."
42017014	Inhăy-tăn, inn'-asăn: "Ăglăt, săknăt iman-năwăn i-kăl-tikutawen." Ǝglan hărwa a-s ĕzzăyăn iket-năsăn, šăddijăn.
42017015	Inhăy iyyăn dăɣ-săn a-s izzăy ɣas, iqqăl dăɣ-adăriš-net, iḍkăl emăsli-net, ad-itiimĕl Măssinăɣ.
42017016	Osă-dd, irkăɣ dat-Ɣisa, ad-has-itumay, ăhalĕs-en, i n-teje ta n-Sămari.
42017017	Innă Ɣisa: "Ajăn wădden măraw meddĕn a ĕzzăynen, ma jăn tĕẓẓa wi iyyăḍnen?
42017018	Ɣas wăr tăn-dd-izjer făw ere dd-iqqalăn i-ad-amĕl Măssinăɣ ar amăjar-wa-dăɣ?"
42017019	Innă Ɣisa i-ăhalĕs ḍarăt-a-wen: "Ǝbdĕd, ĕglĕw, iɣlăs-kăy immun-năk."
42017020	Ǝssĕstănăn kăl-faris Ɣisa, ĕnnăn-as: "Ǝmme dd-mad-tĕzzubbĕt Tĕmmĕnĕya n-Măssinăɣ?" Inn'-asăn: "Tĕmmĕnĕya n-Măssinăɣ, wăr mad-dd-tăj ass ilan mănhoy,
42017021	wăr mad-itwĕnn: 'Ǝnta da', wăla: 'Ǝnta den', făl-a-s ădduuttăt a-s, Tĕmmĕnĕya n-Măssinăɣ, tĕll'-e jere-wăn."
42017022	Innă i-inĕṭṭulab-net ḍarăt-a-wen: "Ǝlkamăn išilan dăɣ-mad-sĕddărhĕnăm ahănay n-Ăgg-ăgg-adĕm kud-dăɣ i-ašăl iyyăn ɣas, măšan, wăr t-mad-tĕnhĕyăm.
42017023	Afăl hawăn-ătwănna: 'Ǝnta den', meɣ: 'Ǝnta da', wăr tĕglem, wăr tĕlkemăm i-a-wen
42017024	făl-a-s, Ăgg-ăgg-adĕm, ass-net, ad-alăh d-essam-i s-e-d issăm dăɣ-ašrut iyyăn n-išĕnnawăn, ad-isĕmmĕlĕwlĕw ašrut wa iyyăḍăn.
42017025	Măšan, wăr mad-ăj a-wen ar s-ad-inhĕy tersĕmmawen, tĕkkuddĕl-t ĕzzurĕyăt-ta-dăɣ tĕzzar,
42017026	făl-a-s, a-wa ijăn dăɣ-išilan wi n-ănnăbi Nox, a madăn-ăj daɣ dăɣ-išilan-wi dd-mad-iqqĕl Ăgg-ăgg-adĕm.
42017027	Ăzzăman wa n-ănnăbi Nox, tayăwanăn ăddinăt, sassăn, tidubunăn, sidubunăn har ašăl wa d-ijjăš Nox turăft n-aman ta măqqărăt s-has-innă Măssinăɣ a tăt-ikĕn, oḍăn-dd fălla-săn aman wi n-ḍuf, ĕlhăsăn-tăn iket-dăɣ-năsăn.
42017028	Šund a-wen-dăɣ daɣ a ijăn dăɣ-išilan wi n-Lut, tattăn ăddinăt, sassăn, žanšen, satajăn, tidumun, tĕddayăn ihănan
42017029	har ašăl wa d-izjăr Lut aɣrĕm wa n-Sodoma, iffăy-dd fălla-săn Măssinăɣ ajĕnna n-efew d-ĕlkăbrit, ilhăs-tăn iket-dăɣ-năsăn.
42017030	Šund a-wen-dăɣ a madăn-ăj ašăl wa dd-mad-iqqĕl Ăgg-ăgg-adĕm.
42017031	Ašăl-en, wa iwarăn afălla n-ehăn, wăr dd-itĕzĕbbutet i-ad-iḍkĕl ilalăn has-hanen ider n-ehăn; wa ihan ašĕkrĕš-net daɣ, wăr-ităqqălet ehăn,
42017032	wăr hin-tĕttĕwăm a-wa ijrăwăn hănne-s n-Lut.
42017033	Ere wa wărăn idgeẓ ar dăɣ-ajăraw n-iman-net dăɣ-ăddunya-ta-dăɣ, ad-ifut dăɣ-ălžănnăt, măšan, ăwadĕm wa irḍăn ăfota dăɣ-iman-net, dăɣ-ăddunya-ta-dăɣ, dăɣ-ăddimmăt-in, ad-iɣlĕs.
42017034	Ăssiilmădăɣ-kăwăn s-ehăḍ-wen-dăɣ, ad-ĕnsan ĕssin meddĕn făll-asĕftăɣ iyyăn, ămmăḍkăl iyyăn, itwĕyy-dd wa iyyăḍăn,
42017035	ad-tĕẓẓadnăt sănatăt tiḍeḍen ĕttăɣam dăɣ-edăgg iyyăn, tămmăḍkăl tiyyăt, tĕtwĕyy-dd ta iyyăḍăt; ((
42017036	ad-ĕhan ĕssin meddĕn ašĕkrĕš iyyăn, ămmăḍkăl iyyăn, itwĕyy-dd iyyăn.))"
42017037	Ǝssĕstănăn inĕṭṭulab Ɣisa, ĕnnăn-as: "Ălɣalim, ĕndek dihad-e-ăj a-wen?" Inn'-asăn: "Dihad t-tĕlla tamăɣsoyt, ad-itajj ellay."
42018001	Ij'-asăn Ɣisa daɣ tangalt tiyyăt dăɣ-irha ad-tăn-isĕlmĕd a-s lan s-ad-tĕddalăn Măssinăɣ hărkuk, wăr dăɣ-s tĕkkĕsăn ăṭṭăma.
42018002	Inn'-asăn: "Kăla t-illa aɣrĕm ih' ălqa/l/li wărăn ăksuḍ Măssinăɣ, wăr-issĕfrăr daɣ dăgg-adĕm.
42018003	Tĕll'-e daɣ dihen tănuḍăft t-dd-tiisĕt hak ašăl, tĕjann'-as: 'Ǝkkĕs-ahi tekăriḍt dăɣ-ăwadĕm wa hi-ohăɣăn.'
42018004	Ăhojă ălqa/l/li wăr tăt-in-ijreh, har šik, innă dăɣ-iman-net ašăl iyyăn: 'Kud-dăɣ wăr-ăksuḍăɣ Măssinăɣ, wăr-ĕssĕfrărăɣ dăgg-adĕm,
42018005	ad-ĕkkĕsăɣ tekăriḍt i-tamăḍt-i-dăɣ hi-tăsɣăfăt i-ad-hi-tăkf ălɣafyăt.' "
42018006	Inn'-asăn Ălɣalim Ɣisa: "Săjdăt ɣas i-a-wa-dăɣ inna ălqa/l/li-wa-dăɣ n-enăllăbăs.
42018007	Ɣas tordam a-s Măssinăɣ wăr-e-ikkĕs tekăriḍt i-wi ăsnăfrăn săr-s dd-hallănen ehăḍ d-ašăl? Tordam a-s ad-hin-ăhaj fălla-săn?
42018008	Ăbo! Ălleɣeɣ-awăn a-s, ad-hasăn-ikkĕs tekăriḍt šik măšan, tordam făw s-ašăl wa dd-mad-iqqĕl Ăgg-ăgg-adĕm, ad-dd-agĕẓ immun făll-ărori n-ăkall?"
42018009	Issăɣlăy Ɣisa ḍarăt-a-wen tangalt ăddinăt wi ordănen iman-năsăn iqqud, a-s ija a-wen, ĕlkăhăn imidiwăn-năsăn, inn'-asăn:
42018010	"Kăla ĕkkăn ĕssin meddĕn ehăn n-ămudd wa măqqărăn i-ad-umadăn, ăɣbĕdăn Măssinăɣ. Iyyăn u-faris, wa iyyăḍăn ănarmas n-tiwse.
42018011	Osăn-in ɣas, ibdăd wa n-u-faris, ad-itumad, ijanna dăɣ-iman-net: 'Ăjoḍăyăɣ-ak Măssinăɣ făl-a-s, wăr-olehăɣ d-ăddinăt-wi iyyăḍnen n-imăkrăḍăn d-imĕzzĕna, wăr-olehăɣ daɣ d-u-tiwse-wa-dăɣ,
42018012	tuẓamăɣ ĕssin išilan dăɣ-ĕssĕboɣ, takkăsăɣ tămukăst n-a-wa jarrăwăɣ iket-net.'
42018013	A-s ităjj a-wen u-tiwse ĕnta, ibdad dihen, tĕgdal-as tăkrakiḍt wăla ad-iḍkĕl asăwaḍ-net, ăsninăn iman-net, ijanna ĕnta: 'Ya Măssinăɣ! Sĕsmĕḍ făll-i, ĕkrĕšăɣet data-k idĕm năkk-i n-anăsbăkkaḍ.' "
42018014	Inn'-asăn Ɣisa: "Ălleɣeɣ-awăn a-s u-tiwse-wa-dăɣ, a-s iqqăl ehăn-net, ijraw idĕm wăr-ijrew u-faris dat-Măssinăɣ. Ere iḍkălăn iman-net, ad-irĕs, ere daɣ wa ăsrăsăn iman-net, ad-t-iḍkĕl Măssinăɣ."
42018015	Ămmewăyăn-dd ḍarăt-a-wen imărkăsăn s-Ɣisa i-ad-dăɣ-săn ăj ălbăraka, măšan, ĕnhăyăn inĕṭṭulab-net a-wen ɣas, ăklăwlăwăn făll-imărawăn-năsăn.
42018016	Iɣr'-en-dd Ɣisa s-iman-net, inn'-asăn: "Ăyyăt aratăn ad-hi-dd-ĕkkĕn, wăr tăn-in-tăwweɣăm făll-i făl-a-s Tĕmmĕnĕya n-Măssinăɣ, ăddinăt-wi dăr-săn ănifăqqănen a-s tăt-ihakk.
42018017	Ăsidătteɣ-awăn a-s ere wărăn iqbel Tĕmmĕnĕya n-Măssinăɣ s-ĕmmĕk wa s-tăt-mad-iqbĕl ara, wăr tăt-mad-ijjĕš."
42018018	Osă-dd ălfăqqi iyyăn n-kăl-Ălyăhud Ɣisa, inn'-as: "Ălɣalim wa olăɣăn, ma s-leɣ s-ad-t-ăjăɣ i-ad-ĕkkusăɣ tămudre ta tăɣlălăt?"
42018019	Inn'-as Ɣisa: "Mafăl hi-ɣarrăd s-isĕm: Wa olăɣăn? Wăr t-illa ere olaɣăn săl Măssinăɣ.
42018020	Wădden tĕssanăd alămărăn-net: 'Wăr jed ĕzzĕna, wăr jed iman, wăr tokerăd, wăr tăjjĕyhăd s-bahu, sĕmɣăr ti-k d-ma-k.' "
42018021	Inn'-as ălfăqqi: "Ăɣdalăɣ i-a-wen-dăɣ iket-net hărwa ămoosăɣ ara."
42018022	Isla Ɣisa i-măjrăd wa ija ɣas, inn'-as: "Hărăt iyyăn a hak-in-ăba: tužžăr-in a-wa led iket-net, tuẓanăd-t i-tilăqqiwen i-ad-tĕjrĕwăd ărrĕzăɣ dăɣ-ălžănnăt, dihen, ĕqqĕl-dd, ĕlkĕm-ahi."
42018023	Isl' ălfăqqi i-a-wen ɣas, ĕnxăsăn iman-net ed ila ehăre n-tikunen.
42018024	Inhăy-t Ɣisa ănxasăn iman-net ɣas, innă: "Unhh! Aẓwi ija i-ere irzaɣăn ujĕš n-Tĕmmĕnĕya n-Măssinăɣ!
42018025	Ojăr tărăɣse ta ija i-amnĕs ujĕš s-tiṭṭ n-ănaẓmay uhĕn i-ere irzaɣăn ujĕš n-Tĕmmĕnĕya n-Măssinăɣ."
42018026	Ǝnnăn-as ăddinăt-wi has-ăsijădnen a-s inna a-wen-dăɣ: "Adiš mi madăn-iɣlĕs."
42018027	Inn'-asăn: "A-wa wăr-ăsmăkkănăn dăgg-adĕm, ăddoobăt-t Măssinăɣ."
42018028	Iggăd-dd Bĕṭrus, inn'-as: "Năkkăneḍ-i-š oyyănen ihănan-nănăɣ nĕlkăm-ak, ĕndek isălan-nănăɣ, ma s-ilkam ad-t-nĕjrĕw?"
42018029	Inn'-asăn Ɣisa: "Ăsidătteɣ-awăn a-s wăr t-illa dăɣ-wăn-i madăn-ăyy ehăn-net meɣ hănne-s meɣ ayĕtma-s meɣ imărawăn-net meɣ mĕddana-s dăɣ-tĕssĕba n-Tĕmmĕnĕya n-Măssinăɣ
42018030	s-wădden, ad-ijrĕw a ănnuḍfăsăn făll-a-wen dăɣ-ăddunya-ta-dăɣ, ijrĕw daɣ tămudre ta tăɣlălăt dăɣ-ăddunya ta dd-malăt."
42018031	Ikkăs-dd Ɣisa ḍarăt-a-wen inĕṭṭulab-net wi n-măraw d-ĕssin s-takše, inn'-asăn: "Ǝnhĕywăt, năkkăneḍ-da hi-ĕkkănen Yărussălam i-ad-itbĕt a-wa ĕktăbăn ănnăbităn dăɣ-isălan n-Ăgg-ăgg-adĕm
42018032	făl-a-s, ad-t-ĕjĕn ayĕtma-s dăɣ-ifassăn n-inĕẓẓulam, ĕjĕn-t tekăškăšt, sĕmmăḍrĕyăn-t, sutĕfĕn fălla-s,
42018033	ĕjĕn dăɣ-s tiwit, ĕjĕn iman-net măšan, ašăl wa s-kăraḍ ḍarăt tamăttant-net, ad-dd-inkăr jer-inĕmmuttan."
42018034	Ij'-asăn Ɣisa măjrăd-wen-dăɣ măšan, wăr t-illa a dăɣ-s ĕjrahăn ed, ăttunkăl-asăn ălmăɣna-net, wăr-ĕjrehăn a-wa dăɣ-hasăn-ăssewăl.
42018035	Ălwăqq wa d-hin-ohăẓăn taɣrĕmt ta n-Žărriko, ĕkkăn-dd edes i-emĕdderɣĕl ăqqiimăn dăɣ-asălim n-zăbo, itattăr takute dăɣ-ăddinăt.
42018036	Islă i-tăkat ta ja tamĕtte ɣas, issĕstăn d-a-wa ijăn.
42018037	Ǝnnăn-as ăddinăt: "Ɣisa wa n-Năṣirăt a okayăn."
42018038	Ăsɣărăt, innă: "Ya Ɣisa wa n-Ăgg-Dawĕd, aḍĕn-ahi tăhanint!"
42018039	Ăɣtălăn-t ăddinăt-wi ăzzarnen i-tamĕtte i-ad-hin-isusĕm măšan, ăsɣărăt s-afălla: "Ya Ăgg Dawĕd, aḍĕn-ahi tăhanint!"
42018040	Ibdăd Ɣisa, omăr s-ad-săr-s dd-ăttălwăy. Os'-e-hi-dd emĕdderɣĕl ɣas, issĕstăn-t, inn'-as:
42018041	"Ma s-tărhed ad-hak-t-ăjăɣ?" Inn'-as emĕdderɣĕl: "Ălɣalim, alĕsăɣet ahănay."
42018042	Inn'-as Ɣisa: "Ǝnhĕy! Iɣlăs-kăy immun-năk."
42018043	Inhăy ălwaqq-wen-dăɣ, ilkăm i-Ɣisa, ad-itiimĕl Măssinăɣ, tiimĕl daɣ tamĕtte ta tĕnhăyăt a-wa ijăn Măssinăɣ făl tihusay n-ijităn-net.
42019001	Ijjăš Ɣisa aɣrĕm wa n-Žărriko, ăllil-t.
42019002	A ĕnḍărrăn ăhalĕs n-amărrĕzăɣ n-ămănokal n-inarmasăn n-tiwse s-isĕm-net Zakĕyyu da-dăɣ,
42019003	itattăr ĕmmĕk s-inhăy Ɣisa afăl okăy măšan, tĕnjăr-as-t tamĕtte ed, i jĕzzĕlăn.
42019004	Ošăl, ăzzar i-tamĕtte, iwwăn ahĕšk s-isĕm-net sikamur i-ad-isĕnnĕflĕy dăɣ-Ɣisa, afăl ikka dawa-s.
42019005	Iwwăḍ-dd Ɣisa dihen ɣas, iḍkăl asăwaḍ-net, inn'-as: "Zakĕyyu! Zubbĕt-dd šik, ašăl-i, ămijareɣ-ak."
42019006	Ăzzubbăt-dd Zakĕyyu šik, ăsmăjarăt Ɣisa dăɣ-tedăwit.
42019007	Ǝnhăyăn ăddinăt a-wen ɣas, ad-simtĕktikăn, jannen: "A-wa, ăbă-has ere ɣur-ăzzubbăt ar anăsbăkkaḍ-wa-dăɣ."
42019008	Ibdăd Zakĕyyu dat-Ălɣalim Ɣisa, inn'-as: "Ălɣalim, hakkăɣ tilăqqiwen tăẓune n-ehăre-nin, kunta daɣ ill'-e ere s-kăla dăɣ-s ohăɣăɣ ehăre-net, siɣulăɣ-as-t ija ĕkkoẓ inĕḍfusăn."
42019009	Innă Ɣisa ălwăqq-wen-dăɣ dăɣ-isălan n-Zakĕyyu: "Ašăl-i-dăɣ, ehăn-wa-dăɣ, ijjăš-t-dd ĕlɣĕllas, ed ăhalĕs-i-dăɣ, ĕnta-dăɣ ahăya n-ănnăbi Ibrahim a ămoos
42019010	făl-a-s, Ăgg-ăgg-adĕm, osă-dd, immaɣ i-ăddinăt-wi ăssujjălnen i-ad-tăn-iɣlĕs."
42019011	Ǝnhăyăn ăddinăt Ɣisa d-inĕṭṭulab-net han attayăn n-Yărussălam ɣas, ăɣelăn ălwăqq wa d-fălla-săn dd-mad-tĕzzubbĕt Tĕmmĕnĕya n-Măssinăɣ, iwwăḍ-dd. Tĕssĕba n-a-wen-dăɣ a făl issăɣlăy Ɣisa tangalt-ta-dăɣ i-wi has-ăsijădnen,
42019012	inn'-asăn: "Kăla ikk' ăhalĕs n-ăgg-ehăn ăkall ujĕjăn i-ad-dăɣ-s dd-ijrĕw tĕmmĕnukĕla, iqqĕl-dd.
42019013	Ăssawăḍ tekle ɣas, iɣră-dd măraw dăɣ-inaxdimăn-net, hak iyyăn dăɣ-săn, ikf'-e ablăɣ n-orăɣ tĕzzar, inn'-asăn: 'Ăxdĕmăt s-orăɣ-i-dăɣ iket-di dd-taqqălăɣ.'
42019014	Măšan, făl mikḍaw-i-dăɣ dăr-s ĕjăn kăl-ăkall-net, oyyăn-t har iglă tĕzzar, ĕssĕlkămăn-as ălžămaɣăt ăšimašălăn s-ămănokal wa măqqărăn ikka i-ad-has-ĕnnĕn: 'Ăhalĕs-di, wăr nărha ad-fălla-năɣ imnukĕl.'
42019015	Hakd a-wen-dăɣ, ijrăw-dd tĕmmĕnukĕla, iqqăl-dd ăkall-net; osă-dd ɣas, iɣră-dd inaxdimăn-net winnin ikfa orăɣ i-ad-ilmĕd a-wa ărbăxăn dăɣ-mamăla-năsăn.
42019016	Os'-e-hi-dd wa ăzzarăn, inn'-as: 'Măssi-ɣ, ablăɣ-năk, ărbăxăɣ fălla-s măraw iyyăḍ.'
42019017	Inn'-as măssi-s: 'Ehoyd! Ănaxdim ifranăn ha taflĕst a tămoosăd; šămad h'-iik taflĕst dăɣ-a-wărăn ijĕt, ad-kăy-sĕmmĕnukĕlăɣ făll-măraw iɣărman n-ăkall-in.'
42019018	Osă-dd wa s-ĕssin ḍarăt-a-wen, innă: 'Măssi-ɣ, ablăɣ-năk, ărbăxăɣ fălla-s sĕmmos iyyăḍ.'
42019019	Innă daɣ i-wa: 'Kăyy, ad-tĕmnukĕlăd făll-sĕmmos iɣărman n-ăkall-in.'
42019020	Osă-dd iyyăn daɣ, inn'-as: 'Măssi-ɣ, ablăɣ-năk, ĕnta da; a tĕgled-dăɣ, ĕkmasăɣ-t, itwar,
42019021	jeɣ-ak tuksĕḍa-i-dăɣ măqqărăt ed ĕssanăɣ a-s emăṣṣehi a tămoosăd, sikusăd-dd a wăr tĕssĕtwărăd, tilĕyĕd-dd ašĕkrĕš wăr tăddomed.'
42019022	Inn'-as măssi-s: 'Kăyy wa-hi, erk ănaxdim a tămoosăd! A-wa-dăɣ dd-izjărăn emm-năk a-s kăy-e-sĕḍlĕmăɣ; a-s tĕssanăd a-s năkk emăṣṣehi a ămoosăɣ dd-isikusăn a wăr ĕssĕtwărăɣ, tilĕyăɣ-dd ašĕkrĕš wăr-ăddomeɣ,
42019023	mafăl wăr jed aẓrĕf-in dăɣ-bănk, dihen a-s t-dd-mad-ăqqĕlăɣ, ăttillăɣăɣ hărăt fălla-s.'
42019024	Innă ămănokal ḍarăt-a-wen i-ăddinăt-wi t-ĕllănen dihen: 'Ahăɣăt dăɣ-s ablăɣ wa iṭṭăf, tĕkfĕm-t i-wa n-măraw.'
42019025	Ǝnnăn-as ăddinăt: 'Ǝnta-š wădden ila măraw?' "
42019026	Inn'-asăn Ɣisa: "Ălleɣeɣ-awăn a-s ăwadĕm wa ilăn hărăt, ad-has-iwwaḍ măšan, wa wărăn ila hărăt, ad-dăɣ-s ămahăɣ wăla a-wa iṭṭăf.
42019027	'Ḍarăt-a-wen, išĕnja-nin winnin wăren irha ad-fălla-săn ĕmnukĕlăɣ, ĕlwĕyăt-ahi-tăn-dd, tăɣrĕsăm-asăn dat-i.' "
42019028	Innă Ɣisa a-wen ɣas, ăzzar-i-inĕṭṭulab-net s-Yărussălam.
42019029	Ohăẓ-in tidbi ti n-Bătfaži d-Bitanya, edes i-taḍaɣt ta tăsijătăt ihĕškan wi n-ĕzzăytun; dihen-dăɣ ad-ăšmašăl ĕssin dăɣ-inĕṭṭulab-net,
42019030	inn'-asăn: "Ăkkăt tadăbayt ta-n data-wăn, afăl tăt-tĕjjăšăm, ad-tĕjrĕwăm ăẓa ojayăn s-kăla wăr t-iney ăwadĕm; arăt-t-dd, tĕlwĕyăm-t-dd.
42019031	Ere kăwăn-issĕstănăn d-a-wa făl t-tirĕm, ănnăt-as: 'Ila dăɣ-s ălɣalim ĕššăɣĕl.' "
42019032	Ǝglăn inĕṭṭulab-wi ăšmašăl, ogăẓăn-in hărătăn s-ĕmmĕk-wa-dăɣ s-hasăn-tăn-innă;
42019033	tiirĕn ăẓa a-s tăn-ăɣtălăn mĕssaw-s d-a-wa făl t-tirĕn.
42019034	Ǝnnăn-asăn inĕṭṭulab wi n-ĕssin: "Ălɣalim a dăɣ-s ilan ĕššăɣĕl."
42019035	Ǝlwăyăn-dd aẓa i-Ɣisa, ĕstăjăn-as inkubba-năsăn, ăsnăyăn-as-t ɣas,
42019036	ad-fattăɣăn ăddinăt isĕlsa-năsăn făll-zăbo wa mad-ilal iket-net.
42019037	Issĕntă-dd Ɣisa atrur n-taḍaɣt ta n-ĕzzăytun ɣas, tĕddĕwăt tamĕtte ta n-inĕṭṭulab-net iket-net, siiɣlĕlit, tiimĕl Măssinăɣ s-afălla dăɣ-tĕssĕba n-ijităn wi ăssuksăḍnen tĕnhăy.
42019038	Tiimĕl Măssinăɣ, janna: "Ozana! Ija Măssinăɣ ălbăraka dăɣ-ămănokal wa dd-osăn dăɣ-isĕm n-Emăli, ălxer ija, imăl-t ălxurmăt dăɣ-išĕnnawăn iket-năsăn."
42019039	Ǝggădăn-dd kăl-faris hanen tamĕtte, ĕnnăn i-Ɣisa: "Ălɣalim, sĕssusĕm inĕṭṭulab-năk."
42019040	Inn'-asăn Ɣisa: "Ălleɣeɣ-awăn a-s afăl ăssosămăn, ad-săqqărĕtnăt tihun."
42019041	Ohăẓ-in Ɣisa Yărussălam, inhăy-tăt ɣas, ad-ihall fălla-s,
42019042	ijanna: "Yărussălam! Ǝnnăr tăddobed ad-tĕlmĕdăd ašăl-i-dăɣ, ĕmmĕk wa s-tăddobed ad-tĕjrĕwăd ălɣafyăt n-iman-năm măšan, ăttunkăl-am a-wen, wăr t-hĕnnĕynăt tiṭṭawen-năm.
42019043	Ădduuttăt a-s, ĕlkamăn dăɣ-m išilan sămuumnen dăɣ-mad-kăm-ăɣlĕyɣĕlĕyăn išĕnja-năm, ăẓbĕbăn-kăm s-išrutăn iket-dăɣ-năsăn,
42019044	ăttăɣtăɣăn-kăm, kămm d-aratăn-năm, wăr mad-dăɣ-m-dd-ĕyyĕn wăla ablăɣ iwarăn amidi-net făl-a-s, tunjăyăd s-ašăl wa săr-m dd-ăšbašăjăɣ."
42019045	Ijjăš Ɣisa ḍarăt-a-wen ehăn n-ămudd wa măqqărăn, ad-dăɣ-s isattăɣ ăttužžar,
42019046	ijann'-asăn: "Ajăn wădden iktab a-s inna Măssinăɣ: 'Ehăn-in, ad-umas ehăn n-tittar', măšan, kăwăneḍ jăm-t tajnut n-imăkrăḍăn."
42019047	Isaɣra ḍarăt a-wen-dăɣ hak ašăl dăɣ-ehăn n-ămudd wa măqqărăn. Ǝnkărăn-dd imănokalăn n-kăl-tikutawen d-ălɣulam n-Ăṭṭăwrăt d-imizărăn n-kăl-Ălyăhud, ad-tattărăn ĕmmĕk s-jăn iman-net
42019048	măšan, ăbă-hasăn tamĕntelt făl jăn a-wen ed, tăsijăd-as tamĕtte iket-net, ijraẓ-as daɣ a-wa ijănna.
42020001	Ašăl iyyăn, isaɣra Ɣisa dăɣ-ehăn n-ămudd wa măqqărăn, ixaṭṭăb i-ăddinăt isălan n-Ălĕnžil a-s t-dd-osăn kăl-tikutawen d-ălɣulam n-Ăṭṭăwrăt d-inušămăn n-Iṣrayil,
42020002	ĕnnăn-as: "Lăɣăt-anăɣ, mi kay-ikfăn turhajăt n-amišĕl n-tikunen-ti-dăɣ, meɣ daɣ mi kăy-ikfăn tărna-ta-dăɣ s-tăjjăd a-wa tăjjăd?"
42020003	Inn'-asăn: "Ad-hawăn-ăjăɣ năkk-dăɣ asĕstan iyyăn, ămăra, lăɣătăt-ahi:
42020004	Mi dd-ăšmašălăn Exya wa n-Enĕsselmăɣ i-ad-isĕlmăɣ ăddinăt dăɣ-aman? Ak Măssinăɣ a t-dd-ăšmašălăn meɣ dăgg-adĕm ɣas?"
42020005	Ănmăkkăsăn s-takše, ad-jannen: "Afăl has-nĕnna: 'Măssinăɣ a t-dd-ăšmašălăn', ad-hanăɣ-ănn: 'Adiš, mafăl wăr tomenăm s-a-wa hawăn-inna.'
42020006	Afăl has-nĕnna dăgg-adĕm ɣas a t-dd-ăšmašălnen, ad-hanăɣ-tăkf tamĕtte iket-net sămmăjori n-tihun ed tĕkkas iket-net ăššăk a-s Exya ănnăbi n-Măssinăɣ a ămoos."
42020007	Ǝqqălăn-dd, ĕnnăn-as wăr ĕssenăn ere t-dd-ăšmašălăn.
42020008	Inn'-asăn Ɣisa: "Adiš năkk-dăɣ, wăr hawăn-e-ăllăɣeɣ ere wa hi-ikfăn tărna ta s-tăjjăɣ a-wa tăjjăɣ."
42020009	Issăɣlăy-tăn-dd Ɣisa ḍarăt-a-wen tangalt dăɣ-hasăn-innă: "Kăla ăddomăt ăhalĕs iyyăn ašĕkrĕš n-lăɣnăb, ifăr-t i-inĕsduma iyyăḍ tĕzzar, ikk' ăkall iyyăn dăɣ-hin-ăhoja.
42020010	Tăwwăḍ-dd tăqqăn n-amili n-ašĕkrĕš ɣas, ăšmašăl-dd săr-săn ănaxdim i-ad-has-dd-awĕy ɣur-săn folăt-net dăɣ-a-wa dd-orăw ašĕkrĕš. Osă-dd inĕsduma wi fărnen ašĕkrĕš, ĕḍnăyăn-t tiwit tĕzzar, ĕssĕglăn-t korăyrăy.
42020011	Olăs-dd săr-săn ašĕmmišĕl n-ănaxdim iyyăn daɣ, jăn dăɣ-s ĕnta-dăɣ tiwit, ăsmăḍrăyăn-t, ĕssĕglăn-t korăyrăy.
42020012	Ăšmašăl-dd săr-săn daɣ wa s-kăraḍ, ĕnta, ăsbayăsăn-t tĕzzar, ĕntăjăn-t-in korăyrăy.
42020013	Innă măssi-s n-ašĕkrĕš ḍarăt-a-wen: 'Ǝndek ăddăbara ămăra? Wăr hin-ăqqima ɣas ar ad-săr-săn šĕmmišĕlăɣ rure-ɣ wa ĕkneɣ tărha, ĕnta ya, ănihăjja s-ad-t-sĕmɣărăn.'
42020014	Ǝnhăyăn inaxdimăn rure-s n-măssi-s n-ašĕkrĕš imal-dd ɣas, ănmănnăn jer-iman-năsăn: 'Ǝnhĕywăt-ak, amăkkasu-net, nărmĕset-t, năjet iman-net, dihen ad-tumas tăkasit ti-nănăɣ'.
42020015	Ărmăsăn-t, ĕzjărăn dăr-s ašĕkrĕš, ănɣăn-t kĕrĕf." Inn'-asăn Ɣisa: "Ma tordam, wi-dăɣ inaxdimăn, ma hasăn-mad-ăj măssi-s n-ašĕkrĕš?
42020016	Ǝḍmanăɣ-awăn a-s ămăra, ad-tăn-dd-ass ĕnta iman-net, ilhĕs-tăn iket-dăɣ-năsăn, alĕs tefert n-ašĕkrĕš-net i-iyyăḍ." Ǝslăn, ăddinăt i-a-wen ɣas, ĕnnăn: "Assĕkăḍ ăkall!"
42020017	Issăɣlăy-tăn-dd akăyad-net, inn'-asăn: "Adiš mafăl ătiwănna dăɣ-ĕlkĕttab n-Măssinăɣ a-s: 'Tăhunt ta hin-jărăn ălbănnatăn s-ĕnnăn wăr tĕnfa hărăt, ĕnta a-s a-s tĕšrăy tanfust, tămoos tăhunt ta n-aɣmăr tufăt, hakkăt ăṣṣahăt ehăn;
42020018	tăhunt-ta-hi, ere fălla-s oḍăn, ad-ărrăẓrăẓ; ere făll-toḍa daɣ, ad-ilkĕẓ.' "
42020019	Inn'-asăn Ɣisa a-wen ɣas, ĕttărăn ălɣulam n-Ăṭṭăwrăt d-imănokalăn n-kăl-tikutawen ĕmmĕk s-t-ăstărmăsăn ălwăqq-wen-dăɣ ed, ĕssanăn a-s ĕntăneḍ-en-dăɣ, a ăssiiɣlăy tangalt-ta-dăɣ măšan, wăr jen a-wen ed, ăksuḍăn tamĕtte.
42020020	Jăn-as ḍarăt-a-wen ĕnniyăt dăɣ-ijĕj, ăšmašălăn-dd săr-s inaramăn janen iman-năsăn ălmăt ăddinăt oɣadnen i-ad-t-sĕwwĕnnĕn a-wărăn itĕtwĕnn, ĕjĕn-t dăɣ-ifassăn n-gĕfăr d-ĕlxĕkum-net.
42020021	Osăn-t-dd, ĕnnăn-as: "Ălɣalim, nĕssan a-s a-wa jănned d-a-wa săɣred iket-net, oɣad; wăr tăẓmăẓlăyăd ăddinăt ed tabarăt ta n-Măssinăɣ ɣas a saɣred.
42020022	Ămăra, năssistăn-kăy: ak iwar-anăɣ ad-nĕẓĕl tiwse i-Qăyṣăr wa n-ămănokal măqqărăn meɣ?"
42020023	Ilmăd Ɣisa ɣur-iman-net amsud wa t-illăn ḍarăt asĕstan wa has-jăn, inn'-asăn
42020024	"Săkĕnăt-ahi-dd ărriyal, tăllăɣem-ahi ere wa ilăn ăṭṭăṣwer d-isĕm wa t-iwărăn?" Ǝnnăn-as: "I n-ămănokal Qăyṣăr."
42020025	Inn'-asăn: "Adiš, suɣĕlăt i-Qăyṣăr a-wa fălla-wăn ila, tĕkfĕm daɣ Măssinăɣ a-wa fălla-wăn ila."
42020026	Indăr-asăn făw a t-sĕwwĕnnĕn erk măjrăd dat-tamĕtte, ĕqqălăn-dd ɣas tof'-en tăkunt n-ălwižab wa hasăn-ija, ăssosămăn.
42020027	Os'-e-hi-dd ḍarăt-a-wen hărăt dăɣ-kăl-taggayt ta n-kăl-sadus-i jănnănen a-s wăr tĕlkem tanăkra jer-inĕmmuttan, afăl ăba ăwadĕm, ĕmdăn isălan-net.
42020028	Ǝssĕstănăn-t, ĕnnăn-as: "Ălɣalim, inn'-anăɣ ănnăbi Mosa: 'Afăl ădobăn ăhalĕs, ăba-t wăr oher ara d-hănne-s, idubĕnet-tăt ă/n/na-s i-ad-ikrĕš ĕzzurĕyăt i-ă/n/na-s wa ăba i-ad-wăr hin-itilĕm isĕm n-wa ăba făll-ărori n-ăkall.'
42020029	Ămăra, ĕkkĕs-anăɣ dăɣ-tăqqăn n-eɣăf: Kăla t-ĕllăn ĕssa ă/n/natăn, ădobăn dăɣ-săn wa n-amăqqar măšan, ăba-t wăr-ikreš ara,
42020030	išrăy-t wa s-ĕssin s-adubĕn n-hănne-s,
42020031	ilkăm-as daɣ wa s-kăraḍ măšan, wăr tăn-iha i dăr-s oharăn ara; ădobănăn-tăt ĕssa-essăn, ăba-tăn daɣ iket-năsăn, wăr t-illa i dăr-s oharăn ara.
42020032	Ăba daɣ ḍara-săn tamăḍt.
42020033	Năssiistăn-kăy: ašăl wa n-tanăkra jer-inĕmmuttan, ĕndek dăɣ-săn wa s-e-tumas hănne-s ed, ĕnhayăn-tăt adubĕn ĕssa-essăn?"
42020034	Inn'-asăn Ɣisa: "Dăɣ-ăddunya-ta-dăɣ, tidubunăn meddĕn, tidubunnăt tiḍeḍen
42020035	măšan, ăddinăt wi ikfa Măssinăɣ turhajăt n-ad-dd-ĕnkărăn jer-inĕmmuttan i-ad-ĕjjĕšăn ălžănnăt, jer-wi n-meddĕn wăla tiḍeḍen, ad-ăbas ămiɣatărăn s-adubĕn,
42020036	ed ăbas dăɣ-săn tĕlkam tamăttant, ad-alăhăn d-ănjălosăn, umasăn aratăn n-Măssinăɣ ed, ĕnkărăn-dd jer-inĕmmuttan.
42020037	Dăɣ-a-wa dd-iqqălăn isălan n-tanăkra jer-inĕmmuttan, issĕtbăt-tăn ănnăbi Mosa ed, ašăl wa t-iɣră Emăli dăɣ-tabsăɣt ta tăhjăljălăt wăr răqq, iɣr'-e Mosa s-isĕm: Măssinăɣ n-Ibrahim d-Isxaqq d-Yaqub.
42020038	A-wen, ălmăɣna-net a-s, ăddinăt-win-dăɣ, han ălžănnăt, tiimĕlĕn Măssinăɣ; ĕnnăr wăr ĕdderăn wăr tĕjjĕn a-wen. Măssinăɣ, wădden inĕmmuttan a-s ămoos Măssinăɣ, ămoos-t i-wi ĕddărnen ed data-s, ĕddarăn iket-dăɣ-năsăn."
42020039	Immĕjrăd hărăt dăɣ-ălɣulam n-Ăṭṭăwrăt ḍarăt-a-wen i-Ɣisa, ĕnnăn-as: "Ălɣalim, edăwănne-năk, ikna."
42020040	Ăbas t-illa ḍarăt-a-wen ere ihălăn asĕstan-net.
42020041	Issĕstăn-tăn Ɣisa ḍarăt-a-wen, inn'-asăn: "Ma isawănnen ăddinăt a-s Ălmasex, rure-s n-Dawĕd?
42020042	Ajăn wădden Dawĕd iman-net inna fălla-s dăɣ-ĕlkĕttab wa n-Ăẓẓăbur: 'Inna Emăli i-Emăli-nin, ɣayĕm daw-aɣil-in,
42020043	hundăɣ hăr ăjăɣ išĕnja-năk daw-iḍarăn-năk.'
42020044	Ɣas kunta Dawĕd iman-net iɣarr Ălmasex s-isĕm 'Emăli', ĕndek ĕmmĕk wa s-ăddobăt ad-umas rure-s?"
42020045	Innă Ɣisa ḍarăt-a-wen i-inĕṭṭulab-net dat-tamĕtte ta has-tăsijădăt:
42020046	"Agĕẓăt iman-năwăn dăɣ-ălɣulam n-Ăṭṭăwrăt, ijraẓ-asăn ad-tikĕlĕn timukal dăɣ-isĕlsa ăhobătnen, ijraẓ-asăn ad-hasăn-tajjăn ăddinăt isofan dăɣ-tišarriten, ărhan tisăqqima ti ănnuflăynen dăɣ-ihănan n-ăddin wi n-kăl-Ălyăhud d-atwĕsĕmɣar dăɣ-imjora,
42020047	saknen a-s hărkuk tumadăn, a-s ija a-wen, tihăɣăn a-wa ihăn ifassăn n-tinuḍăfen, ilkam dăɣ-săn ăššăreɣa sĕmmăn."
42021001	Iḍkăl Ɣisa ḍarăt-a-wen asăwaḍ-net, inhăy kăl-ehăre tajjăn aẓrĕf wa tĕkkatăn dăɣ-ĕssĕndoqq wa n-tikutawen ihăn ehăn n-ămudd wa măqqărăn,
42021002	inhăy daɣ tănuḍăft tiyyăt lăqqĕwăt har dd-tosa, tăstărăkkăt dăɣ-ĕssĕndoqq sănatăt tămmaten ĕbḍanen.
42021003	Inhăy Ɣisa a-wen ɣas, inna: "Tidĕt-dăɣ a-s tănuḍăft-ta-dăɣ n-talăqqe, tojăr ăddinăt iket-năsăn ihuk,
42021004	făl-a-s iket-năsăn, a-wa s-ăssakăyăn s-wăr-ămɣatărăn a ĕkfăn, a-s ija a-wen ĕnta, dăɣ-ĕllăqqu-net, a-wa tĕṭṭăf i-tămudre-net iket-net, a tĕkfa."
42021005	Islă Ɣisa ḍarăt-a-wen i-ăddinăt iyyăḍ dăɣ-tamĕtte, tiimĕlĕn tihusay-ti ija ehăn n-ămudd wa măqqărăn, tiimĕlĕn daɣ a-wa t-ihăn d-tihun ti s-idăy d-a-wa s-idlăj măšan, inn'-asăn:
42021006	"A-wa-dăɣ hannăyăm ăhusken, ĕlkamăn išilan dăɣ-wăr mad-dd-tăqqayĕm tăhunt tiyyăt ɣas warăt tamidit-net, ad-ăttăɣtăɣ iket-dăɣ-net."
42021007	Ǝssĕstănăn-t, ĕnnăn-as: "Ălɣalim, ĕmme d-mad-ăj a-wen? Ǝkkĕs-anăɣ dăɣ-taɣdărt n-išmal wi-s-e-nĕlmĕd a-s sămdo, osă-dd."
42021008	Inn'-asăn Ɣisa: "He kăwăneḍ, wăr kăwăn-išăšket ăwadĕm ed, ad-dd-asĕn ăddinăt ăjjootnen s-isĕm-in, ănn hak iyyăn dăɣ-săn: 'Năkk a-s Ălmasex!' meɣ ănn: 'Tăqqăn, tăwwăḍ!' wăr tošelăm ḍara-săn.
42021009	Afăl tĕslăm i-isălan n-imjărăn d-tanăkra n-timĕttawen, wăr-ităggădet ĕnniyăt-năwăn; a-wen a ilan s-ad-ăj tĕzzar išrĕy-t-dd sămdo n-hărăt iket-net."
42021010	Inn'-asăn daɣ ḍarăt-a-wen: "Ad-tĕknĕs tawset tamidit-net, iknĕs ĕddĕwĕl amidi-net,
42021011	ad-iškĕḍkĕḍ ăkall dăɣ-idăggan ăjjootnen, ăj laẓ d-turhĕnnawen ăjjootnen, ĕzjărăn-dd hărătăn d-ijităn ăssuksăḍnen išĕnnawăn
42021012	măšan, dat-ad-ăj a-wen-dăɣ, ad-tăttărmăsăm, tĕtwăɣĕzzĕbem, tăttălwăyăm s-ăššăreɣa dăɣ-ihănan n-ăddin wi n-kăl-Ălyăhud, tĕjjĕšăm tikărmuten, sĕrrĕwrĕwăn-awăn ăddinăt s-imănokalăn d-gĕfărăn dăɣ-tĕssĕba n-isĕm-in wa kăwăn-iwarăn,
42021013	ad-hawăn-umas a-wen ĕssĕbab făl tămoosăm tijuhawen-in.
42021014	Wăr tăšăwwašnet ulhawăn-năwăn dăɣ-isălan n-a-wa mad-tĕnnĕm
42021015	făl-a-s, ad-kăwăn-ăkfăɣ ăllifaẓ d-sărho dăɣ-măjrăd s-wăr t-illa ašănjo-năwăn ăddoben tebădde data-wăn, wăla asĕbbĕggu-năwăn.
42021016	Ad-kăwăn-sĕttărmĕsăn imărawăn-năwăn, d-ayĕtma-wăn, d-išăqqaɣăn-năwăn, d-imidiwăn-năwăn, sĕssănɣĕn kĕrĕf iyyăḍ dăɣ-wăn,
42021017	ad-dăr-wăn akĕḍăn ăddinăt iket-năsăn dăɣ-tĕssĕba n-isĕm-in wa kăwăn-iwarăn
42021018	măšan, wăr hin-e-iba wăla emẓăd n-eɣăf-năwăn iyyăn ɣas.
42021019	Ere wa ăkoyădăn dăɣ-alkum-hahi dăɣ-immun-net har ašăl wa d-imda a-wen-dăɣ iket-net, ad-iɣlĕs."
42021020	"Afăl tĕnhăyăm Yărussălam a-s tăt-dd-ăɣlăyɣălăyăn ĕlɣĕskărăn, ĕlmĕdăt a-s ĕlhĕllak-net, ohăẓ-dd.
42021021	Dihen, wi ĕzzăɣnen teje ta n-Ălyăhudĕyăt, jawăḍnet dăɣ-azzal s-ašrut wa n-iḍaɣăn; wi ĕzzăɣnen aɣrĕm wa n-Yărussălam, ĕzjărnet-t; wi ĕzzăɣnen ăroj-net, wăr dd-tăjjăšnet aɣrĕm
42021022	făl-a-s, išilan-en, išilan n-ukĕs n-eɣa dăɣ-mad-ăj a-wa ĕnnăn ĕlkĕttabăn n-Măssinăɣ iket-net.
42021023	Timĕskay tiḍeḍen-ti irmăs a-wen-dăɣ lanăt ĕnniyăt meɣ siḍuḍnăt, făl-a-s, ad-tăj tiẓẓurt măqqoorăt făll-ăkall, iḍĕw aḍkăr n-Măssinăɣ făll-tamĕtte-ta-dăɣ.
42021024	Aɣil-net iyyăn, ad-t-tăkš tăkoba, aɣil wa iyyăḍăn, ad-ăkkălăt dăɣ-ikallăn wi iyyăḍnen, ad-ĕddĕšnăt tiwsaten wăren ămoos ti n-Ălyăhud, Yărussălam hundăɣ har akĕy ăzzăman-năsnăt."
42021025	"Ad-ăj hărăt dăɣ-tăfukt d-ewăr d-etran, ĕjĕnăt tirĕmmaɣ dăɣ-tiwsaten ti wărnen ărori n-ăkall dăɣ-tĕssĕba n-emăsli-i-dăɣ ăssuksăḍăn he-ikkĕs ejărew wa sĕmmăn d-tinăzzămăren-net.
42021026	Ăddinăt iyyăḍ, ad-tăn-tănɣ tarĕmmeɣt n-a-wa hannăyăn itajj făll-ăkall ed, wăla imĕṣṣuha wi hănen išĕnnawăn, ad-ĕnhĕynĕhĕyăn.
42021027	Ălwăqq-wen-dăɣ, ad-e-ĕnhĕyăn ăddinăt Ăgg-ăgg-adĕm imal-dd, inay tijărăken, tĕlkam-as tărna-net d-ălxurmăt-net.
42021028	Afăl ĕssĕntăn hărătăn-win-dăɣ iji, ĕbdĕdăt, tĕḍkĕlăm iɣăfawăn-năwăn făl-a-s, ĕlɣĕllas-năwăn, ohăẓ-dd."
42021029	Issăɣlăy-tăn Ɣisa ḍarăt-a-wen tangalt tiyyăt, inn'-asăn: "Sĕjrăhăt dăɣ-ašar d-ihĕškan wi iyyăḍnen;
42021030	wădden e-d, tăn-tĕnhăyăm a-s dd-ĕnšărăn, ad-tĕlmĕdăm d-iman-năwăn a-s os'-iwăn akăsa.
42021031	Ǝmmĕk-wen-dăɣ daɣ a-s afăl tĕnhăyăm hărătăn-win-dăɣ s-hawăn-ĕnneɣ har ĕqqălăn iji, adiš ĕlmĕdăt a-s Tĕmmĕnĕya n-Măssinăɣ, tohăẓ-dd.
42021032	Ăsidătteɣ-awăn a-s wăr-e takĕy ĕzzurĕyăt-ta-dăɣ wăr jen hărătăn-win-dăɣ s-hawăn-ĕnneɣ iket-dăɣ-năsăn.
42021033	Ojăr tărăɣse ija ad-ib'-išĕnnawăn d-ăkall uhĕn ad-iba tĕnna-nin.
42021034	Ăjăt ĕnniyăt i-iman-năwăn, wăr ẓăẓayet tesăse n-asmĕd d-ĕlxĕmăr d-inĕzjam n-ăddunya ulhawăn-năwăn, wăr toyyem ašăl-en-dăɣ oḍa-dd fălla-wăn
42021035	šund tătart făl-a-s ašăl-en, ad-dd-iḍĕw făll-ăddinăt wi wărnen ărori n-ăkall iket-dăɣ-năsăn.
42021036	Ɣas, ɣaymăt jam ĕnniyăt, tăɣbadăm Măssinăɣ s-ălwăqq iket-net i-ad-tăɣlĕsăm dăɣ-a-wa dd-imalăn, tudabem daɣ tebădde dat-Ăgg-ăgg-adĕm."
42021037	Itajj Ɣisa ašăl iket-net isaɣra dăɣ-ehăn n-ămudd wa măqqărăn măšan, e-d t-ija ehăḍ, ad-adĕw taḍaɣt ta n-ĕzzăytun;
42021038	e-d ăffăw, ad-dd-tĕnšĕy tamĕtte iket-net ehăn n-ămudd wa măqqărăn i-ad-has-sĕjĕd.
42022001	Ohăẓ-dd ămudd wa n-Faṣka-i dăɣ-tattăn ăddinăt tijĕlwen ti wăr tăskăf tăẓẓa ɣas,
42022002	ĕggădăn-dd imănokalăn n-kăl-tikutawen d-ălɣulam n-Ăṭṭăwrăt, ad-tattărăn ĕmmĕk s-ĕjăn iman n-Ɣisa măšan, tĕgdăl-asăn-t tuksĕḍa ta jăn i-tamĕtte.
42022003	Dăɣ-a-wen-dăɣ, ad-ijjăš Iblis Yăhudĕs Isxaryut, iyyăn dăɣ-inĕṭṭulab n-Ɣisa wi n-măraw d-ĕssin,
42022004	iglă, immĕjrăd d-imănokalăn n-kăl-tikutawen d-imănokalăn n-ălgomităn, ănmăknăn dăr-s i-ad-hasăn-isăɣdăr Ɣisa.
42022005	Ăsdăwăt-tăn a-wa hasăn-inna, ĕjjăšăn-as ărkăwăl n-ad-t-ĕkfĕn aẓrĕf,
42022006	irḍ'-asăn, ad-itammăɣ i-ăssaɣăt ănnuflăyăn d-wăr t-tĕlla tamĕtte edes i-Ɣisa i-ad-hasăn-t-isĕttărmĕs.
42022007	Osă-dd ašăl wa dăɣ-tattăn ăddinăt tijĕlwen-ti wăr ha tăẓẓa d-ɣarrăsnăt taɣsiwen ti n-Faṣka,
42022008	ăšmašăl Ɣisa Bĕṭrus d-Exya, inn'-asăn: "Ăglăt, sĕmmĕjnum-anăɣ imĕnsiwăn wi n-ămudd wa n-Faṣka."
42022009	Ǝnnăn-as: "Ǝndek diha d-tărhed ad-tăn-nĕsĕmmujnĕt?"
42022010	Inn'-asăn: "Diha-dăɣ d-e-tĕjjĕšăm aɣrĕm ad-dăr-wăn-e-immuqqĕs ăhalĕs dd-iktarăn, ĕlkĕmăt-as s-ehăn wa mad-ijjĕš,
42022011	tĕnnĕm i-măssi-s n-ehăn-en: 'Inn'-ak ălɣalim, sĕkĕn-anăɣ edăgg dăɣ-ehăn-năk wa-dăɣ mad-sĕssikĕyăɣ ămudd wa n-Faṣka năkk d-inĕṭṭulab-in.'
42022012	Ad-kăwăn-isĕkĕn ehăn n-soro dăɣ-ămmujnen isĕftaɣ, dihen-dăɣ ad-mad-nĕsĕssikĕy ămudd.
42022013	Ǝglăn, ĕnhăyăn hărătăn s-ĕmmĕk-wa-dăɣ s-hasăn-tăn-inna Ɣisa, ad-simĕjnun imĕnsiwăn wi n-Faṣka."
42022014	Ămmujnăt-dd hărăt iket-net, ĕskărăn-dd imĕnsiwăn ɣas, ănɣăyma Ɣisa d-inĕmmušal dăɣ-edăgg wa n-imĕnsiwăn,
42022015	inn'-asăn: "Ăsdărhănăɣ hullan ad-dăr-wăn ahărăɣ Faṣka-ta-dăɣ hărwa wăr-ăqquzzăbeɣ
42022016	făl-a-s, ădduuttăt a-s ăbas ilkam, ad-dăr-wăn tăt-oharăɣ hundăɣ har ašăl wa d-mad-ăttălmăd ălmăɣna-net dăɣ-Tĕmmĕnĕya n-Măssinăɣ."
42022017	Iḍkăl-dd Ɣisa kara han aman n-lăɣnăb ăxxiimmărnen, ăjoḍăy i-Măssinăɣ tĕzzar, ikf'-en i-inĕṭṭulab-net, inn'-asăn: "Năɣĕbbĕtăt a-wa jer-iman-năwăn
42022018	făl-a-s, ăssiilmădăɣ-kăwăn a-s wăr-ilkem ɣur-ašăl-i-dăɣ ad-ĕsweɣ a dd-ijmaḍăn lăɣnăb, hundăɣ har ašăl-wa dd-mad-tass Tĕmmĕnĕya n-Măssinăɣ."
42022019	Iḍkăl Ɣisa ḍarăt-a-wen tajĕlla, ămmoy i-Măssinăɣ, irẓ'-et tĕzzar, ăẓun-asăn-tăt, inn'-asăn: "A-wa taɣĕssa-nin ta mad-ăkfăɣ dăɣ-idăggan-năwăn, tuẓanăt tajĕlla jer-iman-năwăn kăwăneḍ-dăɣ i-ad-hi-dd-kittĕwăm."
42022020	Ǝssĕmdăn tetăte ɣas, iḍkăl kara han aman n-lăɣnăb ăxxiimmărnen, inn'-asăn: "A-wa ihăn kara-i-dăɣ a-s ărkăwăl n-tassaɣt wa ăynayăn ijăn s-ašni-nin wa madăn-inɣĕl dăɣ-ăddimmăt-năwăn
42022021	măšan, ĕnhĕywăt-ak ămaɣdar-in, ĕnta-da-dăɣ dăr-i oharăn.
42022022	Ăsidătteɣ-awăn a-s Ăgg-ăgg-adĕm, ătiwatăs ad-t-iba măšan, amăskoy ăwadĕm wa t-madăn-isĕssăɣdăr!"
42022023	Ad-tinmĕsĕstinăn ya inĕṭṭulab jer-iman-năsăn i-ad-ĕlmĕdăn ere wa ihălăn ad-ăj tăkunt-ten-dăɣ.
42022024	Tĕnkăr dăɣ-săn tamădašt tăṣṣoohet ălwăqq-wen-dăɣ i-ad-ĕlmĕdăn ere wa dăɣ-săn ojărăn.
42022025	Inn'-asăn Ɣisa: "Imănokalăn ăsiikălen ĕddĕwĕlăn-wi făll-ăxkamăn măšan, hakd a-wen-dăɣ, ărhan ad-hasăn-itawănna dăgg-ălxer
42022026	măšan, kăwăweḍ, wăr jem a-wen: Wa ojărăn dăɣ-wăn, umaset šund wa ĕnḍărrăn, wa n-ămizăr, umaset ănaxdim n-wi iyyăḍnen.
42022027	Ăssistănăɣ-kăwăn: ĕndek ere wa ăniihăjjăn d-semɣar jer-ere wa ăqqiimăn itatt d-ere wa has-ixdamăn? Wădden wa ăqqiimăn itatt a ăniihăjjăn d-semɣar. Ăywa! Năkk a-s kăwăn-dd-oseɣ, ĕjeɣ iman-in jere-wăn dăɣ-edăgg n-ănaxdim.
42022028	Kăwăneḍ-i-dăɣ ɣas, ad-dd-ăqqimănen tĕlkamăm-ahi ḍarăt aɣăna wa ĕnhăyăɣ,
42022029	a-wen-dăɣ a făl, tajjăɣ Tĕmmĕnĕya ta n-Abba-nin jer-ifassăn-năwăn s-ĕmmĕk wa s-tăt-ija jer-wi-nin,
42022030	i-ad-dăr-wăn ahărăɣ išĕkša d-isĕswa dăɣ-Tĕmmĕnĕya-nin, tăqqaymĕm făll-tisăqqima n-tĕmmĕnukĕla i-ad-tĕšrăɣăm tiwsaten ti n-mărawăt d-sănatăt n-Iṣrayil."
42022031	Innă Ălɣalim Ɣisa ḍarăt-a-wen: "Simyon, Simyon, ittăr iblis turhajăt n-ad-kăwăn-iskĕnsĕkĕt šund ălkăma
42022032	măšan, dălăɣ-ak Măssinăɣ i-ad-wăr-ăba immun-năk săr-i; afăl hi-dd-tăqqălăd, sĕbdĕd ayĕtma-k dăɣ-ăddin."
42022033	Iggăd-dd Bĕṭrus, innă i-Ɣisa: "Ălɣalim, năkk, ăsidăwăɣ i-ad-dăr-k idawăɣ s-takărmut hakd-dăɣ s-tamăttant."
42022034	Inn'-as Ɣisa: "Bĕṭrus, ăssiilmădăɣ-kăy a-s, a-s mad-iwĕt ekăz ăɣora ašăl-i-dăɣ, tăkkuddălăd-ahi har kăraḍ ihăndăggan."
42022035	Inn'-asăn Ɣisa iket-năsăn ḍarăt-a-wen: "Ălwăqq wa d-kăwăn-ăšmašălăɣ s-tizarăt wăr tăwweyăm aẓrĕf wăla šăkkoš, wăla tifădelen, ajăn ăba-hin hărăt fălla-wăn." Ǝnnăn-as: "Wăla a ĕnḍărrăn."
42022036	Ɣas, inn'-asăn: "Ămăra, ere ilăn aẓrĕf, iḍkĕlet-t, ere ilăn šăkkoš, išlĕjet-t, ere dăɣ-wăn wărăn ila tăkoba, ižănšet-in anăkăbba-net i-ad-tăt-ikrĕš
42022037	ed, ălleɣeɣ-awăn a-s a-wa ătwănnăn făll-i dăɣ-ĕlkĕttab n-Măssinăɣ a-s inna: 'Ăḍin dăɣ-inaḍlimăn', ad-ăj."
42022038	Ǝnnăn-as ĕntăneḍ: "Ălɣalim, sănatăt tikobawen da"; inn'-asăn: "Tăkat, igdăh-awăn măjrăd!"
42022039	Ifăl dihen ɣas, ăddew dăr-săn s-taḍaɣt ta n-ĕzzăytun ed, ăru-dăɣ a-wen-dăɣ a-s izzay ad-t-ăj.
42022040	Ǝwwăḍăn-in taḍaɣt-en ɣas, inn'-asăn: "Ădĕlăt Măssinăɣ i-ad-kăwăn-agĕẓ dăɣ-tănḍărbaten n-Iblis."
42022041	Iššĕnkăš-in Ɣisa fălla-săn s-ĕḍḍĕkuḍ n-tejere n-tăhunt, irkăɣ, ad-itĕddal Măssinăɣ,
42022042	ijanna: "Abba, kunta tărhed a-wen-dăɣ, sĕssijĕj-ahi kara n-tisnant-ta-dăɣ măšan hakd a-wen-dăɣ, ăjet erhet wa-năk wădden wa-nin."
42022043	Ijanna a-wen-dăɣ a-s has dd-ănfalăl ănjălos n-Măssinăɣ i-ad-t-isĕṣṣuhĕt.
42022044	Idgăẓ Ɣisa, ijlăy hullan dăɣ-tamădilt n-Măssinăɣ har tămoos tide-net a olăhăn d-tikruten n-ašni dd-titrĕkkitnen făll-ăkall.
42022045	Imdă d-tamădilt n-Măssinăɣ ɣas ibdăd, iqqăl-dd inĕṭṭulab-net, ogăẓ-tăn-dd tăssooḍăs-tăn tisnant.
42022046	Inn'-asăn: "Ma s-tĕṭṭasăm? Ǝnkărăt-dd, ădĕlăt Măssinăɣ i-ad-kăwăn-agĕẓ dăɣ-tănḍărbaten n-Iblis."
42022047	Hărwa-dăɣ ămmiijrăd i-inĕṭṭulab-net a-s dd-osa ejhăn wa t-ittărăn, ăzzar-as iyyăn dăɣ-inĕṭṭulab-net wi n-măraw d-ĕssin wa s-isĕm-net Yăhudĕs. Ohăẓ-dd Yăhudĕs Ɣisa i-ad-t-asĕs dăɣ-idmarăn-net
42022048	măšan, inn'-as Ɣisa: "Ɣas kăyy Yăhudĕs, ĕmmĕk wa-dăɣ a-s saɣdarăd Ăgg-ăgg-adĕm?"
42022049	Ǝnhăyăn inĕṭṭulab wi iyyăḍnen a-wa ikkăn iji ɣas, ĕnnăn: "Ak năwtet-t s-tikobawen-nănăɣ meɣ?"
42022050	Iwăt iyyăn dăɣ-săn akli n-ămănokal n-kăl-tikutawen s-tăkoba-net, ištăf-dd tamĕẓẓujt-net ta n-aɣil.
42022051	Iɣtăl-tăn Ɣisa, inn'-asăn: "Wăr jem a-di." Iḍăs tamĕẓẓujt n-ăhalĕs, ăzozăy-t.
42022052	Innă Ɣisa i-imănokalăn n-kăl-tikutawen d-imănokalăn n-ălgomităn wi ăɣlăfnen ehăn n-ămudd wa măqqărăn d-inušămăn n-Iṣrayil d-wi t-ăššunjătnen: "Ma s-săr-i dd-tăwwayăm tikobawen d-iboriyăn šund ănaɣtaf?
42022053	Wădden hak ašăl ărtayăɣ dăr-wăn dăɣ-ehăn n-ămudd wa măqqărăn, mafăl wăr hi-dăɣ-s tărmesăm; ĕlmĕdăt a-s ašăl-wa-dăɣ, ašăl-năwăn kăwăneḍ d-Iblis d-tihay-net."
42022054	Ărmăsăn Ɣisa, ĕlwăyăn-t s-ehăn n-ămănokal wa n-kăl-tikutawen, ij'-asăn Bĕṭrus alkum šĕjren.
42022055	A-s hin-ĕwwăḍăn dihen, irɣă efew dăɣ-ammas n-ăɣalla, ĕzzahăn săr-s ăddinăt; ijjăš Bĕṭrus ĕnta-dăɣ, iglă ăqqima edes i-ăddinăt-en.
42022056	Tĕnhăy-t tănaxdimt tiyyăt ăqqiima s-efew, tĕkn'-e azĕjjĕzz, tĕnnă: "Hannăyăm-t wa-daɣ, amidi n-Ɣisa."
42022057	Ăkkuddăl Bĕṭrus a-wen, inn'-as: "Tamăḍt, wăr t-ĕzzeyăɣ."
42022058	A ĕnḍărrăn ḍarăt-a-wen-dăɣ, inhăy-t ăwadĕm iyyăn daɣ, inn'-as: "Iyyăn dăɣ-săn a tămoosăd." Inn'-as Bĕṭrus: "Ăhalĕs, ălɣafyăt-năk."
42022059	Okăy a iwwăḍăn ăssaɣăt ḍarăt-a-wen, ikyăd dăɣ-s ăhalĕs iyyăn, inna: "Ijmaḍ-t ăššăk a-s ăhalĕs-i-dăɣ, amidi-năsăn făl-a-s ĕnta-dăɣ, i n-Galila."
42022060	Inn'-as Bĕṭrus: "Ăhalĕs, wăr-ĕssenăɣ a dăɣ-hi-tăssewălăd." Diha-dăɣ d-innă Bĕṭrus a-wen-dăɣ, hărwa-dăɣ ămmijrăd a-s iwăt ekăz ăɣora.
42022061	Innăḍ-dd săr-s Ɣisa, ămmoqqăs asawaḍ-năsăn, iknă dăɣ-s Ɣisa akăyad ɣas, iktă-dd Bĕṭrus măjrăd wa s-kăla has-t-ija a-s has-innă: "A-s mad-iwĕt ekăz ăɣora ašăl-i-dăɣ, tăkkuuddălăd tamĕzzuyt-in har kăraḍ ihăndăggan."
42022062	Izjăr Bĕṭrus, ad-ihall a-wa-dăɣ has-ja tisnant.
42022063	Ǝzzănăn meddĕn-wi jănen ĕnniyăt i-Ɣisa săr-s, ad-dăɣ-s ḍaẓẓăn, tĕggatăn-t;
42022064	ăqqănăn idĕm-net s-ekăršăy, ad-has-jannen: "Lulĕy ya, tăllăɣed-anăɣ ere wa kăy-iwătăn."
42022065	Ad-sikuforăn, gaggărăn-t.
42022066	Ăffăw ɣas, ăddew-dd ălžămaɣăt wa n-inušămăn n-Iṣrayil d-imănokalăn n-kăl-tikutawen d-ălɣulam n-Ăṭṭăwrăt, ĕlwăyăn Ɣisa s-kăl-ăššăreɣa.
42022067	Ǝwwăḍăn-in ɣas, ĕssĕstănăn-t, ĕnnăn-as: "Kunta kăyy a-s Ălmasex, ĕkkĕs-anăɣ dăɣ-taɣdărt." Inn'-asăn: "Kud-hawăn-tăn-ĕnneɣ-dăɣ, wăr hi-e-tĕflĕsăm;
42022068	kud-kăwăn-ĕssĕstănăɣ daɣ, wăr hi-e-tăwwăžžăbăm
42022069	măšan, ĕlmĕdăt a-s ɣur-ašăl-i-dăɣ, ad-tĕnhĕyăm Ăgg-ăgg-adĕm, ăqqiima daw-aɣil n-Măssinăɣ-i ilăn tărna."
42022070	Ǝnnăn-as iket-dăɣ-năsăn: "Adiš kăyy a-s Rure-s n-Măssinăɣ?" Inn'-asăn: "Kăwăneḍ iman-năwăn, tĕnnăm a-s năkk a t-ămoosăn."
42022071	Ǝnnăn ălwăqq-wen: "Ma nĕtajj i-tajuhe săl ta-dăɣ? Wădden nĕslă năkkăneḍ iman-nănăɣ i-a-wa dd-izjărăn emm-net."
42023001	Inkăr ălžămaɣăt iket-net, ittĕlwăy Ɣisa s-Bilatĕs wa n-gĕfăr.
42023002	Osăn-in dihen ɣas, ad-t-saḍlamăn, jannen i-gĕfăr: "A-s nărmăs ăhalĕs-i-dăɣ, išaška tamĕtte-nănăɣ, ijanna ĕnta a-s Ălmasex wa n-ămănokal, ijanna daɣ i-ăddinăt wăr ẓelăm tiwse i-Qăyṣăr-i n-ămănokal wa măqqărăn."
42023003	Issĕstăn Bilatĕs Ɣisa, inn'-as: "Ak, kăyy a-s ămănokal n-kăl-Ălyăhud meɣ?" Inn'-as Ɣisa: "Kăyy iman-năk, tĕnned-tăn."
42023004	Innă Bilatĕs i-imănokalăn n-kăl-tikutawen d-tamĕtte: "Ăhalĕs-i-dăɣ, wăr hĕnnĕyăɣ fălla-s uḍlem t-ăsinăhăjjăn d-tamăttant."
42023005	Ǝẓẓăjăn ăddinăt imăslan-năsăn s-afălla, ĕnnăn-as: "Issĕntă-dd ašĕšk n-tamĕtte s-a-wa tăt-isăɣra ɣur-Galila ta dd-ifăl har dd-imdă Ălyăhudĕyăt, iwwăḍ-dd Yărussălam ămăra."
42023006	Islă Bilatĕs i-a-wen ɣas, issĕstăn d-a-s Ɣisa i n-Galila meɣ?
42023007	Ilmăd a-s Galila a t-tĕlăt ɣas, ăssawăy-t i-Harudĕs wa n-gĕfăr n-Galila-i fălla-s ixkamăn ed, a-s ităjj a-wen-dăɣ, iha Yărussălam.
42023008	Inhăy Harudĕs Ɣisa ɣas, iddĕwăt hullan făl-a-s ăru irh' ahănay-net dăɣ-tĕssĕba n-a-wa fălla-s isăll, ijar daɣ ăṭṭăma n-ad-ăj Ɣisa, iji n-Măssinăɣ iyyăn data-s.
42023009	Ija Harudĕs isĕstanăn ăjjootnen i-Ɣisa măšan, wăr t-illa a has-inna Ɣisa.
42023010	A-s ităjj a-wen, imănokalăn n-kăl-tikutawen d-ălɣulam n-Ăṭṭăwrăt, saḍlamăn Ɣisa s-ăṣṣahăt.
42023011	Iggăd-dd daɣ Harudĕs d-ĕssărdusa-net, ad-t-samăḍrayăn, tajjăn-t tekăškăšt; ĕssĕlsăn-t anăkăbba iknan tihusay, ăssoɣălăn-t ḍarăt-a-wen i-Bilatĕs wa n-gĕfăr.
42023012	Ašăl-ĕnnin-dăɣ, ad-ănmăẓăl Harudĕs d-Bilatĕs, ămedăwăn ed, dat-a-wa, ănimăkšărăn.
42023013	Ăsdăw-dd Bilatĕs imănokalăn n-kăl-tikutawen d-inušămăn d-tamĕtte, inn'-asăn:
42023014	"Ăhalĕs-i-dăɣ ya, tăwwăyăm-ahi-t-dd, tĕnnăm-ahi: 'Išaška ăddinăt', ĕssĕstănăɣ-t data-wăn măšan, wăr fălla-s ĕjrewăɣ făw a t-ăsinăhăjjăn d-tamăttant dăɣ-hărătăn-wi-dăɣ t-sawarăm.
42023015	Ăssawăyăɣ-t i-Harudĕs ĕnta-dăɣ măšan, wăr t-ill' uḍlem fălla-s ijraw ed, ăssoɣăl-anăɣ-t-dd. Wăr fălla-s hĕnnĕyăɣ făw a t-ăsinăhăjjăn d-tamăttant.
42023016	Ăddăbara ămăra, ad-dăɣ-s sĕwwĕjjăɣ tiwit, ăyyăɣ-t-in." ((
42023017	Ăzzăman-en, hak ămudd n-Faṣka, ăsiwăyy'-asăn-in Bilatĕs u-takărmut iyyăn.
42023018	Ohărăn iket-năsăn iyyăn n-emm, ăsɣăren dăɣ-išĕnnawăn, jannen: "Ămmătet ăhalĕs-wa-dăɣ, sĕwwĕyĕd-anăɣ-dd Bărɣăbbas."))
42023019	Bărɣăbbas-i-hi, iha takărmut făl-a-s kăla dd-issĕnkăr tamĕtte dăɣ-aɣrĕm har ij' iman n-ăwadĕm dăɣ-a-wen-dăɣ.
42023020	Ittăr Bilatĕs ad-hasăn-ămmăjrăd daɣ ed irha ĕnta ad-hin-isĕwwĕyy Ɣisa
42023021	măšan, ăsɣăren iket-dăɣ-năsăn dăɣ-išĕnnawăn, ĕnnăn-as: "Itwĕṣlĕbet făll-tajĕttewt, itwĕṣlĕbet făll-tajĕttewt!"
42023022	Olăs-tăn asĕstan wa s-kăraḍ, inn'-asăn: "Mafăl, ma iɣšăd t-ăsiinăhăjjăn d-tamăttant? Wăr fălla-s ĕjrewăɣ a t-ăsinăhăjjăn d-tamăttant; ăddăbara ămăra, ad-dăɣ-s sĕwwĕjjăɣ tiwit, sĕwwĕyyăɣ-t-in."
42023023	Ăxwălăn-t s-iɣăran-năsăn, tattărăn dăɣ-s ad-itwăṣlĕb făll-tajĕttewt. Oyy'-asăn iman-net, ăsjăd-asăn Bilatĕs,
42023024	ăllil erhet-năsăn, iɣtăs-as tamăttant,
42023025	ăswăyy'-asăn-in ăhalĕs wa dăɣ-s ĕttărăn ihăn takărmut dăɣ-tĕssĕba n-asĕnkar wa dd-ija i-tamĕtte d-iman-wi ija, ija Ɣisa dăɣ-ifassăn-năsăn i-ad-has-ĕjĕn a-wa s-ărhăn.
42023026	Ălwăqq wa d-ăwwăyăn Ɣisa i-ad-itwăṣlĕb, ăšhăššălăn ăhalĕs s-isĕm-net Simyon n-tadăbayt ta n-Qĕrwan dd-ifalăn išĕkraš alĕnji n-tajĕttewt ta făll-mad-itwăs/lĕb Ɣisa; iḍkăl-tăt, ilkăm-asăn.
42023027	Tĕlkam-asăn daɣ tamĕtte tăjjeet ĕhanăt tiḍeḍen ăsiikălălnen, tĕggatnăt iman-năsnăt s-ăkall.
42023028	Innăḍ-dd săr-snăt Ɣisa, inn'-asnăt: "Šăt-Yărussălam, wăr tĕlhemăt făll-i, ĕlhĕmăt făll-iman-năkmăt d-aratăn-năkmăt
42023029	ed, malăn-dd išilan dăɣ-mad-itwĕnn: 'Tĕnḍĕḍ i-timĕjjejruten d-ti s-kăla wăr-ĕkrešnăt ara, wăr kăla ăssoḍăḍnăt',
42023030	ašăl-en, ad-ĕnnĕn ăddinăt i-iḍaɣăn: 'Aḍĕwăt fălla-năɣ', ĕnnĕn i-tiḍaɣen: 'Ălsĕmăt-anăɣ'
42023031	făl-a-s, efew kunta ošal dăɣ-ahĕšk ibdajăn s-ĕmmĕk-wa-dăɣ, ma inna wa ăqqurăn?"
42023032	Ăttilwăyăn daɣ dăɣ-a-wen-dăɣ ĕssin inaɣtafăn ĕkkanen tamăttant ĕntăneḍ-dăɣ.
42023033	Ălwăqq wa d-hin-ĕwwăḍăn edăgg wa s-itawănna: "Edăgg wa n-akărkor", ĕṣlăbăn Ɣisa, ĕṣlăbăn daɣ inaɣtafăn edes-has, iyyăn daw-aɣil-net, wa iyyăḍăn daw-tăšalje-net.
42023034	Ălwăqq wa d-ĕṣlăbăn Ɣisa, innă: "Abba, ănš-asăn făl-a-s, wăr-ĕssenăn a hăn"; jăn ḍarăt-a-wen tisăɣeren i-ad-uẓanăn isĕlsa-net jer-iman-năsăn.
42023035	A-s ităjj a-wen, tĕbdad tamĕtte, tăjjĕyha i-a-wa ijăn iket-net; ḍaẓẓăn imănnăhăḍăn n-kăl-Ălyăhud dăɣ-Ɣisa, jannen: "Wădden iɣlăs ăddinăt wi iyyăḍnen, iɣlĕset ya iman-net ămăra kunta ĕnta a-s Ălmasex wa ăsnăfrăn Măssinăɣ i-iman-net."
42023036	Ǝjăn-t ĕssărdusa taḍăẓẓa, ẓahaẓăn-t-dd bĕnegăr, hakkăn-as-t,
42023037	jannen-as: "Kunta kăyy a-s ămănokal n-kăl-Ălyăhud, ăɣlĕs iman-năk ya!"
42023038	Ǝttĕytăyăn ăllox jĕnnĕj-s, iktab fălla-s: "A|sc-WA ĂMĂNOKAL N-|dK|scĂL-|dĂ|scLYĂHUD|d". |r
42023039	Iggăd-dd iyyăn dăɣ-inaɣtafăn wi ătwăṣlăbnen dihen, ad-isamăḍray Ɣisa, ijann'-as: "Wădden kăyy a-s Ălmasex, ăɣlĕs iman-năk ya, tăɣlĕsăd-anăɣ!"
42023040	Ăklăwlăw ănaɣtaf-wa iyyăḍăn făll-amidi-net, inn'-as: "Kăyy-i dăr-s oharăn tisnant-ta-dăɣ, uksaḍ Măssinăɣ,
42023041	năkkăneḍ, a-wa hanăɣ-irmăsăn, imojjan-nănăɣ a săr-năɣ-t-dd-orăwăn, nănihăjja dăr-s, iwar-anăɣ uḍlem măšan ĕnta, wăr t-illa a lăbasăn iɣšad."
42023042	Inn' ănaɣtaf wa s-iket immĕjrăd i-Ɣisa: "Ǝktĕw-ahi-dd afăl dd-tăqqălăd tăminakălăd."
42023043	Inn'-as Ɣisa: "Ăsidătteɣ-ak a-s ašăl-i-dăɣ, ad-dăr-i tahĕrĕd ălžănnăt."
42023044	A-s ităjj a-wen-dăɣ, išwar tĕja tarăhut, ĕlsănăt tihay ărori n-ăkall iket-dăɣ-net hundăɣ har tĕja tezzar.
42023045	Tăttunkăl tăfukt, iqqărrawăt ărido wa ibḍăn dăɣ-ehăn n-ămudd wa măqqărăn, edăgg wa šăddijăn d-wa iknăn tĕšĕdje.
42023046	Ăsɣărăt Ɣisa s-ăṣṣahăt ḍarăt-a-wen, innă: "Abba, ărmĕs unfas-in." Innă a-wen-dăɣ ɣas, ĕjmăḍăn-t iman.
42023047	Inhăy kăbtăn wa ixkămăn făll-ĕssărdusa wi ĕṣlăbnen Ɣisa a-wa ijăn ɣas, omăl Măssinăɣ, innă: "Wăr t-ih' ăššăk a-s ăhalĕs-i-dăɣ, ămaɣdal."
42023048	Ǝnhăyăn ăddinăt wi dd-ăddewnen s-edăgg-wen-dăɣ a-wa ijăn, ĕqqălăn, ănxasăn iman-năsăn hullan.
42023049	A-s ităjj a-wen-dăɣ, ĕbdadăn imidiwăn n-Ɣisa dăɣ-ijĕj ĕkyadăn ĕntăneḍ d-tiḍeḍen-ti has-dd-ĕlkămnen wa-dăɣ n-Galila har ĕntănăteḍ-da-dăɣ.
42023050	Osă-dd ăhalĕs oɣadăn, olaɣăn n-taɣrĕmt ta n-Arimata s-isĕm-net Yusĕf, iha inušămăn n-Iṣrayil-wi ɣattăsnen ăššăreɣa,
42023051	wăr-oher d-imizărăn-wi iyyăḍnen ăddăbaratăn-wi jăn dăɣ-isălan n-Ɣisa ed ijar ăṭṭăma n-a-s ilkam ad-dd-tĕzzubbĕt Tĕmmĕnĕya n-Măssinăɣ,
42023052	ĕnta-en-dăɣ a ihălăn ad-ăkk Bilatĕs, ittăr dăɣ-s tafĕkka n-Ɣisa,
42023053	oyyas-tăt Bilatĕs ɣas, ikkăs-dd Yusĕf tafĕkka n-Ɣisa făll-tajĕttewt, ij'-et dăɣ-tefit tĕzzar, issĕns'-et dăɣ-aẓĕkka iɣašăn dăɣ-esăwăl s-kăla wăr dăɣ-s insa ere ăba.
42023054	Itajj a-wen-dăɣ ašăl wa d-simĕjnun ăddinăt i-ămudd wa n-ĕssĕbĕt-i n-tăsonfat.
42023055	Ǝlkămnăt tiḍeḍen-ti dd-ăddewnen d-Ɣisa wa-dăɣ n-Galila har diha-dăɣ i-Yusĕf, ĕnhăynăt edăgg n-aẓĕkka-en hakd-dăɣ ĕmmĕk wa s-tĕnsa tafĕkka n-Ɣisa dăɣ-aẓĕkka-en.
42023056	Ǝqqălnăt ihănan ɣas, ad-sadawnăt ĕlɣĕnfărăn d-aḍutăn. Ijă ašăl wa n-ĕssĕbĕt-i n-tăsonfat ɣas, ăssunfănăt ed, a-wen-dăɣ, a innă alămăr wa n-ănnăbi Mosa.
42024001	Abĕnnĕbĕn n-ălxad-i n-ašăl wa ăzzarăn dăɣ-ĕssĕboɣ, ĕkkănăt tiḍeḍen aẓĕkka ăwwaynăt ĕlɣĕnfărăn d-aḍutăn-wi dd-ăsdăwnăt,
42024002	ăwwăḍnăt-in aẓĕkka, ogăẓnăt-in tăhunt-ta hărăt emm n-aẓĕkka, tăɣirarăd-in,
42024003	ĕjjăšnăt ammas n-aẓĕkka măšan, wăr dăɣ-s ĕnheynăt tafĕkka n-Ɣisa.
42024004	Ăqqanăn iɣăfawăn-năsnăt dăɣ-a-wen-dăɣ a-s dd-ĕbdădăn ĕssin meddĕn ĕlsanen isĕlsa ăsimăɣmăɣnen edes-hasnăt,
42024005	jănăt tarĕmmeɣt-ta-dăɣ făl dd-hănăt-ărkaɣnăt, ăsiḍăsnăt timmawen-năsnăt ăkall. Ǝnnăn-asnăt meddĕn: "Ma s-tammăɣmăt i-ere iddarăn jer-inĕmmuttan?
42024006	Ɣisa, wăr t-illa diha, inkăr-dd dăɣ-tamăttant. Ǝktĕwmăt-dd a-wa innă hărwa iha teje ta n-Galila,
42024007	a-s innă: 'Ăgg-ăgg-adĕm, ilzam ad-ăttărmăs, ijjĕš ifassăn n-inăsbăkkaḍăn, ĕṣlĕbăn-t măšan, ašăl wa s-kăraḍ, a dd-inkăr jer-inĕmmuttan.' "
42024008	Ǝktănăt-dd imĕjridăn-win-dăɣ ija Ɣisa.
42024009	Fălnăt aẓĕkka ɣas, ĕkkănăt inĕṭṭulab wi n-măraw d-iyyăn d-inalkimăn-wi iyyăḍnen, jănăt dăɣ-săn isălan.
42024010	Tiḍeḍen-en, h'-enăt Măryăma ta n-tadăbayt ta n-Mulăždalĕyăt, Tăxya d-Măryăma ta n-ma-s n-Yaqub d-tiyyăḍ daɣ sidĕttutnen a-wa ĕnnănăt i-inĕṭṭulab
42024011	măšan, jăn-tănăt tinĕbbuddal wăren ĕssen a jannenăt, unjăyăn s-ad-tănăt-ĕflĕsăn.
42024012	Iggăd-dd Bĕṭrus, ošăl s-aẓĕkka, iwwăḍ-in ɣas, ăssijja dăɣ-ămmas-net măšan, wăr dăɣ-s inhey ar tefit tĕnsat d-iman-net, iqqăl ĕnta-dăɣ iqqan a-wa ijăn eɣăf-net.
42024013	Ǝkkăn inalkimăn n-Ɣisa ĕssin ašăl-wen-dăɣ taɣrĕmt ta n-Imayus tănimăjjajăt d-Yărussălam s-ĕḍḍĕkuḍ n-măraw kelumetărăn d-ĕssin,
42024014	ăssokalăn, simɣuɣulăn isălan n-a-wa ijăn iket-net
42024015	a-s tăn-dd-iwwăḍ Ɣisa iman-net, ăddew dăr-săn
42024016	măšan, indăr i-tiṭṭawen-năsăn ad-t-ĕzzĕynăt.
42024017	Immĕjrăd-asăn, inn'-asăn: "Ma s-tărjašăm ham ti-net?" Ăqqănăn iɣăfawăn-năsăn, ĕbdădăn,
42024018	inn'-as dăɣ-săn wa s-isĕm-net Kălyobbas: "Ɣas, kăyy ɣas, dăɣ-Yărussălam tĕmdat a wăr hen isălan n-a-wa dăɣ-s ijăn išilan-wi-dăɣ?"
42024019	Inn'-asăn: "Ma dăɣ-s ijăn?" Ǝnnăn-as: "Un a-wa ijrăwăn Ɣisa wa n-Năṣirăt-i ămoosăn ănnăbi ăṣṣoohen s-imojjan-net hakd măjrăd-net dat-Măssinăɣ d-tamĕtte iket-net,
42024020	ărmăsăn-t imănokalăn n-kăl-tikutawen d-imizărăn-nănăɣ, ăssoḍăn-t dăɣ-ăššăreɣa-năsăn tĕzzar, ĕṣlăbăn-t.
42024021	Năkkăneḍ, nămoos hărăt dăɣ-wi ĕjărnen ăṭṭăma n-a-s ĕnta a madăn-iɣlĕs Iṣrayil măšan, a-wa ašăl wa s-kăraḍ d-ĕjăn hărătăn-win-dăɣ,
42024022	ăqqănnăt daɣ tiḍeḍen-nănăɣ tiyyăḍ iɣăfawăn-nănăɣ ed, ĕnšăynăt aẓĕkka
42024023	măšan, wăr dăɣ-s in-ogeẓnăt tafĕkka-net, ăqqălnăt-dd, ĕnnănăt ănfalălăn-asnăt-dd ănjălosăn hasnăt-ĕnnănen, iddar.
42024024	Osăn iyyăḍ dăɣ-năɣ daɣ aẓĕkka, ăsbayănăn a-wa ĕnnănăt tiḍeḍen măšan, Ɣisa iman-net, wăr t-illa ere t-inhayăn."
42024025	Inn'-asăn Ɣisa ălwăqq-wen: "Kăwăneḍ-i-š, tidĕt-dăɣ a-s ijraw-kăwăn iba n-tayĕtte, uhĕn, ma ăsiɣărăn ulhawăn-năwăn, igdal-awăn ad-tĕjrăhăm a-wa ĕnnăn ănnăbităn dăɣ-ĕlkĕttabăn n-Măssinăɣ?
42024026	Wădden ĕnnăn ilzam ad-inhĕy Ălmasex tăhănšariḍt tĕzzar, ijjĕš ălxurmăt-net."
42024027	Irmăs-asăn-dd ḍarăt-a-wen ɣur-ănnăbi Mosa, ikkă-dd ɣur-ănnăbităn wi iyyăḍnen iket-năsăn, itafăssar-asăn a-wa ĕnnăn ĕlkĕttabăn dăɣ-isălan-net.
42024028	Ohăẓăn-in taɣrĕmt ta ĕkkăn ɣas, issĕkn'-en a-s okay-tăn
42024029	măšan, ĕnnăn-as: "Ɣayĕm ɣur-năɣ ed, ašăl iglă, ehăḍ-dăɣ, išwar ija", ăzzubbăt ɣur-săn.
42024030	Ǝqqălăn tetăte ɣas, iḍkăl tajĕlla, ămmoy i-Măssinăɣ, irẓ'-et, ikf'-asăn-tăt.
42024031	Ămerănăt tiṭṭawen-năsăn ălwăqq-wen-dăɣ, ĕzzăyăn-t măšan, ăttunkăl-asăn ăssaɣăt-wen-dăɣ.
42024032	Ănmănnăn jer-iman-năsăn: "Wădden a-s hanăɣ-ămmijrăd dăɣ-tabarăt, isafham-anăɣ ĕlkĕttabăn n-ănnăbităn, sanăjmaḍăn ulhawăn-nănăɣ făll-ad-t-ĕzzĕyăn."
42024033	Ǝbdădăn ăssaɣăt-wen-dăɣ, ĕqqălăn Yărussălam. Ogăẓăn-in inĕṭṭulab wi n-măraw d-iyyăn d-inalkimăn-wi iyyăḍnen, ăžžiimmăɣăn dăɣ-edăgg iyyăn.
42024034	Ǝnnăn-asăn inĕṭṭulab d-inalkimăn-wi iyyăḍnen: "Ijmaḍ-t ăššăk a-s Ɣisa, inkăr-dd jer-inĕmmuttan, inhay-t Simyon."
42024035	Ǝllăɣen-asăn ĕntăneḍ-dăɣ amuqqĕs wa ĕjăn dăr-s dăɣ-tabarăt d-ĕmmĕk wa s-t-ĕzzăyăn ălwăqq wa d-irẓa tajĕlla.
42024036	Ămmiijrădăn hărwa a-s dd-ibdăd Ɣisa iman-net jere-săn, inn'-asăn: "Ins' ălxer n-Măssinăɣ fălla-wăn."
42024037	Ăxwălăn, ĕggădăn ĕnniyătăn-năsăn, ĕknăn tarĕmmeɣt ed, ăɣelăn ămăttănkul a hannăyăn
42024038	măšan, inn'-asăn Ɣisa: "Ma kăwăn-ixwalăn, iggad d-ĕnniyătăn-năwăn, ikkas taflĕst dăɣ-ulhawăn-năwăn?
42024039	Ǝkyĕdăt dăɣ-ifassăn-in d-iḍarăn-in, năkk iman-in a-wa, ăḍĕsăt-ahi, tĕkyĕdăm dăɣ-i i-ad-tĕkkĕsăm ăššăk, ămăttănkul, wăr dăr-i mad-alăh ed, wăr-ila taɣĕssa wăla iɣăsan."
42024040	Ijann'-asăn a-wen, isakn'-en ifassăn-net d-iḍarăn-net
42024041	măšan, tĕgdăl-asăn tĕmɣăre n-tedăwit-i-dăɣ jăn ad-t-ĕflĕsăn. Inhăy a-s ăqqanăn iɣăfawăn-năsăn ɣas, inn'-asăn: "Ak tĕlam a itamăkšen diha?"
42024042	Ǝkfăn-t-dd ašăr n-emăn ăhhoɣen,
42024043	irmăs-t-dd, ikš'-e data-săn.
42024044	Inn'-asăn ḍarăt-a-wen: "A-wa-dăɣ a hawăn-janneɣ hărwa ĕlleɣ jere-wăn a-s ăhhuuššăl ad-itbĕt a-wa făll-i iktabăn dăɣ-alămăr wa n-ănnăbi Mosa d-ĕlkĕttabăn wi n-ănnăbităn d-Ăẓẓăbur."
42024045	Ora ălwăqq-wen tiyĕtwen-năsăn i-ad-ĕfhĕmăn ĕlkĕttabăn,
42024046	inn'-asăn: "Iktab a-s Ălmasex, ilzam ad-inhĕy tăhănšariḍt, inkăr-dd ašăl wa s-kăraḍ jer-inĕmmuttan,
42024047	ĕtwĕjjĕn ḍarăt-a-wen isălan n-tătubt d-tenăšše n-ibăkkaḍăn s-isĕm-net i-tiwsaten iket-dăɣ-năsnăt, isănt a-wen dăɣ-Yărussălam.
42024048	Kăwăneḍ a jeɣ tijuhawen n-a-wen iket-net,
42024049	năkk daɣ, ad-hawăn-dd-sĕssiwĕyăɣ a-wa s-hawăn-ija Abba-nin ărkăwăl-net, a-wen-dăɣ a făl wăr felăm aɣrĕm-wa-dăɣ, a tĕkkăs tărna ta dd-fălăt išĕnnawăn wăr kăwăn-tĕlsa."
42024050	Ilwăy-tăn ḍarăt-a-wen har edes i-tadăbayt ta n-Bitanya, iḍkăl ifassăn-net, ija dăɣ-săn ălbăraka.
42024051	Itajj dăɣ-săn ălbăraka hărwa a-s dăr-săn ibḍa, immĕḍkăl s-išĕnnawăn.
42024052	Ărkăɣăn-as ĕntăneḍ dihen-dăɣ tĕzzar, ĕqqălăn Yărussălam ĕknan dăɣ-tedăwit.
42024053	Hak ašăl ḍarăt-a-wen, timăqqusăn dăɣ-ehăn n-ămudd wa măqqărăn ihăn Yărussălam, tiimĕlĕn Măssinăɣ. Amin!
43001001	S-tizarăt, a-s wăr t-illa a dd-ixlakăn, wăr t-illa a t-illăn a săl Wa s-itawănna Măjrăd, Măjrăd ill'-e ɣur-Măssinăɣ, Măjrăd ĕnta a-s Măssinăɣ.
43001002	Ill'-e s-tizarăt ɣur-Măssinăɣ,
43001003	ĕnta a-s dd-ixlăk Măssinăɣ hărăt iket-net, wăr t-illa a dd-ixlakăn ar s-ĕnta,
43001004	ĕnta a ăssodărăn hărăt iket-net, tămudre-ten-dăɣ ihakk a-s ănnur i-dăgg-adĕm;
43001005	ănnur, ămilăwlăw dăɣ-tihay măšan, unjăynăt săr-s.
43001006	Osă-dd ăhalĕs dd-ăsimašăl Măssinăɣ s-isĕm-net Exya,
43001007	i-ad-umas tajuhe, amĕnăn dăgg-adĕm s-ănnur wa făll-hasăn-itajăyha.
43001008	Wăr-ămoos ĕnta iman-net ănnur, tajuhe-net a ămoos.
43001009	Ănnur-i-hi, ĕnta a-s wa n-tidĕt dd-osăn ăddunya i-ad-imlĕwlĕw făll-dăgg-adĕm, arr tiṭṭawen-năsăn.
43001010	Wa s-itawănna Măjrăd, ijjăš-dd ăddunya, tĕbnă-dd săr-s măšan, tunjăy s-ad-t-tĕzzĕy,
43001011	osă-dd ănnur ăkall-net măšan, wăr t-ăqbelăn imălan-net,
43001012	hakd a-wen-dăɣ dăɣ, wi t-ăqbălnen, omănăn săr-s, ăsdabăt-tăn ad-umasăn aratăn n-Măssinăɣ.
43001013	Aratăn-en, tiwit-năsăn, wăr tămoos ta n-tăsa wăla ta n-erhet n-taɣĕssa wăla erhet n-ăgg-adĕm, ti n-Măssinăɣ.
43001014	Măjrăd, ămoos-dd ăgg-adĕm, izzăɣ-dd jere-năɣ ănnuuflăy dăɣ-ănnuɣmăt d-tidĕt, năjjunfă dăɣ-ălxurmăt-net, ălxurmăt daɣ wa ikarrăš Alyaḍ s-wăr-il' Abba i săl ĕnta.
43001015	Ǝnta-en-dăɣ a făll-ăjjĕyha ănnăbi Exya a-s innă s-afălla: "Ad-hi-dd-išrĕy ere hi-ojărăn făl-a-s ill'-e hărwa wăr dd-ăxlekăɣ."
43001016	Nĕjrăw iket dăɣ-nănăɣ ejădăr-nănăɣ dăɣ-ălxurmăt n-ănnuɣmăt-net, ajăraw nĕja-dăɣ, ilkam-as iyyăn
43001017	făl-a-s, ĕmmĕk wa s-ija Măssinăɣ Ăṭṭăwrăt dăɣ-ăfuss n-ănnăbi Mosa, ĕnta daɣ a-s ija ănnuɣmăt-net d-tidĕt-net dăɣ-ăfuss n-Ɣisa Ălmasex.
43001018	Măssinăɣ, wăr t-illa ere s-kăla t-inhăy măšan, Rure-s wa n-iyyăn ɣur-s izzăɣăn, ăsbayăn-anăɣ-t-dd.
43001019	Ǝnta da tajuhe ta ij' Exya a-s săr-s dd-ăšmăšălăn imănokalăn n-kăl-Ălyăhud wi hănen Yărussălam, kăl-tikutawen d-dăgg-Lewi i-ad-t-sĕstĕnăn d-a-wa ămoos.
43001020	Wăr hasăn-iffer iman-net, inn'-asăn: "Wădden năkk a-s Ălmasex."
43001021	Olăsăn-t asĕstan: "Adiš mi tămoosăd? Ămmuukkăn kăyy a-s ănnăbi Ɣĕli?" Inn'-asăn: "Wăr t-ămoosăɣ." Ǝnnăn-as: "Adiš kăyy a-s ănnăbi wa s-ĕnnăn ănnăbităn ilkam a dd-ass?" Inn'-asăn: "Ăbo!"
43001022	Olăsăn-as tĕnna: "Adiš, mi tămoosăd? Nărha ălwižab năwwăy i-ăddinăt wi hanăɣ-dd-ăšmašălnen, ma tĕnned, mi tămoosăd?"
43001023	Inn'-asăn: "Năkk a-s wa ăseɣăren dăɣ-tenere, janneɣ: 'sĕssiɣĕdăt tabarăt dat-Emăli', s-ĕmmĕk wa s-tăn-innă ănnăbi Saya. "
43001024	Ăddinăt-win-dăɣ săr-s dd-ămešălnen, i n-taggayt ta n-kăl-faris.
43001025	Olăsăn-t asĕstan daɣ, ĕnnăn-as: "Adiš mafăl salmaɣăd ăddinăt dăɣ-aman a-s wădden kăyy a-s Ălmasex wăla, Ɣĕli wăla ănnăbi wa s-ătwănna?"
43001026	Ăwwežăb-asăn, inn'-asăn: "Năkk, aman a dăɣ-salmaɣăɣ ăddinăt măšan, ill'-e jere-wăn ere wăr tĕzzeyăm,
43001027	ad-hi-dd-išrĕy, wăr-ănhăjjăɣ wăla-dăɣ d-ad-ăḍĕsăɣ issal n-tifădelen-net făl mijraw-i-dăɣ hi-ija."
43001028	Tadăbayt ta n-Bitanya tĕwărăt asălim n-Ɣurdĕni wa n-atăram a dăɣ-itajj a-wa-dăɣ, dihen-dăɣ ad-isalmaɣ Exya ăddinăt dăɣ-aman.
43001029	Ašăl wa n-ḍarăt-wen, inhăy Exya Ɣisa ikk'-e-hi-dd, innă i-tamĕtte: "Ǝnhĕywăt-ak Ašăɣol n-Măssinăɣ wa itakkăsăn ibăkkaḍăn n-ăddunya!
43001030	Ǝnta-i-dăɣ a făll-hawăn-ĕnneɣ: ad-hi-dd-išrĕy ere hi-ojărăn făl-a-s ill'-e hărwa wăr dd-ăxlekăɣ;
43001031	năkk iman-in, ibda wăr t-ĕzzeyăɣ măšan, i-ad-dd-ibbuyĕn i-kăl-Iṣrayil, oseɣ-dd i-ad-salmaɣăɣ dăɣ-aman."
43001032	Olăs daɣ Exya ajĕyh, inna: "Hannăyăɣ Unfas Šăddijăn, ifal-dd išĕnnawăn dăɣ-ănnuɣ n-tedăbert măllăt har fălla-s ăsjăn, izzăɣ fălla-s.
43001033	Kăla t-ĕlleɣ wăr t-ĕzzeɣăɣ măšan, wa hi-dd-ăšmašălăn i-ad-salmaɣăɣ dăɣ-aman, inn'-ahi: 'Ere wa s-tĕnhăyăd Unfas har fălla-s ăsjăn, izzăɣ fălla-s, ĕnta a ihakkăn Unfas Šăddijăn.'
43001034	Năkk daɣ, ĕnhăyăɣ-t, ăjjĕyhăɣ a-s ĕnta a-s Rure-s n-Măssinăɣ."
43001035	Ašăl wa n-ḍarăt-wen, ibdad Exya d-inĕṭṭulab-net ĕssin dăɣ-edăgg-wĕnnin-dăɣ a-s iswăḍ,
43001036	inhăy Ɣisa okay ɣas, innă: "Ǝnhĕywăt-ak Ašăɣol n-Măssinăɣ!"
43001037	Ǝslăn inĕṭṭulab-net wi n-ĕssin i-măjrăd-wen-dăɣ ij' Exya ɣas, ĕlkămăn i-Ɣisa.
43001038	Ăšnăšlăm Ɣisa ḍara-s, inhăy a-s ĕlkamăn-as ɣas, inn'-asăn: "Ma tărham?" Ǝnnăn-as: "Răbbi, a-wen ălmăɣna-net: Ălɣalim! Ǝnde d-tĕzzaɣăd?"
43001039	Inn'-asăn: "Ǝyyăwăt, ad-t-tĕnhĕyăm." Ǝglăn, ĕnhăyăn dihad izzăɣ, ĕzzăɣăn ɣur-s ašăl-en-dăɣ. Itajj a-wen s-takkăṣt.
43001040	Inĕṭṭulab wi n-ĕssin ĕslănen i-măjrăd wa ij' Exya făll-Ɣisa ɣas ĕlkămăn-as, iyyăn dăɣ-săn Idris wa n-ă/n/na-s n-Simyon Bĕṭrus;
43001041	Idris-en-dăɣ a osăn ă/n/na-s Simyon, inn'-as: "Ǝyyăw, nĕjrăw Ălmasex". Ălmasex, ălmăɣna-net: Wa innĕfrănăn.
43001042	Ilwăy Idris Simyon s-Ɣisa. Ikna Ɣisa akăyad dăɣ-Simyon, inn'-as: "Wădden isĕm-năk: Simyon ăgg Yunĕs? Ad-kăy-iwăr isĕm Sefas". Sefas, ălmăɣna-net: Tăhunt.
43001043	Ašăl wa n-ḍarăt-wen, ikka Ɣisa teje ta n-Galila a-s ămmoqqăs d-Fĕlibb, inn'-as: "Fĕlibb, ĕlkĕm-ahi."
43001044	Fĕlibb hakd Idris d-Bĕṭrus, iket-năsăn, i n-taɣrĕmt ta n-Băṭsayda.
43001045	Iglă Fĕlibb ĕnta-dăɣ har osa Natanăhil, inn'-as: "Ašăl-i, nĕjrăw ere wa s-ij' ănnăbi Mosa isălan-net dăɣ-Ăṭṭăwrăt, ĕllăɣen daɣ ănnăbităn s-ass-net: a t-ămoosăn Ɣisa wa n-ăgg Yusĕf n-taɣrĕmt ta n-Năṣirăt".
43001046	Inn'-as Natanăhil: "Ajăn Năṣirăt, a tăt-dd-ifĕl a olaɣăn?" Inn'-as Fĕlibb: "Ǝyyăw, ĕnhĕy-t."
43001047	Inhăy Ɣisa Natanăhil ikk'-e-hi-dd ɣas, innă: "Ašăl-i-š, hannăyăɣ U-Bănu-Iṣrayil n-ăgg-alăṣăl wăr ha tăkkărzăzzăl."
43001048	Inn'-as Natanăhil: "Ǝnde hi-tĕzzăyăd?" Inn'-as Ɣisa: "Hannăyăɣ-kăy hărwa wăr kăy-dd-iɣra Fĕlibb, a-s ija a-wen, tĕlled-t daw-tele n-ašar."
43001049	Iḍkăl Natanăhil emăsli-net, innă: "Ălɣalim, kăyy a-s Rure-s n-Măssinăɣ, kăyy a-s ămănokal n-Iṣrayil!"
43001050	Inn'-as Ɣisa: "Ɣas a-wa-dăɣ făl hak-ĕnneɣ hannăyăɣ-kăy hărwa tĕlled-t daw-tele n-ašar a făl tomănăd? Ǝlmĕd a-s ilkam dăɣ-k ad-tĕnhĕyăd hărătăn ojărnen a-wen-dăɣ tĕmɣăre.
43001051	Ălleɣeɣ-awăn s-tidĕt tădduuttet a-s ad-tĕnhĕyăm išĕnnawăn ămerăn, tĕnhĕyăm daɣ ănjălosăn n-Măssinăɣ tiwĕnĕn tizĕbbun-dd făll-Ăgg-ăgg-adĕm."
43002001	Kăraḍ išilan ḍarăt-a-wen, ij' aẓli dăɣ-hin-tătiwăɣra ma-s n-Ɣisa dăɣ-taɣrĕmt n-Kăna ta n-Galila;
43002002	ătwăɣr'-in daɣ Ɣisa s-aẓli-en-dăɣ ĕnta d-inĕṭṭulab-net.
43002003	Ǝmdăn aman n-lăɣnăb wi ăxxiimmărnen tamăswanen dăɣ-aẓli ɣas, tĕnn'-as ma-s: "Ăddinăt ya, ăbas lan aman n-lăɣnăb wi ăxxiimmărnen ĕswăn."
43002004	Inn'-as Ɣisa: "Anna, taẓidert, ăssaɣăt-in, wăr dd-iwweḍ hărwa."
43002005	Tĕnnă ma-s i-inaxdimăn: "A hawăn-innă-dăɣ, tĕjĕm-t."
43002006	Ǝllan-t dihen săḍis iɣsas măqqornen ĕknanen dăɣ-tăhunt s-tĕggatăn kăl-Ălyăhud ălwă/l/la s-aman-wi tăn-hănen; hak iyyăn dăɣ-iɣsas-en-dăɣ, itiwĕy temeḍe n-lităr.
43002007	Innă Ɣisa i-inaxdimăn: "Ǝḍkărăt-dd iɣsas-i-hi aman"; ĕḍkărăn-tăn har imawăn-năsăn.
43002008	Inn'-asăn daɣ: "Ǝlkĕwăt ămăra, tawĕyĕm i-ere-wa ănnihăḍăn dăɣ-imĕnsiwăn"; jăn a-wa hasăn-inna.
43002009	Ăkrăbbăt emănnăhăḍ n-imĕnsiwăn aman n-lăɣnăb wi ăxxiimmărnen s-wăr-issen e-s t-dd-hăn kud-dăɣ ĕssanăn inaxdimăn-wi tăn-dd-ĕlkăwnen siha s-dd-hăn; iɣră-dd ămaẓlay,
43002010	inn'-as: "Wăr t-illa ere s-wădden aman n-lăɣnăb wi ăxxiimmărnen ăẓednen a isaswa ăddinăt har tăn-ijmĕḍ ĕnniyăt tĕzzar, išĕšrĕy-tăn-dd wi wăren ĕkna tăẓude măšan, kăyy wi ăẓednen a tĕššĕšrăyăd."
43002011	Iji n-Măssinăɣ wa-dăɣ ija Ɣisa dăɣ-Kăna ta n-Galila a-s iji-net wa ăzzarăn, ăsnăfalăl-dd săr-s tărna-net dat-ăddinăt, omănăn sar-s inĕṭṭulab-net.
43002012	Ătrara Ɣisa ḍarăt-a-wen, ikka taɣrĕmt ta n-Qăfărnaxum ăddeew d-ma-s d-ayĕtma-s d-inĕṭṭulab-net măšan, wăr-ăhoja dihen.
43002013	Ohăẓ-dd ămudd n-kăl-Ălyăhud wa n-Faṣka ɣas, ăjoẓăy Ɣisa, ikka Yărussălam.
43002014	Ogăẓ-dd dăɣ-ehăn n-ămudd wa măqqărăn ăttužžar n-iwdesăn d-tihatten d-tidăberen d-kăl-amăhaš ăqqiimăn dăɣ-s,
43002015	iknă-dd ebărtăk n-iɣunan, ad-tăn-isattăɣ ĕntăneḍ d-tihatten-năsăn d-iwdesăn-năsăn, išamăhaš iẓărfan n-kăl-amăhaš, isibrăɣwil tisĕskar-năsăn,
43002016	ijanna i-ăttužžar n-tidăberen: "Ǝkkĕsăt a-wa diha, wăr jem ehăn n-Abba-nin ehăn n-mamăla."
43002017	Innă a-wen ɣas, ĕktăn-dd inĕṭṭulab-net a-s iktab dăɣ-măjrăd n-Măssinăɣ a-s: "Tĕdgaẓ-ahi tărha n-ehăn-năk."
43002018	Ǝggădăn-dd săr-s imizărăn n-kăl-Ălyăhud, ĕnnăn-as: "Ma ămoos iji n-Măssinăɣ wa s-tăddobed iji-net i-ad-hanăɣ-sĕflĕsăd a-s a-wa jed ămăra-dăɣ, led săr-s."
43002019	Inn'-asăn: "Ăndăt ehăn n-ămudd-wa-dăɣ ad-hawăn-t-dd sĕbdĕdăɣ dăɣ-kăraḍ išilan."
43002020	Ǝnnăn-as kăl-Ălyăhud: "Kăhh! Ajăn wădden ehăn n-ămudd-wa-dăɣ, ĕkkoẓăt timĕrwen n-awătay d-săḍis a ija ibinnĕw tĕzzar imdă, ɣas ĕndek dihad ila ĕmmĕk ad-t-dd-sĕbdĕdăd kăyy dăɣ-kăraḍ išilan?"
43002021	Ij'-asăn Ɣisa măjrăd-wen-dăɣ măšan, wăr-ĕjrehăn a-s ehăn n-ămudd wa s-hasăn-iha isălan-net, taɣĕssa-net ĕnta iman-net.
43002022	Šămad dd-inkăr Ɣisa jer-inĕmmuttan a dd-ĕktăn inĕṭṭulab-net tifer-tin-dăɣ ija, omănăn s-a-wa ĕnnăn ĕlkĕttabăn d-a-wa innă ĕnta iman-net.
43002023	Ăzzăman-wen-dăɣ n-ămudd wa n-Faṣka ăssakăy dăɣ-Yărussălam, omănăn săr-s ăddinăt ăjjootnen hannăynen ijităn n-Măssinăɣ wi ităjj,
43002024	măšan wăr tăn-ifles ed izzay-tăn iket-dăɣ-năsăn,
43002025	wăr-ămɣatăr daɣ, ad-has-ăjjăyh ăwadĕm wăl' iyyăn făll-iyyăn ed, issan d-iman-net a-wa ihăn ulh n-e d t-illăm ăgg-adĕm.
43003001	Ehăḍ iyyăn, osă-dd iyyăn dăɣ-imănokalăn n-kăl-Ălyăhud la taggayt ta n-kăl-faris s-isĕm-net Nikodem Ɣisa,
43003002	inn'-as: "Ălɣalim, nĕssan a-s kăyy ălɣalim dd-ăšimasăl Măssinăɣ a tămoosăd făl-a-s ijităn n-Măssinăɣ wi tăjjăd, wăr t-illa ere ăddooben iji-năsăn ar s-ad-t-idhal Măssinăɣ."
43003003	Ăwwežăb-as Ɣisa, inn'-as: "Ălleɣeɣ-ak s-tidĕt tădduuttet a-s a ikkăs ăwadĕm wăr-ija tiwit ta tăynayăt dd-fălăt išĕnnawăn, wăr mad-inhĕy Tĕmmĕnĕya ta n-Măssinăɣ."
43003004	Inn'-as Nikodem: "Ǝndek ĕmmĕk wa s-mad-iwĕy ăwadĕm wăššărăn? Ajăn ăddobăt ad-iqqĕl tăsa n-ma-s, ăj-dd tiwit ta s-sănatăt?"
43003005	Inn'-as Ɣisa: "Ălleɣeɣ-ak s-tidĕt tădduuttet a-s ere wărăn iwa s-aman d-Unfas Šăddijăn, wăr-e ijjĕš Tĕmmĕnĕya n-Măssinăɣ
43003006	făl-a-s, a-wa dd-torăw taɣĕssa, i n-taɣĕssa, a-wa dd-orăw Unfas daɣ, i n-Unfas.
43003007	Wăr-ităqqănet eɣăf-năk făl-a-s innin ĕnneɣ-ak: 'Wăr hawăn-t-tĕlla ar tiwit ta tăynayăt dd-fălăt išĕnnawăn.'
43003008	Wădden aḍu itĕhhal siha s-irha, sallăd i-emăsli-net măšan, wăr tĕssenăd siha s-dd-iha wăla siha s-ikka, a-wen-dăɣ daɣ, a ij' ăwadĕm iket-net dd-iwan s-Unfas n-Măssinăɣ."
43003009	Issĕstăn Nikodem Ɣisa daɣ, inn'-as: "Ǝndek ĕmmĕk wa s-mad-ăj a-wen?"
43003010	Inn'-as Ɣisa: "Ǝnd'-e-d-il' ĕmmĕk a-s kăyy ălɣalim n-Iṣrayil ogdăhăn d-a-wa-dăɣ, uhĕn-dăɣ wăr kăy-hen isălan n-a-wen-dăɣ?
43003011	Ălleɣeɣ-ak s-tidĕt tădduuttet a-s nĕtajj isălan n-a-wa nĕssăn, nĕtajăyha daɣ făll-a-wa nĕnhăy măšan kăwăneḍ, wăr tărḍem s-tajuhe-nănăɣ.
43003012	Ɣas, kunta wăr hi-tĕflesăm dihad hawăn-ăssewălăɣ dăɣ-isălan n-hărătăn wi n-ăddunya, ĕndek ĕmmĕk wa s-hi-mad-tĕflĕsăm afăl hawăn-ăssewălăɣ dăɣ-isălan wi n-tidĕt ĕlkămnen n-išĕnnawăn?
43003013	Wăr t-illa ere iwwaḍăn išĕnnawăn kunta wădden ere wa-tăn-dd-ifălăn, a-wen a t-ămoosăn Ăgg-ăgg-adĕm-i dăɣ-săn izzăɣăn.
43003014	Ǝmmĕk-wa-dăɣ s-issărjăj ănnăbi Mosa taššălt dăɣ-tenere, ĕmmĕk-wen-dăɣ daɣ a-s ilzam, ad-itwĕḍkĕl Ăgg-ăgg-adĕm,
43003015	dihen, ere săr-s omănăn-dăɣ, ad-ijrĕw tămudre tăɣlalăt
43003016	făl-a-s, Măssinăɣ, ija i-ăddunya tărha-ta-dăɣ făl ikfa Rure-s wa n-iyyăn i-ere săr-s omănăn-dăɣ, wăr-e ămmăt, ănn-ak, ad-ijrĕw tămudre ta tăɣlălăt;
43003017	Măssinăɣ, wăr dd-ăšmašăl Rure-s s-ăddunya i-ad-tăt-išrăɣ, ănn-ak i-ad-tăt-iɣlĕs.
43003018	Ere săr-s omănăn, wăr t-e-išrăɣ măšan, ere săr-s wărăn omen, ăru d-itbăt ăššăreɣa-net făl-a-s, wăr-omen s-Rure-s n-Măssinăɣ wa n-iyyăn.
43003019	Ăddălil n-ăššăreɣa-en, ĕnta da: osă-dd ănnur ăddunya măšan, ăssofăn dăgg-adĕm tihay ed timašalen-năsăn ti lăbasnen.
43003020	Ăwadĕm itamašalăn a lăbasăn hărkuk ăššunjăt ănnur, wăr dawa-s dd-itĕmmil ed ăksuḍ ad-dd-ĕffukkărăn erk imojjan-net
43003021	măšan, ere iglan făl tidĕt, wăr-ăksuḍ ad-dd-ăkk ănnur i-ad-dd-infilĕl a-s imojjan-net, Măssinăɣ a-s ĕssĕbab-năsăn."
43003022	Ḍarăt-a-wen, ikka Ɣisa d-inĕṭṭulab-net teje ta n-Ălyăhudĕyăt, ĕzzăɣăn dihen-dăɣ, ad-isalmaɣ ăddinăt.
43003023	A-s ija a-wen, Exya ĕnta, tisĕn-t-dd ăddinăt, isalmaɣ-tăn dăɣ-edăgg s-isĕm-net Anun dăɣ-ihĕẓ n-tadăbayt ta n-Salĕm făl-a-s, ĕjjĕtăn aman dihen.
43003024	A-wen itajj hărwa wăr hin-ătwăjăr Exya dăɣ-takărmut.
43003025	Tĕnkăr tamɣĕnnant jer-inĕṭṭulab n-Exya d-ăgg-Ălyăhud iyyăn dăɣ-isălan n-ălwă/l/la wa išăšdajăn ɣas,
43003026	ĕkkăn-t-dd, ĕnnăn-as: "Ălɣalim, ăhalĕs wa s-kăla dăr-s tărtăyăd făll-tăjjĕyhăd făll-ašrut n-ejănš n-Ɣurdĕni wa iyyăḍăn, ămăra isalmaɣ ĕnta-dăɣ, takkăn-t ăddinăt iket-năsăn."
43003027	Inn'-asăn Exya: "Ăgg-adĕm, wăr-e ăj ar a-wa dăr-t-ăskăllăf Măssinăɣ.
43003028	Wădden, tăjjĕyhăm iket-năwăn a-s ĕnneɣ: 'Năkk, wăr-ămoosăɣ Ălmasex, ămišĕl ɣas a dd-jeɣ data-s.'
43003029	Nĕssan a-s ămaẓlay ĕnta a ilăn tămaẓlayt măšan, amidi n-ămaẓlay-i ɣur-săn t-illăn ăsijăd, ăsidăwăt-t emăsli n-ămaẓlay wa s-isăll. Ǝlmĕdăt a-s tedăwit-ten-dăɣ ităjj amidi n-ămaẓlay, a jeɣ năkk-dăɣ ămăra, tedăwit-in daɣ, tĕjlay, tĕmda.
43003030	Imɣaret isĕm-net, ifnĕẓet wa-nin."
43003031	"Ere wa dd-ifălăn išĕnnawăn, ojăr ăddinăt iket-năsăn, ere wa dd-ifălăn ăkall, i n-ăkall, wăr mad-ăj daɣ ar isălan n-ăkall-i-dăɣ măšan, ere wa dd-ifălăn išĕnnawăn, ((ojăr ăddinăt iket-năsăn ed))
43003032	ĕnta isălan n-a-wa inhăy d-a-wa islă a itajj măšan, wăr t-illa ere t-iflasăn.
43003033	Ere wa t-iflăsăn, ăssiitbăt tĕnna n-Măssinăɣ
43003034	făl-a-s, ere wa dd-ăšmašăl Măssinăɣ, a-wa innă Măssinăɣ a ijanna ed ăsinăflăy-t Măssinăɣ dăɣ-isuf n-Unfas-net.
43003035	Abba ikna tărha n-Rure-s, hărăt iket-net a ija dăɣ-ifassăn-net.
43003036	Ere wa omănăn s-Rure-s, ijraw tămudre ta tăɣlălăt, ere wa săr-s wărăn omen, wăr mad-inhĕy tămudre ta ihăkk Măssinăɣ ed, insa fălla-s aḍkăr n-Măssinăɣ."
43004001	Ilmăd Ɣisa a-s ĕslăn kăl-faris a-s ojărăn inĕṭṭulab wi isălmaɣ ĕnta, uhĕn wi isălmaɣ Exya, a-wen-dăɣ a ăɣelăn.
43004002	Tidĕt a-s, Ɣisa ĕnta iman-net, wăr t-illa ere ăssilmăɣ, inĕṭṭulab-net ɣas a salmaɣnen ăddinăt.
43004003	Ifăl teje ta n-Ălyăhudĕyăt, olăs tikawt n-ta n-Galila
43004004	măšan, i-ad-ăj a-wen, ilzam-t ad-ijlĕy teje ta n-Sămari.
43004005	Ăssookal har dd-iwwăḍ aɣrĕm n-Sămari s-isĕm-net Sišar, ikkă dihen anu wa ihăn ašĕkrĕš wa iɣăš ănnăbi Yaqub tĕzzar ikf'-e i-rure-s Yusĕf, anu-en, iwăr-t isĕm wa n-Yaqub.
43004006	Osă-dd anu ɣas, ăqqimă făll-emm-net i-ad-isunf a-wa-dăɣ has-ija alĕḍḍeš n-asikĕl. A-wen a itajjăn s-tarăhut.
43004007	Ăqqiima făll-emm n-anu-en-dăɣ a-s dd-tosa tu-Sămarit dd-tĕšrajăt, inn'-as Ɣisa: "Tamăḍt, săsw'-ahi-dd."
43004008	A-s ităjj a-wen-dăɣ, ĕkkan inĕṭṭulab-net aɣrĕm i-ad-dd-žĕnšĕn imĕnsiwăn ĕkšăn.
43004009	Tĕnn'-as tamăḍt: "Ma kăy-ăsihălăn kăyy-i n-ăgg-Ălyăhud, ad-dăɣ-i tĕttărăd aman năkk-i n-tu-Sămarit?" Ăzzăman-en, kăl-Ălyăhud d-kăl-Sămari, wăr-ănmănnăkăn.
43004010	Inn'-as Ɣisa: "Ǝnnar tĕssanăd făll-isuf n-Măssinăɣ d-ere wa ham-ijănnen: 'săsw'-ahi-dd'; kămm a has-madăn-ănn: 'săsw'-ahi-dd'; ăkf'-im ĕnta, aman ĕddărnen."
43004011	Tĕnn'-as tamăḍt: "Ălɣalim, anu-i, i šĕjreen, kăyy daɣ wăr led ăja, ɣas, ĕndek ĕmmĕk wa s-mad-dd-tĕjrĕwăd aman ĕddărnen wi s-jănned?
43004012	Ajăn tojărăd abba-nănăɣ ănnăbi Yaqub-i hanăɣ-ikfăn anu-i-dăɣ dăɣ-iswa ĕnta d-aratăn-net d-irĕzzejăn-net?"
43004013	Inn'-as Ɣisa: "Ere iswăn aman n-anu-i-dăɣ, ad-alĕs fad
43004014	măšan, ere iswăn aman-wi t-mad-ăkfăɣ, wăr dăɣ-s ilkem fad ed, ad-dăɣ-s umasăn aman wi t-mad-ăkfăɣ, a dăɣ-has-dd-tĕffay tămudre ta tăɣlălăt."
43004015	Tĕnn'-as tamăḍt: "Ălɣalim, săsw'-ahi dăɣ-aman-win-dăɣ i-ad-ăbas tifadăɣ, ĕbḍĕwăɣ s-iyyăt d-ašăroj n-anu-i-dăɣ."
43004016	Inn'-as Ɣisa: "Ǝglĕw, idaw-dd d-ăhalĕs-năm, tăqqĕlăd-ahi-dd."
43004017	Tĕnn'-as tamăḍt: "Wăr-ădobănăɣ." Inn'-as Ɣisa: "Tĕnned tidĕt a-s wăr tădobănăd
43004018	făl-a-s, jed sĕmmos idubnawăn măšan, tĕzjărăt-tăn-dd iket-năsăn, ăhalĕs daɣ wa dăr-tărtăyăd ămăra-dăɣ, wăr tămsăxlălăm."
43004019	Tĕnn'-as tamăḍt: "Ălɣalim, hannăyăɣ a-s kăyy ya ănnăbi a tămoosăd!
43004020	Ibda abbatăn-nănăɣ aḍaɣ-wa-dăɣ a făll-ɣabbădăn Măssinăɣ măšan, kăwăneḍ-i n-kăl-Ălyăhud, tĕnnăm wăr t-illa ălɣibadăt n-Măssinăɣ ar dăɣ-Yărussălam."
43004021	Inn'-as Ɣisa: "Tamăḍt, ĕflĕs-ahi, ilkam ălwăqq d-wăr mad-tăɣbĕdăm Abba făll-aḍaɣ-wa-dăɣ wăla dăɣ-Yărussălam.
43004022	Kăwăneḍ, ɣabbădăm a wăr tĕssenăm măšan, năkkăneḍ nĕssan ere wa nĕɣabbăd ed, ĕlɣĕllas, kăl-Ălyăhud a dd-ifăl.
43004023	Măšan, ilkam ăssaɣăt s-ĕnta-da-dăɣ nĕha ămăra-dăɣ dăɣ-mad-ăɣbĕdăn imumĕnăn wi n-tidĕt Abba s-tidĕt dăɣ-ĕnniyătăn-năsăn făl-a-s, inaɣbadăn ĕjlaynen šund-win-dăɣ a has-ĕjraẓnen.
43004024	Măssinăɣ, Unfas, wăr-itĕtwĕnhĕy, a-wen-dăɣ a făl ere t-iɣabbădăn, iɣbĕdet-t s-ĕnniyăt d-tidĕt."
43004025	Tĕnn'-as tamăḍt: "Ǝssanăɣ a-s Wa innĕfrănăn s-itawănna Ălmasex, ilkam ad-dd-ass, afăl dd-osa, ad-hanăɣ-isĕssiɣĕd dăɣ-hărăt iket-net."
43004026	Inn'-as Ɣisa: "Năkk-i-dăɣ ham-ămmiijrădăn a t-ămoosăn."
43004027	Ămmiijrăd-as Ɣisa hărwa a-s dd-ĕqqălăn inĕṭṭulab-net. Iqqăn a-wa s-ămmijrăd i-tamăḍt iɣăfawăn-năsăn măšan, hakd a-wen-dăɣ, wăr tăn-iha-i t-ăssistănăn d-a-wa dăɣ-s irha wăla a-wa făl dăr-s ădiwănnăt.
43004028	Toyyă tamăḍt aɣăsis-net dihen-dăɣ, tăqqăl aɣrĕm, tĕnnă i-ăddinăt:
43004029	"Ǝyyăwăt, ĕnhĕywăt ăhalĕs hi-illăɣen a-wa s-kăla t-jeɣ iket-net, ămmuukkăn a-s ĕnta-i-dăɣ a-s Ălmasex."
43004030	Ǝzjărăn-dd kăl-aɣrĕm, ĕkkăn-dd Ɣisa.
43004031	A-s ităjj a-wen, salɣadăn inĕṭṭulab ălɣalim-năsăn i-ad-ămmăklăw
43004032	măšan, inn'-asăn: "Năkk, leɣ a ĕkšeɣ wăr tĕssenăm."
43004033	Ad-tinmĕnnin: "Ajăn iwwăy-as-dd ăwadĕm amĕnsi ḍara-năɣ?"
43004034	Inn'-asăn Ɣisa: "Amĕnsi-nin, iji n-erhet n-Wa hi-dd-ăšmašălăn, sĕtbĕtăɣ ămašal-net.
43004035	Wădden a jannem diha-dăɣ s-ĕkkoẓ orăn ad-ămalăyăn išĕkraš? Ǝnneɣ-awăn: ĕnhĕywăt, ĕḍkĕlăt tiṭṭawen-năwăn, tĕkyĕdăm dăɣ-išĕkraš, ĕ/n/nan, wăr-ĕrhen ɣas ar amili.
43004036	Ăssaɣăt wa d-ijarrăw ănaxdim wa itilĕyĕn išĕkraš ălxaqq n-tide-net, ĕnta-da-dăɣ dăɣ-tĕssĕba n-ad-isĕdĕw allon-net i-tămudre ta tăɣlălăt, i-ad-imzĕyyĕt ănaxdim-wa ăddomen d-wa itilĕyĕn tedăwit
43004037	ed, oẓẓ wa innăn: 'ăddomăt iyyăn, olăy wa iyyăḍăn', innă tidĕt.
43004038	Năkk, ăssokăɣ-kăwăn illuy n-išĕkraš dăɣ-wăn wăren irh' ăṣṣahăt, iyyăḍ a tăn-ixdămăn, tărbăxăm kăwăneḍ-dăɣ ăṣṣahăt-năsăn."
43004039	Omănăn kăl-Sămari n-aɣrĕm-ĕnnin-dăɣ ăjjootnen s-Ɣisa dăɣ-tĕssĕba n-tajuhe ta hasăn-tĕja tamăḍt a-s hasăn-tĕnna: "Illăɣăt-ahi a-wa s-kăla t-jeɣ iket-net."
43004040	A-wen-dăɣ a făl osăn-dd Ɣisa ɣas, dălăn-t d-ad-ɣur-săn izzăɣ, ija ɣur-săn ĕssin išilan.
43004041	Ǝslăn-as ĕnta iman-net ămmijrăd ɣas, jăn wi săr-s omănnen ĕjut ojărăn wĕnnin.
43004042	Ǝnnăn wi săr-s omănnen i-tamăḍt: "Ămăra, ăbas săr-s noman dăɣ-tĕssĕba n-a-wa hanăɣ-tĕnned, nĕsl'-as iman-nănăɣ, nomăn daɣ a-s ădduuttăt a-s ĕnta a-s Ămaɣlas n-ăddunya."
43004043	Ăssakăy Ɣisa ĕssin išilan-win-dăɣ dihen ɣas, ikkă teje ta n-Galila
43004044	ed, issan a-s: "Wăr t-illa ănnăbi ătiwăsămɣărăn dăɣ-ăkall-net."
43004045	Măšan, diha-dăɣ d-hin-iwwăḍ Galila, ad-t-ăsbărrăkăn kăl-ăkall ed, ĕnhăyăn dăɣ-săn i ăjjootnen dăɣ-wi ăssakăynen ămudd dăɣ-Yărussălam a-wa ija Ɣisa iket-net.
43004046	Iqqăl Ɣisa ḍarăt-a-wen tadăbayt ta n-Kăna hăt teje ta n-Galila dăɣ-ăsmăskăl aman, ij'-en aman n-lăɣnăb ăxxiimmărnen. A-s ităjj a-wen-dăɣ, ih' ăgg-ĕlxĕkum iyyăn s-ărhin rure-s aɣrĕm wa n-Qăfărnaxum.
43004047	Islă a-s Ɣisa ifăl-dd Ălyăhudĕyăt s-Galila ɣas, ikk'-e-hi-dd, ad-t-ilaqqăd i-ad-dd-itrur, izuzĕy rure-s s-išwar t-ăba.
43004048	Inn'-as Ɣisa: "Adiš kăwăneḍ a tĕkkăm wăr tĕnheyăm ijităn n-Măssinăɣ d-tikunen, wăr-e tamĕnăm s-Măssinăɣ."
43004049	Inn'-as kăbtăn: "Ălɣalim, năglet šik iket-di d-wăr-ămmut alyaḍ-in."
43004050	Inn'-as Ɣisa: "Ǝglĕw, rure-k iddar." Iflăs kăbtăn a-wa has-innă Ɣisa, iglă.
43004051	Ikka-dd ehăn-net hărwa a-s has-dd-ĕlkăḍăn inaxdimăn-net, ĕnnăn-as: "Rure-k, iddar."
43004052	Issĕstăn-tăn d-ăssaɣăt wa-dăɣ ijrăw ălafu, ĕnnăn-as: "Ǝnḍĕšel s-tezzar ad-t-toyyă tenăde."
43004053	Inhăy abba n-alyaḍ a-s ălwăqq-wen-dăɣ iman-net ad-has-innă Ɣisa: "Rure-k, iddar". Omăn ašăl-wen-dăɣ s-Ɣisa ĕnta hakd ejădăš-net iket-net.
43004054	Iji n-Măssinăɣ wa-dăɣ a-s wa s-ĕssin ija Ɣisa ḍarăt efel-net i-Ălyăhudĕyăt s-Galila.
43005001	Ijă ămudd iyyăn daɣ n-kăl-Ălyăhud ɣas, olăs Ɣisa tikawt n-Yărussălam.
43005002	Yărussălam, ujĕš-net wa s-itawănna wa n-tihatten, h'-e tăsahaɣt n-aman s-isĕm-net dăɣ-Ɣăbranĕyya: Bătẓata, ăɣlaynăt-tăt sĕmmosăt tisĕkla
43005003	daw-ĕnsan imarhinăn d-imĕddorɣal d-inĕbdan d-inaɣyabăn ăjjootnen ((ăqqalnen i-emăremar n-aman
43005004	făl-a-s dehiyyăn, itizĕbbut-dd ănjălos n-Emăli dăɣ-tăsahaɣt, isĕmrumăr aman-net. Ere ăzzarăn s-ujĕš n-aman-en-dăɣ ḍarăt a-s tăn-ăsimăramăr ănjălos, ad-izzĕy a tămoos turhĕnna-net dăɣ)).
43005005	Ins' ăhalĕs dihen ibdanăn a ilan kăraḍăt timĕrwen n-awătay d-ĕttam.
43005006	Inhăy-t Ɣisa insa, ilmăd dăɣ-iman-net a-s ăhoja ăssins'-e bĕddin-net dihen-dăɣ ɣas, inn'-as: "Ajăn tărhed ad-kăy-dd-iqqĕl ăssexăt-năk?"
43005007	Inn'-as anăbdon: "Ălɣalim, wăr leɣ ăwadĕm hi-ijărăn dăɣ-tăsahaɣt e-d ămramărăn aman. E-d săr-săn dd-ămhărhămărăɣ-dăɣ, ad-hi săr-săn išwăr ere hi-ojărăn armuḍ."
43005008	Inn'-as Ɣisa: "Ǝbdĕd, ĕḍkĕl asĕftăɣ-năk, ărjĕš."
43005009	Izzăy ăhalĕs ălwăqq-wen-dăɣ, iḍkăl asĕftăɣ-net, irjăš. Ašăl wa d-ităjj a-wen-dăɣ, ašăl n-ĕssĕbĕt-i n-tăsonfat.
43005010	Izzăy ɣas, osăn-t-dd imizărăn n-kăl-Ălyăhud, ĕnnăn-as: "Ajăn wăr tĕssenăd a-s ašăl-i, ĕssĕbĕt-i-dăɣ wăr hak-xălal aggay n-asĕftăɣ-năk."
43005011	Inn'-asăn: "Ăhalĕs wa hi-ăzozăyăn, a hi-innăn: 'Ǝḍkĕl asĕftăɣ-năk, ărjĕš.' "
43005012	Ǝnnăn-as: "Ma ămoos ăhalĕs wa hak-innăn: 'Ǝḍkĕl asĕftăɣ-năk, ărjĕš?' "
43005013	Ăhalĕs wa izzăyăn, wăr-izzey ere wa t-ăzozăyăn ed ăzozăy-t Ɣisa ɣas, izjăr tamĕtte.
43005014	Ămmoqqăs dăr-s Ɣisa ḍarăt-a-wen dăɣ-ehăn n-ămudd wa măqqărăn, inn'-as: "Ămăra d-tĕzzeyăd, wăr tolesăd iji n-abăkkaḍ, uksaḍ ad-kăy-ijrĕw a irnăn a-wa s-kăla kăy-ijrăw."
43005015	Igl' ăhalĕs ḍarăt-a-wen, illăɣăt i-imizărăn n-kăl-Ălyăhud a-s Ɣisa a t-ăzozăyăn.
43005016	Ǝslăn i-a-wen ɣas, ad-tattărăn arămas n-Ɣisa ed ămešăl iji n-Măssinăɣ wen-dăɣ dăɣ-ašăl n-ĕssĕbĕt-i n-tăsonfat.
43005017	Inn'-asăn Ɣisa: "Abba-nin, ixdam hărkuk, năkk-dăɣ, a-wen-dăɣ a jeɣ."
43005018	Ămoos a-wen ămăra ăsaru wa făl tattărăn imizărăn n-kăl-Ălyăhud iji n-iman-net ed ĕnnăn, wăr-issĕmɣăr ašăl wa n-ĕssĕbĕt-i n-tăsonfat, ăsisăgdăh daɣ iman-net d-Măssinăɣ ed, innă Abba-net a ămoos.
43005019	Inn'-asăn Ɣisa daɣ: "Ălleɣeɣ-awăn s-tidĕt tădduuttet a-s, wăr t-illa a ixaddăm Rure-s n-Măssinăɣ ar a-wa s-inhăy Abba-net ixdam-t, a-wa ămešăl Abba iket-net, ad-t-ămašăl Rure-s ĕnta-dăɣ
43005020	făl-a-s, Abba ikna tărha n-Rure-s, isakn'-e daɣ a-wa itamašal iket-net, ad-t-isĕkĕn daɣ ijităn ojărnen wi-dăɣ tĕmɣăre, ĕknĕn iɣăfawăn-năwăn uɣĕn.
43005021	Făl-a-s, ĕmmĕk wa s-dd-isănkar Abba inĕmmuttan i-ad-tăn-isudăr, ĕmmĕk-wen-dăɣ daɣ a-s ihakk Rure-s tămudre ere wa s-tăt-irha.
43005022	Wăr-išĕrrăɣ Abba ăwadĕm wăl' iyyăn măšan, ija ăššăreɣa n-hărăt iket-net jer-ifassăn n-Rure-s
43005023	dăɣ-tĕssĕba n-ad-t-sĕmɣărăn ăddinăt iket-năsăn s-ĕmmĕk wa s-ăssimɣărăn Abba-net. Ere wărăn issĕmɣăr Rure-s n-Măssinăɣ, wăr mad-isĕmɣăr Abba-i t-dd-ăšmašălăn.
43005024	Ălleɣeɣ-awăn s-tidĕt tădduuttet a-s ere ăsjădăn i-măjrăd-in, omăn s-wa hi-dd-ăšmašălăn, ijraw tămudre ta tăɣlălăt, wăr-e inhĕy ăššăreɣa, ănn-ak, ad-dd-ihlĕbbĕt dăɣ-ifassăn n-tamăttant, ijjĕš tămudre ta tăɣlălăt.
43005025	Ălleɣeɣ-ăwăn s-tidĕt tădduuttet a-s imal-dd ăssaɣăt s-ĕnta-da-dăɣ nĕha dăɣ-mad-ĕslĕn inĕmmuttan i-emăsli n-Rure-s n-Măssinăɣ. Wi has-maden-isĕll, ad-ĕddărăn
43005026	făl-a-s, ĕmmĕk-wa-dăɣ s-tămudre, ifassăn n-Abba a tĕha, ĕmmĕk-wen-dăɣ daɣ a-s ikfa Rure-s tădabit n-ad-isudăr ăddinăt.
43005027	Ǝnta a ikfă tădabit n-ăššăreɣa-năsăn ed ĕnta iman-net a-s Ăgg-ăgg-adĕm.
43005028	Ɣas, wăr tăqqănnet iɣăfawăn-năwăn făl-a-s, imal-dd ăssaɣăt dăɣ-mad-ĕslĕn inĕmmuttan iket-năsăn i-emăsli n-Ăgg-ăgg-adĕm.
43005029	Ašăl-en dd-nakkăr tamĕtte jer-inĕmmuttan, ăddinăt wi ămešălnen sărho, ad-dd-ĕnkărăn i-tămudre ta tăɣlălăt, wi s-tăllăbăst ɣas a ămešălăn, ad-dd-ĕnkărăn i-ăššăreɣa."
43005030	"Năkk, wăr t-illa făw a tajjăɣ d-iman-nin ɣas, tĕnna n-Măssinăɣ ɣas a-s šarrăɣăɣ, ăššăreɣa-nin daɣ hărkuk oɣad ed, wădden erhet wa n-iman-in a-s tattărăɣ iji-net, wăr tĕttărăɣ ar iji n-erhet n-Wa hi-dd-ăšmašălăn.
43005031	Afăl ăqqălăɣ tajuhe i-iman-in, wăr mad-tĕnfĕw tajuhe-nin hărăt.
43005032	Ere săl năkk a făll-i itajăyhen, ĕssanăɣ daɣ a-s tajuhe-net făll-i ĕnta, wăr tăt-iha ăššăk.
43005033	Wădden a-s tăšmašălăm ăddinăt s-Exya, ăjjĕyha făll-i.
43005034	Ǝlmĕdăt a-s năkk, wăr t-illa ăgg-adĕm dăɣ-tattărăɣ tajuhe măšan, a-wa hawăn-ĕnneɣ, ĕnnĕɣ-awăn-t dăɣ-derhan n-ad-tăɣlĕsăm.
43005035	Exya, a-s dd-osă, ămoos tefătelt tărɣat, tămilăwlăw măšan, wăr tĕtterăm ar tedăwit n-ăssaɣăt ĕnḍărrăn dăɣ-ănnur-net.
43005036	Năkk, leɣ tajuhe tojărăt ta făll-i ijă Exya făl-a-s, ijităn wi s-hi-ikfa Abba tădabit-năsăn, ĕntăneḍ-en-dăɣ a ăsidăttătnen s-ĕnta a hi-dd-ăšmašălăn.
43005037	Abba daɣ-i hi-dd-ăšmašălăn, ăsidăttăt a-wa ĕnneɣ măšan, wăr kăla tĕslăm i-emăsli-net, wăr kăla t-tĕnhăyăm daɣ,
43005038	tănimăšrăyăm daɣ i-măjrăd-net ed, wăr tomenăm s-ere wa dd-ăšmašăl.
43005039	Ǝlkĕttabăn n-Măssinăɣ di-dăɣ safăykem, tammăɣăm dăɣ-săn i-tămudre ta tăɣlălăt, a tajăyhanen făll-i
43005040	măšan, hakd a-wen-dăɣ, tunjayăm s-ad-hi-dd-tĕkkĕm năkk, i-ad-tĕjrĕwăm tămudre ta tăɣlălăt.
43005041	Tĕmmal-in wădden dăgg-adĕm a dd-tĕfal
43005042	măšan, ĕzzayăɣ-kăwăn, ĕssanăɣ a-s wăr tĕha tărha n-Măssinăɣ ulhawăn-năwăn.
43005043	Năkk-i dd-osăn făll-isĕm n-Abba-nin, tĕnkarăm-ahi măšan, afăl kăwăn-dd-osa ere iglan dăɣ-ălhimmăt n-iman-net, šik a-s mad-t-tăqbĕlăm.
43005044	Ǝndek ĕmmĕk wa s-mad-tamĕnăm kăwăneḍ-i wăren ĕtĕmmăɣ ar i-tĕmmal jer-iman-năwăn, a-s ija a-wen, wăr tĕmmeɣăm i-tĕmmal ta dd-fălăt Măssinăɣ-i n-iyyăn.
43005045	Wăr teɣalăt năkk a kăwăn-e-isĕḍlĕmăn dat-Abba, ănnăbi Mosa-i s-tĕnnăm ĕnta a dăɣ-jarăm ăṭṭăma, a kăwăn-e-isĕḍlĕmăn
43005046	făl-a-s, ĕnnar tĕflasăm ănnăbi Mosa, tamĕnăm săr-i ed, isălan-nin, iktab-tăn.
43005047	Ɣas, šămad wăr tĕflesăm a-wa iktăb, ĕndek ĕmmĕk wa s-mad-tĕflĕsăm a-wa hawăn-janneɣ?"
43006001	Ijlăy Ɣisa ḍarăt-a-wen s-asălim n-ejănš wa iyyăḍăn n-Galila s-itawănna wa n-Tibăryad.
43006002	Ǝlkămăn-as-dd ăddinăt ăjjootnen hannăynen ijităn n-Măssinăɣ wi s-izizuy imarhinăn.
43006003	Iwwăn taḍaɣt ĕnta d-inĕṭṭulab-net, ăqqima fălla-s.
43006004	Ăzzăman-en, ohaẓ-dd ămudd n-kăl-Ălyăhud wa s-itawănna Faṣka.
43006005	Iḍkăl Ɣisa akăyad-net, inhăy tamĕtte ta tăjjet t-dd-tĕkkăt ɣas, inna i-Fĕlibb: "Ǝndek diha d-mad-nĕžănš tijĕlwen ăššikšănen tamĕtte-ta-dăɣ?"
43006006	Irrum ɣas a t-itajj ed issan ɣur-iman-net a-wa mad-ăj.
43006007	Ăwwežăb-as Fĕlibb, inn'-as: "Kud-nĕžžĕnša tijĕlwen n-sănatăt timaḍ n-ărriyal n-aẓrĕf-dăɣ, wăr mad-igdăh a-wen i-tamĕtte jat ĕjut-wa-dăɣ kud-dăɣ s-afărs-afărs."
43006008	Iggăd-dd iyyăn dăɣ-inĕṭṭulab wa s-isĕm-net Idris n-ă/n/na-s n-Simyon Bĕṭrus, inn'-as:
43006009	"Ill'-e alyaḍ diha ilan sĕmmosăt tijĕlwen n-tărruza d-ĕssin imănan măšan, a-wen ma ikna dăɣ-tamĕtte jat ĕjut-wa-dăɣ?"
43006010	Inn'-asăn Ɣisa: "Săqqĕymăt tamĕtte." Eddăg-en, ăssiidwăl teyĕšše, tăqqima fălla-s tamĕtte iha a iwwăḍăn sĕmmos afḍăn n-ăhalĕs.
43006011	Iḍkăl Ɣisa tijĕlwen ti n-sĕmmosăt, ămmoy i-Măssinăɣ tĕzzar, ăẓun-tănăt i-tamĕtte. Ija a-wen-dăɣ daɣ i-imănan wi n-ĕssin, tĕkša tamĕtte har tăssakăy.
43006012	Ălwăqq wa d-ĕkšăn, ĕyyĕwănăn, innă Ɣisa i-inĕṭṭulab-net: "Sădwăt-dd ifărsăn wi ăjolăšnen i-ad-wăr-ibăxxĕs ĕttăɣam."
43006013	Ăsdăwăn-dd a-wa dd-ĕjlăšăn ăddinăt, osăn-t iḍnăy măraw deketăn d-ĕssin n-tijĕlwen.
43006014	Ǝnhăyăn ăddinăt iji n-Măssinăɣ wa s-iket t-ija Ɣisa ɣas, ĕnnăn: "Ădduuttăt a-s ĕnta-da-dăɣ ănnăbi wa ilăn s-a dd-ass ăddunya."
43006015	Ilmăd Ɣisa a-s ărhan ad-t-sĕmmĕnukĕlăn s-ăššil ɣas, ifăl-tăn, olăs aggan n-taḍaɣt ĕnta ɣas.
43006016	Ijă ehăḍ ɣas, ătrarăn-dd inĕṭṭulab-net ejănš,
43006017	ĕjjăšăn turăft n-aman, ad-jallăyăn ejănš s-efăyy wa n-aɣrĕm wa n-Qăfărnaxum. A-s ităjj a-wen-dăɣ, janăt tihay, wăr tăn-dd-ăwweḍ daɣ Ɣisa hărwa.
43006018	Inkăr-dd fălla-săn aḍu ăṣṣoohen, ănmăntaš ejănš.
43006019	Ăɣyămmen turăft n-aman-năsăn har ujĕjăn asălim n-ejănš s-a iwwăḍăn sĕmmos meɣ săḍis kelumetărăn tĕzzar, ĕnhăyăn-t, ikk'-en-dd, irjaš făll-aman.
43006020	Ărmăɣăn măšan, inn'-asăn: "Năkk a-wa, wăr tărmeɣăm."
43006021	Diha-dăɣ d-ĕttărăn ad-dd-ijjĕš turăft fălla-săn ad-tăsjăn, tĕḍăs ăkall wa ĕkkăn.
43006022	Ăffăw ɣas, ĕjrăhăn-in ăddinăt-wi wărnen asălim n-ejănš wa dd-fălăn a-s turăft n-aman tiyyăt ɣas a-s kăla tăsjăn dihen măšan, wăr dăɣ-s igla Ɣisa, inĕṭṭulab a dăɣ-s ĕglănen, ăkunăn.
43006023	Osănăt-dd daɣ turfen n-aman tiyyăḍ dd-falnen Tibăryad, ĕkkanăt-dd edăgg-wĕnnin dăɣ-ĕkšăn ăddinăt tijĕlwen ḍarăt tămayit ta ija Ɣisa i-Emăli.
43006024	Tĕjrăh-in tamĕtte a-s Ɣisa hakd inĕṭṭulab-net ăbas t-ĕllan dihen ɣas, ĕjjăšăn turfen n-aman ti s-iket dd-osănăt, ĕkkăn Qăfărnaxum, ĕmmaɣăn-as.
43006025	Ǝjrăwăn-t făll-asălim n-ejănš wa iyyăḍăn ɣas, ĕnnăn-as: "Ălɣalim, ĕmme dd-tosed diha?"
43006026	Inn'-asăn Ɣisa: "Ălleɣeɣ-awăn s-tidĕt tădduuttet a-s wădden ijităn n-Măssinăɣ wi tĕnhăyăm a făl hi-tammăɣăm, ănn-ak, tammăɣăm-ahi dăɣ-tĕssĕba n-tijĕlwen ti-dăɣ tĕyyĕwănăm.
43006027	Wăr tăxdemăm i-išĕkša-i s-ilkam ad-tăn-iba, ănn-ak, ăxdĕmăt i-išĕkša wi dd-tiirĕwnen săr-wăn tămudre ta tăɣlălăt-i kăwăn-mad-ăkf Ăgg-ăgg-adĕm, ed ĕnta-en-dăɣ a ăswăr Abba Măssinăɣ ešwăl-net."
43006028	Ǝnnăn-as: "Ǝndek ĕmmĕk wa s-mad-năxdĕm erhet n-Măssinăɣ?"
43006029	Inn'-asăn Ɣisa: "Erhet n-Măssinăɣ a t-ămoosăn ad-tĕflĕsăm wa dd-ăšmašăl."
43006030	Ǝnnăn-as: "Săkĕn-anăɣ iji n-Măssinăɣ wa hanăɣ-kăy-madăn-isĕflĕs.
43006031	Abbatăn-nănăɣ a-s ĕzzaɣăn tenere, ĕkšăn tajĕlla ta hasăn-dd-ăsfăl Măssinăɣ išĕnnawăn făl-a-s, iktab a-s: 'Ikf'-en Măssinăɣ tajĕlla dd-falăt išĕnnawăn i-ad-tăt-ĕkšĕn.' "
43006032	Inn'-asăn Ɣisa: "Ălleɣeɣ-awăn s-tidĕt tădduuttet a-s wădden ănnăbi Mosa a kăwăn-ikfăn tajĕlla ta dd-fălăt išĕnnawăn, Abba-nin ĕnta, ad-kăwăn-ăkf tajĕlla ta n-tidĕt dd-fălăt išĕnnawăn
43006033	ed, tajĕlla ta ihăkk Măssinăɣ a tăt-ămoosăn ere wa dd-ifălăn išĕnnawăn, ĕnta a ihakkăn tămudre i-ăddinăt."
43006034	Ǝnnăn-as: "Ălɣalim, ten-dăɣ tajĕlla, ăkf'-anăɣ-tăt hărkuk."
43006035	Inn'-asăn Ɣisa: "Năkk a-s tajĕlla ta hakkăt tămudre, wa hi-dd-ikkăn, wăr-ilkem ad-ălluẓ, wa săr-i omănăn wăr-ilkem ad-ăffud.
43006036	Ăssiilmădăɣ-kăwăn a-s tĕnhăyăm-ahi măšan, tunjăyăm tomănăm.
43006037	Ɣas, ĕlmĕdăt a-s ăddinăt-wi hi-ikfa Abba-nin a hi-dd-asĕn iket-dăɣ-năsăn, wăr mad-ăkfăɣ daɣ ărori-nin i-ere hi-dd-ikkan
43006038	ed, wăr dd-felăɣ išĕnnawăn i-ad-ăjăɣ erhet-in, fălăɣ-tăn-dd i-ad-ăjăɣ erhet n-Wa hi-dd-ăšmašălăn.
43006039	Erhet daɣ n-Wa hi-dd-ăšmašălăn a t-ămoosăn, ad-wăr-ăsbătăɣ wăl' iyyăn dăɣ-ăddinăt-wi hi-ikfa, ănn-ak, a irha ad-tăn-dd-sĕnkărăɣ dăɣ-tamăttant ašăl wa ilkămăn
43006040	făl-a-s, erhet n-Abba-nin ĕnta da: e d t-illăm ere săr-i omanăn năkk-i n-Rure-s, ad-ijrĕw tămudre ta tăɣlălăt, sĕnkărăɣ-t-dd dăɣ-tamăttant ašăl wa ilkămăn."
43006041	Ad-simtĕktikăn kăl-Ălyăhud jer-iman-năsăn făl-a-s innin inn'-asăn: "Năkk a-s tajĕlla ta dd-fălăt išĕnnawăn",
43006042	tinmĕnnin: "Ak wa ĕnta, wădden Ɣisa wa-dăɣ n-ăgg Yusĕf, nĕzzay ti-s, nĕzzay ma-s? Ɣas, ma t-isawănnen išĕnnawăn a dd-ifal?"
43006043	Ăwwežăb-asăn, inn'-asăn: "Ăyyăt fălla-wăn takšiwen,
43006044	wăr t-illa ere ăddoben ad-hi-dd-ăkk ar s-ad-t-dd-intaš Abba-nin săr-i, ere daɣ wa săr-i omănăn, ad-t-dd-sĕnkărăɣ dăɣ-tamăttant ašăl wa ilkămăn.
43006045	Ajăn wădden ĕktabăn ănnăbităn a-s: 'Ilkam ad-umasăn dăgg-adĕm iket-năsăn inĕṭṭulab n-Măssinăɣ', ɣas, ere islăn i-tĕnna n-Abba, irḍa s-a-wa t-issăɣra, ad-hi-dd-ăkk.
43006046	Ălmăɣna n-a-wen a-s wăr t-illa ere inhayăn Abba kunta wădden ere wa dd-ašmašăl Măssinăɣ, ĕnta ɣas a inhayăn Abba.
43006047	Ălleɣeɣ-awăn s-tidĕt tădduuttet a-s ere wa săr-i omănăn, ijraw tămudre ta tăɣlălăt.
43006048	Năkk a-s tajĕlla ta hakkăt tămudre.
43006049	Abbatăn-năwăn a-s ĕzzaɣăn tenere, ĕkšăn mana, a-wen tajĕlla n-talĕmmiẓt ta hasăn-dd-ăsfăl Măssinăɣ išĕnnawăn, hakd a-wen-dăɣ, ămmun,
43006050	măšan, tajĕlla ta dd-tĕšrăyăt dd-fălăt išĕnnawăn, ere tăt-ikšăn, wăr-e ămmăt.
43006051	Năkk a-s tajĕlla ta n-tămudre dd-fălăt išĕnnawăn, ere ikšan tajĕlla-ten-dăɣ, ad-iddar hărkuk; taɣĕssa-nin a-s tajĕlla-ten-dăɣ mad-ăkfăɣ i-ad-tĕddăr ăddunya."
43006052	Inna Ɣisa a-wen ɣas, tĕnkăr tamɣĕnnant tăṣṣoohet jer-kăl-Ălyăhud, ad-tinmĕnnin: "Ǝndek ĕmmĕk wa s-mad-hanăɣ-ăkf taɣĕssa-net i-ad-tăt-năkš?"
43006053	Inn'-asăn Ɣisa: "Ălleɣeɣ-awăn s-tidĕt tădduuttet a-s afăl wăr tĕkšem taɣĕssa-nin năkk-i n-Ăgg-ăgg-adĕm, tĕswĕm daɣ ašni-nin, wăr mad-tĕddărăm.
43006054	Ere ikšăn taɣĕssa-nin, iswă ašni-nin, ijraw tămudre ta tăɣlălăt, sĕnkărăɣ-t-dd daɣ dăɣ-tamăttant ašăl wa ilkămăn
43006055	făl-a-s, taɣĕssa-nin a-s amĕnsi wa n-tidĕt, ašni-nin a-s tesăse ta n-tidĕt.
43006056	Ere ikšăn taɣĕssa-nin, iswă ašni-nin, nosăɣ năkk d-ĕnta, heeɣ-t, ih'-ahi.
43006057	Ǝmmĕk wa s-iddăr Abba-i hi-dd-ăšmašălăn, ĕmmĕk-wen-dăɣ a-s ĕddarăɣ năkk-dăɣ. Ɣas, ere ikšăn taɣĕssa-nin dăɣ, ad-has-umasăɣ ĕssĕbab n-tămudre tăɣlalăt.
43006058	Ǝnta-da-dăɣ tajĕlla ta dd-fălăt išĕnnawăn tĕẓlăyăt d-tajĕlla ta ĕkšăn abbatăn-năwăn uhĕn-dăɣ, ămmun. Ere wa ikšăn tajĕlla ta ămoosăɣ, ad-iddar hărkuk."
43006059	Ǝnta-da-dăɣ ălxuṭbăt wa ija Ɣisa dăɣ-ehăn n-ăddin wa n-kăl-Ălyăhud ihăn aɣrĕm wa n-Qăfărnaxum.
43006060	Ǝslăn inĕṭṭulab-net ăjjootnen i-ălxuṭbăt wa s-iket t-ijă ɣas, ănmănnăn jer-iman-năsăn: "Wa măjrăd, ojăr-anăɣ, mi ăddoben asjĕd-has?"
43006061	Ilmăd Ɣisa ɣur-iman-net a-wa simtĕktikăn, inn'-asăn: "Ajăn wa măjrăd, ikm'-iwăn?
43006062	Kud-tăjjĕyhăm i-Ăgg-ăgg-adĕm har iqqăl dăɣ-išĕnnawăn edăgg wa s-kăla t-iha s-tizarăt, ma mad-tĕnnĕm?
43006063	Unfas n-Măssinăɣ a ihakkăn tămudre, taɣĕssa mălayăɣna. Imĕjridăn wi hawăn-jeɣ, hen tămudre ed, Unfas Šăddijăn a dd-falăn
43006064	măšan, iyyăḍ dăɣ-wăn hi-ĕlkamnen, wăr săr-i omenăn." Inn'-asăn Ɣisa a-wen ed issan ašăl ăzzarăn ăddinăt wi has-ĕlkămnen a-s ija a-wen wăr săr-s omenăn, issan daɣ dăɣ-săn ere wa t-madăn-isĕssăɣdăr.
43006065	Ăssewăḍ Ɣisa făll-a-wen, innă: "Ǝnta-den-dăɣ a-wa făl hawăn-ĕnneɣ ihĕnnin a-s wăr t-illa ere hi-dd-madăn-ăkk ar s-ad-ijraw turhajăt n-a-wen ɣur-Abba."
43006066	Ɣur-ten-dăɣ, ĕqqălăn ḍara-s inalkimăn ăjjootnen, ăbas has-ĕlkamăn.
43006067	Innăḍ-dd Ɣisa ḍarăt-a-wen s-inĕṭṭulab-net wi n-măraw d-ĕssin, inn'-asăn: "Kăwăneḍ-i-š, ajăn wăr tărhem uɣĕl ḍar'-i?"
43006068	Inn'-as Simyon Bĕṭrus: "Ălɣalim, mi mad-năkk? Kăyy a iṭṭafăn imĕjridăn-wi hakkănen tămudre ta tăɣlălăt;
43006069	noman săr-k, nĕkkas daɣ ăššăk a-s kăyy a-s Wa Šăddijăn dd-ifălăn Măssinăɣ."
43006070	Inn'-asăn Ɣisa: "Kăwăneḍ-i n-măraw d-ĕssin, ajăn wădden năkk a kăwăn-ăsnăfrănăn? Hakd a-wen-dăɣ, iyyăn dăɣ-wăn, iblis."
43006071	Măjrăd-wen-dăɣ, ij'-e Ɣisa făll-Yăhudĕs Ăgg Simyon wa n-Isxaryut făl-a-s, ĕnta-i-dăɣ n-iyyăn dăɣ-inĕṭṭulab wi n-măraw d-ĕssin a t-madăn-isĕssăɣdăr.
43007001	Ăllil Ɣisa ḍarăt-a-wen teje ta n-Galila făl-a-s, wăr irha ad-ilal ta n-Ălyăhudĕyăt ed, ăɣtafăn-as dăɣ-s imizărăn n-kăl-Ălyăhud i-ad-t-ănɣĕn kĕrĕf.
43007002	Ăzzăman-en, ohaẓ ămudd n-kăl-Ălyăhud wa s-e-d dd-ija ad-ĕzzăɣăn daw-ihĕktan.
43007003	Ǝggădăn-dd ayĕtma-s n-Ɣisa, ĕnnăn-as: "Ăkk Ălyăhudĕyăt i-ad-ĕnhĕyăn inĕṭṭulab-năk wi t-ĕllanen dihen ijităn-năk ĕntăneḍ-dăɣ,
43007004	ed ere irhan ad-săr-s ĕlmĕdăn ăddinăt, wăr-ixĕddĕm dăɣ-ufăr, ɣas, kunta tajjăd timašalen ogdăhnen d-a-wa-dăɣ asuksăḍ, ăj'-enăt dat-ăddunya iket-net."
43007005	Ǝnnăn-as ayĕtma-s a-wen ed wăr săr-s omenăn ĕntăneḍ-dăɣ.
43007006	Inn'-asăn Ɣisa: "Ălwăqq-in wăr-ija hărwa măšan, wa-năwăn ija hărkuk,
43007007	kăwăneḍ wăr tĕla ăddunya ăddălil făl kăwăn-tĕkšăr măšan, năkk tĕkšar-ahi ed, tajăyheɣ făll-ijităn-net wi lăbasnen.
43007008	Ăglăt ɣas kăwăneḍ, ăkkăt ămudd, năkk wăr t-ĕkkeɣ ed ăssaɣăt-in, wăr-iwweḍ."
43007009	Inn'-asăn Ɣisa a-wen ɣas, ăqqima dăɣ-Galila-en-dăɣ.
43007010	Ǝkkăn ayĕtma-s ămudd ɣas, ikk'-e ĕnta-dăɣ ḍarăt-a-wen, măšan, dăɣ-ufăr i-ad-wăr săr-s ilmed ăwadĕm.
43007011	Ij' ašăl wa n-ămudd ɣas, ad-has-tammăɣăn imizărăn n-kăl-Ălyăhud, sastanăn d-diha d-t-illa.
43007012	Tĕnkăr tamɣĕnnant dăɣ-tamĕtte dăɣ-isălan-net, ijanna aɣil iyyăn: "Ăwadĕm olaɣăn a ămoos", ijanna aɣil wa iyyăḍăn: "A făw, a-di, išinmĕšrĕy tamĕtte";
43007013	măšan, hakd a-wen-dăɣ, wăr t-illa ere iḍakkălăn emăsli-net i-ad-amĕl Ɣisa făl tuksĕḍa n-imizărăn n-kăl-Ălyăhud.
43007014	Ăẓunăn išilan n-ămudd ɣas, ikka Ɣisa ehăn n-ămudd wa măqqărăn, ad-dăɣ-s isaɣra.
43007015	Ăkunăn kăl-Ălyăhud dăɣ-ălxikmatăn wi tăn-isasla har jannen: "Wa ălžahil, ĕnde d-dd-iɣra, mi t-issĕlmădăn ăttăfăssir n-ĕlkĕttabăn?"
43007016	Ăwwežăb-asăn, inn'-asăn: "A-wa săɣreɣ, wădden a dd-izjarăn erhet-in, erhet n-Măssinăɣ-i hi-dd-ăšmašălăn a dd-ifal.
43007017	Ɣas, ere irhăn ad-ămašăl erhet n-Măssinăɣ, ad-ilmĕd kunta asĕssăɣăr wa tajjăɣ Măssinăɣ a dd-ifal meɣ-i dd-ĕkneɣ ɣur-iman-in.
43007018	Ere itamăjradăn făll-iman-net, aḍkul n-iman-net ɣas a itattăr măšan, ere itattărăn tĕmmal n-wa t-dd-ăšmašălăn, tidĕt a ijanna, wăr t-iha a ifraɣăn.
43007019	Ajăn wădden ănnăbi Mosa a kăwăn-ikfăn Ăṭṭăwrăt? Adiš mafăl wăr tĕmišilăm a-wa hawăn dăɣ-s inna? Ma hawăn-ăɣšădăɣ a-s tattărăm tenăɣe-nin?"
43007020	Ǝnnăn-as: "Tidĕt-dăɣ a-s ih'-ik alšin, mi itattărăn tenăɣe-năk?"
43007021	Inn'-asăn Ɣisa: "Jeɣ data-wăn iji iyyăn ɣas, tăkunăm dăɣ-s,
43007022	amili, nĕssan a-s wădden ănnăbi Mosa a făll-dd-ăzzubbăt s-tizarăt, imɣarăn wi has-ăzzarnen a făll-dd-ăzzubbăt măšan, omăr-kăwăn săr-s ɣas, ad-samalayăm aratăn wăla dăɣ-ašăl n-ĕssĕbĕt-i n-tăsonfat.
43007023	Ɣas, šămad wăr kăwăn-ăšnămăšrăy d-Ăṭṭăwrăt asĕmmili n-ara dăɣ-ašăl n-ĕssĕbĕt-i n-tăsonfat, adiš, mafăl kăwăn făll-i ih' ălhăm făl-a-s innin ăzozăyăɣ ăwadĕm imdan dăɣ-ašăl n-ĕssĕbĕt?
43007024	He kăwăneḍ! Wăr tĕḍkeḍăm ăwadĕm s-a-wa s-tordăm, hannăyăm fălla-s, ĕḍkĕḍăt-t s-a-wa ămoosăn tidĕt."
43007025	Innă Ɣisa a-wen ɣas, ad-jannen iyyăḍ dăɣ-kăl-Yărussălam: "Ajăn wădden ĕnta-i-dăɣ a-s tattărăn tenăɣe-net?
43007026	Ǝnhĕywăt-t, ădiwănnăt dăr-săn s-ĕmmĕk wa s-irha uhĕn wăr t-illa a has-ɣaššădăn. Tordam a-s wădden asĕdĕttu a jăn imizărăn-nănăɣ a-s ĕnta-i-dăɣ a-s Ălmasex?
43007027	Ălwăxla a-s ĕnta-i, nĕssan siha s-dd-iha, a-s ija a-wen Ălmasex, wăr t-illa ere issanăn siha s-mad-dd-ihiy."
43007028	Iḍkăl Ɣisa emăsli-net, hărwa isaɣra dăɣ-ehăn n-ămudd wa măqqărăn, innă: "Wădden tĕzzayăm-ahi, tĕssanăm daɣ siha s-dd-heɣ măšan, hakd a-wen-dăɣ, ĕlmĕdăt a-s wăr dd-ăšmašălăɣ iman-in, ere wa hi-dd-ăšmašălăn, wăr t-tĕzzeyăm măšan, ădduuttăt;
43007029	năkk-i t-dd-ifălăn, ĕzzayăɣ-t ed ĕnta a hi-dd-ăšmašălăn."
43007030	Ǝttărăn arămas-net măšan, wăr t-illa ere t-iḍasăn ed ălwăqq-net, wăr dd-iwweḍ hărwa.
43007031	Omănăn ăddinăt ăjjootnen hanen ălžămaɣăt-en-dăɣ s-Ɣisa ɣas, ad-tinmĕnnin jer-iman-năsăn: "Ak tordam a-s Ălmasex făw kud-dd-osa-dăɣ, ajăn ad-ăj ijităn n-Măssinăɣ ojărnen wi ij' ăhalĕs-i-dăɣ!"
43007032	Ǝslăn kăl-faris i-aḍkul wa tĕja tamĕtte Ɣisa dăɣ-ătuktek ɣas, ĕssĕglăn imizărăn n-kăl-tikutawen d-kăl-faris ălgomităn n-ehăn n-ămudd wa măqqărăn i-ad-dd-ărmĕsăn Ɣisa.
43007033	Inn'-asăn Ɣisa: "Ǝlleɣ jere-wăn ălwăqq ĕnḍărrăn, ḍarăt-a-wen, ad-ăqqĕlăɣ ere wa hi-dd-Ăšmašălăn.
43007034	Ilkam dăɣ-wăn ad-hi-tĕmmăɣăm măšan, wăr mad-hi-tĕjrĕwăm ed siha s-ĕkkeɣ, wăr tăddobem aggaḍ-net."
43007035	Ănmănnăn imizărăn n-kăl-Ălyăhud jer-iman-năsăn: "Ǝndek ɣas edăgg wa mad-ăkk dăɣ-t wăr mad-nĕjrĕw? Tordam a-s irha ad-ăkk kăl-Ălyăhud wi ĕmmăhăšnen jer-kăl-Ălyunan meɣ tordam a-s kăl-Ălyunan-en-dăɣ a mad-ăkk i-ad-tăn-isăɣăr ămăra?
43007036	Meɣ ma tordam ĕndek ălmăɣna n-a-wa s-innă: 'Ad-hi-tĕmmăɣăm măšan, wăr hi-mad-tĕjrĕwăm' d-a-wa s-innă daɣ: 'Siha s-ĕkkeɣ, wăr tăddobem aggaḍ-net?' "
43007037	Ašăl wa išrăyăn măqqărăn d-imiddĕw ămudd, ibdăd Ɣisa dat-ălžămaɣăt, iḍkăl emăsli-net, innă: "Ere ăffudăn-dăɣ, aset-ahi-dd, ăswet.
43007038	Ere săr-i omănăn, ad-ĕnjĕyăn ijĕrwan n-aman ĕddarnen dăɣ-ulh-net s-ĕmmĕk wa s-tăn-innă ĕlkĕttab n-Măssinăɣ."
43007039	Innă Ɣisa a-wen, dăɣ-isălan n-Unfas n-Măssinăɣ wa mad-ĕjrĕwăn wi maden-amĕn săr-s ed a-s ităjj a-wen-dăɣ, wăr dd-ăzzubbăt Unfas Šaddijăn ed Ɣisa wăr-ijješ ălxurmăt-net hărwa.
43007040	Tĕslă tamĕtte ta tăsijădăt i-a-wa innă ɣas, inn' aɣil-net iyyăn: "Ădduuttăt a-s ănnăbi wa s-ătwănna ĕnta-da-dăɣ."
43007041	Inn' aɣil iyyăn daɣ: "Ălmasex lab ĕnta-da-dăɣ." Inn' aɣil wa iyyăḍăn: "Ajăn Ălmasex Galila a mad-dd-ifĕl?
43007042	Wădden inn'-anăɣ ĕlkĕttab n-Măssinăɣ a-s: 'Ălmasex ĕzzurĕyăt ta n-ămănokal Dawĕd d-tadăbayt-net Bătlehăm ta s-kăla dăɣ-s-izzăɣ a dd-mad-izjăr?' "
43007043	Tăẓun tamĕtte dăɣ-tĕssĕba n-Ɣisa,
43007044	ĕttărăn iyyăḍ dăɣ-săn ad-t-ărmĕsăn măšan, ikkă jere-săn, wăr t-illa ere t-iḍasăn.
43007045	Ǝqqălăn-dd ălgomităn n-ehăn n-ămudd wa măqqărăn, ĕnnăn-asăn imizărăn n-kăl-tikutawen d-kăl-faris: "Mafăl wăr t-dd-tĕlweyăm?"
43007046	Ǝnnăn-asăn ălgomităn: "Năkkăneḍ a nĕwa-dăɣ, wăr kăla nĕslă i-ăwadĕm ijan măjrăd irẓan wa ija ăhalĕs-i-dăɣ."
43007047	Ǝnnăn-asăn kăl-faris: "Adiš kăwăneḍ-dăɣ, ăšnămăšrăy-kăwăn?
43007048	Meɣ ajăn hannăyăm dăɣ-năɣ ămizăr meɣ ere tĕla taggayt ta n-kăl-faris săr-s omanăn?
43007049	Ajăn wăr hĕnnĕyăm a-s wăr săr-s omen ar ăddinăt wi n-ălžuhal wăren ĕssen a ihăn Ăṭṭăwrăt."
43007050	Iggăd-dd Nikodem wa n-u-faris s-kăla dd-ădwănnăt i-Ɣisa s-ehăḍ, inn'-asăn:
43007051	"Ajăn ăššăreɣa-nănăɣ isaḍlam ăwadĕm dat-ad-has-ĕslĕn ăddinăt, itwĕlmĕd a-wa iɣšăd?"
43007052	Ǝnnăn-as: "Ajăn kăyy-dăɣ Galila a kăy-tĕlăt? Sĕffĕyk ɣas ĕlkĕttabăn n-Măssinăɣ, tĕmmaẓ tĕkkăsăd-dd dăɣ-săn ănnăbi dd-ifalăn Galila." ((
43007053	Ḍarăt măjrăd-wen-dăɣ, hak ăwadĕm ikk' ehăn-net.
43008001	Odwa Ɣisa ĕnta ehăḍ-wen taḍaɣt ta n-ihĕškan wi n-ĕzzăytun.
43008002	Ăffăw ɣas, olăs-dd uɣĕl n-ehăn n-ămudd wa măqqărăn, tăddew-dd săr-s daɣ tamĕtte iket-net, ăqqima, ad-tăt-isaɣra.
43008003	Ǝwwăyăn-dd ălɣulam n-Ăṭṭăwrăt d-kăl-faris tamăḍt tăttirmăsăt dăɣ-ĕzzĕna, ĕssĕbdădăn-tăt dăɣ-ammas n-ălžămaɣăt tĕzzar,
43008004	ĕnnăn i-Ɣisa: "Ălɣalim, ta-dăɣ tamăḍt, a-s tăt-dd-năɣdăr, izinnĕw-tăt ăhalĕs iyyăn.
43008005	Dăɣ-isălan n-tiḍeḍen-ti maden-ăttărmăs dăɣ-ĕzzĕna, inn'-anăɣ ănnăbi Mosa dăɣ-Ăṭṭăwrăt a-s ad-tănăt-năkf sămmăjori n-tihun. Ămăra, năssistăn-kăy, ma tĕnned kăyy dăɣ-isălan-win-dăɣ?"
43008006	Otasăn ălɣulam n-Ăṭṭăwrăt d-kăl-faris asĕstan-net, wăr tĕmmăɣăn ɣas ar i-ăsaru făl t-ĕssĕḍlămăn. Ǝnnăn-as a-wen ɣas, ăddunkăt Ɣisa ad-ikattăb făll-ăkall s-assĕkăḍ-net.
43008007	Ăxwălăn-t s-asĕstan ɣas, iḍkăl-dd săr-săn asăwaḍ-net, inn'-asăn: "Ijăret-tăt dăɣ-wăn wa s-kăla wăr-ofa abăkkaḍ s-tăhunt ta tăzzarăt."
43008008	Ăddunkăt daɣ ḍarăt-a-wen, ad-ikattăb făll-ăkall.
43008009	Ǝslăn ălɣulam n-Ăṭṭăwrăt d-kăl-faris i-a-wa hasăn-inna ɣas, ĕglăn s-iyyăn-iyyăn, ɣur-wi wăššarnen har wi măḍroynen. Wăr dd-ăqqima dăɣ-edăgg-ĕnnin-dăɣ ar Ɣisa, tĕbdad data-s tamăḍt, dăɣ-ammas n-edăgg wa s-kăla dăɣ-s ibdăd ălžămaɣăt.
43008010	Ibdăd-dd săr-s Ɣisa, inn'-as: "Tamăḍt! Ma jăn ăddinăt wi s-kăla kăm-ĕṭṭăfăn? Ajăn ăbas kăm-ăsiwăr ăwadĕm wăl' iyyăn uḍlem?"
43008011	Tĕnn'-as: "Ăbo, Ălɣalim, ăbas t-illa ăwadĕm wăl' iyyăn." Inn'-as Ɣisa daɣ: "Wăr kăm-ĕssĕḍlămăɣ năkk-dăɣ, ămăra, ĕglĕw măšan, wăr tolesăd iji n-abăkkaḍ."))
43008012	Innă Ɣisa ḍarăt-a-wen i-tamĕtte: "Năkk a-s ănnur n-ăddunya, ere-wa hi-ilkămăn wăr mad-irjĕš dăɣ-tihay, ănn-ak, ad-ijrĕw ănnur wa ihăkkăn tămudre."
43008013	Ǝggădăn-dd kăl-faris, ĕnnăn-as: "Kăyy ya tajăyhed făll-iman-năk, a-wen-dăɣ daɣ a ăsdătten a-s tajuhe-năk, bahu."
43008014	Inn'-asăn Ɣisa: "Kud-tajăyheɣ făll-iman-in-dăɣ, năkk, tajuhe-nin, tădduuttăt ed, ĕssanăɣ siha s-dd-heɣ, ĕssanăɣ daɣ siha s-hălăɣ măšan kăwăneḍ, wăr tĕssenăm siha s-dd-heɣ, wăla siha s-ĕkkeɣ.
43008015	Kăwăneḍ, tayĕtte ta n-dăgg-adĕm a-s šarrăɣăm ăddinăt, năkk wăr t-illa ere šarrăɣăɣ,
43008016	ḍarăt-a-wen daɣ, năkk, kud-ĕšrăɣăɣ ăwadĕm-dăɣ, a-s mad-tasĕm ăššăreɣa-nin, i n-tidĕt făl-a-s, wăr t-jeɣ d-iman-in ɣas, oharăɣ-t d-Abba-nin i hi-dd-ăšmašălăn.
43008017	Wădden iktab dăɣ-alămăr-năwăn a-s tĕgdăh tajuhe n-ĕssin ăddinăt i-asĕtbat n-hărăt.
43008018	Ăywa, năkk leɣ sănatăt tijuhawen, ămoosăɣ tajuhe făll-iman-in, ăjjĕyh'-ahi daɣ Abba-i hi-dd-ăšmašălăn."
43008019	Innă Ɣisa a-wen ɣas, ĕnnăn-as kăl-faris: "Abba-năk-i-š, ĕndek diha t-illa?" Inn'-asăn Ɣisa: "Wăr hi-tĕzzeyăm năkk wăla Abba-nin ed, ĕnnăr hi-tĕzzayăm, tĕzzĕyăm daɣ Abba-nin."
43008020	A-s ijă Ɣisa măjrăd-wa-dăɣ, isaɣra dăɣ-ehăn n-ămudd wa măqqărăn, edes i-ĕssĕndoqq wa dăɣ-inass aẓrĕf d-orăɣ wa tĕkkatăn ăddinăt i-ehăn n-ămudd wa măqqărăn măšan, wăr t-illa ere t-irmasăn ed, ălwăqq-net wăr dd-iwweḍ hărwa.
43008021	Inn'-asăn Ɣisa daɣ: "Tĕlkam dăɣ-i tekle, tekle daɣ dăɣ-mad-hi-tĕmmăɣăm măšan, ad-tămmătăm dăɣ-abăkkaḍ-năwăn ed, edăgg wa ĕkkeɣ, wăr tăddobem aggaḍ-net."
43008022	Ǝslăn kăl-Ălyăhud i-a-wen ɣas, ănmănnăn jer-iman-năsăn: "Tordam a-s wădden a-s ăbok ad-ănɣ iman-net a-s ijăn: 'Edăgg wa ĕkkeɣ, wăr tăddobem aggaḍ-net.' "
43008023	Inn'-asăn Ɣisa: "Kăwăneḍ ăddunya-i-dăɣ a kăwăn-lăt, năkk išĕnnawăn a hi-lănen, kăwăneḍ, tĕl'-iwăn ăddunya-ta-dăɣ, a-s ija a-wen năkk, wăr hi-tĕla.
43008024	A-wen-dăɣ daɣ a făl hawăn-ĕnneɣ a-s ad-tămmătăm dăɣ-ibăkkaḍăn-năwăn ed, ijmăḍ-t ăššăk a-s afăl wăr tomenăm a-s 'Năkk a iɣlalăn', ad-tămmătăm dăɣ-ibăkkaḍăn-năwăn."
43008025	Ǝnnăn-as: "Kăyy-š, mi tămoosăd?" Inn'-asăn Ɣisa: "Ămoosăɣ a-di-dăɣ s-ăru d-hawăn-ĕnneɣ: 'Năkk ăɣlalăɣ'.
43008026	Leɣ a ăjjeen fălla-wăn ĕnneɣ, ill'-e daɣ uḍlem ăjjeen kăwăn-ăswărăɣ măšan, Wa hi-dd-ăšmašălăn, ădduuttăt, wăr jĕnneɣ daɣ i-ăddunya ar a-wa s-has-ĕsleɣ har tăn-innă."
43008027	Inn'-asăn Ɣisa a-wen-dăɣ măšan, wăr ĕfhemăn s-isălan n-Abba-net a hasăn-itajj.
43008028	Inn'-asăn daɣ ălwăqq-wen: "Afăl dd-osa ašăl wa d-tĕnhăyăm Ăgg-ăgg-adĕm ămmiiḍkăl s-išĕnnawăn dăɣ-ammas-năwăn, dihen, ad-tĕlmĕdăm a-s: 'Năkk a iɣlalăn', tĕlmĕdăm daɣ a-s wăr t-illa a tajjăɣ d-iman-nin, wăr jĕnneɣ ɣas ar a-wa hi-issăɣra Abba.
43008029	Ǝnta-i hi-dd-ăšmašălăn, idhal-ahi, wăr hi-oyya d-iman-in ɣas ed, ĕnta ɣas a-s tamašalăɣ erhet-net hărkuk."
43008030	Orăw-dd măjrăd-wen-dăɣ ija Ɣisa, immun s-ăddinăt ăjjootnen.
43008031	Inna Ɣisa ḍarăt-a-wen i-kăl-Ălyăhud wi săr-s omănnen: "Afăl tĕkfăm iman-năwăn i-măjrăd-in, ad-tumasăm inĕṭṭulab ĕtbatnen,
43008032	tĕzzĕyăm tidĕt, sĕddărfĕt-kăwăn."
43008033	Ǝnnăn-as: "Năkkăneḍ-š wădden ĕzzurĕyăt n-ănnăbi Ibrahim a nămoos, wăr kăla hanăɣ-ikrăš ăwadĕm wăl' iyyăn ɣas, ĕnnăr ĕmmĕk wa s-jănned ad-năddărf?"
43008034	Inn'-asăn Ɣisa: "Ălleɣeɣ-awăn s-tidĕt tădduuttet a-s, e d t-illăm ăwadĕm itamašalăn abăkkaḍ, ăkkilăt-as.
43008035	Tĕssanăm a-s akli, wăr-itĕzzăɣ dăɣ-ehăn n-măssi-s hărkuk măšan, Rure-s n-măssi-s n-ehăn ĕnta, ad-dăɣ-s izzaɣ hărkuk.
43008036	Afăl kăwăn-ăsdărfăt Rure-s n-măssi-s n-ehăn, ad-tĕjrĕwăm iman-năwăn.
43008037	Ǝssanăɣ a-s ĕzzurĕyăt n-ănnăbi Ibrahim a tămoosăm măšan, hakd a-wen-dăɣ, tattărăm tenăɣe-nin făl-a-s, wăr-ijrew măjrăd-in edăgg dăɣ-ulhawăn-năwăn.
43008038	Năkk, wăr hawăn-jĕnneɣ ar a-wa ĕnhăyăɣ ɣur-Abba-nin ɣas, kăwăneḍ daɣ, wăr tĕjjĕm ɣas ar a-wa s-tĕslăm ɣur-abba-năwăn."
43008039	Ăwwežăbăn-as, ĕnnăn-as: "Năkkăneḍ, ănnăbi Ibrahim a-s abba-nănăɣ." Inn'-asăn Ɣisa: "Ǝnnar ihăyawăn n-ănnăbi Ibrahim a tămoosăm, ikad-di, tămašălăm a-wa ămešăl
43008040	măšan ămăra, kăwăneḍ-da-dăɣ, tattărnen tenăɣe-nin făl-a-s innin ĕnneɣ-awăn tidĕt-ta s-ĕsleɣ ɣur-Măssinăɣ, tăkunt šund-ten, wăr tăt-ija Ibrahim.
43008041	A-wen-dăɣ a făl hawăn-janneɣ a-s kăwăneḍ, ijităn n-abba-năwăn ɣas, a tamašalăm." Ǝnnăn-as: "Năkkăneḍ ya, wădden ikẓewăn a nămoos, Abba iyyăn a nĕla, a t-ămoosăn: Măssinăɣ."
43008042	Inn'-asăn Ɣisa: "Ǝnnar ămoos Măssinăɣ Abba-năwăn, tărhĕm-ahi ed ĕnta a dd-ĕzjarăɣ, ĕnta daɣ a dd-fălăɣ, wăr dd-ĕgleɣ d-iman-in, ĕnta a hi-dd-ăšmašalăn.
43008043	Ajăn ma hawăn-igdalăn ad-tĕjrăhăm a-wa hawăn-janneɣ? Igdal-awăn-t a-wa-dăɣ s-tunjăyăm asjĕd i-măjrăd-in.
43008044	Iblis a-s abba-năwăn, ĕnta a-s tăqbalăm amišĕl n-derhanăn-net, ĕnta-i-s s-alăṣăl dăɣ-emăjj n-iman, wăr kăla ibdăd făll-tidĕt ed, tidĕt făw a wăr-issen. E-d immĕjrăd-dăɣ, bahu ɣas a ijanna ed a-wen-dăɣ a-s agna-net făl-a-s, ănăsbahu a ămoos, ĕnta daɣ a-s abba n-bahu.
43008045	Năkk wăr hi-tĕflesăm ed tidĕt a hawăn-janneɣ.
43008046	Ǝndek dăɣ-wăn ɣas wa ăddoben ad-ăjjăyh a-s kăla ămešălăɣ abăkkaḍ? Šămad tidĕt a hawăn-janneɣ, adiš mafăl wăr hi-fĕllĕsăm?
43008047	Ere wa ila Măssinăɣ, asjĕd a itajj i-a-wa innă Măssinăɣ măšan, kăwăneḍ, wăr tămoosăm aratăn n-Măssinăɣ, a-wen-dăɣ a făl wăr hi-sĕjidăm."
43008048	Ăwwežăbăn-as kăl-Ălyăhud, ĕnnăn-as: "A-wa tidĕt-dăɣ a-s nĕnna kăyy u-Sămari a tămoosăd, ih'-ik alšin."
43008049	Inn'-asăn Ɣisa: "Năkk lab, wăr h'-iha alšin, semɣar ɣas a jeɣ Abba-nin, a-s ija a-wen kăwăneḍ, tunjayăm s-asĕmɣar-in.
43008050	Năkk, wăr tĕttărăɣ ad-hi-sĕmɣărăn ăddinăt, ill'-e ere wa itattărăn ad-hi-sĕmɣărăm, ĕnta-en-daɣ a kăwăn-madăn-išrăɣ.
43008051	Ălleɣeɣ-awăn s-tidĕt tădduuttet a-s ere iṭṭafăn măjrăd-in, wăr dăɣ-s ilkem ad-inhay tamăttant."
43008052	Ǝnnăn-as kăl-Ălyăhud: "Ɣur-ta-dăɣ, ad-nĕlmăd s-tidĕt-dăɣ a-s ih'-ik alšin, ajăn wădden Ibrahim hakd ănnăbităn wi iyyăḍnen, tĕmmăr-tăn-in tamăttant, ɣas kăyy, ma kăy-ăsihălăn tĕnna n-a-s: 'Ere iṭṭafăn măjrăd-in, wăr dăɣ-s ilkem ad-inhay tamăttant.'
43008053	Adiš kăyy ija ɣur-k a-s tojărăd abba-nănăɣ Ibrahim d-ănnăbităn wi iyyăḍnen ămmutnen? Ajăn kăyy, ma s-tăɣelăd tămoosăd-t?"
43008054	Inn'-asăn Ɣisa: "Ǝnnar iman-in ɣas a timĕlaɣ, wăr-inĕffĕw a-wen hărăt, Abba-nin-i s-tĕnnăm Emăli-năwăn a ămoos, ĕnta a hi-itimĕlăn.
43008055	Abba-nin-en, ĕzzayăɣ-t măšan kăwăneḍ, wăr t-tĕzzeyăm. Afăl hawăn-ĕnneɣ wăr t-ĕzzeyăɣ, ad-umasăɣ ănăsbahu dăr-wăn olăhăn. Ădduuttăt a-s Abba-nin, ĕzzayăɣ-t, tamašalăɣ daɣ măjrăd-net.
43008056	Ănnăbi Ibrahim daɣ-i s-jannem abba-năwăn a ămoos, iddĕwăt dăɣ-derhan n-ahănay n-ašăl wa n-tiwit-in, inhăy-t ɣas, ija tedăwit tĕmdat."
43008057	Innă Ɣisa a-wen ɣas, ĕnnăn-as kăl-Ălyăhud: "Kăyy, wăr led wăla-dăɣ sĕmmosăt timĕrwen n-awătay, uhĕn-dăɣ, hălăd ad-tĕnnĕd, tĕnhayăd ănnăbi Ibrahim?"
43008058	Inn'-asăn Ɣisa: "Ălleɣeɣ-awăn s-tidĕt tădduuttet a-s dat-tiwit n-Ibrahim, ĕlleɣ-t ed 'Năkk ăɣlalăɣ.' "
43008059	Ǝḍkălăn ălwăqq-wen-dăɣ tihun i-ad-t-ĕjrĕn săr-snăt măšan, iffăr-asăn dăɣ-tamĕtte, izjăr ehăn n-ămudd wa măqqărăn.
43009001	Ašăl iyyăn, irjaš Ɣisa a-s inhăy ăhalĕs s-a-s dd-iwa-dăɣ dărɣal.
43009002	Ǝssĕstănăn-t inĕṭṭulab-net, ĕnnăn-as: "Ălɣalim, ak ăhalĕs-i-dăɣ s-ad-dd-iwa-dăɣ dărɣal, ĕnta a ămešălăn abăkkaḍ wa has-ămoosăn ĕssĕbab n-tăddărɣălt meɣ imărawăn-net?"
43009003	Ăwwežăb-asăn, inn'-asăn: "Wăr-ofa abăkkaḍ ĕnta wăla imărawăn-net, ănn-ak Măssinăɣ a irhan ad-ăj ălɣib-net ĕssĕbab s-issĕkna tărna-net.
43009004	Iwar-anăɣ ad-năxdĕm tărha n-Wa hi-dd-ăšmašălăn hărwa ij' ašăl făl-a-s, imal-dd ehăḍ s-wăr t-illa ere ăddoben ălxidmăt dăɣ-s.
43009005	A ĕkkeɣ heɣ ăddunya-ta-dăɣ, năkk a-s ănnur-net."
43009006	Innă Ɣisa a-wen ɣas, ăssotăf făll-ăkall, issĕbdăj tălaɣt s-tisutaf-net tĕzzar, isĕls'-et tiṭṭawen n-emĕdderɣĕl.
43009007	Inn'-as ḍarăt-a-wen: "Ǝglĕw, ărdĕb dăɣ-tăsahaɣt n-aman ta n-Silwi." (Silwi, ălmăɣna-net: ănămmašul.) Iglă, irdăb-dd, a-s dd-iqqăl, ihannăy.
43009008	Ǝnhăyăn-t ănhărajăn-net d-ăddinăt wi t-ĕzzăynen hărwa dărɣal ɣas, ănmănnăn: "Ka! Ajăn wădden a-wa emĕdderɣĕl wa itaɣăymen dăɣ-tăšarrit itattăr takute dăɣ-ăddinăt?"
43009009	Inn' aɣil-năsăn: "Ewă/l/la ĕnta." Inn' aɣil wa iyyăḍăn: "Aa făw! Wădden ĕnta, milhaw ɣas a jan." Iggăd-dd emĕdderɣĕl iman-net ălwăqq-wen, inn'-asăn: "A-wa năkk wĕdi-dăɣ tĕzzăyăm."
43009010	Ǝnnăn-as: "Ǝndek ĕmmĕk wa s-ămerănăt tiṭṭawen-năk?"
43009011	Inn'-asăn emĕdderɣĕl: "Ăhalĕs wa s-isĕm-net Ɣisa a issĕbdăjăn tălaɣt, issĕls'-et tiṭṭawen-in tĕzzar, inn'-ahi: 'Ǝglĕw, ărdĕb dăɣ-tăsahaɣt n-aman ta n-Silwi'. Ǝkkeɣ tăsahaɣt n-aman ălwăqq-wen-dăɣ, ărdăbăɣ-dd dăɣ-s."
43009012	Ǝnnăn-as ăddinăt: "Wa kăy-ăzozăyăn-š, ma ija?" Inn'-asăn ăhalĕs: "Wăr-ĕssenăɣ."
43009013	Ǝmdăn ăddinăt d-asĕstan n-ăhalĕs wa s-kăla dărɣal ɣas, ăwwăyăn-t s-kăl-faris
43009014	făl-a-s, ašăl n-ĕssĕbĕt-i n-tăsonfat a dăɣ-issĕbdăj Ɣisa tălaɣt-ta ăswăr tiṭṭawen-net, or'-enăt.
43009015	Osă-dd emĕdderɣĕl wa izzăyăn kăl-faris ɣas, ĕssĕstănăn-t d-ĕmmĕk wa s-izzăy. Inn'-asăn: "Ăswăr Ɣisa tălaɣt tiṭṭawen-in, ărdăbăɣ, ĕnhăyăɣ."
43009016	Inn' aɣil n-kăl-faris iyyăn: "Wa-dăɣ Ɣisa, wăr-ămoos ănămmašul n-Măssinăɣ ed ĕnnar t-ămoos, isĕmɣăr ašăl wa n-ĕssĕbĕt-i n-tăsonfat." Inn' aɣil-năsăn wa-iyyăḍăn: "Ajăn anăsbăkkaḍ wăr-idhel Măssinăɣ, ăddoobăt amišĕl n-ijităn wi ităjj ăhalĕs-i-dăɣ ?" Ǝqqălăn-dd ɣas ămiɣănnănăn jer-iman-năsăn dihen-dăɣ.
43009017	Ǝssĕstănăn ḍarăt-a-wen emĕdderɣĕl wa izzăyăn, ĕnnăn-as: "Kăyy ma tĕnned, ma iqqal ăhalĕs wa orăn tiṭṭawen-năk?" Inn'-asăn: "Un ănnăbi a ămoos."
43009018	Ăɣrăn-dd imizărăn n-kăl-Ălyăhud ḍarăt-a-wen imărawăn n-emĕdderɣĕl făl-a-s, wăr-ĕflesăn a-s kăla dărɣal, izzăy.
43009019	Osăn-dd imărawăn n-ăhalĕs ɣas, ĕssĕstănăn-tăn: "Ak rure-wăn wa s-tĕnnăm a-s dd-iwa-dăɣ, dărɣal, ĕnta-da-dăɣ meɣ? Kunta daɣ a dd-iwa-dăɣ, dărɣal, ĕndek ĕmmĕk wa s-ămăra, ihannăy?"
43009020	Ǝnnăn-asăn imărawăn n-ăhalĕs: "Tidĕt lab a-s a-wa rure-năɣ, wăr t-ih' ăššăk daɣ s-a-s dd-iwa-dăɣ, dărɣal
43009021	măšan, dăɣ-isălan n-ĕmmĕk wa s-ihannăy ămăra d-ere wa orăn tiṭṭawen-net, a-wen, wăr hanăɣ-ha tijya-net, sĕstĕnăt-t ĕnta iman-net ed ăhalĕs iššamăn a ămoos, ăddoobăt ad-ăj isălan n-a-wa t-iqqălăn."
43009022	Tuksĕḍa n-imizărăn n-kăl-Ălyăhud a tăswănnăt imărawăn-net a-wen făl-a-s, ăssiibdădăn imizărăn n-kăl-Ălyăhud s-e d t-illăm ere irḍăn a-s: "Ɣisa a-s Ălmasex", ad-has-ĕgdĕlăn ujĕš n-ehăn n-ăddin wa n-kăl-Ălyăhud.
43009023	Dăɣ-tuksĕḍa n-a-wen-dăɣ a făl ĕnnăn imărawăn n-ăhalĕs: "Ăhalĕs iššamăn a ămoos, sĕstĕnăt-t ĕnta iman-net."
43009024	Olăsăn-dd kăl-faris teɣăre n-ăhalĕs wa s-kăla dărɣal, ĕnnăn-as: "Ănn tidĕt i-Măssinăɣ făl-a-s, nĕssan a-s wa kăy-ăzozăyăn, anăsbăkkaḍ a ămoos."
43009025	Inn'-asăn: "Kunta anăsbăkkaḍ a ămoos wăla, wăr-ĕssenăɣ; hărăt iyyăn a ĕssanăɣ: kăla dărɣalăɣ, ămăra, hannăyăɣ."
43009026	Ǝnnăn-as daɣ: "Lăɣăt-anăɣ ma hak-ija? Ǝndek ĕmmĕk wa s-ora tiṭṭawen-năk?"
43009027	Inn'-asăn ăhalĕs: "Wădden ăru d-hawăn-tăn-ĕnneɣ măšan, wăr hi-tăsjădăm ɣas, mafăl tărham daɣ ad-hawăn dăɣ-s ăqqĕlăɣ? Adiš a tărham ad-tumasăm kăwăneḍ-dăɣ hărăt dăɣ-inĕṭṭulab-net?"
43009028	Inn'-asăn a-wen ɣas, ad-t-gaggărăn, jannen-as: "Aa tĕfĕw! Kăyy ɣas a-s ănăṭṭalib-net, năkkăneḍ, inĕṭṭulab n-ănnăbi Mosa a nămoos,
43009029	nĕssan daɣ a-s ănnăbi Mosa immĕjrăd-as Măssinăɣ măšan, wa-hi, wăr nĕssen e-s dd-iha."
43009030	Inn'-asăn emĕdderɣĕl wa izzăyăn: "Adiš tăqqăn n-eɣăf tĕja hărwa ed, ĕnta a orăn tiṭṭawen-in măšan hakd a-wen, wăr tĕssenăm e-s dd-iha."
43009031	Inn'-asăn daɣ: "Nĕssan a-s Măssinăɣ, wăr iɣĕbbĕl tittar n-inăsbăkkaḍăn măšan, iɣabbăl tittar n-e d t-illăm ere t-ăksuḍăn, itamašalăn erhet-net.
43009032	Nĕssan daɣ a-s wăr kăla ătwăsla ăwadĕm oran tiṭṭawen n-ere s-a-s dd-iwa-dăɣ, dărɣal.
43009033	Ɣas, ăhalĕs-i-dăɣ, ĕnnăr wădden Măssinăɣ a dd-ifal, wăr-ikĕrrĕš tădabit n-a-wa ităjj."
43009034	Issĕmdă emĕdderɣĕl wa izzăyăn d-măjrăd ɣas, ĕnnăn-as: "Ewad! Kăyy iket-năk abăkkaḍ a dăɣ-wed, ma kăy-ăsihălăn ălxuṭbăt wa hanăɣ-tăjjăd?" Ăššewăjăn săr-s ḍarăt-a-wen har t-ĕzzĕzjărăn ehăn n-ăddin wa hăn.
43009035	Islă Ɣisa a-s ĕkkăsăn-t dăɣ-ehăn n-ăddin-năsăn ɣas, os'-e-hi-dd, inn'-as: "Ak kăyy tomanăd s-Ăgg-ăgg-adĕm meɣ?"
43009036	Inn'-as ăhalĕs wa s-kăla dărɣal: "Ălɣalim, săkĕn-ahi-t ɣas ad-săr-s amĕnăɣ."
43009037	Inn'-as Ɣisa: "Tĕnhăyăd-t ed, ĕnta-da-dăɣ hak-ămmijrădăn ămăra-dăɣ."
43009038	Inn'-as ăhalĕs ălwăqq-wen: "Ălɣalim, omanăɣ săr-k." Irkăɣ dat-Ɣisa ăssaɣăt-wen-dăɣ.
43009039	Innă Ɣisa i-tamĕtte ḍarăt-a-wen: "Năkk, oseɣ-dd i-ad-ĕbḍĕwăɣ jer-ăddinăt: wi dărɣalnen, ad-ĕnhĕyăn, wi hannăynen, ad-ăddărɣălăn."
43009040	Ǝslăn kăl-faris wi t-ĕllănen ɣur-Ɣisa i-măjrăd-wen-dăɣ ija ɣas, ĕnnăn-as: "Ajăn năkkăneḍ-dăɣ imĕddorɣal a nămoos?"
43009041	Inn'-asăn Ɣisa: "Ǝnnăr tămoosăm imĕddorɣal, wăr kăwăn-itĕgger uḍlem wa n-abăkkaḍ măšan, dăɣ-tĕssĕba n-a-di-dăɣ s-tĕnnăm hannăyăm, a făl, tumast-năwăn i-inăsbăkkaḍăn, tĕtbat."
43010001	Inn'-asăn Ɣisa ḍarăt-a-wen: "Ălleɣeɣ-awăn s-tidĕt tădduuttet a-s e d t-illăm ere dd-ijjašăn afăraj n-arĕzzej s-ašrut săl wa n-emm-net, emăkrăḍ d-ănarkab a ămoos,
43010002	măšan, amăḍan n-tihatten ĕnta, emm n-afăraj a-s dd-itajjăš făll-tihatten-net.
43010003	E-d tănăt-dd-osa, ad-has-arr ănaɣlaf-năsnăt s-ehăḍ emm n-afăraj. Afăl has-ămera afăraj har dd-ijjăš fălla-snăt, ad-ĕslĕnăt tihatten-net i-emăsli-net, iɣăr hak iyyăt s-isĕm-net tĕzzar, izĕzjăr-tănăt,
43010004	afăl tănăt-dd-izzĕzjăr iket-năsnăt, ad-imĕl data-snăt, ĕlkĕmnăt-as ed, ĕzzaynăt emăsli-net.
43010005	Amăḍan-en, tihatten-net, wăr mad-ĕlkĕmnăt i-amăjar, ănn-ak, ad-has-ĕffoqqĕtnăt ed, wăr-ĕzzeynăt emăsli-net."
43010006	Ăsnăfăqq'-asăn Ɣisa isălan-win-dăɣ măšan, indăr-asăn ad-ĕfhĕmăn a dăɣ-hasăn-ăssewăl.
43010007	Olăs daɣ, inn'-asăn: "Ălleɣeɣ-awăn s-tidĕt tădduuttet a-s năkk a-s emm n-afăraj wa s-tajjăšnăt tihatten,
43010008	ăddinăt-wi hi-dd-ăzzarnen, imăkrăḍăn d-inarkabăn a ămoosăn iket-dăɣ-năsăn, wăr hasăn-ăsjădnăt tihatten;
43010009	năkk a-s emm n-afăraj, ere săr-i t-dd-ijjăšăn-dăɣ, ad-iɣlĕs, ad-igillĕw, itaqqăl-dd, ijarrăw daɣ amăḍon.
43010010	Emăkrăḍ ĕnta, wăr dd-itis ar i-tikra d-aɣăras d-ahălak; năkk, oseɣ-dd i-ad-ĕjrĕwăn dăgg-adĕm tămudre, ĕjrĕwăn-tăt daɣ s-tănoflayt.
43010011	Năkk a-s amăḍan wa olăɣăn, amăḍan wa olăɣăn iman-net a ihakk i-ad-ăɣlĕsnăt tihatten-net
43010012	măšan, ere wa s-tefert a făl ixdam, wăr-ămoos amăḍan olaɣăn, wădden ĕnta a-s măssi-s n-tihatten. A-wen-dăɣ a-s, afăl inhăy taɣĕssit dd-malăt, ad-ăjawăḍ, ăyy tihatten d-iman-năsnăt, tĕjjĕš-tănăt taɣĕssit, šĕmmĕhĕš-tănăt,
43010013	ed issan a-s tefert ɣas a făl ixdam, wăr-ăkkul a jănăt tihatten.
43010014	Năkk a-s amăḍan wa olăɣăn, ĕzzayăɣ tihatten-in, ĕzzaynăt-ahi daɣ.
43010015	Ǝzzaynăt-ahi s-ĕmmĕk wa s-ĕzzayăɣ Abba, izzay-ahi daɣ ĕnta. Hakkăɣ-tănăt tămudre-nin,
43010016	leɣ hărwa tihatten ăjjootnen wăren ha afăraj-wa-dăɣ, iwar-ahi s-ad-tănăt-dd-ĕwĕtăɣ, ĕslĕnăt ĕntănăteḍ-dăɣ i-emăsli-nin, tĕmĕl-t tiyyăt tahrut iḍan iyyăn n-amăḍan.
43010017	Abba ĕnta, irh'-ahi ed hakkăɣ tămudre-nin, siɣulăɣ-tăt-dd iman-in.
43010018	Wăr t-illa ere ăddoben ad-dăɣ-i ahăɣ tămudre-nin, hakkăɣ-tăt d-iman-in, siɣulăɣ-tăt-dd dăɣ d-iman-in, ĕnta-den-dăɣ turhajăt ta ĕjrăwăɣ ɣur-Abba-nin."
43010019	Ǝslăn kăl-Ălyăhud i-măjrăd-wen-dăɣ ija Ɣisa ɣas, tĕnkăr tamɣĕnnant daɣ jere-săn.
43010020	Ǝggădăn-dd dăɣ-săn iyyăḍ ăjjootnen, ad-jannen: "Ak mafăl tăsijădăm i-ere ih' alšin, ăbbuddăl?"
43010021	Jannen wi iyyăḍnen: "Măjrăd wa dd-izjărăn emm n-ăhalĕs-i-dăɣ, wădden măjrăd s-ăddoobăt ad-t-ăj ere ih' alšin, nĕssan daɣ a-s ere ih' alšin, wăr-ăddoobăt ad-arr tiṭṭawen n-imĕddorɣal."
43010022	Ăzzăman-en, ijă ămudd n-tasăktot n-ašĕšdaj wa jăn kăl-Ălyăhud i-ehăn n-ămudd wa măqqărăn ihăn Yărussălam s-tajrĕst,
43010023	irjăš Ɣisa dăɣ-ehăn n-ămudd wa măqqărăn dăɣ-tele n-edăgg wa s-itawănna: Wa n-Sulăyman,
43010024	ĕžžĕmmăɣăn-dd fălla-s kăl-Ălyăhud, ĕnnăn-as: "Ǝkkĕs-anăɣ dăɣ-taɣdărt, kunta kăyy a-s Ălmasex, ănn'-anăɣ-tăn, ma s-tăqqalăd, tĕkkĕsăd-anăɣ dăɣ-tăqqăn n-eɣăf-ta-dăɣ?"
43010025	Ăwwežăb-asăn, inn'-asăn: "Wădden, ĕllăɣeɣ-awăn măšan, tunjăyăm tomănăm săr-i, ĕnhĕywăt ɣas ijităn wi s-hi-ikfa Abba-nin turhajăt n-amišĕl-năsăn, ĕntăneḍ-en-dăɣ a tajăyhanen făll-i.
43010026	Kăwăneḍ, wăr săr-i tomenăm făl-a-s wăr tăḍḍinăm dăɣ-ăddinăt wi hănen tahrut ta n-inalkimăn-in.
43010027	Tahrut ta leɣ n-inalkimăn-in, sallăn i-emăsli-nin, ĕzzayăɣ-tăn, ĕlkamăn-ahi daɣ.
43010028	Wi leɣ, hakkăɣ-tăn tămudre ta tăɣlălăt, wăr dăɣ-săn tĕlkem tamăttant, wăr tăn-mad-ahăɣ daɣ ăwadĕm wăl' iyyăn dăɣ-ăfuss-in
43010029	făl-a-s, Abba-nin-i hi-tăn-ikfăn, wăr t-illa ere s-wădden ill'-e jĕnnĕj-s, wăr t-illa daɣ ere ăddooben ukĕs-năsăn dăɣ-ăfuss-net.
43010030	Năkk d-Abba, iyyăn hărăt, wăr nĕẓley."
43010031	Innă Ɣisa a-wen ɣas, obărăn-dd săr-s tihun i-ad-t-ĕkfĕn sămmăjori-năsnăt măšan, inn'-asăn:
43010032	"Lăɣătăt-ahi ɣas dăɣ-ijităn n-Abba wi-dăɣ ăhuskătnen jeɣ jere-wăn, ĕndek dăɣ-săn wa ilăn ăddălil n-tenăɣe ta s-tărham ad-hi-tăt-tĕjĕm?"
43010033	Ǝnnăn-as kăl-Ălyăhud: "Wădden dăɣ-tĕssĕba n-iji ăhusken jed a făl kăy-nĕhakk tamăttant, ănn-ak dăɣ-tĕssĕba n-asĕkkufar wa jed ed kăyy-i n-ăgg-adĕm, tăsisăgdăhăd iman-năk d-Măssinăɣ."
43010034	Inn'-asăn Ɣisa: "Ajăn wădden iktab dăɣ-Ăṭṭăwrăt-năwăn a-s, Măssinăɣ, innă: 'Ăxlăkăɣ-dd dăgg-adĕm dăɣ-milhaw-in'.
43010035	Wădden, nĕssan daɣ a-s măjrăd n-Măssinăɣ, iɣlal, wăr-itĕmĕttĕy. Ɣas kunta ăddinăt wi ĕlkămnen i-măjrăd-en, ixlăk-tăn-dd dăɣ-milhaw-net,
43010036	mafăl jannem ăskafărăɣ, năkk-i ăsnăfrăn Abba, ăšmašăl-ahi-dd s-ăddunya făl-a-s innin ĕnneɣ-awăn: 'Năkk Rure-s n-Măssinăɣ a ămoosăɣ.'
43010037	Ămăra kunta ɣas a-wa tamašalăɣ wădden Abba-nin a dd-ifal, adiš wăr săr-i tomenăm măšan,
43010038	kunta a-wa tamašalăɣ Abba-nin a dd-ifal, adiš kud-dăɣ wăr săr-i tomenăm năkk, ămĕnăt s-timašalen-en-dăɣ i-ad-tĕlmĕdăm, sĕbbuyĕnăm a-s năkk, ărtayăɣ d-Abba, irtay dăr-i daɣ ĕnta, heeɣ-t, ih'-ahi."
43010039	Ăsmăgăggăyăn daɣ kăl-Ălyăhud dăɣ-arămas-net măšan, ăẓlăbbăt-dd Ɣisa dăɣ-săn, iglă.
43010040	Ikka ḍarăt-a-wen asălim wa n-emăynăj n-ejănš wa n-Ɣurdĕni, dăɣ-edăgg wa s-kăla dăɣ-s isalmaɣ Exya ăddinăt, izzăɣ dihen-dăɣ.
43010041	Ǝkkăn-t-dd ăddinăt ăjjootnen, jannănen: "Exya, wăr-ija tăkunt wăl' iyyăt măšan, a-wa inna făll-ăhalĕs-i-dăɣ, itbat iket-net."
43010042	Omănăn ăddinăt ăjjootnen s-Ɣisa dăɣ-edăgg-en-dăɣ.
43011001	Ăzzăman-wen-dăɣ ad-ărhin Lazar wa n-taɣrĕmt ta n-Bitanya n-ă/n/na-s n-Marta d-Măryăma
43011002	ta s-kăla tĕssĕnɣăl aḍutăn făll-iḍarăn n-Ɣisa tĕzzar, ad-tăn-timĕs s-tišĕkkaḍ-net. Ǝnta-i-dăɣ a-s ămăra, ărhiin ă/n/na-s, Lazar.
43011003	Ărhin ɣas, ăssawăynăt šătma-s ămašal s-Ɣisa, ĕnnănăt-as: "Ălɣalim, ăss-dd, emărh-năk Lazar ărhiin."
43011004	Iwwăḍ-dd ămašal Ɣisa ɣas, innă: "Turhĕnna ta tărmăsăt Lazar, wădden ĕnta a t-madăt-tawĕy s-ălaxărăt, turhĕnna-net ta-dăɣ a madăt-tumas ĕssĕbab făl ătwăsămɣăr Măssinăɣ, itwĕsĕmɣăr daɣ Rure-s."
43011005	Tărha ta ija Ɣisa i-Lazar, ĕnta daɣ a ija i-Marta d-wălătma-s Măryăma.
43011006	Ǝjjăšăn isălan n-turhĕnna n-Lazar Ɣisa măšan, ăssakăy dăɣ-edăgg-ĕnnin-dăɣ ĕssin išilan tĕzzar,
43011007	innă i-inĕṭṭulab-net: "Ăqqĕlăt-anăɣ Ălyăhudĕyăt."
43011008	Ǝnnăn-as inĕṭṭulab-net: "Ălɣalim, ajăn wădden a ăynayăn tattărăn kăl-Ălyăhud, ad-kăy-ĕkfĕn sămmăjori n-tihun dăɣ-teje-ten-dăɣ, ɣas ma dăɣ-s tăqqalăd?"
43011009	Inn'-asăn Ɣisa: "Ajăn wădden măraw ăssaɣătăn d-ĕssin a hanen ašăl? Ere irjašăn hărwa ijă ašăl, wăr mad-ăjjărtăqqĕl făl-a-s ihannăy data-s
43011010	măšan, ăwadĕm irjašăn s-ehăḍ, ad-ăjjărtăqqăl ed irjaš dăɣ-tihay."
43011011	Ija Ɣisa măjrăd-wen-dăɣ ɣas, inn'-asăn: "Emărh-nănăɣ Lazar, iṭṭas măšan, ĕgleɣ i-ad-t-dd-sĕnkărăɣ."
43011012	Ǝnnăn-as inĕṭṭulab-net: "Ălɣalim, adiš kunta eḍĕs ɣas a ija, ill'-e ăṭṭăma n-ad-izzĕy."
43011013	Măjrăd wa hasăn-ija, ij'-asăn-t i-ad-tăn-isĕlmĕd a-s Lazar ăba-t măšan, ĕbdadăn ĕnniyătăn-năsăn făll-eḍĕs wa n-ere ilɣad eḍĕs.
43011014	Ij'-asăn Ɣisa ḍarăt-a-wen măjrăd s-ăddooben afăham-net, inn'-asăn: "Ǝlmĕdăt a-s Lazar ya ăba-t, măšan,
43011015	ăddiweɣ dăɣ-tĕssĕba-năwăn ed a-s ărhin, wăr ɣur-s t-ĕlleɣ, ătiwatăs a-wen i-ad-săr-i tamĕnăm; ămăra, ĕnkărăt, ăkkăt-anăɣ-t."
43011016	Iggăd-dd Tomi wa s-itawănna Didim, a-wen ălmăɣna-net: ekne, innă i-inĕṭṭulab wi iyyăḍnen: "Ăglăt-anăɣ năkkăneḍ-dăɣ i-ad-nahăr d-ălɣalim-nănăɣ tamăttant."
43011017	A-s hin-osa Ɣisa Bitanya, ila Lazar ĕkkoẓ išilan dăɣ-aẓĕkka.
43011018	Bitanya-i dăɣ-t-ăba, wăr jere-s t-illa d-Yărussălam ar kăraḍ kelumetărăn.
43011019	Ăba Lazar ɣas, osăn-dd kăl-Ălyăhud ăjjootnen Marta d-Măryăma, ad-sasmaḍăn ulhawăn-năsnăt.
43011020	Tĕsla Marta a-s imal-dd Ɣisa ɣas, tĕlkăḍ-as, a-s ija a-wen Măryăma ĕnta, tăqqima-hin ɣur-ehăn.
43011021	Tămmoqqăs d-Ɣisa ɣas, tĕnn'-as: "Ălɣalim, ĕssanăɣ a-s ĕnnăr tĕlled diha-dăɣ, wăr-itiba ă/n/na-ɣ.
43011022	Măšan hakd a-wen-dăɣ, ĕssanăɣ a-s kăyy a tĕttărăd, dăɣ-Măssinăɣ-dăɣ, ad-hak-t-ăkf."
43011023	Inn'-as Ɣisa: "Ă/n/na-m a dd-inkăr dăɣ-tamăttant."
43011024	Tĕnn'-as Marta: "Ǝssanăɣ lab s-ad-dd-inkăr dăɣ-tamăttant ašăl wa ilkămăn."
43011025	Inn'-as Ɣisa: "Năkk a-s Wa dd-isănkarăn dăɣ-tamăttant, năkk a ihakkăn tămudre, ere săr-i omănăn-dăɣ, ad-iddar hărkuk kud-dăɣ ămmut,
43011026	ere iddarăn daɣ har săr-i omăn, wăr dăɣ-s tĕlkem tamăttant făw. Ak kămm Marta, tĕflasăd a-wen meɣ?"
43011027	Tĕnn'-as Marta: "Ǝyya Ălɣalim, omanăɣ a-s kăyy a-s Ălmasex wa n-Rure-s n-Măssinăɣ s-ătwănna ilkam ad-dd-ass ăddunya."
43011028	Tĕja Marta măjrăd-wen-dăɣ ɣas, tĕglă, tĕkkăs-dd wălătma-s s-takše, tĕnn'-as: "Ălɣalim ya, osă-dd, inn'-am ad-t-in-tasĕd."
43011029	Tĕsla Măryăma i-a-wen ɣas, tĕggăd ăssaɣăt-wen-dăɣ, tĕkkă Ɣisa.
43011030	A-s ităjj a-wen-dăɣ, wăr dd-ijješ Ɣisa aɣrĕm hărwa, ih' edăgg-wĕnnin-dăɣ dăɣ-dăr-s tămmoqqăs Marta,
43011031	ĕllan-t daɣ imănokalăn n-kăl-Ălyăhud iyyăḍ ɣur-Măryăma dăɣ-ehăn, sasmaḍăn ulh-net. Ǝnhăyăn-tăt a-s tĕbdăd šik, tĕzjăr ɣas, ĕlkămăn-as ed ija ɣur-săn a-s Lazar a tĕkka i-ad-tălh făll-aẓĕkka-net.
43011032	Tăwwăḍ-in Măryăma diha t-illa Ɣisa, tĕnhăy-t ɣas, tărkăɣ-as, tĕnn'-as: "Emăli, ĕssanăɣ a-s ĕnnăr tĕlled diha-dăɣ, wăr-itiba ă/n/na-ɣ."
43011033	Inhăy-tăt Ɣisa hall ĕnta d-wi dăr-s ăddewnen, ɣas, ăsnin, ĕkmăn-t iman-net,
43011034	inn'-asăn: "Săknăt-ahi aẓĕkka wa dăɣ-jăm Lazar." Ǝnnăn-as: "Ǝyyăw, ĕnhĕy-t." Inhăy-t ɣas,
43011035	ilhă Ɣisa.
43011036	Ǝnnăn iyyăḍ dăɣ-imănokalăn n-kăl-Ălyăhud: "Tĕmɣăre n-tărha ij'-et i-Lazar",
43011037	ĕnnăn wi iyyăḍnen: "Ǝnta-i orăn tiṭṭawen n-emĕdderɣĕl, indăr-as ad-igdĕl i-Lazar tamăttant?"
43011038	Olăsăn-t iman-net tĕkma, iglă ḍarăt-a-wen, ikk' aẓĕkka wa iha Lazar iɣăšăn dăɣ-esăwăl, ihar s-tăhunt măqqoorăt.
43011039	Osă-dd Ɣisa aẓĕkka ɣas, innă i-ăddinăt: "Ǝkkĕsăt-in tăhunt ta hărăt aẓĕkka." Tĕggăd-dd Marta ta n-wălăt ma-s n-enĕmmettĕn ăssaɣăt-wen, tĕnna i-Ɣisa: "Ălɣalim, Lazar ya ăru d-irkăh, ašăl-net wa s-ĕkkoẓ a-wa ih' aẓĕkka."
43011040	Inn'-as Ɣisa: "Ajăn wădden Marta ăru d-ham-ĕnneɣ a-s afăl săr-i tomănăd, ad-tĕnhĕyăd tărna n-Măssinăɣ?"
43011041	Ǝkkăsăn-in ăddinăt tăhunt făll-emm n-aẓĕkka ɣas, ăjoẓăy Ɣisa išĕnnawăn, innă: "Abba, ămmoyăɣ-ak aɣăbal wa jed a-wa dăɣ-k ĕttărăɣ,
43011042	ĕssanăɣ daɣ a-s ɣabbălăd tittar-in hărkuk măšan, ămmijrădăɣ-ak ămăra dăɣ-tĕssĕba n-ălžămaɣăt-wa-dăɣ ibdădăn, dăɣ-tĕssĕba n-ad-amĕnăn ăddinăt a-s kăyy a hi-dd-ăšmašălăn."
43011043	Innă Ɣisa a-wen ɣas, iḍkăl emăsli-net, innă: "Lazar, ĕzjăr-dd!"
43011044	Izjăr-dd Lazar aẓĕkka, ăqqanăn ifassăn-net d-iḍarăn-net s-isĕssora, ilsă ekăršăy idĕm-net. Inn'-asăn Ɣisa ălwăqq-wen: "Arăt-t, tĕbḍĕwăm-t d-ikăršăyăn-wi-dăɣ ittăl, tĕyyĕm-t ad-iglĕw."
43011045	Osăn-dd kăl-Ălyăhud ăjjootnen, ĕnhăyăn a-wa ija Ɣisa ɣur-Măryăma ɣas, omănăn săr-s
43011046	măšan, ĕglăn iyyăḍ dăɣ-săn, osăn kăl-faris, ĕllăɣen-asăn a-wa ija Ɣisa.
43011047	Ǝžžĕmmăɣăn-dd imănokalăn n-kăl-tikutawen d-kăl-faris d-ălžămaɣăt wa n-kăl-Sinhidrin-i iɣattăsăn ăššăreɣa, ănmănnăn: "Ǝndek ăddăbara? Wa ăwadĕm, ĕjjĕtăn fălla-năɣ ijităn-net wi ăssuksăḍnen!
43011048	Ǝlmĕdăt a-s afăl t-noyya s-ĕmmĕk-wa-dăɣ, ad-săr-s amĕnăn ăddinăt iket-năsăn. Afăl ămoos a-wen a ijan, ad-ărẓĕn kăl-Roma-i hanăɣ-ăsităɣmărnen ehăn n-ămudd-nănăɣ wa šăddijăn, ăttăɣtăɣăn ăkall-nănăɣ."
43011049	Iggăd-dd dăɣ-săn Qayăf-i s-ĕnta a ăminakălăn făll-kăl-tikutawen awătay-wen-dăɣ, innă: "Ijmaḍ-t ăššăk a-s wăr t-illa a tĕjrahăm iket-dăɣ-năwăn,
43011050	ajăn wăr hĕnnĕyăm a-s uf'-awăn, ad-ămmăt ăwadĕm iyyăn dăɣ-tĕssĕba n-tamĕtte uhĕn ad-tămmăt tamĕtte iket-net."
43011051	Măjrăd-wen-dăɣ ija Qayăf, wădden a dd-ifalăn tayĕtte-net măšan, šămad ĕnta a ăminakălăn făll-kăl-tikutawen awătay-wen-dăɣ, ikf'-e Măssinăɣ măjrăd hin-ăssawăḍ tamĕtte n-a-s ilkam ad-ămmăt Ɣisa, dăɣ-tĕssĕba n-tamĕtte ta n-Iṣrayil iket-net.
43011052	Tĕzzar daɣ wădden kăl-Iṣrayil ɣas a-s mad-ămmăt, ad-ămmăt i-ad-dd-isĕdĕw aratăn n-Măssinăɣ wi ĕmmăhăšnen jer-ikallăn, umasăn tiyyăt taɣĕssa.
43011053	Ăɣtăsăn ɣur-ašăl-wen-dăɣ n-a-s wăr-e sunfĕn făw wăr jen iman-net.
43011054	Iɣtăf ĕnta-dăɣ ɣur-ašăl-wen-dăɣ i-răjjoš dăɣ-edăgg t-hannăyăn kăl-Ălyăhud. Ifăl ăkall-wen-dăɣ hăn, ikkă teje ta tohăẓăt tanĕẓruft, izzăɣ ĕnta d-inĕṭṭulab-net dăɣ-aɣrĕm s-isĕm-net Ifɣahim.
43011055	Ohăẓ-dd ămudd n-kăl-Ălyăhud wa n-Faṣka ɣas, ăhhujjăjăn-dd ăddinăt ăjjootnen s-Yărussălam i-ad-šĕšdĕjăn iman-năsăn dat-ămudd-en-dăɣ,
43011056	ad-tammăɣăn imĕhhujjaj iket-năsăn i-Ɣisa, tinmĕnnin jer-iman-năsăn dăɣ-ehăn n-ămudd wa măqqărăn: "Ak, tordam a-s ihăl a dd-ăkk ămudd meɣ?"
43011057	A-s jănnen a-wen-dăɣ, omarăn imănokalăn n-kăl-tikutawen d-kăl-faris s-ere ilmădăn diha t-illa Ɣisa iket-net, isăɣdăret-t i-ad-ăttărmăs.
43012001	Ašăl wa s-săḍis dat-ămudd wa n-Faṣka, ikkă Ɣisa taɣrĕmt ta n-Bitanya dăɣ-izzăɣ Lazar wa dd-issĕnkăr jer-inĕmmuttan.
43012002	Tĕssĕskăr-dd Marta imĕnsiwăn dat-Ɣisa, ăniɣăyma d-Lazar d-imăjarăn wi iyyăḍnen.
43012003	Tĕḍkăl Măryăma ḍarăt-a-wen tăẓune n-lităr n-aḍutăn lanen ălqim wăr-iqqer hărăt, ad-tăn-sanɣal făll-iḍarăn n-Ɣisa, timĕs-tăn s-tišĕkkaḍ-net. Ăbɣănɣălăn aḍutăn dăɣ-ehăn-ĕnnin-dăɣ iket-net.
43012004	Iggăd-dd iyyăn dăɣ-inĕṭṭulab n-Ɣisa wa s-isĕm-net Yăhudĕs wa n-Isxaryut-i t-e-isĕssăɣdărăn, innă:
43012005	"Mafăl aḍutăn-wi-dăɣ wăr hin-ĕnšen kăraḍăt timaḍ n-ărriyal n-aẓrĕf ămoosnen takute i-tilăqqiwen."
43012006	Innă a-wen wădden dăɣ-a-s innin oẓar dăɣ-a ĕjrăwnăt tilăqqiwen, ănn-ak făl-a-s innin emăkrăḍ a ămoos, ĕnta a-s ănaẓraf n-taggayt ta n-inalkimăn n-Ɣisa, a ătwăjjăn dăɣ-ĕssĕndoqq wa n-aẓrĕf-dăɣ, ad-dăr-s in-išlĕy.
43012007	Inn'-asăn Ɣisa: "Ăkfăt-tăt ălɣafyăt, a-wa tĕja, tĕj'-e dăɣ-tĕssĕba n-ašăl wa d-mad-ĕjjĕšăɣ aẓĕkka.
43012008	Tilăqqiwen ya, ĕllanăt ɣur-wăn hărkuk măšan năkk, ilkam ad-kăwăn-ăflăɣ."
43012009	Ǝslăn kăl-Ălyăhud ăjjootnen a-s iha Ɣisa taɣrĕmt ta n-Bitanya ɣas, fălăn-dd Yărussălam, ĕkkăn-t-dd măšan, wădden ĕnta ɣas a-s otasăn ahănay-net, ĕrhan daɣ, ad-ĕnhĕyăn Lazar wa dd-issĕnkăr jer-inĕmmuttan,
43012010	ăɣtăsăn imănokalăn n-kăl-tikutawen s-ad-ĕjĕn iman n-Lazar ĕnta-dăɣ
43012011	ed hannăyăn a-s, dăɣ-tĕssĕba n-asĕnkar wa t-dd-ija Ɣisa jer-inĕmmuttan a făl, taqqălăn imănokalăn n-kăl-Ălyăhud ăjjootnen ḍarăt kăl-tikutawen, timĕnĕn s-Ɣisa.
43012012	Ăffăw ɣas, tĕslă tamĕtte ta tăjjet dd-tĕkkăt ămudd a-s Ɣisa ikkă-dd Yărussălam.
43012013	Ǝjjăšăn-tăt isălan ɣas, ad-dd-ɣattăsăn ăddinăt ilĕktan n-tišday, lakkăḍăn-as, săɣăren s-afălla: "Ozana! Ija Măssinăɣ ălbăraka dăɣ-ămănokal wa n-Iṣrayil dd-osăn făll-isĕm n-Emăli."
43012014	Ijrăw Ɣisa ăẓa iyyăn dăɣ-zăbo, inăy-t, ămoos a-wen a ăssitbătăn a-wa iktăbăn dăɣ-ĕlkĕttab n-Măssinăɣ a-s innă:
43012015	"Yărussălam ta dăyăt făll-taḍaɣt ta n-Sayon, wăr tărmeɣăd, ĕnhĕy ɣas ămănokal-năm imal-dd inay ara n-tešeḍt."
43012016	Ašăl wa d-jăn hărătăn-winnin-dăɣ, wăr tăn-ĕfhemăn inĕṭṭulab n-Ɣisa măšan, ašăl wa d-ijjăš tĕmɣăre n-ălxurmăt-net, ĕktăn-dd a-s ĕnta-en-dăɣ a făl ĕktăbăn ănnăbităn hărătăn-win-dăɣ, ămešăl-tăn daɣ.
43012017	Ašăl-wen-dăɣ, tăssoɣăl tamĕtte iket-net a-wa ijă Ɣisa ed, tăjjĕyha a-s dd-issĕnkăr Lazar jer-inĕmmuttan, ikkăs-t-dd dăɣ-aẓĕkka.
43012018	Tĕlkăḍ-dd tamĕtte-en iket-net i-Ɣisa dăɣ-tĕssĕba n-iji n-Măssinăɣ wa-dăɣ s-tĕslă ij'-e.
43012019	Ǝnhăyăn kăl-faris a-wen ɣas, ănmănnăn jer-iman-năsăn: "Tĕnhăyăm ămăra a-s a-wa wădden a dd-nĕkka d-hărăt, tamĕtte iket-dăɣ-net a ḍara-s tošalăt."
43012020	Osăn-dd hărăt dăɣ-kăl-Ălyunan s-ijraẓ ăddin wa n-kăl-Ălyăhud, ĕkkan-dd daw-ămudd-i-dăɣ i-ad-ăɣbĕdăn Măssinăɣ dăɣ-Yărussălam,
43012021	ĕjrăwăn ănăṭṭalib wa s-isĕm-net Fĕlibb wa n-taɣrĕmt ta n-Băṭsăyda ta n-Galila, ĕnnăn-as: "Ăhalĕs, nărha ad-nĕnhĕy Ɣisa."
43012022	Iglă Fĕlibb, ija isălan dăɣ-Idris, ăddewăn issĕnăn-essăn s-Ɣisa, ĕllăɣen-as.
43012023	Ǝwwăḍăn-dd Ɣisa ɣas, inn'-asăn: "Ăssaɣăt wa dăɣ-mad-ijjĕš Ăgg-ăgg-adĕm ălxurmăt-net, osă-dd.
43012024	Ălleɣeɣ-awăn s-tidĕt tădduuttet a-s a tĕkkăs temătăwt n-ălkăma wăr tĕnbel dăɣ-ăkall tămmăt, ad-tămoos tiyyăt tablalt ɣas măšan, afăl tĕnbăl dăɣ-ăkall har tămmut, a dd-tarĕw tiblalen ăjjootnen.
43012025	Ere wa wărăn itĕttăr ar ĕmmĕk s-ijmăr iman-net dăɣ-ăddunya-ta-dăɣ, ad-ifut dăɣ-ălžănnăt, măšan, ăwadĕm wa irḍăn ăfota dăɣ-iman-net, dăɣ-ăddunya-ta-dăɣ, dăɣ-ăddimmăt-nin, ad-ijrĕw tămudre ta tăɣlălăt.
43012026	Ere dăɣ-wăn irhăn tumast n-ănaxdim-in-dăɣ adiš, ilkĕmet-ahi făl-a-s, năkk edăgg wa dăɣ-mad-ĕzzăɣăɣ, ĕnta daɣ a dăɣ-mad-izzăɣ ănaxdim-in, ijrĕw semɣar ɣur-Abba."
43012027	"Ărɣan iman-in, ărɣan ămăra-dăɣ, ak ma he-ănnăɣ făw? Abba, ăɣlĕs-ahi dăɣ-ăssaɣăt-wa-dăɣ? Făw, năkk, ĕssanăɣ a-s tĕssĕba n-ăssaɣăt-wa-dăɣ a făl dd-ămešălăɣ.
43012028	Abba, sĕkĕn ăddinăt tĕmɣăre n-ălxurmăt n-isĕm-năk." Ifăl-dd emăsli ălwăqq-wen-dăɣ išĕnnawăn innăn: "Isĕm-in, ĕssĕmɣărăɣ-t, ad-t-alĕsăɣ daɣ asĕmɣar."
43012029	Tĕslă tamĕtte ta t-tĕllăt dihen i-emăsli-ĕnnin-dăɣ ɣas, innă aɣil-net iyyăn: "Ak sallăm i-ejjaj wa ijjăjăn?" Inna aɣil wa iyyăḍăn: "A-di wădden ejjaj, ănjălos a has-immĕjrădăn."
43012030	Inn'-asăn Ɣisa daɣ: "Emăsli wa s-iket has-tĕslăm, wădden tĕssĕba-nin a dăɣ-ija, tĕssĕba-năwăn kăwăneḍ a dăɣ-ija.
43012031	Ǝlmĕdăt a-s ămăra-dăɣ, ad-mad-tĕtwĕšărrăɣ ăddunya, itwĕstăɣ daɣ ămănokal-net Iblis,
43012032	năkk daɣ, afăl ĕmmĕḍkălăɣ, ad-dd-ăɣrăɣ s-iman-in ăddinăt iket-năsăn."
43012033	Innă a-wen-dăɣ i-ad-tăn-isĕlmĕd ĕmmĕk wa s-mad-ămmăt.
43012034	Tĕnn'-as tamĕtte: "Ajăn wădden năɣra dăɣ-Ăṭṭăwrăt a-s Ălmasex, wăr-e ămmăt, iɣlal, adiš ma kăy-isawănnen: 'Ăgg-ăgg-adĕm, ad-ămmăḍkăl?' Wa Ăgg-ăgg-adĕm făl wăr nĕssen madăn-ămmăḍkăl, mi ămoos?"
43012035	Inn'-asăn Ɣisa: "Ănnur, wăr has-in-ăqqima ar a ĕnḍărrăn ill'-e jere-wăn, ăsimătărăɣ-kăwăn d-ad-has-tĕlkĕmăm i-ad-wăr kăwăn-ɣăddărnet tihay făl-a-s, ere irjašăn dăɣ-tihay, wăr-issen e-s ihăl.
43012036	Iket-di tăẓẓegăẓăm a-wen, a ikkăs ănnur ill'-e jere-wăn, amĕnăt săr-s i-ad-tumasăm dăgg-ănnur." Innă Ɣisa a-wen ɣas, ifăl tamĕtte, iffăr.
43012037	Ija Ɣisa data-săn ijităn n-Măssinăɣ-i-dăɣ ăjjootnen măšan, unjăyăn săr-s omănăn,
43012038	ămoos a-wen a ăssiitbătăn măjrăd wa ikfă Măssinăɣ ănnăbi Saya a-s innă dăɣ-ĕlkĕttab n-Măssinăɣ: "Emăli, mi omănăn s-a-wa nĕnna? Mi s-dd-tănfalăl tărna n-ăfuss n-Emăli?"
43012039	Ăqqurăn ulhawăn n-kăl-Iṣrayil făl-a-s, innă ănnăbi Saya daɣ:
43012040	"Ăsdărɣăl-tăn Măssinăɣ, ăsɣăr ulhawăn-năsăn i-ad-wăr hĕnnĕyăn s-tiṭṭawen-năsăn, ĕjrăhăn hărăt s-ulhawăn-năsăn, utabăn i-ad-tăn-izuzĕy Măssinăɣ."
43012041	Măjrăd-wen-dăɣ, ij'-e ănnăbi Saya ăzzăman wa d-has-dd-ănfalăl ălxurmăt n-Ɣisa, ădwănnăt dăɣ-isălan-net.
43012042	Hakd a-wen-dăɣ, omănăn imizărăn n-kăl-Ălyăhud ăjjootnen s-Ɣisa măšan, tĕgdal-asăn tuksĕḍa n-kăl-faris ad-sĕtbĕtăn immun-năsăn, făl-a-s ăksuḍăn ad-tăn-ĕkkĕsăn dăɣ-ihănan n-ăddin-năsăn,
43012043	ăssofăn tĕmmal ta dd-fălăt dăgg-adĕm uhĕn ta n-Măssinăɣ.
43012044	Iḍkăl Ɣisa emăsli-net, innă: "Ere săr-i omănăn-dăɣ, ilmĕdet a-s wădden năkk a-s omăn, Măssinăɣ-i hi-dd-ăšmašălăn a-s omăn,
43012045	ere daɣ wa hi-inhăyăn, ilmĕdet a-s Măssinăɣ-i hi-dd-ăšmašălăn a inhăy.
43012046	Năkk a-s ănnur, ămešălăɣ-dd s-ăddunya dăɣ-tĕssĕba n-ad-wăr-itĕzzăɣ făw ere săr-i omanăn dăɣ-tihay,
43012047	ere islăn i-măjrăd-in wăr t-iṭṭef, wădden năkk a t-madăn-išrăɣ făl-a-s, wăr dd-ămešălăɣ i-ad-ĕšrăɣăɣ ăddunya, ănn-ak, ămešălăɣ-dd i-ad-tăt-ăɣlĕsăɣ.
43012048	Ere săr-i unjăyăn, unjăy s-măjrăd-in, măjrăd-en-dăɣ a t-e-išrăɣăn ašăl wa ilkămăn
43012049	făl-a-s, măjrăd wa jeɣ iket-net, wădden a dd-ĕkkasăɣ dăɣ-eɣăf-in ɣas, Abba-nin ĕnta iman-net-i hi-dd-ăšmašălăn a hi-ikfăn turhajăt n-ad-ănnăɣ a-wa hi-inna, ăjăɣ daɣ isălan-net i-ăddinăt.
43012050	Ǝssanăɣ daɣ a-s e d t-illăm ăwadĕm ilkamăn i-a-wa innă, ad-ijrĕw tămudre ta tăɣlălăt. A-wen-dăɣ a făl năkk, a-wa jănneɣ iket-net, jănneɣ-tăn s-ĕmmĕk wa s-hi-tăn-innă Abba."
43013001	Ehăḍ wa n-dat-wa n-ămudd wa n-Faṣka, ilmăd Ɣisa s-ăssaɣăt n-ajmuḍ-net i-ăddunya i-ad-akk Abba, iwwăḍ-dd. Ehăḍ-en-dăɣ, issĕmdă-dd tĕmɣăre n-tărha-net s-inĕṭṭulab-net, issĕkn'-en tărha tokăyăt ta tăn-isakna hak ašăl a ija a-wa-dăɣ.
43013002	Hărwa tamănsawăn a-s ija Iblis dăɣ-ulh n-Yăhudĕs Ăgg Simyon wa n-Isxaryut erk ĕnniyăt wa n-ad-isăɣdăr Ɣisa.
43013003	Dăɣ-tĕllulĕya-net, issan Ɣisa a-s wăr t-illa a-s wădden ij'-e Abba-net dăɣ-ifassăn-net, issan daɣ a-s Măssinăɣ-i t-dd-ăšmašălăn, ĕnta a iqqal.
43013004	Ǝssĕmdăn tetăte ɣas, ibdăd Ɣisa, ikkăs emăls-net, iḍkăl-dd ekăršăy iyyăn, ijbăs săr-s,
43013005	ijă ḍarăt-a-wen aman dăɣ-taẓăwat, ad-isarad iḍarăn n-inĕṭṭulab-net, itimĕs-tăn s-ekăršăy wa s-ijbăs.
43013006	Iwwăḍ-dd ăssaɣăt wa n-asirĕd n-iḍarăn n-Simyon Bĕṭrus ɣas, iggăd inna i-Ɣisa: "Xăša Ălɣalim! Năkk a iwar asirĕd n-iḍarăn-năk wădden kăyy."
43013007	Inn'-as Ɣisa: "A-wa hi-išlăn, wăr mad-tĕjrăhăd ălmăɣna-net ămăra-dăɣ măšan, ilkam ad-t-tĕfhĕmăd."
43013008	Inn'-as Bĕṭrus ălwăqq-wen: "Kăla kăla Ălɣalim, năkk lab wăr-ilkem ad-ărḍeɣ tăsserădăd iḍarăn-in." Inn'-as Ɣisa: "Afăl wăr-ăsserădăɣ iḍarăn-năk, wăr hak t-illa ad-nahăr."
43013009	Innă Simyon Bĕṭrus: "Adiš Ălɣalim, wăr tĕbdedăd ɣur-iḍarăn-in ɣas, sirĕd daɣ eɣăf-in hakd ifassăn-in."
43013010	Inn'-as Ɣisa: "Wădden ere ăsserădăn telămăkt-net, wăr-ămɣatăr s-ad-alĕs asirĕd daɣ kunta wădden iḍarăn-net ed, šăddij iket-net, kăwăneḍ, a-s tĕkkăsăm iyyăn dăɣ-wăn, šăddiijăm."
43013011	Măjrăd-wen-dăɣ, ij'-e Ɣisa ed, issan ere wa t-madăn-isĕssăɣdăr. Dăɣ-tĕssĕba n-a-wen-dăɣ a făl hasăn-innă iyyăn dăɣ-săn, wăr šăddij.
43013012	Ăsserăd iḍarăn-năsăn ɣas, ils' emăls-net, iqqăl-dd, ăqqima dăɣ-edăgg wa n-imĕnsiwăn, inn'-asăn: "Ak, kăwăneḍ, tĕfhamăm a-wa s-iket hawăn-t-jeɣ meɣ?
43013013	Wădden a hi-jannem: 'Ălɣalim d-Emăli,' ikna ed a-wen-dăɣ a ămoosăɣ
43013014	ɣas, šămad năkk-i n-Emăli d-ălɣalim, ăsserădăɣ iḍarăn-năwăn, adiš kăwăneḍ-dăɣ, iwar-kăwăn ad-tinmĕsiridăm iḍarăn jer-iman-năwăn;
43013015	ĕssĕknăɣ-kăwăn ălmital he-tinmĕjjim jer-iman-năwăn s-ĕmmĕk-wa-dăɣ s-hawăn-t-jeɣ.
43013016	Ălleɣeɣ-awăn s-tidĕt tădduuttet a-s wăr t-illa akli ojărăn măssi-s, wăla ănămmašal ojărăn ere wa t-ăšmašălăn.
43013017	Tĕnḍĕḍ-awăn kunta tĕssanăm s-hărătăn-wi-dăɣ, ad-tăn-tamašalăm.
43013018	A-wa hawăn-janneɣ, wădden iket-năwăn a făl t-janneɣ făl-a-s năkk, ĕzzayăɣ inĕṭṭulab-in wi ăsnăfrănăɣ, ămăra, măjrăd n-Măssinăɣ a madăn-isĕtbĕt a-wen ed, iktab dăɣ-s a-s: 'Wa dăr-i ohărăn ăkoss, ĕnta a-s ašănjo-nin.'
43013019	Ǝkkasăɣ-kăwăn dăɣ-taɣdărt n-hărătăn-wi-dăɣ hărwa wăr-ĕtbetăn dăɣ-tĕssĕba n-a-s afăl jăn, ad-tamĕnăm a-s: 'Năkk, ăɣlalăɣ'.
43013020	Ălleɣeɣ-awăn s-tidĕt tădduuttet a-s ere ăsbărrăkăn ere hin-ăsimašălăɣ, a ămoos-dăɣ, năkk a ăsbărrăk, ere daɣ wa hi-ăsbărrăkăn, Wa hi-dd-ăšmašălăn a ăsbărrăk."
43013021	A-s issĕmda Ɣisa măjrăd-wa-dăɣ, ĕkman-t iman-net, inn'-asăn: "Ălleɣeɣ-awăn s-tidĕt tădduuttet a-s iyyăn dăɣ-wăn a hi-madăn-isĕssăɣdăr."
43013022	Ǝslăn inĕṭṭulab i-a-wen ɣas, ad-tinmĕkyidăn, tinmĕsĕstinăn d-ere wa s-iha ti-net.
43013023	A-s ităjj a-wen-dăɣ, ăsiɣămăr ănăṭṭalib wa ikna Ɣisa tărha edes-has,
43013024	inẓăj-as Simyon Bĕṭrus tiṭṭ, inn'-as, ad-isĕstĕn Ɣisa d-ere wa s-iha ti-net.
43013025	Ăsmătăktăk ănăṭṭalib-en i-Ɣisa, inn'-as: "Ălɣalim, mi kăy-madăn-isĕssăɣdăr?"
43013026	Inn'-as Ɣisa: "Ere wa s-mad-sĕlmăɣăɣ afărs n-tajĕlla dăɣ-aḍrĕẓ, ĕnta-en-dăɣ a hi-madăn-isĕssăɣdăr." Issĕlmăɣ Ɣisa afărs n-tajĕlla dăɣ-aḍrĕẓ, ikf'-e Yăhudĕs wa s-itawănna Isxaryut n-ăgg Simyon.
43013027	Diha-dăɣ d-irmăs Yăhudĕs afărs n-tajĕlla-ĕnnin-dăɣ, ad-innăhăḍ Iblis dăɣ-ulh-net, inn'-as Ɣisa ălwăqq-wen: "Yăhudĕs! A-wa tăjjăd, ăj'-e šik."
43013028	Ijă Ɣisa i-Yăhudĕs măjrăd-wen-dăɣ măšan, wăr t-illa dăɣ-inĕṭṭulab-net wi iyyăḍnen ăsiiɣămărnen dăɣ-isĕftaɣ i ifhamăn a-wa innă,
43013029	ăɣelăn a has-innă: "Žănš-dd a-wa s-nămiɣatăr i-ămudd wa n-Faṣka" meɣ "Ăkf hărăt tilăqqiwen" făl-a-s, ĕnta a-s ănaẓraf-năsăn.
43013030	Irmăs-dd Yăhudĕs afărs n-tajĕlla wa has-dd-iẓẓăl Ɣisa ɣas, izjăr. Isălan-wi-dăɣ, ehăḍ a-s tajjăn.
43013031	Izjăr Yăhudĕs ɣas, innă Ɣisa i-inĕṭṭulab-net: "Ămăra-dăɣ ad-mad-itwĕsĕmɣăr Ăgg-ăgg-adĕm, itwĕsĕmɣăr daɣ Măssinăɣ dăɣ-tĕssĕba-net,
43013032	ăkf Ăgg-ăgg-adĕm ălxurmăt ɣur-iman-net, ăkf'-as-t daɣ šik.
43013033	Ilyaḍăn-in, wăr-e ăhajăɣ ĕlleɣ jere-wăn, ĕssanăɣ a-s ilkam ad-hi-tĕmmăɣăm măšan, ĕnneɣ-awăn a-wa s-kăla tăn-ĕnneɣ i-kăl-Ălyăhud wi iyyăḍnen: 'Edăgg wa ĕkkeɣ, wăr mad-tudabem aggaḍ-net'.
43013034	Ămăra, ĕnta-da fărĕḍ wa ăynayăn ĕfrăḍăɣ fălla-wăn: 'Nĕmĕjjăt jer-iman-năwăn anmărh šund wa hawăn-jeɣ, nĕmărhăt jer-iman-năwăn,
43013035	anmărh jer-iman-năwăn en-dăɣ a he-isĕlmĕdăn ăddinăt a-s tidĕt-dăɣ a-s inĕṭṭulab-in a tămoosăm.' "
43013036	Issĕmdă Ɣisa măjrăd-wen-dăɣ ɣas, iggăd-dd Simyon Bĕṭrus, innă: "Ălɣalim, ĕndek siha s-tĕkked?" Inn'-as Ɣisa: "Edăgg wa ĕkkeɣ, wăr tăddobed ad-hi-săr-s tĕlkĕmăd ămăra-dăɣ măšan, ilkam dăɣ-k ad-hi-dd-tawĕḍăd dăɣ-s."
43013037	Inn'-as Bĕṭrus: "Ălɣalim, mafăl wăr-ăddobeɣ alkum-hak ămăra-dăɣ? Ăddobeɣ-t, năkk, ăsidăwăɣ wăla i-tamăttant dăɣ-tĕssĕba-năk."
43013038	Inn'-as Ɣisa: "Wădden tĕnned tăsidăwăd wăla i-tamăttant dăɣ-tĕssĕba-nin? Ikna măšan, ăsidătteɣ-ak a-s, wăr-e iwĕt ekăz ăɣora wăr hi-tăkkuddălăd har kăraḍ ihăndăggan."
43014001	Inn'-asăn Ɣisa ḍarăt-a-wen: "Wăr rammăɣnet ulhawăn-năwăn, amĕnăt s-Măssinăɣ, amĕnăt săr-i,
43014002	ehăn n-Abba-nin, han-t idăggan ăjjootnen, ĕnnăr wăr-itbet a-wen, wăr hawăn-jĕnneɣ ĕgleɣ i-ad-hawăn-sĕmmĕjnuɣ edăgg,
43014003	afăl ĕgleɣ har hawăn-ăsmăjneɣ edăgg, ad-kăwăn-dd-ăqqĕlăɣ, ĕḍkĕlăɣ-kăwăn, tĕmlĕm diha t-ĕlleɣ.
43014004	Edăgg daɣ wa ĕkkeɣ, tĕssanăm tabarăt-net."
43014005	Iggăd-dd ănăṭṭalib wa s-isĕm-net Tomi, inn'-as: "Ălɣalim, năkkăneḍ lab, wăr nĕssen siha s-tĕkked, ĕndek ĕmmĕk wa s-mad-nĕlmĕd tabarăt-net?"
43014006	Inn'-as Ɣisa: "Năkk a-s tabarăt, năkk a-s tidĕt, năkk daɣ a-s tămudre, wăr t-illa făw ere ăddooben aggaḍ n-Abba ar s-ad-hi-ija ĕssĕbab n-a-wen.
43014007	Šămad daɣ năkk tĕzzayăm-ahi, ad-tĕzzĕyăm Abba-nin, šămad tĕzzayăm-t, adiš, tĕnhăyăm-t."
43014008	Iggăd-dd wa s-isĕm-net Fĕlibb, inn'-as: "Ălɣalim, sĕkĕn-anăɣ ɣas Abba, igdăh-anăɣ a-wen-dăɣ."
43014009	Inn'-as Ɣisa: "Ɣas Fĕlibb, a-wa-dăɣ jeɣ iket-net ărtayăɣ dăr-wăn, wăr hi-tĕzzeyăd? Wa hi-inhăyăn, inhay Abba, ɣas ĕndek ĕmmĕk wa s-jănned: 'săkĕn-anăɣ Abba'.
43014010	Ajăn wăr tomenăd a-s năkk ărtayăɣ d-Abba, irtay dăr-i daɣ ĕnta, heeɣ-t, ih'-ahi? A-wen-dăɣ a făl imĕjridăn wi hawăn-tăjjăɣ, wădden a dd-ĕkkasăɣ dăɣ-eɣăf-in ɣas, Abba-i dăr-i irtăyăn a ămoosăn ĕssĕbab n-ijităn wi tamašalăɣ iket-năsăn.
43014011	Amĕnăt a-s năkk ărtayăɣ d-Abba, irtay dăr-i daɣ ĕnta, heeɣ-t, ih'-ahi. Kunta daɣ wăr tomenăm s-măjrăd-in, amĕnăt bănnan s-ijităn-wi tamašalăɣ.
43014012	Ălleɣeɣ-awăn s-tidĕt tădduuttet a-s ere săr-i omănăn-dăɣ, ad-ăj ĕnta-dăɣ ijităn-wi jeɣ, ăj făw-i tăn-ĕknanen mijraw ed năkk, ĕkkeɣ Abba.
43014013	A-wen-dăɣ a făl a tĕttărăm-dăɣ s-isĕm-in, ad-t-ăjăɣ i-ad-ijrĕw Abba ălxurmăt dăɣ-tĕssĕba n-Rure-s.
43014014	A tĕttărăm-dăɣ s-isĕm-in, ad-hawăn-t-ăjăɣ."
43014015	"Kunta tidĕt-dăɣ a-s tărham-ahi adiš, ĕṭṭĕfăt fărĕḍăn-in,
43014016	ad-hawăn-ădĕlăɣ Abba i-ad-kăwăn-ăkf ănabdid iyyăn ɣur-wăn e-illan hărkuk,
43014017	ĕnta a-s Unfas wa s-tidĕt ɣas a t-dd-zajjărăt, wăr tăddoobăt ăddunya ad-t-tăqbĕl făl-a-s wăr tăddobăt ahănay-net wăla muzĕyăt-net măšan, kăwăneḍ, tĕzzayăm-t ed ăherăj dăr-wăn, izzaɣ daɣ dăɣ-ulhawăn-năwăn.
43014018	Wăr kăwăn-mad-ăyyăɣ tăjohălăm, ad-kăwăn-dd-ăqqĕlăɣ,
43014019	ăqqim-in a ĕnḍărrăn i-ad-ăbas hi-hannăy ăddunya măšan kăwăneḍ, a hi-hannăyăm făl-a-s, ĕddarăɣ, tĕddarăm.
43014020	Ašăl-wen-dăɣ ad-mad-tĕlmĕdăm a-s năkk ărtayăɣ d-Abba, tărtayăm dăr-i kăwăneḍ, ărtayăɣ dăr-wăn daɣ năkk.
43014021	Ere wa iknăn uḍĕf n-fărĕḍăn-in, ĕnta a-s emărh-in, ere daɣ wa hi-irhăn, ad-t-ărh Abba-nin, ărhăɣ-t năkk-dăɣ, sĕnnĕfilĕlăɣ-as-dd daɣ iman-in."
43014022	Inn'-as ănăṭṭalib wa s-isĕm-net Hudd iẓleyăn d-Yăhudĕs wa n-Isxaryut: "Ălɣalim, ĕndek ĕmmĕk wa s-mad-hanăɣ-dd-sĕnnĕfilĕlăd iman-năk wăr tăn-dd-tăsnăfalălăd i-ăddunya?"
43014023	Inn'-as Ɣisa: "Ere hi-irhan, ad-agĕẓ măjrăd-in, dihen, ad-t-ărh Abba-nin, nidaw-dd săr-s, nĕzzăɣ ɣur-s.
43014024	Ere wa hi-wărăn-irha, wăr mad-iṭṭĕf măjrăd-in. Măjrăd wa s-tĕslăm ɣur-i, wădden a dd-ĕkkasăɣ dăɣ-eɣăf-in ɣas, Abba-nin-i hi-dd-ăšmašălăn ahi-ikfăn turhajăt n-tĕnna-net.
43014025	Ɣas, ĕkkasăɣ-kăwăn dăɣ-taɣdărt hărwa ĕlleɣ jere-wăn,
43014026	ănabdid daɣ wa s-hawăn-ĕnneɣ, a t-ămoosăn Unfas Šăddijăn, ad-hawăn-t-dd-isĕssiwĕy Abba s-isĕm-in, afăl hawăn-t-dd-ăssawăy, ad-kăwăn-isăɣăr hărăt iket-net, isĕktĕw-kăwăn-dd a-wa hawăn-ĕnneɣ iket-net.
43014027	Ămăra, oyyeɣ ɣur-wăn ălxer, ălxer daɣ wa s-năkk ɣas a t-ihakkăn a ɣur-wăn oyyeɣ ed năkk, isuf-wi hawăn-tăjjăɣ, wăr-olehăn d-wi hawăn-tăjj ăddunya, wăr tăšăwwašnet ulhawăn-năwăn, wăr rămmăɣăt.
43014028	Wădden, sallăm-ahi a-s hawăn-ĕnneɣ: 'Ǝgleɣ dăɣ-tĕssĕba n-ad-kăwăn-dd-ăqqĕlăɣ', ɣas ĕnnăr hi-tărham, ijrĕẓ-awăn a-wa hawăn-ĕnneɣ ed Abba-i ĕkkeɣ, ojăr-ahi.
43014029	Hărătăn-wi-dăɣ, janneɣ-awăn-tăn ămăra-dăɣ i-ad-kăwăn-ĕkkĕsăɣ dăɣ-taɣdărt hărwa wăr jen, dihen afăl jăn, ad-tamĕnăm săr-i.
43014030	Igdăh dăɣ-măjrăd diha-dăɣ ămăra făl-a-s, Iblis-i n-ămănokal n-ăddunya, imal-dd. Ǝlmĕdăt a-s wăr făll-i ila tărna
43014031	măšan, ărheɣ ad-tĕlmĕd ăddunya a-s năkk ărheɣ Abba, wăr tĕmišilăɣ daɣ ɣas ar erhet-net. Ǝnkărăt ămăra, ăflăt-anăɣ edăgg-wa-dăɣ."
43015001	Fălăn dihen ɣas, inn'-asăn Ɣisa: "Năkk a-s ahĕšk n-lăɣnăb wa n-tidĕt, Abba-nin a-s ănăsdamu.
43015002	Kăwăneḍ a-s ilĕktan n-ahĕšk, e d t-illăm elăkăt dăɣ-i irmamăn wărăn itirĕw, ad-t-in-iɣtĕs Abba-nin, elăkăt daɣ iket-net itirĕwăn aratăn, ad-hin-isrĕmsĕrĕm ileḍan-net, išĕšdĕj-t i-ad-dd-arĕw aratăn s-ĕjut.
43015003	Ɣur-ămăra-dăɣ, ĕlmĕdăt a-s šăddijăm dăɣ-tĕssĕba n-asĕssăɣăr wa kăwăn-jeɣ.
43015004	A-wen-dăɣ a făl ɣaymăt tărtayăm dăr-i s-ĕmmĕk wa s-dăr-wăn ărtayăɣ. Wăr t-illa elăkăt ăddooben tiirwe d-iman-net afăl wăr-irmem d-tafăja, ĕmmĕk-wen-dăɣ daɣ a-s wăr t-illa a iha ărramăt s-tăddobem amišĕl-net i-Măssinăɣ ar s-ad-dăr-i tărtayăm.
43015005	Ăssiilmădăɣ-kăwăn a-s năkk a-s tafăja n-ahĕšk n-lăɣnăb, kăwăneḍ a-s ilĕktan-net. Ere wa dăr-i irtayăn, ărtayăɣ dăr-s năkk-dăɣ, ad-ămašăl i-Măssinăɣ a iha ărramăt făl-a-s, wăr t-illa a-s tăddobem iji-net wăla năkk.
43015006	Ere dăr-i wărăn irtey iket-net, ad-hin-itwăɣtĕs, itwĕjăr-in šund elăkăt ăqqurăn s-afăl hin-ătwăjăr dăɣ-efew, ad-ărɣ s-iyyăt măšan,
43015007	afăl năkk a ihan inĕzjam-năwăn, ad-dăr-i tărtayăm, tamašalăm măjrăd-in, a tĕttărăm dăɣ-Măssinăɣ-dăɣ, ad-hawăn-t-ăkf.
43015008	Afăl inĕṭṭulab tamašalnen a iha ărramăt i-Măssinăɣ a tămoosăm, ad-hawăn-dd-isĕnnifilĕl a-wen ălxurmăt n-Abba-nin.
43015009	Tărha ta-hi ija Abba, ĕnta a hawăn-jeɣ năkk-dăɣ; ĕṭṭĕfăt tărha-nin, tĕzzăɣăm dăɣ-s.
43015010	Tărha-nin daɣ, wăr tăt-mad-tĕṭṭĕfăm ar s-ad-tĕṭṭafăm fărĕḍăn-in s-ĕmmĕk wa s-ĕṭṭafăɣ fărĕḍăn n-Abba-nin, ĕlkamăɣ i-tărha-net, ĕzzaɣăɣ dăɣ-s."
43015011	"Măjrăd-wa-dăɣ hawăn-jeɣ, jeɣ-awăn-t dăɣ-tĕssĕba n-ad-tĕjĕm tedăwit šund ta jeɣ, tĕjĕm daɣ tedăwit tĕmdat.
43015012	Ămăra, ĕnta da fărĕḍ wa kăwăn-ăsiwărăɣ: 'Nĕmărhăt jer-iman-năwăn s-ĕmmĕk-wa-dăɣ s-kăwăn-ărheɣ'.
43015013	Wăr t-tĕlla tărha tojărăt ad-ăkf ăwadĕm iman-net dăɣ-tĕssĕba n-imidiwăn-net,
43015014	afăl tamašalăm a-wa fălla-wăn ĕfrăḍăɣ, ad-kăwăn-ɣarrăɣ s-isĕm: 'imidiwăn-in',
43015015	ad-ăbas kăwăn-jeɣ eklan-in ed akli, wăr dăɣ-s itĕjj măssi-s isălan-net, ănn-ak, ad-tumasăm imidiwăn-in făl-a-s, a-wa s-ĕsleɣ ɣur-Abba-nin iket-net, ĕssĕlmădăɣ-awăn-t.
43015016	Wădden kăwăneḍ a hi-ăsnăfrănăn, năkk a kăwăn-ăsnăfrănăn, ăɣreɣ-kăwăn-dd i-ad-tamašalăm a iha ărramăt i-Măssinăɣ, umasnăt timašalen-năwăn a iɣlalăn. Afăl jăm a-wen, a tĕttărăm dăɣ Abba-nin s-isĕm-in, ad-hawăn-t-ăkf.
43015017	Ǝnta da a-wa s-kăwăn-omarăɣ: 'Nĕmărhăt jer-iman-năwăn.' "
43015018	"Kunta tokăḍ dăr-wăn ăddunya, ĕlmĕdăt a-s tokăḍ dăr-i data-wăn,
43015019	ĕnnăr tămoosăm ăddinăt ăttilălnen a-wa făll-tĕgl' ăddunya, wăr kăwăn-kĕssĕn. Ăssiilmădăɣ-kăwăn a-s wăr kăwăn-tĕla ăddunya, tokăḍ dăr-wăn daɣ dăɣ-tĕssĕba n-a-wa s-kăwăn-ăsnăfrănăɣ.
43015020	Ɣaymăt dd-kittĕwăm măjrăd wa s-kăla hawăn-t-jeɣ a-s hawăn-ĕnnĕɣ: 'Wăr t-illa akli ojărăn măssi-s.' Kunta, tăqquzzăbăt-ahi ăddunya-ta-dăɣ, adiš ad-kăwăn-tăqquzzĕbĕt kăwăneḍ-dăɣ, kunta daɣ tăsjăd i-măjrăd-in, adiš, ad-hawăn-sĕjĕd kăwăneḍ-dăɣ
43015021	măšan, ĕlmĕdăt a-s wăr hawăn-mad-sĕjdĕn ăddinăt, ănn-ak, ălɣizabăt a kăwăn-e-sĕknĕn dăɣ-tĕssĕba-nin ed, wăr-ĕzzeyăn ere wa hi-dd-ăšmašălăn.
43015022	Ǝnnăr wăr dd-oseɣ i-ad-hasăn-ăjăɣ isălan, iket-di, wăr tăn-itĕwwer abăkkaḍ măšan, ămăra-dăɣ d-hasăn-jeɣ isălan, ăbas hasăn-t-illa ăsaru injărăn ibăkkaḍăn-năsăn.
43015023	Ere wa dăr-i okăḍăn, okăḍ daɣ d-Abba-nin.
43015024	Ǝnnăr wăr jere-săn jeɣ ijităn n-Măssinăɣ s-kăla wăr tăn-ija ăwadĕm dat-i, ăqqaymĕn wăr tăn-iwer abăkkaḍ, măšan ămăra-dăɣ, d-ĕnhăyăn ijităn n-Măssinăɣ wi jeɣ dat-tiṭṭawen-năsăn, okăḍăn dăr-i năkk hakd Abba-nin.
43015025	Hakd a-wen-dăɣ, mikḍaw-năsăn dăr-i, i n-tĕssĕba n-ad-itbat măjrăd n-Măssinăɣ wa iktăbăn dăɣ-alămăr-năsăn a-s tăn-iɣtăl, inn'-asăn: 'Okăḍăn dăr-i dăgg-adĕm bănnan baṭilăn.'
43015026	Afăl hawăn-dd-ăssawăyăɣ ănabdid wa t-illan ɣur-Abba, ĕnta-i n-Unfas wa wăr dd-zĕjjăr ar tidĕt ta dd-fălăt Abba, ad-hawăn-ăj isălan-in,
43015027	tumasăm tijuhawen-in făl-a-s, kăwăneḍ-i-dăɣ a-s wi s-a ĕssĕntăɣ ămašal-in har năkk-da-dăɣ, tăddewăm dăr-i."
43016001	"Jeɣ dăɣ-wăn isălan-wi-dăɣ i-ad-wăr tinmĕšrĕyăm.
43016002	Ilkam ad-hawăn-ĕgdĕlăn kăl-Ălyăhud ămudd dăɣ-ihănan n-ăddin-năsăn, ilkam făw ăzzăman s-ăwadĕm inɣăn iyyăn dăɣ-wăn, ad-iɣal teɣse a ikăt i-Măssinăɣ.
43016003	Ad-ĕjĕn a-wen ed wăr hi-ĕzzeyăn năkk wăla Abba.
43016004	Ǝllăɣeɣ-awăn hărwa ămăra, dăɣ-tĕssĕba n-a-s afăl dd-ĕwwăḍăn hărătăn-win-dăɣ, ad-dd-tĕktĕwăm a-s ălleɣeɣ-awăn săr-săn hărwa wăr jen, wăr hawăn săr-săn ĕllăɣeɣ ăru ed a-s ija a-wen, ărtayăɣ dăr-wăn măšan
43016005	ămăra-dăɣ d-ăssawăḍăɣ uɣĕl n-Wa hi-dd-ăšmašălăn, wăr kăwăn-iha-i hi-isastanăn d-diha ĕkkeɣ
43016006	măšan, ăɣšadăn ulhawăn-năwăn dăɣ-tĕssĕba n-a-wa hawăn-ĕnneɣ.
43016007	Tidĕt a hawăn-ĕnnĕɣ, uf'-awăn ad-ăglăɣ ed, afăl wăr-ĕgleɣ, wăr mad-kăwăn-dd-ass ănabdid, afăl ĕgleɣ, ad-hawăn-t-dd-sukăɣ.
43016008	Afăl dd-osa ănabdid, ad-isĕlmĕd a-s toška ăddunya dăɣ-a-wa ămoosăn abăkkaḍ d-a-wa ămoosăn iqqud d-a-wa ămoosăn ăššăreɣa n-Măssinăɣ;
43016009	ad-isĕlmĕd ăddinăt a-s oškan dăɣ-isălan n-ibăkkaḍăn ed, wăr săr-i omenăn,
43016010	isĕlmĕd-tăn a-s oškan dăɣ-isălan n-iqqud ed ĕkkeɣ Abba, wăr-ilkem ad-hi-tĕnhayăm,
43016011	isĕlmĕd-tăn a-s oškan dăɣ-isălan n-ăššăreɣa ed Iblis-i n-ămănokal n-ăddunya, ăššăreɣa-net, ăru d-t-iɣtăs Măssinăɣ.
43016012	Leeɣ a ăjjeen s-ărheɣ ad-hawăn-t-ănnăɣ măšan, wăr tăddobem ujreh-net ămăra-dăɣ.
43016013	Afăl dd-osa Unfas wa wăr dd-zĕjjăr ar tidĕt, ad-kăwăn-aɣĕd dăɣ-tidĕt iket-net făl-a-s, wădden isălan n-iman-net a dăɣ-e ămmăjrăd, ănn-ak, ad-ăj isălan n-a-wa s-islă, ăllăɣăt-awăn hărătăn-wi dd-malĕnen.
43016014	Afăl dd-osa Unfas, ad-hi-isĕmɣăr făl-a-s, ad-dd-irmĕs măjrăd-in, isuɣĕl-awăn-t.
43016015	A-wa ila Abba iket-net, i-nin, a-wen-dăɣ a făl hawăn-ĕnneɣ, ad-dd-irmĕs măjrăd-in, isuɣĕl-awăn-t."
43016016	"Ăqqima-hin a ĕnḍărrăn i-ad-ăbas hi-hannăyăm, akĕy daɣ ăssaɣăt ĕnḍărrăn, talĕsăm-ahi ahănay."
43016017	Ǝslăn iyyăḍ dăɣ-inĕṭṭulab-net i-tifer-tin-dăɣ ɣas, ănmănnăn jer-iman-năsăn: "Ǝndek ălmăɣna n-măjrăd wa hanăɣ-ija a-s innă: 'Ăqqima-hin a ĕnḍărrăn i-ad-ăbas hi-hannăyăm, akĕy daɣ ăssaɣăt ĕnḍărrăn, talĕsăm-ahi ahănay.' Ma ămoos daɣ ălmăɣna n-: 'ĕkkeɣ Abba-nin' wa hanăɣ-innă?"
43016018	Ănmănnăn daɣ: "Năkkăneḍ ya wăr t-illa a nĕfham, ma ămoos ălmăɣna 'n-ălwăqq ĕnḍărrăn' wa s-hanăɣ-ijănna."
43016019	Ilmăd Ɣisa a-s ărhan ad-t-sĕstĕnăn ɣas, inn'-asăn: "Kăwăneḍ, tinmĕssĕstinăm hărwa jer-iman-năwăn dăɣ-a-wa s-hawăn-ĕnneɣ: 'Ăqqima-hin a ĕnḍărrăn i-ad-ăbas hi-hannăyăm, akĕy daɣ ăssaɣăt ĕnḍărrăn, talĕsăm-ahi ahănay'.
43016020	Ălleɣeɣ-awăn s-tidĕt tădduuttet a-s ad-šoršĕm, sĕkkĕlĕlăm, a-s ija a-wen ăddunya ĕnta tăsriiw, ad-ăɣšĕdăn iman-năwăn măšan, ad-dd-tĕšrĕy tedăwit a-wen.
43016021	Wădden tamăḍt ed, tăbok ajăraw n-eɣăf-net, ad-taẓăr hullan măšan, afăl tĕjrăw eɣăf-net ad-hin-titaw tiẓẓurt-net tĕnnin-dăɣ iket-net, tisnant-net, ad-has-tăt-in-sĕtĕw tedăwit n-ara wa tĕkrăš.
43016022	Ǝmmĕk-wen-dăɣ a-s kăwăneḍ-dăɣ ămăra-dăɣ, ăɣšadăn iman-năwăn măšan, ad-kăwăn-alĕsăɣ ahănay, ăddăwen ulhawăn-năwăn, ĕjĕn daɣ tedăwit-ta-dăɣ s-wăr t-illa ere ăddoben aɣăšad-net.
43016023	Ašăl-wen d-hi-mad-tĕnhĕyăm, wăr mad-t-imĕl făw a-s tămiɣatărăm d-asĕstan-in dăr-s. Ălleɣeɣ-awăn s-tidĕt tădduuttet a-s a tĕttărăm dăɣ-Abba s-isĕm-in, ad-hawăn-t-ăkf.
43016024	Har ămăra-dăɣ, wăr t-illa a dăɣ-t-dalăm s-isĕm-in, ădĕlăt-t ămăra, ad-kăwăn-ăkf a-wa dăɣ-s tĕttărăm i-ad-săr-wăn dd-tĕmdĕw tedăwit."
43016025	"A ija a-wa-dăɣ, saɣlayăɣ-kăwăn tangalen, sinfăqqeɣ-awăn hărătăn, măšan, imal-dd ălwăqq d-ăbas hawăn-e-tamăjradăɣ s-tangalen, ašăl-en, ad-hawăn-ăjăɣ isălan n-Abba s-ĕmmĕk ăssiifhămăn.
43016026	Ašăl-wen, wăr mad-tĕmɣutărăm s-ad-hawăn-ădĕlăɣ Abba, ad-t-tĕdĕlĕm kăwăneḍ iman-năwăn s-isĕm-in
43016027	făl-a-s, Abba iman-net irh'-iwăn ed tărham-ahi, tomanăm daɣ a-s Măssinăɣ a dd-falăɣ.
43016028	Ǝnta a hi-dd-ăšmašălăn s-ăddunya ɣas, ămăra, falăɣ-tăt, ăqqalăɣ-t ĕnta-i n-Abba."
43016029	Ǝnnăn-as inĕṭṭulab-net: "Năkkăneḍ iket nĕjrăh a-wa hanăɣ-janned ed, ăbas hanăɣ-saɣlayăd tangalen, a-wa hanăɣ-janned ămăra iket-net, il' ujreh.
43016030	Nĕssan ămăra a-s wăr t-illa a-s wădden tĕssanăd-t, wăr tămɣatărăd s-ad-kăy-isĕstĕn ăwadĕm d-hărăt wăl' iyyăn. Dăɣ-tĕssĕba n-a-wen-dăɣ a făl noman a-s kăyy Măssinăɣ a dd-falăd."
43016031	Inn'-asăn Ɣisa: "Ak tĕnnăm tomanăm săr-i wădden?
43016032	Ikna măšan, ăssiilmădăɣ-kăwăn a-s imal-dd ăssaɣăt, ăssaɣăt daɣ s-išwar dd-osa, ad-tămmăhăšăm, ilal hak iyyăn dăɣ-wăn tenere n-iman-net, tĕyyĕm-ahi năkk ɣas măšan, kud-hi-fălăm-dăɣ, wăr mad-ăqqaymăɣ năkk ɣas ed, idhal-ahi Abba.
43016033	Ǝkkăsăɣ-kăwăn dăɣ-taɣdărt n-hărătăn-wi-dăɣ i-ad-săr-i tamĕnăm, tĕjrĕwăm ălxer. Ǝlmĕdăt a-s ad-tĕnhĕyăm aɣăna dăɣ-ăddunya-ta-dăɣ măšan, wăr kăwăn-isărmaɣet hărăt, ĕkrăšăɣ ašăl făll-ăddunya."
43017001	Ija Ɣisa isălan-win-dăɣ ɣas, ăjoẓăy išĕnnawăn, innă: "Abba, tăqqăn ta hi-tĕkfed, tăwwăḍ-dd, sĕtbĕt tĕmɣăre n-ălxurmăt n-Rure-k i-ad-isĕtbĕt ĕnta-dăɣ wa-năk
43017002	făl-a-s Rure-k, ĕnta a tĕkfed tărna făll-e d t-illăm ăgg-adĕm i-ad-umas ĕssĕbab wa ihăkkăn tămudre ta tăɣlălăt i-ăddinăt wi t-tĕssăɣlăfăd.
43017003	Tămudre-en, a tăt-ămoosăn: ad-kăy-ĕzzĕyăn, kăyy-i n-Măssinăɣ wa n-tidĕt, ĕzzĕyăn Rure-k Ɣisa Ălmasex wa dd-tăšmašălăd.
43017004	Ǝssĕlmădăɣ s-ălxurmăt-năk făll-ărori n-ăkall, ăssawăḍăɣ-in daɣ ămašal wa hi-tĕssăɣlăfăd,
43017005	ămăra Abba, iqqĕlet-ahi-dd ălxurmăt wa ɣur-k leɣ hărwa wăr dd-tăxlek ăddunya.
43017006	Dăɣ-a-wa ĕkkăsăɣ heɣ ăddunya-ta-dăɣ, ăsbayănăɣ-kăy i-ăddinăt wi hi-dd-tohăɣăd dăɣ-s, tĕssăɣlăfăd-ahi-tăn; kăyy a tăn-ilăn măšan, tĕkfed-ahi-tăn daɣ ɣas, ĕlkămăn i-măjrăd-năk, ĕṭṭăfăn-t.
43017007	Ašăl-i, ĕlmădăn a-s a-wa hi-tĕkfed iket-net, kăyy a dd-ifal
43017008	făl-a-s, a-wa hi-tĕnned iket-net, ĕnneɣ-asăn-t, ăqbălăn-t, ĕlmădăn daɣ a-s tidĕt a-s kăyy a dd-fălăɣ, ĕflăsăn a-s kăyy a hi-dd-ăšmašălăn.
43017009	Tĕddalăɣ-kăy hasăn, wăr kăy-tĕddilăɣ i-ăddunya ta wărăt săr-k tomen, tĕddalăɣ-kăy i-ăddinăt wi hi-tăsnăfrănăd făl-a-s, ăddinăt-win-dăɣ a-s wi-năk.
43017010	A-wa leɣ iket-net, i-năk, a-wa led daɣ iket-net, i-nin; ĕntăneḍ-en-dăɣ daɣ săr-k omănnen a dăɣ-dd-ănfalăl ălxurmăt-in.
43017011	Šămad năkk ămăra, ĕzjarăɣ ăddunya-ta-dăɣ i-ad-kăy-in-ăkkăɣ, ăqqaymĕn dăɣ-s ĕntăneḍ, ĕttarăɣ dăɣ-k Abba Šăddijăn, ad-tăn-tagĕẓăd s-tărna n-isĕm-năk wa hi-tĕkfed năkk-i n-Rure-k, i-ad-osaɣăn s-ĕmmĕk wa s-nosaɣ năkk d-kăyy.
43017012	Ăzzăman wa ĕkkăsăɣ jere-săn, ogaẓăɣ-tăn s-tărna n-isĕm-năk, ogăẓăɣ-tăn daɣ iket-dăɣ-năsăn, jeɣ ĕnniyăt, wăr tăn-iha făw-i hi-ănimăšrăyăn a-s tĕkkăsăd wa n-ăgg-ĕlhĕllak i-ad-itbĕt a-wa dăɣ-ălolăy ĕlkĕttab.
43017013	Ămăra, năkk-da-dăɣ s-išwar kăy-in-ăqqalăɣ, tajjăɣ-asăn măjrăd-wa-dăɣ, dăɣ-ăddunya-ta-dăɣ, i-ad-ăddăwen s-tedăwit n-tănoflayt ta s-năkk ɣas a tăt-ihakkăn.
43017014	Ǝssăɣlăfăɣ-tăn măjrăd-năk măšan, tăššunjăt-tăn ăddunya ed, wăr tăn-tĕla s-ĕmmĕk wa s-wăr hi-tĕla năkk-i s-omănăn.
43017015	Abba, wăr dăɣ-k tĕttărăɣ ad-tăn-tĕkkĕsăd dăɣ-ăddunya-ta-dăɣ, ănn-ak, tattărăɣ dăɣ-k, ad-tăn-tagĕẓăd dăɣ-a-wa lăbasăn.
43017016	Wăr tăn-tĕla ăddunya-ta-dăɣ s-ĕmmĕk wa s-wăr hi-tĕla năkk-dăɣ-i s-omănăn.
43017017	Šĕšdĕj-tăn s-măjrăd-năk ed măjrăd-năk a-s tidĕt ta n-tidĕt.
43017018	Ăšimašălăɣ-tăn s-ăddunya s-ĕmmĕk wa s-hi-dd-tăšmašălăd săr-s,
43017019	năkk, hakkăɣ-kăy iman-in dăɣ-tĕssĕba-năsăn i-ad-kăy-ĕkfĕn iman-năsăn ĕntăneḍ-dăɣ, šĕšdĕj-tăn s-tidĕt-năk.
43017020	Wădden ĕntăneḍ-i-dăɣ ɣas a făl kăy-tĕddalăɣ, tĕddalăɣ-kăy daɣ i-ăddinăt iket-dăɣ-năsăn wi s-ilkam ad-săr-k amĕnăn dăɣ-tĕssĕba n-tajuhe-ta mad-ĕjĕn făll-i,
43017021	umasnet iket-dăɣ-năsăn iyyăt taɣĕssa s-ĕmmĕk wa s-nămoos năkk d-kăyy iyyăn, heɣ-kăy, hed-ahi, umasnet ĕntăneḍ-dăɣ iyyăn dăr-năɣ i-ad-tĕflĕs ăddunya a-s kăyy a hi-dd-Ăšmašălăn.
43017022	Năkk daɣ, ălxurmăt wa hi-tĕkfed, ĕkfeɣ-asăn-t i-ad-osaɣăn, ămoosăn iyyăn s-ĕmmĕk wa s-nosaɣ, nămoos năkk d-kăyy, iyyăn.
43017023	Tartit-ta dăr-k jeɣ a dăr-săn jeɣ năkk-dăɣ i-ad-tumas tartit-năsăn ti tĕmdat, tĕlmĕd daɣ ăddunya a-s kăyy a hi-dd-ăšmašălăn, tĕlmĕd daɣ a-s jed-asăn tărha šund ta hi-jed.
43017024	Ǝttarăɣ dăɣ-k Abba a-s edăgg wa hi-tĕkfed, ăhrăɣet-t ɣur-k daɣ d-ăddinăt-wi hi-tĕkfed i-ad-ĕjjunfun ĕntăneḍ-dăɣ, dăɣ-ălxurmăt wa hi-tĕkfed ed, kăyy tărha-ta hi-jed, jed-ahi-tăt hărwa wăr dd-tăxlek ăddunya.
43017025	Abba, kăyy-i oɣădăn, tunjăy ăddunya-ta-dăɣ s-ad-kăy-tĕzzĕy măšan năkk, ĕzzăyăɣ-kăy, ăddinăt daɣ wi săr-i omănnen, ĕflasăn a-s kăyy a hi-dd-ăšmašălăn;
43017026	ăzozăyăɣ-tăn isĕm-năk, ad-kăy-alĕsăɣ daɣ azuzi-hasăn i-ad-tĕjjĕš tărha-ta hi-jed ulhawăn-năsăn, ăknăɣ tartit dăr-săn."
43018001	Issĕmda Ɣisa d-tittar-tin-dăɣ ɣas, iglă ĕnta d-inĕṭṭulab-net, ĕjlăyăn tasĕnjit ta s-itawănna ta n-Šădron, ĕjjăšăn ammas n-ašĕkrĕš n-ihĕškan ihan asălim n-aman,
43018002	a-wen edăgg s-issan Yăhudĕs-i t-madăn-isĕssăɣdăr a-s itakk'-e-hi-dd Ɣisa d-inĕṭṭulab-net.
43018003	Iha Ɣisa ammas n-ašĕkrĕš-en-dăɣ a-s Yăhudĕs-da-dăɣ ăddew d-ĕssărdusa d-ălgomităn n-ehăn n-ămudd wa măqqărăn dd-ăssiglăn imănokalăn n-kăl-tikutawen d-kăl-faris ăwwayăn tiftĕl d-imămmălăn, ĕšlajăn tikobawen.
43018004	Issan Ɣisa ɣur-iman-net a-wa has-iqqălăn, izjăr-dd săr-săn, inn'-asăn: "Mi s-tammăɣăm?"
43018005	Ǝnnăn-as: "Ɣisa wa n-Năṣirăt." Inn'-asăn Ɣisa: "Năkk da." Ăddinăt-en, ih'-en Yăhudĕs-i t-e-isĕssăɣdărăn.
43018006	Diha-dăɣ d-hasăn-innă: "Năkk da", issĕkn'-en iman-net, ad-ăškătarăšăn, tĕwăt-tăn tarĕmmeɣt s-ăkall ălwăqq-wen-dăɣ.
43018007	Olăs-tăn asĕstan, inn'-asăn: "Ak kăwăneḍ, mi s-tammăɣăm?" Ǝnnăn-as daɣ: "Ɣisa wa-n Năṣirăt."
43018008	Inn'-asăn: "Wădden ĕnneɣ-awăn: 'Năkk da.' Kunta tidĕt-dăɣ a-s năkk a-s tĕmmaɣăm adiš, ăyyăt inĕṭṭulab-in ad-ĕglun."
43018009	Ijă Ɣisa măjrăd-wen-dăɣ i-ad-umas a ăsidătten a-wa s-kăla tăn-innă a-s innă: "Abba, wi hi-tĕkfed, wăr dăɣ-săn ănmăšrăy wăl' iyyăn."
43018010	Ilbăy-dd ălwăqq-wen-dăɣ Simyon wa s-itawănna Bĕṭrus tăkoba-net, iwăt săr-s Malkus wa n-akli n-ămănokal n-kăl-tikutawen, inkăḍ-dd tamĕẓẓujt-net ta n-aɣil.
43018011	Iɣtăl Ɣisa Bĕṭrus, inn'-as: "Suɣĕl tăkoba-năk titar; wăr t-illa ĕmmĕk s-unjăyăɣ s-tesăse n-kara n-tisnant wa hi-iẓẓăl Abba ăssaɣăt-wa-dăɣ."
43018012	Irmăs kumănda d-ĕssărdusa-net d-ălgomităn-wi dd-ăšmašălăn imănokalăn n-kăl-Ălyăhud Ɣisa, ĕkrădăn-t,
43018013	ĕlwăyăn-t s-tizarăt s-ehăn n-Xăna wa n-aḍăggal n-Qayăf-i n-ămănokal n-kăl-tikutawen awătay-wen-dăɣ.
43018014	Qayăf-en-dăɣ a-s kăla innă i-imănokalăn n-kăl-Ălyăhud dăɣ-isălan n-Ɣisa: "Ufa ămmut ăhalĕs iyyăn uhĕn tĕlhăs tamĕtte iket-net."
43018015	A-s ităjj a-wen-dăɣ, ăddeew Simyon Bĕṭrus d-ănăṭṭalib iyyăn, ĕjan alkum šĕjren i-Ɣisa. Ănăṭṭalib-en dăr-ăddew Simyon, izzay-t ămănokal n-kăl-tikutawen, ijrăw-as a-wen-dăɣ ad-imzĕyyĕt d-Ɣisa ujĕš n-ăɣalla n-ehăn n-ămănokal n-kăl-tikutawen
43018016	măšan, ăqqima-hin Bĕṭrus ĕnta ibdad dăɣ-tĕfărre dat-emm n-ăɣalla. Ăhoja ănăṭṭalib wa izzăy ămănokal n-kăl-tikutawen ɣas, izjăr-dd, immĕjrăd i-tamăḍt ta tĕṭṭăfăt emm n-ăɣalla, toyy'-e, ăššojăš-dd Bĕṭrus.
43018017	Tĕkyăd tănaxdimt ta tĕṭṭăfăt emm n-ăɣalla dăɣ-Bĕṭrus, tĕnn'-as: "Ajăn kăyy wădden iyyăn dăɣ-inĕṭṭulab n-ăhalĕs-wa-dăɣ s-iket ittărmăs?" Inn'-as Bĕṭrus: "Wăr t-ămoosăɣ."
43018018	Itajj a-wen s-ăzzăman n-tajrĕst, ăssiirɣăn inaxdimăn n-ămănokal n-kăl-tikutawen d-ălgomităn wi ăɣlăfnen ehăn n-ămudd wa măqqărăn efew, ĕzzahăn săr-s, ibdăd-dd Bĕṭrus edes-hasăn, ad-itazzăh ĕnta-dăɣ.
43018019	Issĕstăn ămănokal n-kăl-tikutawen Ɣisa, ittăr dăɣ-s ad-has-ăj isălan n-inĕṭṭulab-net d-a-wa tăn-isăɣra.
43018020	Ăwwežăb-as Ɣisa, inn'-as: "Năkk, wăr kăla ĕnneɣ hărăt făw i-ăddinăt dăɣ-ufăr, ĕssăɣrăɣ dăɣ-ihănan n-ăddin wi n-kăl-Ălyăhud d-ehăn n-ămudd wa măqqărăn-i dăɣ-tažămmaɣăn kăl-Ălyăhud, wăr t-illa a ăssiɣrăɣ dăɣ-ufăr ɣas,
43018021	mafăl hi-sastanăd? Sĕstĕn ăddinăt-wi ĕslănen i-a-wa ĕssăɣrăɣ, ĕssanăn a-wa hasăn-ĕnneɣ."
43018022	Diha-dăɣ d-innă Ɣisa a-wen-dăɣ ad-has-istăɣ iyyăn dăɣ-ălgomităn n-ehăn n-ămudd wa măqqărăn, inn'-as: "Kăyy, ma kăy-ăsihălăn a tĕjĕd erk măjrăd i-amănokăl n-kăl-tikutawen?"
43018023	Inn'-as Ɣisa: "Kunta jeɣ erk măjrăd, săkĕnăt-ahi a-wa dăɣ-ănmăšrăyăɣ, kunta daɣ măjrăd oɣadăn a jeɣ adiš, mafăl tamătteɣ?"
43018024	Issĕgdăh Xăna dăɣ-isĕstanăn n-Ɣisa ɣas, ikrăd-t, ăssawăy-t i-Qayăf-i n-ămănokal n-kăl-tikutawen.
43018025	A-s ităjj a-wen-dăɣ, ăqqiima Simyon Bĕṭrus hărwa s-efew, itazzăh. A ĕnḍărrăn, ăkrăttăt-t ăwadĕm iyyăn, inn'-as: "Wădden kăyy-dăɣ iyyăn dăɣ-inĕṭṭulab-net?" Ăkkuddăl Bĕṭrus a-wen, innă: "Wăr t-ămoosăɣ."
43018026	Iggăd-dd iyyăn dăɣ-inaxdimăn n-ămănokal n-kăl-tikutawen, ămoosăn ašăqqaɣ n-ăhalĕs wa s-dd-ifrăs Bĕṭrus tamĕẓẓujt-net s-tăkoba, innă i-Bĕṭrus: "Kăyy-i-dăɣ, ĕnhayăɣ-kăy tăddewăd d-Ɣisa dăɣ-ašĕkrĕš n-ihĕškan wa-dăɣ ittărmăs?"
43018027	Olăs daɣ Bĕṭrus akuddĕl n-a-wen. Tamăzăyyat-ten-dăɣ, ad-iwăt ekăz ăɣora.
43018028	Hărwa tifawt ad-fălăn d-Ɣisa ehăn wa n-Qayăf, ĕkkăn dăr-s ehăn wa n-gĕfăr măšan, unjăyăn s-ad-ĕjjĕšăn ammas-net făl tuksĕḍa n-ad-sĕmmĕḍĕsăn iman-năsăn, igdĕl-asăn a-wen-dăɣ tetăte n-isan n-taɣsiwen-ti lănen s-ad-ăɣrĕsnăt ašăl wa n-ămudd wa n-Faṣka.
43018029	Ǝbdadăn dăɣ-ajăma n-ehăn-en-dăɣ a-s săr-săn dd-izjăr Bilatĕs, inn'-asăn: "Ma ămoos uḍlem wa tăsiwărăm ăhalĕs wa tĕlwăyăm?"
43018030	Ǝnnăn-as: "Ǝnnăr a-s ija a lăbasăn, wăr t-dd-nĕlĕwwĕy săr-k."
43018031	Inn'-asăn Bilatĕs: "Ăglăt, ĕšrăɣăt-t s-a-wa innă ălqanun-năwăn." Ǝnnăn-as imănokalăn n-kăl-Ălyăhud: "Năkkăneḍ, dăɣ-a-wa innă ălqanun-nănăɣ, wăr hanăɣ-t-illa ad-năj iman n-ăwadĕm."
43018032	Wăr hasăn-ijrew ălqanun-năsăn tenăɣe n-ăwadĕm i-ad-tĕdduttĕt tĕnna n-Ɣisa făl tamăttant ta mad-ăj.
43018033	Olăs Bilatĕs ujĕš n-ehăn-net, iɣră-dd Ɣisa tĕzzar, inn'-as: "Ak, kăyy a-s ămănokal n-kăl-Ălyăhud meɣ?"
43018034	Inn'-as Ɣisa: "Ak tifer-ti-dăɣ jed ămăra-dăɣ, ad-dd-tĕkkasăd dăɣ-eɣăf-năk meɣ măsăllăt a tănăt-jed?"
43018035	Inn'-as Bilatĕs: "Năkk-š ma ăkkulăɣ, ajăn ăgg-Ălyăhud a ămoosăɣ, tăjjăšăn-ahi isălan-năk? Tumast-năk d-imănokalăn n-kăl-tikutawen a kăy-dd-ăwwăynen săr-i, ɣas, lăɣăt-ahi, ma tăɣšădăd?"
43018036	Inn'-as Ɣisa: "Tĕmmĕnĕya-nin, wăr tăt-tĕla ăddunya-ta-dăɣ, ĕnnăr tăt-tĕla ăddunya-ta-dăɣ, iket-di, ĕknĕsăn inĕṭṭulab-in i-ad-wăr hi-jen imănokalăn n-kăl-Ălyăhud dăɣ-ifassăn-năk, ămăra, Tĕmmĕnĕya-nin, wăr tăt-tĕla ăddunya-ta-dăɣ."
43018037	Inn'-as Bilatĕs ălwăqq-wen: "Adiš tidĕt-dăɣ a-s ămănokal a tămoosăd?" Inn'-as Ɣisa: "Kăyy iman-năk tĕnned-tăn, ămănokal a ămoosăɣ. Năkk, ămešălăɣ-dd s-ăddunya-ta-dăɣ, weɣ-dd dăɣ-s i-ad-umasăɣ tajuhe i-tidĕt, ere wa ilkămăn i-tidĕt iket-net, ad-isĕjĕd i-a-wa jănneɣ."
43018038	Innă Ɣisa a-wen ɣas, inn'-as Bilatĕs: "Tidĕt-i-dăɣ făw, ĕndek-tăt?" Innă Bilatĕs a-wen ɣas, izjăr-dd daɣ s-imănokalăn n-kăl-Ălyăhud, inn'-asăn: "Ăhalĕs wa hi-dd-tăwwăyăm, wăr fălla-s ĕjrewăɣ uḍlem t-ăsinăhăjjăn d-tamăttant măšan,
43018039	šămad ăssilmădăɣ-kăwăn a-s hak ămudd n-Faṣka, ăsiwăyyăɣ-awăn-in u-takărmut iyyăn, ĕssĕnăt ten'-i-dăɣ tărham ad-hawăn-in-sĕwwĕyyăɣ ămănokal n-kăl-Ălyăhud meɣ?"
43018040	Ǝslăn i-a-wen ɣas, ăsɣăren dăɣ-išĕnnawăn, ĕnnăn-as: "Făw, wăr hanăɣ-t-dd-toyyed, ănn-ak, sĕwwĕyy-anăɣ-dd Bărɣăbbas." Bărɣăbbas-i s-ărhan a hasăn-t-dd-isĕwwĕyy, ătiwăssan a-s ănaɣtaf a ămoos.
43019001	Irmăs Bilatĕs Ɣisa, omăr ĕssărdusa i-ad-dăɣ-s ĕjĕn tiwit s-ibărtăkăn.
43019002	Ǝggădăn-dd ĕssărdusa, ĕẓẓăn ălmăt, korona, a-wen, takĕnbut n-isĕnnanăn šund ta tăjjăn imănokalăn tĕzzar, ăswărăn-tăt eɣăf-net, ĕssĕlsăn-t anăkăbba šăggăɣăn
43019003	tĕzzar, ad-t-tiɣliɣĕlĕyăn, jannen-as: "Ămănokal n-kăl-Ălyăhud, nĕj'-ak gărdĕbu", sattăɣăn-as siha d-siha.
43019004	Izjăr-dd Bilatĕs daɣ s-kăl-Ălyăhud, innă: "Ǝnhĕywăt, ăhalĕs-i-dăɣ, ăssoɣălăɣ-awăn-t-in i-ad-kăwăn-sĕlmĕdăɣ a-s wăr t-illa uḍlem fălla-s ĕjrawăɣ t-ăsinăhăjjăn d-tamăttant."
43019005	Izjăr-dd Ɣisa săr-săn ḍarăt-a-wen, ija takĕnbut ta n-isĕnnanăn, ilsa anăkăbba wa šăggăɣăn, inn'-asăn Bilatĕs ălwăqq-wen "Ăhalĕs-năwăn dĕdi."
43019006	Ǝnhăyăn imănokalăn n-kăl-tikutawen d-ălgomităn Ɣisa ikk'-en-dd ɣas, ăsɣăren iket-năsăn, ĕnnăn i-Bilatĕs: "Itwĕṣlĕbet făll-tajĕttewt, Itwĕṣlĕbet făll-tajĕttewt!" Inn'-asăn Bilatĕs ămăra: "Ărmĕsăt-t, tĕṣlĕbăm-t făll-tajĕttewt kăwăneḍ iman-năwăn făl-a-s năkk, wăr t-illa uḍlem fălla-s ĕjrawăɣ t-ăsinăhăjjăn d-tamăttant."
43019007	Ǝnnăn-as imănokalăn n-kăl-Ălyăhud: "Năkkăneḍ, ijraw-anăɣ Ăṭṭăwrăt iji n-iman-net ed, ija iman-net Rure-s n-Măssinăɣ."
43019008	Isla Bilatĕs i-măjrăd-wen-dăɣ ɣas, irmăɣ,
43019009	ijjăš ehăn-net tĕzzar, innă i-Ɣisa: "Kăyy-i-dăɣ făw, ĕndek siha s-dd-hed?" Wăr t-illa a has-inna Ɣisa. Inn'-as Bilatĕs:
43019010	"Mafăl wăr hi-jĕnnid hărăt? Ajăn wăr tĕssenăd a-s năkk leɣ tădabit n-ad-kăy-in-ăyyăɣ, leɣ daɣ tădabit n-ad-kăy-ĕṣlĕbăɣ făll-tajĕttewt?"
43019011	Inn'-as Ɣisa: "Wăr făll-i mad-tĕkrĕšăd tărna wăl' iyyăt săl ta kăy-ikfa Măssinăɣ dăɣ-ăssaɣăt-wa-dăɣ, a-wen-dăɣ a făl ere wa hi-ijăn jer-ifassăn-năk, ojăr-kăy tifut n-abăkkaḍ."
43019012	Ad-itammăɣ ya Bilatĕs i-ăddăbara s-t-in-ăswăyya măšan, ăsɣăren kăl-Ălyăhud dăɣ-išĕnnawăn, ĕnnăn-as: "Afăl t-in-toyyed, ad-nĕlmĕd a-s kăyy wădden amidi n-Qăyṣăr a tămoosăd făl-a-s, nĕssan a-s ere ijan iman-net ămănokal iket-net, ad-umas ašănjo n-Qăyṣăr."
43019013	Islă Bilatĕs i-a-wen ɣas, izzĕzjăr-dd Ɣisa tĕzzar, ăqqima dăɣ-edăgg wa dăɣ-iɣattăs ăššăreɣa s-itawănna dăɣ-Ɣăbranĕyya: Ɣăbbata.
43019014	Itajj a-wen s-tarăhut n-ašăl wa n-dat-wa n-ămudd wa n-Faṣka. Innă Bilatĕs i-imănokalăn n-kăl-Ălyăhud: "Uhĕnăt, ămănokal-năwăn dĕdi."
43019015	Măšan, ăskălălăn iket-năsăn, ĕnnăn-as: "Ămmătet, ămmătet, itwĕṣlĕbet făll-tajĕttewt." Inn'-asăn Bilatĕs: "Ɣas kăwăneḍ, ăba-hawăn ere tĕṣlăbăm ar ămănokal-năwăn?" Ǝnnăn-as imănokalăn n-kăl-tikutawen: "Năkkăneḍ, wăr nĕla ămănokal săl Qăyṣăr."
43019016	Ijă Bilatĕs Ɣisa jer-ifassăn-năsăn i-ad-itwĕṣlĕb făll-tajĕttewt. Ărmăsăn ĕssărdusa Ɣisa, ĕlwăyăn-t tĕzzar,
43019017	ăslănjen-t tajĕttewt ta făll-mad-itwĕṣlĕb, ĕzjărăn dăr-s aɣrĕm, ĕkkăn dăr-s edăgg wa s-itawănna dăɣ-Ɣăbranĕyya: "Gălgota"; a-wen ălmăɣna-net: "Edăgg wa n-akărkor."
43019018	Ašăl-en, ămizăyyen ĕssin inaɣtafăn atwĕṣlĕb d-Ɣisa; iyyăn daw-aɣil-net, wa iyyăḍăn daw-tăšalje-net, imăl-t ĕnta jere-săn.
43019019	Ǝṣlăbăn Ɣisa ɣas, issĕktăb Bilatĕs făll-ăllox iyyăn a-s: "A|sc-WA |dƔ|scISA WA N-|dN|scĂṢIRĂT|r |scN-ĂMĂNOKAL N-|dK|scĂL-|dĂ|scLYĂHUD|d".|r Ǝttĕytăyăn-t jĕnnĕj-s făll-tajĕttewt ta făll-ătwăṣlăb.
43019020	Akătab-en, ăɣrăn-t kăl-Ălyăhud ăjjootnen făl-a-s, edăgg wa dăɣ-ătwăṣlăb Ɣisa, ohaẓ aɣrĕm. Ăllox-en, akătab wa t-iwarăn, ija dăɣ kăraḍ imĕjridăn: Ɣăbranĕyya, Tăromanit d-Tălyunanit.
43019021	Ǝggădăn-dd imănokalăn n-kăl-tikutawen d-kăl-Ălyăhud, ăsmătărăn Bilatĕs d-udaɣ ad-iktĕb a-s Ɣisa ămănokal n-kăl-Ălyăhud ănn-ak, iktĕbet a-s, innă: năkk, ămănokal n-kăl-Ălyăhud măšan,
43019022	inn'-asăn Bilatĕs: "A-wa s-išwăr ĕktăbăɣ-t, ĕktăbăɣ-t."
43019023	Ǝṣlăbăn ĕssărdusa Ɣisa făll-tajĕttewt ɣas, ĕjăn i-isĕlsa-net ĕkkoẓăt tiẓunawen, iḍkăl hak iyyăn dăɣ-săn tăẓune tiyyăt, wăr dd-ăqqima ar tanăkăbbat wăr iha aẓămay wăl' iyyăn.
43019024	Ărmăsăn-tăt ĕssărdusa ɣas, ănmănnăn jer-iman-năsăn: "Udaɣ ad-tăt-nĕsăɣărriwĕt, năjet fălla-s tisăɣeren i-ad-t-ikrĕš iyyăn dăɣ-năɣ." Ǝjăn tisăɣeren, ămoos a-wen a ăssiitbătăn a-wa iktăbăn dăɣ-măjrăd n-Măssinăɣ a-s inna: "Ăẓunăn isĕlsa-nin, jăn tisăɣeren făll-tanăkăbbat-in." Jăn ĕssărdusa a-wen s-ĕmmĕk-wa-dăɣ s-tăn-innă ĕlkĕttab n-Măssinăɣ.
43019025	Edes i-tajĕttewt ta făll-ătwăṣlăb Ɣisa, tĕbdad ma-s d-wălătma-s n-ma-s d-Măryăma ta n-hănne-s n-Klufas d-Măryăma ta s-itawănna ta n-Mulăždalĕyăt.
43019026	Inhăy Ɣisa ma-s tĕbdad edes i-ănăṭṭalib wa ikna tărha ɣas, inn'-as: "Anna, rure-m dĕdi ibdădăn edes-ham."
43019027	Innă daɣ i-ănăṭṭalib: "Kăyy daɣ, ma-k dĕdi tĕbdădăt edes-hak, taɣălift-năk." Ɣur-ašăl-wen-dăɣ, ij'-et-dd ănăṭṭalib-en s-iman-net, iṭṭăf-as tămudre.
43019028	Ilmăd Ɣisa a-s ĕssĕbab wa făl dd-ămešăl s-ăddunya, ăssawăḍ-t-in iket-net, făll-tajĕttewt-en-dăɣ, innă: "Ăffuudăɣ." Ămoos a-wen a ăssiitbătăn a-wa innă ĕlkĕttab n-Măssinăɣ fălla-s.
43019029	Iskar dihen ăkoss iḍkarăn bĕnegăr, innă Ɣisa ăffuud ɣas, ĕttălăn ĕssărdusa tăḍuft făll-ăbori, ĕssĕlmăɣăn-tăt dăɣ-bĕnegăr tĕzzar, ĕẓẓălăn-as-tăt i-ad-tăt-isumĕm măšan,
43019030	ăkrăbbăt Ɣisa bĕnegăr ɣas, inna: "A-wa s-dd-oseɣ, ijă, imdă". Ăskărăyrăy-dd eɣăf-net ḍarăt-a-wen, ijmăḍ-t unfas.
43019031	Itajj a-wen ašăl wa n-dat-wa n-Faṣka-i-dăɣ sadawăn ăddinăt i-ămudd. Šămad wăr-ĕrhen imănokalăn n-kăl-Ălyăhud ad-tăn-dd-iɣdăr ămudd wa n-Faṣka-i ĕknăn asĕmɣar ed awătay-wen, oḍa ašăl wa n-ămudd făll-ĕssĕbĕt-i n-tăsonfat, ɣas, osăn Bilatĕs, ĕttărăn dăɣ-s ad-amăr i-ĕssărdusa terăẓẓe n-iḍarăn n-ăddinăt-wi ătwăṣlăbnen făll-tijĕttewen tĕzzar, ĕkkĕsăn-tăn-dd fălla-snăt.
43019032	Osăn-dd ĕssărdusa ɣas, ărẓăn iḍarăn n-ănaɣtaf wa ăzzarăn, okăyăn daɣ s-amidi-net wa iyyăḍăn, jăn-as a-wen-dăɣ ĕnta-dăɣ.
43019033	Ǝwwăḍăn-dd Ɣisa, ĕnhăyăn-t ămmut ɣas, okăyăn-t wăr-ărẓen iḍarăn-net
43019034	măšan, inbăj iyyăn dăɣ-ĕssărdusa tajĕẓẓelt n-Ɣisa s-allaɣ-net, izjăr-tăt-dd ašni s-ĕlkamăn aman.
43019035	Năkk a iktăbăn isălan-wi-dăɣ ed, ăjjĕyhăɣ-asăn iket-dăɣ-năsăn, tajuhe-nin daɣ, wăr tăt-ih' ăššăk. Ɣas, siɣulăɣ-tăn năkk-i tăn-inhăyăn s-tiṭṭawen-in dăɣ-tĕssĕba n-ad-tamĕnăm s-Ɣisa.
43019036	Isălan-wi-dăɣ, jăn i-ad-itbĕt a-wa iktăbăn dăɣ-măjrăd n-Măssinăɣ a-s innă: "Wăr mad-ărẓ eɣăs-net wăl' iyyăn."
43019037	Innă daɣ măjrăd n-Măssinăɣ dăɣ-edăgg iyyăn săl-wen: "Ad-ĕjjĕnfun ăddinăt dăɣ-wa dăjăn."
43019038	Osă-dd Yusĕf wa n-tadăbayt ta n-Arimata. Ămoos ĕnta iman-net, ănăṭṭalib n-Ɣisa, măšan, iffar a-wen făl tuksĕḍa n-a-wa dăɣ-s-e-ĕnnĕn imănokalăn n-kăl-Ălyăhud. Ǝnta-en-dăɣ a ihălăn tikawt n-Bilatĕs, ittăr dăɣ-s turhajăt n-ad-dd-ikkĕs tafĕkka n-Ɣisa făll-tajĕttewt; ikf'-e Bilatĕs turhajăt n-a-wen ɣas, ikkăs-dd tafĕkka n-Ɣisa făll-tajĕttewt.
43019039	Osă-dd daɣ dihen Nikodem wa s-kăla dd-ădwănnăt i-Ɣisa s-ehăḍ, iwway a okăyăn kăraḍăt timĕrwen n-kelu n-matălxer d-aḍutăn.
43019040	Ărmăsăn tafĕkka n-Ɣisa, ĕknăn-tăt s-matălxer d-ăḍutăn tĕzzar, ĕttălăn-tăt dăɣ-tefit, ed a-wen-dăɣ a tajjăn kăl-Ălyăhud i-ere ăba tĕzzar, ĕjăn-t dăɣ-aẓĕkka.
43019041	Edăgg wa dăɣ-ătwăṣlăb Ɣisa, ohaẓ-t ašĕkrĕš n-ihĕškan, iha aẓĕkka s-kăla wăr dăɣ-s insa ere ăba.
43019042	Aẓĕkka-wen-dăɣ a dăɣ-jăn tafĕkka n-Ɣisa ed, wăr tăn-ujĕj, ăsinăkmăm-tăn daɣ ămudd-i s-afăl dd-iwwăḍ ăssaɣăt-net, ad-ăbas t-illa emăremar.
43020001	Abĕnnĕbĕn n-ălxad-i n-ašăl ăzzarăn dăɣ-ĕssĕboɣ, hărwa janăt tihay, tĕnšăy Măryăma ta n-Mulăždalĕyăt aẓĕkka wa iha Ɣisa, tĕnhăy a-s tăhunt ta măqqărăt hărăt emm n-aẓĕkka, tămmuqqăs-in.
43020002	Tošăl s-Simyon Bĕṭrus d-ănăṭṭalib wa iyyăḍăn ikna Ɣisa tărha, tĕnn'-asăn: "Tafĕkka n-Ălɣalim-nănăɣ, tĕmmăḍkăl, ăbas ha aẓĕkka, wăr nĕssen ĕnde d-tăt-jăn ămăra."
43020003	Igla Bĕṭrus d-ănăṭṭalib wa iyyăḍăn, ĕkkăn aẓĕkka.
43020004	Ošălăn issĕnăn-essăn măšan, ijmăḍ ănăṭṭalib wa iyyăḍăn Bĕṭrus dăɣ-azzal, išwăr-t-in s-aẓĕkka,
43020005	ăddunkăt, ăssijjă dăɣ-ammas-net, inhăy tefit tĕnsa d-iman-net măšan, wăr-ijješ ammas n-aẓĕkka.
43020006	Iwwăḍ-t-dd Simyon Bĕṭrus ɣas, ijjăš ĕnta aẓĕkka, inhăy tefit ta tĕnsăt d-iman-net,
43020007	olăs daɣ ahănay n-taswĕḍt ta s-kăla tĕttăl eɣăf n-Ɣisa, tĕnsa d-iman-net s-edes, toḍha.
43020008	Ijjăš-dd fălla-s ḍarăt-a-wen ănăṭṭalib wa iyyăḍăn t-dd-išwărăn s-aẓĕkka, inhăy, omăn;
43020009	făl-a-s, a-wa-dăɣ jăn ărtayăn d-Ɣisa iket-net, wăr-ĕfhemăn a-wa ĕnnăn ĕlkĕttabăn dăɣ-isălan-net, a-s ĕnnăn a-s, ilzam ad-t-iba tĕzzar, inkăr-dd jer-inĕmmuttan.
43020010	Ǝqqălăn ḍarăt-a-wen ihănan-năsăn.
43020011	Tăqqimă-dd ḍara-săn Măryăma, tĕbdad edes i-aẓĕkka, hall. Halla dihen-dăɣ har šik-dăɣ tăssijjă dăɣ-ammas n-aẓĕkka,
43020012	tĕnhăy ĕssin ănjălosăn ăssiimlălnen, ăqqimăn dăɣ-edăgg wa s-kăla dăɣ-s tĕnsa tafĕkka n-Ɣisa. Ăqqiima iyyăn dăɣ-edăgg wa s-kăla dăɣ-s insa eɣăf n-Ɣisa, ăqqiima wa iyyăḍăn dăɣ-edăgg wa s-kăla dăɣ-s ĕnsăn iḍarăn-net.
43020013	Ǝssĕstănăn ănjălosăn Măryăma, ĕnnăn-as: "Măryăma, ma kăm-isalhen?" Tĕnn'-asăn: "Tafĕkka n-Ălɣalim-in a tĕmmăḍkălăt, wăr-ĕssenăɣ ĕnde d-tăt-jăn ămăra."
43020014	Tĕnna a-wen ɣas, tăšnăšlăm, tĕnhăy Ɣisa ibdad măšan, indăr-as ad-t-tĕzzĕy.
43020015	Immĕjrăd-as, inn'-as: "Tamăḍt, ma kăm-isalhen? Ma dăɣ-m ăba?" Ămmiijrăd-as măšan, tăɣel Măryăma măssi-s n-ašĕkrĕš a has-ămmijrădăn, tĕnn'-as: "Ya ăhalĕs-i-dăɣ, kunta kăyy a iḍkălăn tafĕkka n-Emăli-nin, ĕttarăɣ dăɣ-k idĕm n-ad-hi-sĕknĕd diha tăt-jed i-ad-tăt-ĕḍkĕlăɣ."
43020016	Iɣr'-et Ɣisa s-isĕm-net, inn'-as: "Măryăma!" Tĕggăd tĕzzar, tĕnnăḍ-dd săr-s, tĕnn'-as dăɣ-Ɣăbranĕyya: "Rabbuni"; a-wen ălmăɣna-net: "Măssi-ɣ."
43020017	Inn'-as Ɣisa ălwăqq-wen: "Wăr hi-ḍesăd, tawĕɣĕd-ahi făl-a-s, wăr-oseɣ išĕnnawăn-i iha Abba-nin hărwa. Ămăra, ĕglĕw, lăɣăt i-ayĕtma-ɣ a-s ĕkkeɣ Abba-nin-i s-ĕnta daɣ a-s Abba-năwăn, ĕkkeɣ Măssi-ɣ-i n-Măssinăɣ-i s-ĕnta a-s Măssinăɣ-i n-Măssi-wăn."
43020018	Tĕkkă Măryăma ta n-Mulăždalĕyăt inĕṭṭulab, tĕnn'-asăn: "Năkk, ĕnhayăɣ Emăli". Ad-dăɣ-săn tajj isălan n-a-wa has-innă Ɣisa.
43020019	Ehăḍ n-ašăl-wĕnnin-dăɣ n-ălxad, ăžžiimmăɣăn inĕṭṭulab dăɣ-ehăn iyyăn, ăṭṭubben imawăn-net făll-iman-năsăn a-wa hasăn-tĕja tuksĕḍa n-imănokalăn n-kăl-Ălyăhud. Wăr tăn-hen isălan a-s ĕnta iman-net da-dăɣ dd-ibdădăn jere-săn, inn'-asăn: "Ins' ălxer n-Măssinăɣ fălla-wăn."
43020020	Ij'-asăn isofan, ad-tăn-isakna ifassăn-net d-tajĕẓẓelt-net. Ălwăqq-i-dăɣ t-ĕnhăyăn, ĕjăn inĕṭṭulab tedăwit-i-dăɣ măqqărăt.
43020021	Inn'-asăn Ɣisa: "Ins' ălxer n-Măssinăɣ fălla-wăn. Ămašal wa ijă Abba dăɣ-ifassăn-in, jeɣ-t năkk-dăɣ ămăra dăɣ-ifassăn-năwăn."
43020022	Ḍarăt-a-wen, ăshăḍ Ɣisa jĕnnĕj-iɣăfawăn-năsăn, inn'-asăn: "Uhĕnăt Unfas Šăddijăn,
43020023	ere wa s-tĕnšăm ibăkkaḍăn-net, ad-ijrĕw tenăšše-năsăn, ere wa s-tăn wăr tĕnšem, wăr mad-ijrĕw tenăšše-năsăn."
43020024	Ašăl wa d-jăn isălan-wi-dăɣ, wăr t-illa iyyăn dăɣ-inĕṭṭulab wi n-măraw d-ĕssin s-isĕm-net Tomi wa s-itawănna Ekne.
43020025	Osă-dd ɣas, ĕnnăn-as inĕṭṭulab wi iyyăḍnen: "Išrăy-kăy-dd Emăli Ɣisa." Unjăy s-ad-tăn-iflĕs, inn'-asăn: "Năkk ɣas, a ĕkkăsăɣ wăr t-ĕnheyăɣ s-tiṭṭawen-in, ĕnhĕyăɣ daɣ idraš n-ibuyĕsăn dăɣ-ifassăn-net, ăjăɣ daɣ assĕkăḍ-in dăɣ-adăriš n-ibuyĕsăn, ăjăɣ ăfuss-in dăɣ-tajĕẓẓĕlt-net ta inbăj allaɣ, wăr mad-ĕflĕsăɣ a-s dd-inkar jer-inĕmmuttan."
43020026	Ašăl wa n-ĕttam ḍarăt-a-wen, ăžžiimmăɣăn inĕṭṭulab dăɣ-ehăn ăṭṭubben, ih'-en ămăra Tomi. Wăla hin-ĕjrăhăn a-s dd-ibdăd Ɣisa jere-săn, inn'-asăn: "Ins' ălxer n-Măssinăɣ fălla-wăn."
43020027	Innă Ɣisa i-Tomi ḍarăt-a-wen: "Ahĕẓ-ahi-dd, sĕjrăh ifassăn-in, hĕnda assĕkăḍ-năk, ăj'-e dăɣ-ăfuss-in, tĕjĕd-t daɣ dăɣ-tajĕẓẓelt-in, wăr tăsɣărăd ulh-năk."
43020028	Ăwwežăb-as Tomi, inn'-as: "Emăli-nin, Măssi-ɣ Măssinăɣ."
43020029	Inn'-as Ɣisa: "Kăyy, tĕnhăyăd-ahi tĕzzar tomănăd, tĕnḍĕḍ i-ăddinăt wi hi-wăren-ĕnhey măšan, omănăn."
43020030	Ija Ɣisa dat-inĕṭṭulab-net ijităn n-Măssinăɣ ăjjootnen wăren ĕkteb dăɣ-ĕlkĕttab-wa-dăɣ
43020031	măšan, a-wa dăɣ-săn iktăbăn dăɣ-ĕlkĕttab-wa-dăɣ iket-net, iktab dăɣ-tĕssĕba n-ad-tamĕnăm a-s Ɣisa a-s Ălmasex wa n-Rure-s n-Măssinăɣ, ere omănăn s-isĕm-net-dăɣ, ad-ijrĕw tămudre ta tăɣlălăt.
43021001	Ḍarăt-a-wen-dăɣ ijăn, ăsnăfalăl-dd Ɣisa daɣ iman-net i-inĕṭṭulab-net dăɣ-asălim n-ejănš wa s-itawănna Tibăryad. Ǝnta da ĕmmĕk wa s-hasăn-dd ăsnăfalăl iman-net:
43021002	Ašăl iyyăn, ăžžiimmăɣ Simyon Bĕṭrus, Tomi wa n-ekne d-Natanăhil wa n-taɣrĕmt ta n-Kăna tĕhăt teje ta n-Galila d-dăgg-Zăbdi d-ĕssin inĕṭṭulab iyyăḍ daɣ,
43021003	ăqqiimăn har šik-dăɣ, inn'-asăn Simyon Bĕṭrus: "Năkk, ĕkkeɣ ejănš i-ad-ĕhhuyeɣ imănan." Ǝnnăn-as inĕṭṭulab wi iyyăḍnen: "Ăqqĕl-anăɣ, năddew dăr-k." Ǝzjărăn, ĕjjăšăn turăft n-aman, ĕglăn. Okăy-tăn ehăḍ-wen-dăɣ iket-net, wăr t-illa a ărmasăn.
43021004	Ăffăw ɣas, iwăr-dd Ɣisa asălim n-ejănš măšan, indăr-asăn ad-t-ĕzzĕyăn.
43021005	Iɣr'-en, inn'-asăn: "Ilyaḍăn, ajăn wăr lem a tĕkšăm?" Ǝnnăn-as: "Ăbo!"
43021006	Inn'-asăn: "Ăjrăt ămăra tătart-năwăn s-ašrut wa n-aɣil n-turăft n-aman, ad-tărmĕsăm imănan." Jărăn tătart-năsăn s-ašrut-wen-dăɣ tăn-issĕkna, ĕttărăn ad-tăt-dd-ărkĕbăn dăɣ-aman măšan, tĕndăr-asăn făl aḍănay-i-dăɣ tĕja imănan.
43021007	Inhăy ănăṭṭalib wa ikna Ɣisa tărha a-wen ɣas, inna i-Bĕṭrus: "Ijmaḍ-t ăššăk a-s a-wa Emăli-nănăɣ." Islă Simyon Bĕṭrus a-s a-wa Emăli Ɣisa ɣas, iḍkăl emăls-net wa ikkăs i-ălxidmăt, ij'-e dăɣ-err-net, ijăr iman-net dăɣ-aman, išyăf, ikk' asălim.
43021008	Ăɣyămmen-dd inĕṭṭulab wi iyyăḍnen turăft, ăhoben-dd tătart ta tĕḍkărăt imănan ed, wăr t-illa jere-săn d-asălim n-ejănš ar sănatăt timaḍ n-aɣil.
43021009	Ǝwwăḍăn asălim n-aman ɣas, ĕnhăyăn efew irɣan făll-na/n/năn imănan d-tajĕlla,
43021010	inn'-asăn Ɣisa: "Awĕyăt-dd a lăn imănan dăɣ-wi s-iket tăn-dd-tărmăsăm."
43021011	Ijjăš Simyon Bĕṭrus turăft ta n-aman, ăhobăt-dd tătart s-asălim n-aman, osăn-tăt, ih'-et a iwwăḍăn temeḍe d-sĕmmosăt timĕrwen n-emăn d-kăraḍ dăɣ-wi šuharnen măšan, hakd a-wen-dăɣ, wăr ser tătart.
43021012	Ǝ/n/năn imănan d-tajĕlla ɣas, inn'-asăn Ɣisa: "Ǝyyăwăt, mănsăwăt." Itajj a-wen-dăɣ iket-net măšan, wăr tăn-iha-i ihălăn asĕstan-net d-ere wa ămoos ed, ĕssanăn ămăra a-s Emăli iman-net a-wa.
43021013	Iḍkăl Ɣisa tajĕlla, ăẓun-asăn-tăt, ăẓun daɣ imănan jere-săn.
43021014	Ǝnta-da-dăɣ anfilĕl wa s-kăraḍ dd-ija Ɣisa i-inĕṭṭulab-net ḍarăt tanăkra-net jer-inĕmmuttan.
43021015	Ǝkšăn ɣas, innă Ɣisa i-Simyon Bĕṭrus: "Simyon ăgg Yunĕs, ak torded a-s tojăr tărha ta hi-jed, ta hi-jăn imidiwăn-năk?" Inn'-as Simyon: "Emăli, tĕssanăd a-s ărheɣ tĕmmidĕwa-năk." Inn'-as Ɣisa: "Adiš, ăj i-inĕṭṭulab-in taɣălift ta ităjj amăḍan i-ikĕrwatăn-net."
43021016	Ij'-as Ɣisa asĕstan wa s-ĕssin, inn'-as: "Simyon ăgg Yunĕs, ak torded a-s tărhed-ahi?" Inn'-as Simyon: "Năkk lab, ărheɣ tĕmmidĕwa-năk." Inn'-as Ɣisa: "Adiš, ăj i-inĕṭṭulab-in tamăḍint ta ităjj amăḍan i-tihatten-net."
43021017	Ij'-as Ɣisa asĕstan wa s-kăraḍ, inn'-as: "Simyon ăgg Yunĕs, ak tidĕt-dăɣ a-s tărhed tĕmmidĕwa-nin?" Inxăs a-wen-dăɣ iman n-Bĕṭrus d-a-s har kăraḍ ihăndăggan isastan-t d-a-s irh'-e meɣ? Inn'-as Bĕṭrus ămăra: "Emăli, wăr t-illa a-s wădden tĕssanăd-t, tĕssanăd a-s jeɣ-ak tărha tĕmdat." Inn'-as Ɣisa: "Adiš, ăj i-inĕṭṭulab-in taɣălift ta ităjj amăḍan i-tihatten-net.
43021018	Ălleɣeɣ-ak s-tidĕt tădduuttet a-s dăɣ-tĕmmiwĕḍa-năk, salsed iman-năk, erhet-năk ɣas a kăy-išillĕwăn măšan, afăl wăššarăd, ere wăr tămoosăd a kăy-madăn-isăls, tăttărmăsăd, tăttălwăyăd s-edăgg wăr tărhed."
43021019	Inn'-as a-wen-dăɣ i-ad-isĕlmĕd Bĕṭrus ălxal n-tamăttant ta has-tăqqălăt madăt-tumas tajuhe ta s-mad-isĕmɣăr Măssinăɣ. Ij'-as Ɣisa măjrăd-wen-dăɣ ɣas, inn'-as: "Ǝlkĕm-ahi."
43021020	Ăšnăšlăm Bĕṭrus ḍara-s, inhăy ănăṭṭalib wa irha Ɣisa, ilkam-asăn. Ănăṭṭalib-wen-dăɣ a dd-insăn făll-idmarăn n-Ɣisa ehăḍ wa dăr-s ohărăn amĕnsi, ĕnta-en-dăɣ a issĕstănăn Ɣisa ehăḍ-wen a-s has-innă: "Ălɣalim, ĕndek dăɣ-năɣ wa kăy-madăn-isĕssăɣdăr?"
43021021	Inhăy-t Bĕṭrus ilkam-asăn ɣas, innă i-Ɣisa: "Emăli, wa hi-š ănăṭṭalib, ma dăɣ-s ilkamăn?"
43021022	Inn'-as Ɣisa: "Kud-ărheɣ ad-iddar har dd-ăqqĕlăɣ, ma tăkkuulăd dăɣ-a-wen? Kăyy, ĕlkĕm-ahi ɣas."
43021023	Măjrăd-wen-dăɣ ija Ɣisa i-Bĕṭrus a dd-orăwăn a-wa s-jannen inalkimăn n-Ɣisa, ănăṭṭalib-en-dăɣ, wăr dăɣ-s tĕlkem tamăttant măšan, wăr has-inna Ɣisa wăr mad-ămmăt, ănn-ak a inna i-Bĕṭrus: "Ajăn kud-ărheɣ ad-iddar har dd-ăqqĕlăɣ, ma tăkkuulăd dăɣ-a-wen?"
43021024	Ănăṭṭalib-wen-dăɣ făll-ija Ɣisa tajuhe-ten-dăɣ, a ăjjĕyhăn i-isălan-wi-dăɣ, iktăb-tăn, nĕssan daɣ a-s tajuhe-net, tădduuttăt.
43021025	Ǝllan-t hărătăn ăjjootnen ija Ɣisa wăren ĕkteb diha-dăɣ. A-wa ija, ija ĕjut wa-dăɣ s-ĕnnăr ittăr ăwadĕm akătab-net s-iyyăn-iyyăn, wăr-ordeɣ a-s tăddobăt tăkost n-ăkall-i-dăɣ aggay n-ĕlkĕttabăn-win-dăɣ he-siwĕlnen dăɣ-isălan-net. Amin!
44001001	A-wa năkk hin-iktabăn i-enĕssemɣăr-in Tăyofil: Dăɣ-ĕlkĕttab-in wa ăzzarăn, ăssoɣălăɣ-ak isălan n-a-wa s-issĕntă Ɣisa iji-net d-a-wa issăɣra iket-net
44001002	hundăɣ har ašăl wa d-immĕḍkăl s-išĕnnawăn, ḍarăt a-s ăsimătăr inĕmmušal wi ăsnăfrăn s-tărna n-Unfas Šăddijăn.
44001003	Ǝntăneḍ-en-dăɣ a-s dd-ăsnăfalăl iman-net s-tizarăt ḍarăt tamăttant-net i-ad-tăn-isĕlmĕd s-timtăr ăjjootnen a-s iddar. Ija ḍarăt tanăkra-net jer-inĕmmuttan ĕkkoẓăt timĕrwen n-ašăl izzaɣ jer-inĕṭṭulab-net, itajj'-asăn isălan n-Tĕmmĕnĕya n-Măssinăɣ.
44001004	Ašăl iyyăn, ohar dăr-săn amĕnsi har šik-dăɣ, inn'-asăn: "Wăr felăm aɣrĕm wa n-Yărussălam, ĕqqĕlăt i-a wa s-hi-tĕslăm saɣreɣ-t s-hawăn-ijjăš Abba ărkăwăl-net;
44001005	tidĕt, Exya, aman a dăɣ-issĕlmăɣ ăddinăt măšan kăwăneḍ, dăɣ-hărăt n-išilan, ad-tĕtwĕsĕlmăɣăm dăɣ-Unfas Šăddijăn-i dd-e-izzubben fălla-wăn."
44001006	Ăžžiimmăɣăn dihen-dăɣ a-s t-ĕssĕstănăn, ĕnnăn-as: "Emăli, ajăn ăzzăman wa dăɣ-dd-taqqăl tĕmmĕnukĕla Iṣrayil, osă-dd?"
44001007	Inn'-asăn: "Wădden kăwăneḍ a iwar almud n-tăqqăn wăla ăssaɣăt wa iɣtăs Abba dăɣ-ălxikmăt-net;
44001008	kăwăneḍ, ad-tĕjrĕwăm tărna, ad-fălla-wăn dd-izzubbĕt Unfas Šăddijăn, tumasăm tijuhawen-in dăɣ-aɣrĕm wa n-Yărussălam, dăɣ-teje ta n-Ălyăhudĕyăt iket-net d-ta n-Sămari tĕkkĕm har diha dd-tĕmda ăddunya."
44001009	Inn'-asăn a-wen ɣas, immĕḍkăl data-săn s-išĕnnawăn; ĕbdadăn, ĕswaḍăn dăɣ-s har hasăn-t tĕnjăr tejărăkt.
44001010	Ăjoẓăyăn išĕnnawăn-i s-immĕḍkăl a-s hasăn-dd-ănfalălăn ĕssin meddĕn ăssiimlălnen, ĕnnăn-asăn:
44001011	"Ya kăl-Galila, ma s-tĕbdadăm tăjoẓăyăm išĕnnawăn? Ɣisa wa immĕḍkălăn jere-wăn s-išĕnnawăn, ilkam a dd-iqqĕl s-ĕmmĕk-wa-dăɣ s-t-tĕnhăyăm ikk'-en."
44001012	Fălăn inĕmmušal ḍarăt-a-wen taḍaɣt ta n-ĕzzăytunităn, ĕqqălăn aɣrĕm wa n-Yărussălam-i hasăn-t-illăn ĕḍḍĕkuḍ n-tăẓune n-ăssaɣăt n-răjjoš.
44001013	Ǝwwăḍăn-in aɣrĕm, ĕkkăn soro n-ehăn-wa s-ĕzzăyăn ažĕmmăɣ dăɣ-s. A-wen: Bĕṭrus, Exya, Yaqub, Idris, Fĕlibb, Tomi, Bartălămma, Mătti, Yaqub ăgg Ălfa, Simyon wa s-itawănna Ăššažeɣ, Hudd wa n-ăgg Yaqub.
44001014	Ǝjlayăn iket-dăɣ-năsăn dăɣ-a-wa hăn, oharăn iyyăn n-ulh dăɣ-temădilt n-Măssinăɣ ĕntăneḍ d-tiḍeḍen tĕha Măryăma ta n-ma-s n-Ɣisa d-ayĕtma-s n-Ɣisa.
44001015	Ăžžiimmăɣăn dihen-dăɣ, ămoosăn temeḍe n-ăwadĕm d-sănatăt timĕrwen a-s dd-ibdăd Bĕṭrus jere-săn, inn'-asăn:
44001016	"Ayĕtma-ɣ, a-wa innă Unfas Šăddijăn s-emm n-ănnăbi Dawĕd, dăɣ-isălan n-Yăhudĕs-i dd-ăslălăn ăddinăt wi ărmăsnen Ɣisa, ijă;
44001017	kăla dăɣ-năɣ ăḍḍiin, kăla t-illa ijraw folăt-net dăɣ-ămašal wa hanăɣ-issăɣlăf Măssinăɣ.
44001018	Aẓrĕf-wa xăramăn irmăs i-ad-ămašăl abăkkaḍ wa ofa, ižžĕnšă săr-s ašĕkrĕš wa dăɣ-dd-iha ăsikăṭṭăy făll-eɣăf-net, ăsfătăqqăt iman-net, ăẓun dăɣ-ammas, ăbrăẓẓăt-dd a-wa ihăn tăsa-net iket-net făll-ăkall;
44001019	wăr t-illa ere izzaɣăn Yărussălam s-wădden han-t isălan n-a-wen-dăɣ, ĕglăn ăddinăt făw har ašĕkrĕš-wen-dăɣ dăɣ-t-ăba, ĕjăn-as isĕm dăɣ-tawalt-năsăn: 'Hăqqăldăma', a-wen ălmăɣna-net: 'Ašĕkrĕš wa n-ašni'.
44001020	Ămăra, iktab dăɣ-ĕlkĕttab wa n-Ăẓẓăbur a-s: 'Iqqĕlet ehăn-net timšar, wăr t-itilĕset ăwadĕm uzăɣ.' Iktab daɣ a-s: 'Ijjĕšet iyyăn edăgg-net.'
44001021	Ilzam ămăra ad-nĕsĕnnĕfrĕn iyyăn dăɣ-meddĕn wi hanăɣ-hănen s-alkum i-Ɣisa dăɣ-takliwen-net d-uɣlawăn-net dăɣ-a-wa ikkăs Emăli Ɣisa ill'-e jere-năɣ,
44001022	a-wen, ɣur-ašăl wa t-issĕlmăɣ Exya dăɣ-aman har ašăl wa dd-inkăr jer-inĕmmuttan tĕkkĕd ašăl wa d-immĕḍkăl jere-năɣ s-išĕnnawăn."
44001023	Ăsnăfrănăn-dd ĕssin meddĕn, iyyăn Yusĕf wa s-itawănna Bărsabas, jannen-as iyyăḍ Istus, wa iyyăḍăn Matiyas.
44001024	Dălăn Măssinăɣ ḍarăt-a-wen, ĕnnăn: "Emăli, kăyy a issanăn a-wa ihăn ulh n-e d t-illăm ăgg-adĕm, sĕlmĕd-anăɣ wa tăsnăfrănăd jer-meddĕn-wi-dăɣ n-ĕssin
44001025	i-ad-ijjĕš edăgg wa n-tĕnnĕmušĕla irfăḍ Yăhudĕs, ikk' edăgg wa ija i-iman-net."
44001026	Jăn tisăɣeren ḍarăt-a-wen, oḍănăt făll-Matiyas, ăḍḍin ya făll-inĕmmušal wi n-măraw d-iyyăn.
44002001	A-s dd-iwwăḍ ašăl n-ămudd n-kăl-Ălyăhud wa s-itawănna Fantăkawt, ăžžiimmăɣăn inĕṭṭulab iket-dăɣ-năsăn dăɣ-iyyăn n-edăgg.
44002002	Wăla a hin-ĕjrăhăn a-s dd-ifăl emăsli iyyăn olăhăn d-i n-tamăḍalt tăṣṣoohet išĕnnawăn, ănhăynăhăy edăgg-ĕnnin-dăɣ dăɣ-ăqqiimăn iket-net;
44002003	ibdăd-dd făll-hak iyyăn dăɣ-săn a olăhăn d-ilsawăn n-imămmălăn n-efew ĕbḍanen,
44002004	iḍnăy-tăn Unfas Šăddijăn ălwăqq-wen-dăɣ, ad-tamăjradăn awalăn ăynaynen s-ĕmmĕk wa s-hasăn-issărɣăs Unfas turhajăt n-a-wen.
44002005	A-s ităjj a-wen-dăɣ, ăhhujjăjăn-dd kăl-Ălyăhud ăjjootnen ăddinnen s-Yărussălam, wăr t-illa ăkall s-wădden falăn-t-dd.
44002006	Tĕslă tamĕtte n-aɣrĕm i-emăsli wa ijăn, tošăl-dd iket-net s-edăgg wa dăɣ-ija, tĕjraw-tăt tăkunt n-emăsli-wa-dăɣ d-a-wa s-hak ăwadĕm-dăɣ, isall i-inĕmmušal ămmijrădăn tawalt n-ăkall-wa-dăɣ dd-ifăl.
44002007	Ǝqqălăn-dd ăddinăt ɣas, oran imawăn, tĕjraw-tăn tăkunt, jannen: "Kăhh! Wi ăddinăt hanăɣ-ămmiijrădnen, ajăn wădden teje ta n-Galila a tăn-lăt?
44002008	Ma n-ĕmmĕk n-a-s hasăn-nĕsall ămmiijrădăn tawalen-nănăɣ?
44002009	Han-anăɣ ăddinăt dd-falnen Bartas, Midyas, Ilam, Mizĕbbuṭamya, Ălyăhudĕyăt, Kafadusya, Fon, Azya;
44002010	Frižya, Banfilya, Miṣra, Libya, Qĕrwan, Roma,
44002011	iyyăḍ dăɣ-năɣ kăl-Ălyăhud s-alăṣăl, iyyăḍ inalkimăn n-ăddin wa n-kăl-Ălyăhud, iyyăḍ dăɣ-năɣ kăl-Kritus, iyyăḍ Arabăn; măšan, nĕsall'-asăn iket-dăɣ-nănăɣ tiimĕlĕn tihusay n-ijităn n-Măssinăɣ dăɣ-tawalen-nănăɣ."
44002012	Ǝqqălăn-dd ăddinăt ɣas oran imawăn, iqqan a-wa ijăn iɣăfawăn-năsăn, tinmĕnnin: "Ma ămoos ălmăɣna n-a-wa-dăɣ?"
44002013	Ǝggădăn-dd iyyăḍ, jăn inĕṭṭulab tekăškăšt, ad-jannen: "A-di, asmĕd a dăɣ-ăyyiwănăn."
44002014	Ibdăd-dd Bĕṭrus jer-imidiwăn-net wi n-măraw d-iyyăn, iḍkăl emăsli-net, innă i-tamĕtte: "Meddĕn, kăwăneḍ-i n-imĕhhujjaj, kăwăneḍ-i n-kăl-Ălyăhud ĕzzăɣnen Yărussălam, săjdăt-ahi iket-dăɣ-năwăn, tĕjrăhăm a-wa hawăn-e-ănnăɣ dăɣ-ălmăɣna n-a-wa ijăn jere-wăn ašăl-i-dăɣ.
44002015	Wădden a-wa tordăm a ijan, meddĕn wi hannăyăm, wăr-ĕswen asmĕd dăɣ-săn ikkasăn ĕnniyăt, wăr-ămmukkăn a-wen ed agdĕlset-dăɣ iket ija.
44002016	A-wa ijăn ašăl-i-dăɣ, wăr-ămoos ɣas ar tasĕtbat n-a-wa inn' ănnăbi Yuwil ăzzăman wa d-ălolăy, innă; innă Măssinăɣ:
44002017	'Ǝnta da a-wa ilkămăn dăɣ-išilan wi dd-malĕnen, A dd-zĕzzubbuɣ Unfas-in făll-e d t-illăm ăgg-adĕm, ad-ăkfăɣ măjrăd-in mĕdda-wăn d-ešše-wăn, sĕssiwĕḍăn-t-in dăgg-adĕm, ad-dd-ĕnfilĕlĕn hărătăn ăttunkălnen i-imawaḍăn-năwăn, ĕhhĕrjun imɣarăn-năwăn tikunen;
44002018	išilan-en, a dd-zĕzzubbuɣ Unfas-in făll-eklan-in d-tiklaten-in, ĕlulĕyăn iket-năsăn.
44002019	Ad-dd-ĕjmăḍăn hărătăn ăssuksăḍnen išĕnnawăn, ăjăɣ ijităn n-Măssinăɣ făll-ărori n-ăkall, inɣĕl ašni, ărɣ efew, inkăr ăho s-išĕnnawăn.
44002020	Ad-tămaɣăy tăfukt, ĕjĕnăt tihay, išwaɣ ewăr šund ašni tĕzzar, ass-dd ašăl wa măqqărăn n-ălxurmăt iɣtăs Emăli.
44002021	Ašăl-en, ere iɣrăn isĕm n-Emăli i-tinahăɣen, ad-iɣlĕs.'
44002022	Ya kăl-Iṣrayil, săjdăt i-isălan-wi-dăɣ: Ɣisa wa n-Năṣirăt, tĕssanăm kăwăneḍ iman-năwăn a-s ăhalĕs ăsinăfrăn Măssinăɣ a ămoos, issĕtbăt a-wen dat-tiṭṭawen-năwăn s-tikunen d-tišušab d-ijităn n-Măssinăɣ wi ija jere-wăn,
44002023	dăɣ-a-wa ităjj Măssinăɣ d-tĕllulĕya-net, oyy'-iwăn tărmăsăm-t, jăm iman-net s-ifassăn n-inĕẓẓulam wi t-ĕṣlăbnen făll-tajĕttewt;
44002024	tidĕt, ămmut măšan, ikkăs-t-dd Măssinăɣ dăɣ-tamăttant ta t-tĕẓbăbăt, ed wăr t-illa ĕmmĕk s-t-tĕṭṭăf dăɣ-tišĕm-net.
44002025	Isălan n-a-wen-dăɣ a dăɣ-ălolăy ănnăbi Dawĕd a-s innă: 'Hannăyăɣ hak ăssaɣăt Emăli dat-i; iwar aɣil-in i-ad-ozja ĕnniyăt-in.
44002026	Ăsidăwăt a-wen ulh-in, olwa ilĕs-in ed jarăɣ ăṭṭăma n-ad-tăns tafĕkka-nin dăɣ-ălxer,
44002027	wăr-e tĕyyĕd iman-in ĕnsan dăɣ-ider n-ăkall, wăr-e tĕyyĕd Emĕššeddĕj-năk rakkăh tafĕkka-net dăɣ-aẓĕkka.
44002028	Kăyy a hi-issĕknăn tabarăt ta ha tămudre, sămmeḍ ulh-in, ăddiwăt ed tĕlled-t edes-in.'
44002029	Meddĕn, kăwăneḍ-i n-ayĕtma-ɣ, ĕkkasăɣ ăššăk dăɣ-a-wa hawăn-janneɣ: Amɣar n-amăzzaɣ Dawĕd, ăba-t, iẓka; aẓĕkka-net daɣ har ašăl-i-dăɣ, ill'-e diha-dăɣ jere-năɣ.
44002030	Ǝnta-i n-ănnăbi, issan făll-ărkăwăl wa has-ihăḍ Măssinăɣ a-s has-innă: 'Ilkam ad-isĕbdĕd dăɣ-edăgg-net iyyăn dăɣ-ihăyawăn-net dăɣ-tĕmmĕnukĕla.'
44002031	A-s ijănna Dawĕd a-wen, ihannăy dăɣ-ijĕj tanăkra n-Ălmasex jer-inĕmmuttan ed ăru d-ălolăy Dawĕd dăɣ-isălan n-a wa s-ilkam ad-ăj. Ǝnta-en-dăɣ a dăɣ-ăssewăl Dawĕd a-s innă: 'Wăr-e tĕyyĕd tafĕkka-nin tĕjar-in dăɣ-aẓĕkka, wăr-e tĕyyĕd tafĕkka-nin rakkăh dăɣ-aẓĕkka.'
44002032	Ɣisa-i s-hawăn-heɣ isălan-net, năjjĕyha i-asĕnkar wa t-dd-ija Măssinăɣ jer-inĕmmuttan tĕzzar
44002033	iḍkăl-t s-išĕnnawăn, ăsɣăym'-e daw-aɣil-net i-ad-imnukĕl, ikf'-e Abba Unfas Šăddijăn wa s-ijjăš ărkăwăl-net, ăzzăbbăt-t-dd daɣ fălla-năɣ, ăsnăflăy-anăɣ dăɣ-s, ĕnta-den-dăɣ a-wa dd-orăwăn a-wa s-săllăm d-a-wa hannăyăm ašăl-i-dăɣ.
44002034	Ănnăbi Dawĕd ya, tĕssanăm a-s wăr-immĕḍkăl s-išĕnnawăn ed ĕnta iman-net a innăn: 'Innă Emăli Măssinăɣ i-Emăli-nin: Ǝyyăw, ɣayĕm, tăxkĕmăd daw-aɣil-in
44002035	hundăɣ har ăjăɣ išĕnja-năk isĕkkukal daw-iḍarăn-năk.'
44002036	Ašăl-i, ĕlmĕdnet kăl-Iṣrayil iket-dăɣ-năsăn a-s Ɣisa wa tĕṣlăbăm făll-tajĕttewt, ĕnta a ija Măssinăɣ Emăli d-Ălmasex!"
44002037	Iḍăs măjrăd wa ija Bĕṭrus ulhawăn n-ăddinăt wi has-ăsijădnen, ĕnnăn-as ĕnta d-inĕmmušal wi iyyăḍnen: "Ayĕtma-năɣ, ma hanăɣ-iwarăn?"
44002038	Inn'-asăn Bĕṭrus: "Utabăt, tĕtwĕsĕlmăɣăm iket-năwăn dăɣ-aman s-isĕm n-Ɣisa Ălmasex, i-ad-tĕjrĕwăn tenăšše n-ibăkkaḍăn-năwăn, ăkf'-iwăn Măssinăɣ Unfas Šăddijăn,
44002039	ed ărkăwăl wa ijjăš Măssinăɣ, kăwăneḍ d-ihăyawăn-năwăn d-ăddinăt wi ĕzzăɣnen dăɣ-ijĕj, d-e d t-illăm ere dd-iɣra Emăli-nănăɣ Măssinăɣ s-iman-net a-s t-ija."
44002040	Ij'-asăn Bĕṭrus isălan ăjjootnen, isatbat hărătăn data-săn, isamătar-tăn, ijann'-asăn: "Agĕẓăt iman-năwăn dăɣ-ĕzzurĕyăt-ta-dăɣ tĕfrăɣăt."
44002041	Ăddinăt wi omănnen s-a-wa ătwănnăn, ătwăsălmăɣăn dăɣ-aman; ămoos a-s, kăraḍ afḍăn n-ăwadĕm ašăl-wen-dăɣ a dd-ĕwwăḍnen făll-imumĕnăn.
44002042	Ǝkfăn imumĕnăn iket-dăɣ-năsăn iman-năsăn i-a-wa tăn-săɣren inĕmmušal, oharăn ittus, tuẓanăn amĕnsi wa šăddijăn n-tasăktot, tĕddalăn Măssinăɣ.
44002043	Tĕjjăš tuksĕḍa n-Măssinăɣ tamĕtte iket-net, făl-a-s tamašalăn inĕmmušal tišušab d-ijităn n-Măssinăɣ ăqqannen eɣăf.
44002044	Ănimăṭṭafăn imumĕnăn iket-dăɣ-năsăn jer-iman-năsăn, ĕzzaɣăn iyyăn n-edăgg, tihĕrĕn a-wa ĕṭṭăfăn,
44002045	žănš'-en-in a-wa lăn dăɣ-ehăre, ad-tuẓanăn ălqim-net s-a-wa dăr-ogdăhnăt timɣutar n-hak iyyăn dăɣ-săn.
44002046	Ăkoyădăn hak ašăl s-iyyăn n-ĕnniyăt dăɣ-ažĕmmăɣ dăɣ-tĕfărre n-ehăn n-ămudd wa măqqărăn, tihĕrĕn imĕnsiwăn dăɣ-ihănan-năsăn s-iman ăddiwătnen; a-wa tăjjăn iket-net, il' ĕmmĕk,
44002047	tiimĕlĕn Măssinăɣ, ăssiimɣărăn-tăn ăddinăt iket-năsăn. Isawaḍ-dd Emăli hak ašăl făll-ălžămaɣăt-năsăn ăddinăt wi iɣallăs.
44003001	Ašăl iyyăn, ikka Bĕṭrus ehăn n-ămudd wa măqqărăn, ăddeew d-Exya i-ămudd wa n-tezzar.
44003002	Ălwăqq-wen-dăɣ daɣ, ad-dd-ămewăy s-emm n-ehăn n-ămudd wa s-itawănna: "Tihusay", ăhalĕs s-a-s dd-iwa-dăɣ ibdan. Hak ašăl dihen-dăɣ a t-sănsen ăddinăt-net i-ad-itattăr takute dăɣ-ăddinăt wi dd-tajjăšnen ehăn n-ămudd.
44003003	Inhăy Bĕṭrus d-Exya ăbokăn ujĕš n-ehăn n-ămudd ɣas, iẓẓăl-asăn ăfuss.
44003004	Ikn'-e Bĕṭrus d-Exya azĕjjĕzz tĕzzar, inn'-as Bĕṭrus: "Ǝkĕn dăɣ-năɣ akăyad."
44003005	Iknă dăɣ-săn ăhalĕs akăyad, ijar ăṭṭăma n-ad-t-ĕkfĕn hărăt
44003006	măšan, inn'-as Bĕṭrus: "Wăr leɣ orăɣ wăl' aẓrĕf măšan, a-wa leɣ, hakkăɣ-ak-t s-isĕm n-Ɣisa Ălmasex wa n-Năṣirăt: ĕbdĕd, ărjĕš."
44003007	Ăshătăl-as-dd Bĕṭrus s-ăfuss-net wa n-aɣil, issĕbdăd-t. Iqqăl-dd ăṣṣahăt iḍarăn-net d-timẓĕẓẓĕden-net ăssaɣăt-wen-dăɣ;
44003008	ijă-dd tiyyăt teggedt, irjăš, ănmăjjaš dăr-săn ehăn n-ămudd, itaggăd a-wa-dăɣ has-tĕja tedăwit, itiimĕl Măssinăɣ.
44003009	Ǝnhăyăn-t ăddinăt iket-năsăn irjaš, itiimĕl Măssinăɣ,
44003010	ĕzzăyăn-t ɣas, ad-jannen: "Ak, wa wădden emădăl wa s-hărkuk ăqqiima dat-emm wa ăhusken n-ehăn n-ămudd wa măqqărăn." Ǝnhăyăn a-wa dăɣ-s ijăn ɣas, ăqqănăn iɣăfawăn-năsăn, tof'-en tăkunt n-a-wa ijăn.
44003011	Iltăɣ ăhalĕs-ĕnnin Bĕṭrus d-Exya, unjăy făw dăr-săn ibḍa. Tošăl-dd tamĕtte iket-net s-edăgg wa dăɣ-ĕbdădăn s-itawănna tisuḍaf n-ehăn wa n-Sulăyman, ăɣlăyɣălăyăn-tăn-dd ăddinăt tufa tăkunt n-a-wa ijăn.
44003012	Inhăy Bĕṭrus awnaf wa hasăn-ămoosăn ɣas, inn'-asăn: "Kăl-Iṣrayil, ma s-dăɣ-năɣ tĕkyadăm s-ĕmmĕk-wa-dăɣ šund a-s năkkăneḍ d-iman-nănăɣ, meɣ s-iqqud-nănăɣ dat-Măssinăɣ a-s năzozăy ăhalĕs-i-dăɣ?
44003013	Măssinăɣ wa n-Ibrahim d-Isxaqq d-Yaqub, ĕnta-i n-Măssi-s n-abbatăn-nănăɣ, ĕnta a iḍkălăn s-ălxurmăt-net, akli-net Ɣisa-wa tăstărmăsăm tĕzzar, tăkkuddălăm-t dat-Bilatĕs-i a-s ităjj a-wen-dăɣ, ăbook ad-t-in-isĕwwĕyy măšan,
44003014	kăwăneḍ tăkkuddălăm Emĕššeddĕj d-Ămaɣdal, tĕttărăm dăɣ-ămănokal ad-hawăn-dd-isĕwwĕyy emăjj n-iman,
44003015	jăm iman n-ămănokal wa ihakkăn tămudre măšan, issĕnkăr-t-dd Măssinăɣ jer-inĕmmuttan, năkkăneḍ a-s tijuhawen-net.
44003016	Ǝlmĕdăt a-s s-tărna n-isĕm n-Ɣisa d-tĕssĕba n-immun wa săr-s nĕja, a făl hannăyăm ăhalĕs-wa-dăɣ tĕzzayăm, har t-dd-iqqăl ăṣṣahăt-net data-wăn; immun s-isĕm n-Ɣisa a ăzozăyăn ăhalĕs-i-dăɣ hannăyăm ibdăd data-wăn.
44003017	Ămăra ayĕtma-ɣ, ĕssanăɣ a-s a-wa tĕjăm kăwăneḍ d-imizărăn-năwăn, ălžăhalăt a dăɣ-t tĕjăm,
44003018	a-wa ijăn, a otas Măssinăɣ i-ad-isĕtbĕt a-wa s-ăru d-ălolăyăn ănnăbităn dăɣ-isălan-net, a-s ĕnnăn a-s Ălmasex, ad-inhĕy aɣăna tĕzzar imnukĕl.
44003019	A-wa ĕnnăn, ijă, a-wen-dăɣ a făl ămăra, mujrĕẓăt ibăkkaḍăn-năwăn, tutabăm i-ad-hin-amĕs Măssinăɣ ibăkkaḍăn-năwăn,
44003020	izĕzzubbĕt-dd fălla-wăn išilan n-ălxer, i-ad-hawăn-dd isuɣĕl Ɣisa-i n-Ălmasex ăsnăfrăn-i s-ămăra-dăɣ,
44003021	ih' išĕnnawăn har ašăl wa d-mad-isĕynĕy Măssinăɣ hărăt iket-net, s-ĕmmĕk wa s-ăru tăn-innă s-imawăn n-ănnăbităn-net wi n-imĕššeddĕjăn.
44003022	Dăɣ-isălan n-a-wen-dăɣ, ad-inn' ănnăbi Mosa: 'Ad-hawăn-dd-isĕssiwĕy Emăli Măssinăɣ ănnăbi dăr-toharăm temiḍt, dăr-i olăhăn, săjdăt i-a-wa hawăn-e-ănn iket-net.
44003023	Ere unjăyăn s-asjĕd-has, ad-ăbas ăḍḍiin dăɣ-tamĕtte n-Măssinăɣ, ămmătet.'
44003024	Ămăra, ănnăbităn iket-năsăn, ɣur-Sumăyla har wi t-dd-ĕšrăynen, ălolăyăn iket-dăɣ-năsăn dăɣ-isălan wi s-hanăɣ-sallăm nĕttajj'-awăn-tăn ašăl-i-dăɣ.
44003025	Kăwăneḍ a-s imĕkkusa n-ănnăbităn-win-dăɣ ed tăkosăm ărkăwăl wa ohăr Măssinăɣ d-abbatăn-nănăɣ ašăl wa d-innă i-Ibrahim: 'S-isĕm n-ĕzzurĕyăt-năk a-s mad-ijjĕš ălbăraka tiwsaten n-ăkall iket-năsnăt.'
44003026	Tĕssĕba-năwăn kăwăneḍ, s-tizarăt, a făl dd-issĕnkăr Măssinăɣ akli-net, Ɣisa Ălmasex, ăšmašăl-t-dd săr-wăn i-ad-dăɣ-wăn ăj ălbăraka, tĕbḍĕwăm d-erk imojjan-năwăn."
44004001	Ămmiijrăd Bĕṭrus d-Exya hărwa i-tamĕtte a-s tăn-dd-osăn hărăt dăɣ-kăl-tikutawen, ăddewăn d-emănnăhăḍ n-ehăn n-ămudd wa măqqărăn d-kăl-sadus.
44004002	Ăsɣăf-tăn asĕɣăr wa tăjjăn inĕmmušal i-tamĕtte ed, jannen i-ăddinăt a-s Ɣisa Ălmasex, inkăr-dd jer-inĕmmuttan,
44004003	ărmăsăn-tăn, jăn-tăn dăɣ-takărmut har ăffăw ed a-s ităjj a-wen-dăɣ, ijjaš-dd ehăḍ.
44004004	Omănăn ăddinăt ăjjootnen ĕslanen i-măjrăd wa jăn, a-wa ătubăn dăɣ-ašăl-wen-dăɣ, iwwăḍ sĕmmos afḍăn n-ăwadĕm.
44004005	Ăffăw ɣas, ĕžžĕmmăɣăn-dd imizărăn n-kăl-Ălyăhud d-inušămăn d-ălɣulam n-Ăṭṭăwrăt wi hănen Yărussălam
44004006	d-Hĕnnan wa n-ămănokal n-kăl-tikutawen d-Qayăf d-Exya d-Ălxaḍer d-kăl-ehăn n-ămănokal n-kăl-tikutawen iket-năsăn.
44004007	Ǝssĕbdădăn-dd Exya d-Bĕṭrus jere-săn, ĕnnăn-asăn: "Kăwăneḍ, ma tămoos tărna d-isĕm wa s-tăjjăm a-wa tăjjăm?"
44004008	Ăzzubbăt-dd Unfas Šăddijăn s-ăṣṣahăt făll-Bĕṭrus ăssaɣăt-wen-dăɣ, inn'-asăn: "Imizărăn n-kăl-Ălyăhud, kăwăneḍ-i n-inušămăn,
44004009	asĕstan a hanăɣ-tajjăm ašăl-i-dăɣ, dăɣ-isălan n-a-wa ăhusken ătwăjjăn i-anăbdon d-ĕmmĕk wa s-iɣlăs.
44004010	Nărha ad-tĕlmĕdăm iket-năwăn, kăwăneḍ hakd kăl-Iṣrayil wi iyyăḍnen a-s tărna n-isĕm n-Ɣisa Ălmasex wa n-Năṣirăt tĕṣlăbăm făll-tajĕttewt măšan, issĕnkăr t-dd Măssinăɣ jer-inĕmmuttan, tărna-net ĕnta-en-dăɣ a tăzozăyăt ăhalĕs wa hannăyăm ibdad data-wăn.
44004011	Ɣisa, ĕnta a-s tăhunt ta hin-jărăm kăwăneḍ-i n-ălbănnatăn măšan, tămoos-dd tăhunt ta n-aɣmăr făll-insa ehăn iket-net.
44004012	Wăr t-illa ĕlɣĕllas ar s-isĕm wa-net făl-a-s wăr t-illa isĕm ikfa Măssinăɣ daw-išĕnnawăn i-ĕlɣĕllas n-dăgg-adĕm săl wa-net."
44004013	Islă ălžămaɣăt i-ĕṣṣuhu n-măjrăd wa hasăn-ija Bĕṭrus d-Exya ɣas, tof'-en tăkunt-năsăn, ed jan-tăn ăddinăt ĕžhalnen wăren ĕɣra măšan, ĕlmădăn a-s Bĕṭrus d-Exya, ămoosăn inalkimăn n-Ɣisa.
44004014	Ḍarăt-a-wen daɣ, anăbdon-wa izzăyăn, ĕnta-da-dăɣ ibdădăn edes-hasăn, ăbas ĕssanăn a mad-ĕnnĕn.
44004015	Ǝzzĕzjărăn Bĕṭrus d-Exya ehăn wa dăɣ-ɣattăsăn ăššăreɣa iket-di d-tamănhayăn ĕntăneḍ.
44004016	Dăɣ-taɣimit-năsăn, ĕnnăn: "Wi ăddinăt, ma hasăn-e-năj? Iji n-Măssinăɣ wa ijăn, wăr t-iha ăššăk ed ĕssanăn săr-s kăl-Yărussălam iket-dăɣ-năsăn, wăr năddoobăt akuddĕl-net.
44004017	Ămăra, i-ad-wăr sĕmĕlsin isălan-wi-dăɣ făll-tamĕtte, nĕsĕmmăhăḍet fălla-săn i-ad-ăbas ilkam ad-jan isălan n-isĕm n-Ɣisa i-ăwadĕm wăl' iyyăn, olasăn ɣas, ămminănhayăn d-iman-năsăn."
44004018	Ǝssăɣrăn-dd Bĕṭrus d-Exya ḍarăt-a-wen, ăsmăqqăn fălla-săn i-ad-ăbas ilkam ad-ăɣran wăla ăssiɣrăn isĕm n-Ɣisa i-ăwadĕm wăl' iyyăn.
44004019	Ăwwežăbăn-asăn, inn'-asăn Bĕṭrus d-Exya: "Ǝssĕnăt kăwăneḍ iman-năwăn kunta ma ufăn asjĕd-hawăn kăwăneḍ, meɣ asjĕd i-Măssinăɣ?
44004020	Dăɣ-a-wa hanăɣ-dd-iqqălăn năkkăneḍ, wăr năddobăt asusĕm făll-isălan nĕnhay, nĕsl'-asăn."
44004021	Olăs ălžămaɣăt asĕmmăhĕḍ dăɣ-săn tĕzzar, oyyăn-tăn-in ed wăr t-illa uḍlem fălla-săn ĕjrawăn. Tăqqăl-dd tamĕtte iket-net, tiimĕl Măssinăɣ făl tĕssĕba n-a-wa ija.
44004022	Anăbdon-wa izzăyăn, ăhalĕs ilan a okăyăn ĕkkoẓăt timĕrwen n-awătay.
44004023	Ătwăyyăn-in inĕmmušal ɣas, ĕkkăn imidiwăn-năsăn, ĕjăn dăɣ-săn isălan n-a-wa ĕnnăn imănokalăn n-kăl-tikutawen d-inušămăn.
44004024	Ǝslăn i-isălan-en-dăɣ ɣas, ĕṭṭăfăn iyyăn n-emm, ad-tĕddalăn Măssinăɣ s-afălla, jannen: "Emăli, kăyy a dd-ixlăkăn išĕnnawăn d-ăkall d-ejărew wa sĕmmăn d-a-wa tăn-ihăn iket-net,
44004025	kăyy a innăn s-tărna n-Unfas Šăddijăn s-emm n-abba-nănăɣ Dawĕd-i n-akli-năk: 'Ma dăɣ-ĕdgaẓnăt tiwsaten? Ma ijan ăddinăt dăɣ-a wăren infa hărăt?'
44004026	Ma ăsihălăn imănokalăn ĕššĕnju-năk, tihĕrĕn d-imănnăhăḍăn emm făll-Emăli d-Ălmasex-net.
44004027	Itbat a-s ijăḍ Bunĕs Bilatĕs d-Harudĕs akli-năk Ɣisa Wa n-Emĕššeddĕj tăsnăfrănăd i-ad-umas Ălmasex. Ohărăn fălla-s emm ĕntăneḍ d-tiwsaten ti n-inĕẓẓulam d-kăl-Iṣrayil dăɣ-Yărussălam.
44004028	A-wen jăn-t i-ad-itbat erhet-năk d-a-wa s-ăru t-dd-tăɣtăsăd.
44004029	Ămăra Emăli, agĕẓ-anăɣ dăɣ-ăššar-năsăn, tĕkfĕd eklan-năk ĕnniyăt ozjan s-ăxṭăbăn măjrăd-năk.
44004030	Ilal-anăɣ s-tărna n-ăfuss-năk i-ad-nĕzizuy ăddinăt, năj tikunen d-tišušab s-isĕm n-akli-năk Ɣisa Wa Šăddijăn."
44004031	Diha-dăɣ d-ĕssĕmdăn tamădilt n-Măssinăɣ, ad-ăškăḍkăḍ edăgg-wĕnnin-dăɣ dăɣ-ăžžiimmăɣăn, iḍnay-tăn Unfas Šăddijăn iket-năsăn, ad-xaṭṭăbăn măjrăd n-Măssinăɣ s-ĕnniyăt ozjan.
44004032	Iṭṭaf ălžămaɣăt wa n-imumĕnăn iyyăn n-ulh d-iyyăn n-ĕnniyăt, wăr tăn-iha făw ere ijannen a-wa i-nin wăla a-wa i-nin, ănn-ak tihĕrĕn a-wa lăn iket-net jer-iman-năsăn.
44004033	Tajăyhen inĕmmušal s-tărna tăṣṣohet, xaṭṭăbăn i-ăddinăt tanăkra-ta dd-ija Emăli Ɣisa jer-inĕmmuttan, ăssinsa daɣ Măssinăɣ ănnuɣmăt-net s-ăṣṣahăt fălla-săn iket-năsăn.
44004034	Wăr tăn-iha făw ere ămiɣatărăn s-hărăt, žănš'-en-in dăɣ-săn wi lănen išĕkraš d-ihănan,
44004035	tiwĕyĕn-dd ălqim n-a-wa tăn-in-ĕžžĕnšăn, sans'-en-t dat-inĕmmušal i-ad-t-uẓanăn jer-imumĕnăn. Hak ăwadĕm, ijraw s-a-wa dăr-ogdăhnăt timɣutar-net.
44004036	Osă-dd Yusĕf wa n-ahăya n-Lewi, il' ăkall wa n-Qĕbrus, ɣarrăn-t inĕmmušal s-isĕm Bărnăbbas, a-wen ălmăɣna-net: enĕssesmăḍ n-talɣiwen. Ižžĕnša-hin ašĕkrĕš-net,
44004037	iwwăy-dd a-wa t-in-ižžĕnša, ikf'-e inĕmmušal.
44005001	Dăɣ-a-wen-dăɣ a dd-iggăd Ănanyas ĕnta d-hănne-s Săfiɣa, ižžĕnša-hin ašĕkrĕš-net
44005002	măšan, ănmănnăk d-hănne-s făll-ad-hin-iṭṭĕf aɣil n-ălqim n-inăzzan-net, awĕy-dd a-wa iyyăḍăn i-inĕmmušal.
44005003	Osă-dd ɣas, inn'-as Bĕṭrus: "Ănanyas! Mafăl tĕyyĕd Iblis itajj erk ĕnniyăt ogdăhăn d-a-wa-dăɣ dăɣ ulh-năk? Ma kăy-isawănnen bahu i-Unfas Šăddijăn a-s hin-taṭṭăfăd aɣil n-ălqim n-ašĕkrĕš-năk?
44005004	Mi kăy-ăšhăššălăn inăzzan-net? Ajăn wădden jer-inša-hin wăla, i n-năk ɣas, tăddobed ad-has-tĕjĕd a-wa s-tărhed. Ma dd-orăwăn săr-k erk ĕššăɣĕl-wa-dăɣ? Ǝlmĕd a-s wădden dăgg-adĕm a-s tĕnned bahu, Măssinăɣ a-s tăn-tĕnned."
44005005	Islă Ănanyas i-tifer-tin-dăɣ ɣas, oḍa, ĕjmăḍăn-t iman. Ămoos a-wen isĕksaḍ i-ăddinăt wi ĕslănen i-a-wen-dăɣ.
44005006	Osăn-dd hărăt dăɣ-imawaḍăn, ĕssĕlsăn-in tafĕkka-net, ĕglăn dăr-s, ĕnbălăn-t-in.
44005007	Okăy a iwwăḍăn kăraḍ ăssaɣătăn ḍarăt-a-wen ɣas, tosă-dd hănne-s n-Ănanyas, wăr tăt-tĕha tijya n-a-wa ijăn.
44005008	Tĕjjăš-dd ɣas, issĕstăn-tăt Bĕṭrus, inn'-as: "Săfiɣa, lăɣăt-ahi, ak ajăn ălqim-wa-dăɣ a-s hin-tĕžžĕnšăm ašĕkrĕš meɣ?" Tĕnn'-as: "Ǝyya!"
44005009	Inn'-as Bĕṭrus: "Ma săr-wăn dd-orăwăn tanmĕnnakt šund-ta-dăɣ, tiirĕmĕm Unfas Šăddijăn? Ǝnhĕy adăriš n-ăddinăt wi s-iket hin-ĕnbălăn ăhalĕs-năm, ĕqqalăn-dd, ĕbdadăn dat-emm n-ehăn i-ad-kăm-awĕyăn kămm-dăɣ."
44005010	Toḍă ălwăqq-wen-dăɣ daw-iḍarăn n-Bĕṭrus, tămmut ĕnta-dăɣ s-iyyăt. Ǝḍkălăn-tăt imawaḍăn, ĕẓkăn-tăt edes i-ăhalĕs-net.
44005011	Orăw-dd a-wen-dăɣ taksăḍt-i-dăɣ măqqărăt făll-ălkănisăt iket-net d-ăddinăt wi iyyăḍnen ĕslănen i-a-wa ijăn.
44005012	Ǝjăn inĕmmušal ijităn n-Măssinăɣ d-hărătăn ăssuksăḍnen ăjjootnen dat-ăddinăt. Tažămmaɣăn imumĕnăn n-Ɣisa hak ašăl dăɣ-ehăn n-ămudd wa măqqărăn edes i-tăfala ta s-itawănna ta n-Sulăyman. Ǝknan tassaɣt, ĕṭṭafăn iyyăn n-emm,
44005013	wădden ere dd-iggădăn-dăɣ, ad-fălla-săn dd-iwwaḍ, ăssiimɣărăn-tăn ăddinăt.
44005014	Tiwwaḍăn-dd fălla-săn meddĕn d-tiḍeḍen ăjjootnen omannen s-Emăli.
44005015	Tiwĕyăn-dd săr-săn ăddinăt imarhinăn, săns'-en-tăn făll-isĕftaɣ dăɣ-ittus n-ad-tăn-tăls kud-dăɣ tele n-Bĕṭrus afăl okăy, ed ere tĕlsa tele-net dăɣ, ad-izzĕy.
44005016	Tĕffalăn-dd ăddinăt iɣărman wi ohăẓnen, tišĕlĕn-dd s-Yărussălam ăwwayăn imarhinăn d-imĕlšan, zizuyăn-tăn inĕmmušal iket-dăɣ-năsăn.
44005017	Iggăd-dd ămănokal n-kăl-tikutawen, osăm hullan ĕnta d-iyyăḍ săr-s oraknen n-taggayt ta tĕglăt făll-tidĕt n-iman-net, s-itawănna ta n-kăl-sadus, ănmănnakăn i-ad-ĕjrĕwăn ĕmmĕk s-ăɣšădăn hărăt i-inĕmmušal.
44005018	Ăstărmăsăn-tăn, ĕjăn-tăn dăɣ-takărmut ta măqqărăt.
44005019	Măšan, osă-dd ănjălos dd-ăšimašăl Măssinăɣ s-ehăḍ, ora tishar n-takărmut, izzĕzjăr-tăn-dd tĕzzar, inn'-asăn:
44005020	"Ăkkăt ehăn n-ămudd wa măqqărăn, tăxṭĕbăm i-tamĕtte isălan n-tămudre ta tăɣlălăt."
44005021	Ǝjăn inĕmmušal a-wa hasăn-ătwănnăn, ĕnšăyăn ehăn n-ămudd wa măqqărăn ad-dăɣ-s saɣren ăddinăt. Ălwăqq wa dd-osa ămănokal n-kăl-tikutawen ĕnta d-ăddinăt wi săr-s orăknen, issăɣră-dd kăl-Sinhidrin wi n-imizărăn n-kăl-Ălyăhud ɣattăsnen ăššăreɣa, d-inušămăn n-kăl-Iṣrayil wi iyyăḍnen, omărăn s-ad-dd-ăttălwăyăn inĕmmušal dăɣ-takărmut.
44005022	Ǝglăn ĕssărdusa măšan wăr tăn-in-ogeẓăn dăɣ-sĕllul-năsăn, ĕqqălăn-dd, ĕjăn isălan dăɣ-ălžămaɣăt wa ăqqimăn, ĕnnăn-asăn:
44005023	"A-s hin-nosa takărmut, ăṭṭubben imawăn-net, ĕbdadăn ĕssardusa wi tăt-ăɣlăfnen dăɣ-idăggan-năsăn măšan, ălwăqq wa d-nora sĕllul, wăr t-tĕha tiṭṭ."
44005024	Islă kumănda wa ănniihăḍăn dăɣ-ĕssărdusa wi jănen ĕnniyăt i-ehăn n-ămudd wa măqqărăn d-ămănokal n-kăl-tikutawen i-a-wen ɣas, ăqqănăn iɣăfawăn-năsăn har ăbas ĕssanăn a mad-ĕnnĕn.
44005025	Osă-dd ămaway n-isălan, inn'-asăn: "Meddĕn wi jăm dăɣ-takărmut, han ehăn n-ămudd wa măqqărăn, saɣren dăɣ-s tamĕtte."
44005026	Iggăd-dd kumănda ăddew d-ejhăn n-ĕssărdusa, ĕlwăyăn-dd inĕmmušal s-tilăqqad, ed ăksuḍăn ad-fălla-săn dd-tĕggĕd tamĕtte ĕntăneḍ-en-dăɣ, tăkf'-en sămmăjori n-tihun.
44005027	Osăn-dd ɣas, ăššojăšăn-tăn ehăn wa dăɣ-ăqqiima ălžămaɣăt wa n-imănokalăn. Iḍkăl ămănokal n-kăl-tikutawen măjrăd, innă i-inĕmmušal:
44005028	"Ajăn wădden ăru d-fălla-wăn năsmăhăḍ i-ad-ăbas ilkam ad-tăssiɣrăm ăwadĕm wăl' iyyăn s-isĕm-wa-dăɣ? Ǝnhĕywăt ɣas a-wa jăm ămăra, tĕḍkărăm-anăɣ Yărussălam iket-net teɣăre-năwăn, tărham daɣ ḍarăt-a-wen, ad-hanăɣ-sĕwĕrĕm iman n-ăhalĕs wa s-jannem."
44005029	Ăwwežăb-asăn Bĕṭrus d-inĕmmušal: "Ufa amišĕl n-a-wa innă Măssinăɣ uhĕn asjĕd i-a-wa jănnen dăgg-adĕm.
44005030	Măssi-s n-abbatăn-nănăɣ, ad-dd-issĕnkărăn Ɣisa wa s-jăm iman-net a-s t-tĕṣlăbăm făll-tajĕttewt,
44005031	tĕzzar iḍkăl-t s-iman-net, ăsɣăym'-e daw-aɣil-net i-ad-imnukĕl, umas Ămaɣlas făll-hărăt iket-net. A-wen ij'-e Măssinăɣ i-ad-utabăn kăl-Iṣrayil, ĕjrĕwăn tenăšše n-ibăkkaḍăn-năsăn.
44005032	A-wen, năjjĕyh'-as iket-net, ăjjĕyh'-as daɣ Unfas Šăddijăn-i ikfă ăddinăt wi tamašalnen erhet-net."
44005033	Ăfḍănḍărrăy ălžămaɣăt dăɣ-ălhăm a-s islă i-a-wen-dăɣ, ad-tattărăn ĕmmĕk s-tăn-in-olămăn făll-ărori n-ăkall.
44005034	Kittĕwăn a-wen-dăɣ a-s, dd-ibdăd jere-săn iyyăn dăɣ-săn la taggayt ta n-kăl-faris s-isĕm-net Gamălyăl, ălɣalim ăzizăbben alămăr wa n-ănnăbi Mosa a ămoos, tăssiimɣăr-t daɣ tamĕtte iket-net. Omăr s-ad-zĕzjărăn inĕmmušal i-hărăt n-ăssaɣăt tĕzzar, inn'-asăn:
44005035	"Kăl-Iṣrayil, ăjăt ĕnniyăt i-a-wa s-tăbokăm ad-t-tĕjĕm i-meddĕn-wi-dăɣ;
44005036	ĕktĕwăt-dd ɣas Tadi wa s-a ilan ăzzăman dd-osa, iji iman-net hărăt dat-ăddinăt, ăslăl ḍara-s a iwwăḍăn ĕkkoẓăt timaḍ n-ăwadĕm măšan, wăr-ăhoja a-s ătwăjjăn iman-net, ĕmmăhăšăn inalkimăn-net, ăbă-dd isălan-năsăn ḍarăt-a-wen.
44005037	Ḍara-s daɣ, dăɣ-ăzzăman wa n-tăḍint n-ăddinăt, osă-dd Yăhudĕs wa n-Galila, ăslăl ĕnta-dăɣ tamĕtte tăjjeet ḍara-s măšan, ămmut ĕnta-dăɣ, ĕmmăhăšăn inalkimăn-net.
44005038	Ămăra, ăyyăt-ahi ad-hawăn-ăjăɣ ăddăbara: ĕjmăḍăt isălan n-ăddinăt-wi-dăɣ, ăkfăt-tăn ălɣafyăt, tĕyyĕm-tăn ad-ĕglun făl-a-s tiyyăt-i-dăɣ, kunta a-wa tăn-išlăn, erhet n-ăgg-adĕm meɣ a dd-ifalăn dăgg-adĕm, adiš, ad-t-in-iba
44005039	măšan, kunta Măssinăɣ ad-dd-ifal a-wa tăn-išlăn, adiš, wăr has-lem tărna. He kăwăneḍ! Wăr-itumaset a-s Măssinăɣ a dăr-tăt-jam." Ăsjăd ălžămaɣăt iket-net i-ăddăbara-wen-dăɣ hasăn-ija Gamălyăl.
44005040	Ǝssăɣrăn-dd inĕmmušal, ăswăjjăn dăɣ-săn tiwit s-ibărtăkăn, ăsmăhăḍăn dăɣ-săn i-ad-ăbas ilkam ad-ămmijrădăn s-isĕm n-Ɣisa tĕzzar, ăswăyyăn-tăn-in.
44005041	A-s fălăn inĕmmušal ehăn-en-dăɣ, ĕknan dăɣ-tedăwit făl tĕssĕba n-turhajăt ta tăn-ikfa Măssinăɣ n-ad-ĕnhĕyăn erk ĕmmĕk šund wa-dăɣ, dăɣ-idĕm n-Ɣisa.
44005042	Tažămmaɣăn ḍarăt-a-wen hak ašăl dăɣ-ehăn n-ămudd wa măqqărăn, d-ihănan n-imumĕnăn wi iyyăḍnen. Wăr t-illa edăgg s-wădden xaṭṭăbăn dăɣ-s, saɣren dăɣ-s Ălĕnžil n-Ɣisa Ălmasex.
44006001	Ăzzăman-en, hak ašăl tiwwaḍăn-dd imaksaḍăn n-Măssinăɣ dăɣ-wi ĕlkamnen i-ăttăbeɣa wa n-kăl-Ălyunan făll-ălžămaɣăt wa n-imumĕnăn. Dăɣ-a-wen-dăɣ, ad-ikka măjrăd jer-kăl-Ălyăhud wi ĕzzăɣnen jer-kăl-Ălyunan d-kăl-Ălyăhud wi sawalnen Ɣăbranĕyya. Ǝnnăn wi n-kăl-Ălyunan, timĕddun wi n-Ɣăbranităn tinuḍăfen-năsăn dăɣ-isălan n-tiẓunawen n-tadhĕlt ta tajjăn hak ašăl.
44006002	Ǝssăɣrăn-dd inĕmmušal wi n-măraw d-ĕssin tamĕtte ta n-inĕṭṭulab, ĕnnăn-asăn: "Wăr-ănhăjja ad-năyy ălxuṭbăt n-isălan n-Măssinăɣ, năqqĕl-dd nănnuṭṭăf d-tiẓunawen n-imĕnsiwăn.
44006003	A-wen-dăɣ a făl, sĕnnĕfrĕnăt jere-wăn ĕssa meddĕn ătiwăsămɣărnen, iḍnay Unfas Šăddijăn n-imĕssorha, ănnuṭṭăfnen d-ĕššăɣĕl-wen-dăɣ,
44006004	dihen, năkkăneḍ, ad-năkf iman-nănăɣ tamădilt n-Măssinăɣ d-ălxuṭbăt hak ašăl n-măjrăd-net."
44006005	Ijrăẓ ăddăbara-wen-dăɣ i-ălžămaɣăt iket-net, innĕfrăn-dd Stifan, a-wen ăhalĕs n-immun imdan, iḍnay Unfas Šăddijăn d-Fĕlibb d-Brukurus d-Nikanur d-Timun d-Bărmenas d-Nikola wa n-teje ta n-Intyuš s-kăla ilkam i-ăddin wa n-kăl-Ălyăhud.
44006006	Meddĕn-win-dăɣ a dd-issĕbdăd ălžămaɣăt dat-inĕmmušal, ĕttărăn-asăn s-Măssinăɣ tĕzzar, ăswărăn-tăn ifassăn-năsăn, jăn dăɣ-săn ălbăraka.
44006007	Ad-xaṭṭăbăn ĕntăneḍ măjrăd n-Măssinăɣ, tijatăn-dd fălla-săn hak ašăl imumĕnăn ăynaynen dăɣ-Yărussălam. Omănăn făw kăl-tikutawen ăjjootnen, ad-tamašalăn ĕntăneḍ-dăɣ, a-wa innă măjrăd n-Măssinăɣ.
44006008	Stifan, ămoos ăhalĕs s-tidĕt-dăɣ, făll-ăssinsa Măssinăɣ ănnuɣmăt-net d-tărna-net, itamašal hărătăn ăqqannen eɣăf d-ijităn n-Măssinăɣ dat-tamĕtte iket-net.
44006009	Ǝggădăn-dd meddĕn ila ehăn n-ăddin wa n-kăl-Ălyăhud s-itawănna "Idărfan", ĕntăneḍ d-iyyăḍ dd-falnen Qĕrwan d-Iskăndĕrya d-tajiwen ti n-Silisi d-ti n-Azya, ad-tamăzaɣăn d-Stifan,
44006010	măšan indăr-asăn ad-t-siḍĕwĕn dăɣ-măjrăd făl tihusay n-sărho wa t-ikfa Unfas Šăddijăn.
44006011	Ǝglăn, ĕžžĕnšăn imawăn n-ăddinăt iyyăḍ i-ad-t-sĕḍlĕmăn, ĕnnăn, ĕslan-asăn har ăskafar, innă daɣ a lăbasăn făll-ănnăbi Mosa d-Măssinăɣ.
44006012	Ǝntăjăn-dd s-a-wen-dăɣ tamĕtte d-imizărăn-net d-ălɣulam n-Ăṭṭăwrăt. Wăla a hin-ijrăh Stifan a-s fălla-s oḍăn ăddinăt, ĕwwăyăn-t s-kăl-Sinhidrin wi n-imizărăn n-kăl-Ălyăhud ɣattăsnen ăššăreɣa.
44006013	Ăwwăyăn-dd daɣ tijuhawen n-bahu ĕnnănen: "Ăhalĕs-i-dăɣ, wăr kăla okăy ašăl d-wăr-innă a lăbasăn făl ehăn n-Măssinăɣ wa šăddijăn d-alămăr wa n-Mosa."
44006014	Tĕhhaḍăn, jannen: "Ijmaḍ-t ăššăk a-s nĕsl'-as har innă a-s ilkam, ad-ărẓ Ɣisa wa n-Năṣirăt ehăn n-ămudd wa măqqărăn, isĕmmĕskĕl ălɣadatăn wi hanăɣ-dd-oyya ănnăbi Mosa."
44006015	Iqqăl-dd ălžămaɣăt iket-net ăsibălalăɣ dăɣ-Stifan, iqqăl-dd săr-săn a-s ănjălos a dăɣ-ĕkyadăn făl tihusay-i-dăɣ dd-ija idĕm-net.
44007001	Issĕstăn ămănokal n-kăl-tikutawen wa măqqărăn Stifan ḍarăt-a-wen, inn'-as: "Kăyy, a-wa ătwănnăn fălla-k, ak tidĕt meɣ bahu?"
44007002	Inn'-asăn Stifan: "Ayĕtma, abbatăn, săjdăt-ahi: Măssinăɣ-i ilăn ălxurmăt iket-net, ĕnta a dd-ănfalălăn i-abba-nănăɣ Ibrahim hărwa izzaɣ ăkall wa n Mizĕbbuṭamya, hărwa wăr dd-iddek ăkall wa n-Haran.
44007003	A-s has-dd-ănfalăl Măssinăɣ, inn'-as: 'Ǝfĕl ăkall-năk d-imărawăn-năk, tăhanĕd s-ăkall wa kăy-mad-săknăɣ.'
44007004	Ăhona ya Ibrahim, ifăl ăkall wa n-Kăldăyăn, iddăk wa n-Haran.
44007005	Ăba abba-net dihen ɣas, inn'-as Măssinăɣ, ad-ăhan s-ăkall-wa-dăɣ, tĕzzaɣăm ašăl-i-dăɣ. Ăkall-en, wăr dăɣ-s ikfa Măssinăɣ Ibrahim tăkasit n-wăla edăgg dăɣ-ăssinsa aḍăr-net măšan, ijjăš-as ărkăwăl n-ad-t-ăkf ăkall-en-dăɣ ĕnta d-ihăyawăn-net. A-s has-ijănna Măssinăɣ a-wen-dăɣ, wăr-ila Ibrahim ara.
44007006	Inn'-as Măssinăɣ ăzzăman-en: 'Ihăyawăn-năk ad-umasăn imăjarăn dăɣ-ăkall wăr len, ad-ăkkălen, ĕnhĕyăn aɣăna har ĕkkoẓăt timaḍ n-awătay
44007007	măšan, ad-hasăn-ĕkkĕsăɣ tekăriḍt, ĕšrăɣăɣ ăkall-en tăn-ăskălen, zĕzjărăɣ-asăn-t-dd, ăɣbĕdăn dăɣ-edăgg wa-dăɣ tăn-ĕkfeɣ.'
44007008	Ijjăš Măssinăɣ ărkăwăl n-tassaɣt i-Ibrahim, ărkăwăl-en, amili a-s tamătart-net. A-wen-dăɣ a făl ikrăš Ibrahim Isxaqq, ăsmalăy-t ašăl wa s-ĕttam; a-wen-dăɣ daɣ a ija Isxaqq i-rure-s Yaqub, ij'-e daɣ Yaqub i-mĕddana-s wi n-măraw d-ĕssin i n-imɣarăn n-imăzzaɣăn n-tiwsaten-nănăɣ ti n-mărawăt d-sănatăt.
44007009	Osămăn ḍarăt-a-wen mĕddana-s n-Yăqub wi n-imɣarăn n-imăzzaɣăn făll-Yusĕf-i n-ă/n/na-săn, ĕžžĕnšăn-t-in i-ad-ăkkălăt dăɣ-Miṣra măšan, issăn Măssinăɣ dăɣ-Yusĕf dăɣ-ăkall-wen-dăɣ.
44007010	Wăr t-illa erk ĕmmĕk dăɣ-wăr t-dd-ikkes Măssinăɣ, issĕnsă fălla-s ănnuɣmăt-net d-sărho i-ad-ikrĕš idĕm dat-Firɣăwna-i n-ămănokal n-Miṣra-i has-ijăn taflĕst-ta-dăɣ făl t-ăsmănakăl dawa-s făll-ăkall d-a-wa ihăn eɣewĕn-net iket-net.
44007011	Dăɣ-a-wen-dăɣ a dd-oḍa laẓ lăbasăn făll-Miṣra d-Xăna, ămɣatărăn ăddinăt hullan har ăbas ĕṭṭafăn imărawăn-nănăɣ a ĕkšăn.
44007012	Isla Yaqub a-s ih' ĕttăɣam Miṣra ɣas, ăšmašăl săr-s mĕddana-s wi hanăɣ-ăshăyăwnen.
44007013	Osăn-dd, ĕqqălăn, šămad dd-jan asikĕl wa s-ĕssin a tăn-ăzozăy Yusĕf iman-net, ilmăd daɣ Firɣăwna s-a-wen-dăɣ, tumast n-Yusĕf.
44007014	Ăssotăr Yusĕf ti-s d-imărawăn-net iket-năsăn, ămoos a-wen-dăɣ ĕssayăt timĕrwen n-ăwadĕm d-sĕmmos.
44007015	Iddăk-dd ya Yaqub Miṣra, ăba-t daɣ dihen-dăɣ ĕnta d-imărawăn-nănăɣ wi hanăɣ-ăshăyăwnen.
44007016	Ǝmmĕḍkălnăt tifĕkwen-năsăn ḍarăt tamăttant-năsăn s-aɣrĕm wa n-Sišăm i-ad-ĕnbĕlăn dihen dăɣ-tĕfărre ta ižžĕnša Ibrahim făll-mĕddana-s n-Hămmăr dăɣ-Sišăm.
44007017	A-s dd-tăwwăḍ tăqqăn n-ărkăwăl wa ijjăš Măssinăɣ i-Ibrahim, tĕkna tamĕtte-nănăɣ ĕjut dăɣ-Miṣra.
44007018	Inăy-dd ăzzăman-en Firɣăwna ăynayăn wărăn izzey Yusĕf.
44007019	Ijjăš săr-năɣ erk ălxal, issĕknă tumast-nănăɣ aɣăna, ijă a wărăn ijreẓ i-imărawăn-nănăɣ, ăsmăḍrăy-tăn hullan s-ălxidmăt wa dăɣ-tăn-ijă, iglă dăɣ-tăllăbăst-net har hasăn-innă ad-hin-ĕnḍĕwăn aratăn-năsăn wi n-eyyan i-ad-ămmătăn.
44007020	Ăzzăman-en-dăɣ ad-iwa Mosa-i ikrăšăn idĕm dat-Măssinăɣ; kăraḍ orăn ɣas a jăn imărawăn-net ĕṭṭafăn-t, tĕzzar, ăšhăššăl-tăn a-wa inna Firɣăwna tăbĕḍḍawt dăr-s.
44007021	Jărăn-t-in ɣas, tĕkkĕmăt-t-dd elle-s n-Firɣăwna, tĕj'-e-hi-dd s-iman-net, tĕj'-as asĕdwal wa mad-tăj i-ara n-tăsa-net.
44007022	Ămoos Mosa ere iɣran dăɣ-tĕlɣulĕma d-musnăt wa n-kăl-Miṣra, ikf'-e Măssinăɣ ăṣṣahăt dăɣ-măjrăd hakd dăɣ-timašalen.
44007023	Ikrăš ĕkkoẓăt timĕrwen n-awătay ɣas, ijjăs-t-dd ĕnniyăt n-ad-ăkk ayĕtma-s wi n-Iṣrayil, idhĕl-tăn, ĕntăneḍ-i n-tumast-net.
44007024	Ašăl iyyăn, inhăy iyyăn dăɣ-săn isalmaḍ u-Miṣra t-irnan ɣas, ohăɣ-as tinahăɣen, ijă iman n-wa n-u-Miṣra.
44007025	Ăɣel afăl ija a-wen, ad-ĕjrăhăn ayĕtma-s a-s Măssinăɣ a t-dd-ăšmašălăn săr-săn i-ad-tăn-ikkĕs dăɣ-ĕkkĕlu wa hăn măšan, wăr ĕjrehăn a-wen.
44007026	Ašăl wa ilkamăn i-wen, inhăy ĕssin meddĕn n-kăl-Ălyăhud ĕknasnen, ittăr ad-ăkk jere-săn, ibḍĕw-tăn, ĕjĕn ălxer. Inn'-asăn: 'Imidiwăn, kăwăneḍ wădden ayĕtmatăn a tămoosăm, mafăl tinmĕjjim a lăbasăn jer-iman-năwăn.'
44007027	Iggăd-dd săr-s wa irnăn, imhăl-t-in, inn'-as: 'Kăyy, mi kăy-ijăn ămizăr d-ălqa/l/li-hanăɣ,
44007028	ĕyya, a tărhed ad-hi-tănɣĕd šund a wa jed i-u-Miṣra wa s-jed iman-net ĕnḍĕšel.'
44007029	Islă Mosa i-măjrăd-wen-dăɣ ɣas, irmăɣ, ăjewăḍ ălwăqq-wen-dăɣ s-ăkall wa n-Mădyan, izzăɣ, ădobăn ya dihen-dăɣ, ikrăš ĕssin ilyaḍăn.
44007030	Šămad okaynăt ĕkkoẓăt timĕrwen n-awătay ad-has-dd-ănfalăl ănjălos n-Măssinăɣ dăɣ-tenere făll-aḍaɣ wa n-Săynay dăɣ-tabsăɣt ta tăhijăljălăt wăr răqq.
44007031	Tăqqăn tănăfalilt-ta-dăɣ ihannăy eɣăf-net, iknă-dd ihĕẓ n-tabsăɣt i-ad-ikĕn asĕnnĕfli dăɣ-a-wa ihannăy măšan, izjăr-tăt-dd emăsli n-Emăli has-innăn:
44007032	'Năkk a-s Măssinăɣ n-imɣarăn wi kăy-ăshăyăwnen, năkk a-s Măssinăɣ wa n-Ibrahim d-Isxaqq d-Yaqub.' Ihă-dd ɣas Mosa ăšikăḍkăḍ a-wa-dăɣ has-ja tarĕmmeɣt har ăbas ihăl wăla-dăɣ ad-iḍkĕl idĕm-net, ikyĕd.
44007033	Inn'-as Emăli daɣ: 'Ǝkkĕs tifădelen-năk făl-a-s edăgg wa dăɣ-tĕbdadăd, edăgg šăddiijăn,
44007034	ĕnhăyăɣ tisnant ta tărmăsăt tamĕtte-nin dăɣ-Miṣra, ĕsleɣ i-tihnĕffa-năsăn, a-wen-dăɣ a făl dd-ăzzubbeɣ i-ad-tăn-sĕddărfeɣ. Ămăra, ĕglĕw, kăyy a he-šĕmmĕsĕlăɣ s-ăkall wa n-Miṣra.'
44007035	Wădden hannăyăm a-s Mosa-wa-dăɣ ăkkuddălăn a-s has-ĕnnăn: 'Mi kăy-ijăn ămizăr d-ălqa/l/li-hanăɣ?' Ǝnta-en-dăɣ a dd-ăšmašăl Măssinăɣ i-ad-izar i-kăl-Iṣrayil, isĕddărf'-en-dd s-tărna n-ănjălos wa has-dd-ănfalălăn dăɣ-tabsăɣt ta tăhijăljălăt wăr răqq.
44007036	Ǝnta-en-dăɣ a tăn-dd-izzĕzjărăn Miṣra itajj s-tărna n-Măssinăɣ hărătăn ăqqannen eɣăf d-ijităn n-Măssinăɣ har ĕjlăyăn ejărew wa sĕmmăn šăggăɣăn, ĕjăn ḍarăt-a-wen ĕkkoẓăt timĕrwen n-awătay ăhonăn dăɣ-tenere.
44007037	Mosa, ĕnta a-s kăla innă i-kăl-Iṣrayil: 'Ilkam ad-săr-wăn dd-išĕmmišĕl Măssinăɣ ănnăbi dăr-i olăhăn, ănnăbi dăr-wăn oharăn temiḍt.'
44007038	Ǝnta-en-dăɣ daɣ a ibdădăn dăɣ-tenere ta n-Săynay jer-ănjălos wa has-ămmiijrădăn făll-afălla n-aḍaɣ wa n-Săynay d-tamĕtte, ikf'-e Măssinăɣ măjrăd wa ihakkăn tămudre i-ad-hanăɣ-t-dd isĕssiwăḍ
44007039	măšan, unjăyăn abbatăn-nănăɣ s-asjĕd-has, ăsɣărăn-as ulhawăn-năsăn, ĕnnăḍăn fălla-s, ad-sadărhanăn uɣĕl n-Miṣra-i dd-ĕzjărăn.
44007040	Dăɣ-a-wen-dăɣ, a dd-tĕggăd tamĕtte s-Harun, tĕnn'-as: 'Ăj'-anăɣ imălan ăynaynen ărjăšnen data-năɣ făl-a-s Mosa wa hi-hanăɣ-dd-izzĕzjărăn Miṣra, ăbas nĕssan a ija.'
44007041	Ǝṣṣĕwwărăn-dd ḍarăt-a-wen i-iman-năsăn ehădăl n-orăɣ, ad-tajjăn tikutawen i-ăṣṣănăm wa jăn s-ifassăn-năsăn, ad-t-ɣabbădăn, tiimĕlĕn-t, sănkarăn iẓĕjraẓ d-isudal dat-a-wa dd-ĕknăn ifassăn-năsăn.
44007042	Ǝssĕksănăn iman-năsăn Măssinăɣ s-a-wen-dăɣ tăn-išlăn, oyy'-en ĕnta-dăɣ s-ăṣṣănăm-năsăn d-ălɣibadăt wa tăjjăn i-ajhanăn wi n-išĕnnawăn: tăfukt, ewăr d-etran; ămoos a-wen a ăssiitbătăn a-wa innă ănnăbi Ɣămmosa a-s inna dăɣ-ĕlkĕttab-net, innă Măssinăɣ: 'Ya kăl-Iṣrayil! Ǝkkoẓăt timĕrwen n-awătay a jăm dăɣ-tenere, ɣarrăsăm i-taɣsiwen, tĕkkatăm-tănăt, ak ăssistănăɣ-kăwăn, ajăn năkk a-s tănăt-kătăm?
44007043	Wădden ehăket n-ăṣṣănăm wa s-isĕm-net Molax d-atăr wa s-isĕm-net Rufan-i jăm emăli-năwăn, tahanem dăr-s siha d-siha, a-s tănăt-kătăm, tăqqălăm-dd ɣabbădăm-tăn. Dăɣ-tĕssĕba n-a-wen-dăɣ tămešălăm a făl mad-ărẓĕn kăl-Băbilun ăkall-năwăn, tăkkălem dăɣ-ikallăn wi hasăn-in-ĕllanen.'
44007044	A-s hăn imɣarăn-nănăɣ tenere, ĕṭṭafăn ehăket wa n-tămuqqest n-Măssinăɣ ămoosăn tajuhe i-ărkăwăl n-tassaɣt wa ijjăš Măssinăɣ i-Mosa a-s, has-innă, ad-ikrĕs ehăket-en s-ĕmmĕk wa s-has-omăr s-a-wen.
44007045	Ehăket-en, togăẓ-t-dd ĕzzurĕyăt ta hasăn-tĕlkămăt har ăzzăman wa d-hasăn-ăzzar Yešwa, ĕjjăšăn d-ehăket ăkall wa tăn-ikfa Măssinăɣ, ohăɣăn dăɣ-ĕddĕwĕlăn wi iyyăḍnen; ĕṭṭafăn ehăket-en dăɣ-ăkall-en-dăɣ har ăzzăman wa n-Dawĕd-i
44007046	ijrăwăn idĕm d-ănnuɣmăt dat-Măssinăɣ. Ǝnta-en-dăɣ a ittărăn dăɣ-Măssinăɣ turhajăt n-ad-isĕkrĕs ehăn i-Măssi-s n-Yaqub
44007047	măšan, turhajăt-ten-dăɣ, Sulăyman-i n-rure-s n-Dawĕd a tăt-ijrăwăn.
44007048	Ikrăs ehăn-en măšan, issĕlmăd-t Măssinăɣ s-hărăt iyyăn,
44007049	inn'-as Emăli: 'Išĕnnawăn a-s tasăqqaymut-in, ăkall a-s isĕkkukal n-iḍarăn-in. Ma ămoos ehăn wa s-tăddobem a hi-t-tĕdĕyĕm i-ad-hi-awĕy, sunfăɣ dăɣ-s?
44007050	Ajăn wădden ăfuss-in a dd-ixlăkăn hărăt iket-net.' "
44007051	Olăs daɣ inn'-asăn Stifan: "Ya meddĕn-i-dăɣ n-iɣăfawăn ăqqurnen n-ulhawăn wăren ătub s-ăṭṭubbătnăt timĕẓẓujen-năsăn, tunjayăm s-Unfas Šăddijăn šund a-wa jăn abbatăn-năwăn,
44007052	ijmaḍ-t ăššăk a-s a-wa ĕjăn abbatăn-năwăn ɣas a kăwăn-išlăn kăwăneḍ-dăɣ, wăr t-illa ănnăbi s-wădden ăqquzzăben-t, jăn iman n-wi hasăn-ălolăynen n-a-s ilkam a dd-ass wa n-iyyăn n-Ămaɣdal ăsnăfrăn Măssinăɣ, tĕttĕlălăm-tăn kăwăneḍ-dăɣ ed tĕssăɣdărăm-t ĕnta-dăɣ tĕzzar, tănɣăm-t kĕrĕf,
44007053	ăzzăbbăt-dd Măssinăɣ fălla-wăn alămărăn-net, ĕmmĕjrădăn-awăn săr-săn ănjălosăn măšan, tunjăyăm s-asjĕd-hasăn."
44007054	Islă ămănokal n-ălžămaɣăt wa iɣattăsăn ăššăreɣa i-a-wen-dăɣ ɣas, ad-isamădad ĕnta d-ăddinăt-net, ẓimkărkĕweẓăn isenăn, făll-ălhăm-i-dăɣ măqqărăn tăn-ijjăšăn făll-Stifan.
44007055	Ǝnta ălwăqq-wen-dăɣ, iḍnăy-t Unfas Šăddijăn, iḍkăl asăwaḍ-net s-išĕnnawăn, inhăy ălxurmăt n-Măssinăɣ d-Ɣisa ibdad daw-aɣil n-Măssinăɣ.
44007056	Iḍkăl emăsli-net ălwăqq-wen, innă i-ălžămaɣăt: "Săjdăt, ĕnhĕywăt išĕnnawăn, ămerăn, ibdad Ăgg-ăgg-adĕm daw-aɣil n-Măssinăɣ."
44007057	Ǝslăn i-a-wen ɣas, ăsɣăyyăn dăɣ-išĕnnawăn, hărăn timĕẓẓujen-năsăn, ošălăn-dd šund iyyăn n-ăwadĕm săr-s iket-dăɣ-năsăn, oḍăn fălla-s,
44007058	ăšrăwrăwăn-t har dăr-s ĕzjărăn aɣrĕm, ad-t-hakkăn sămmăjori n-tihun har t-ănɣăn kĕrĕf. Ăddinăt wi jănen a-wen-dăɣ, ămawaḍ s-isĕm-net Sawĕl a ĕssăɣlăfăn isĕlsa-năsăn tĕzzar ăšewăjăn s-Stifan.
44007059	Hakkăn-t sămmăjori n-tihun wăr dd-išrey, itĕddal ĕnta Măssinăɣ, ijanna: "Emăli Ɣisa, ăssiɣlăfăɣ-kăy iman-in."
44007060	Irkăɣ ḍarăt-a-wen, iḍkăl emăsli-net s-afălla, innă: "Emăli, wăr tăn-tăswărăd abăkkaḍ-wa-dăɣ." Innă a-wen-dăɣ ɣas, ĕjmăḍăn-t iman.
44008001	A-wa ijăn ašăl-wen-dăɣ iket-net issan-as Sawĕl hărăt, iqqăs i-tamăttant ta ija Stifan. Ɣur-ašăl-wen-dăɣ, ad-intă ălɣizabăt sĕmmăn făll-ălkănisăt ta tĕhăt Yărussălam, ĕmmăhăšăn imumĕnăn dăɣ-tajiwen ti n-Ălyăhudĕyăt d-Sămari, inĕmmušal ɣas a dd-ăqqimănen dăɣ-Yărussălam.
44008002	Osăn-dd meddĕn ăddinnen, ĕṣtărăn-in Stifan, ĕṭṭăfăn iba-net dăɣ-tisnant.
44008003	Iggăd-dd Sawĕl dăɣ-a-wen-dăɣ, ad-itammăɣ i-ĕmmĕk s-hin-olăm ălkănisăt edăgg t-tĕlla-dăɣ, wăr t-illa ehăn wăr-ijješ, isatărmas ăddinăt wi omănnen s-Ɣisa jer-ămoosăn meddĕn wăla tiḍeḍen, itĕjjar-tăn-in dăɣ-tikărmuten.
44008004	Imumĕnăn wi dd-ĕzjărnen Yărussălam, ĕmmăhăšăn ɣas, ăllilăn ăkall iket-net, xaṭṭăbăn Ălĕnžil i-ăddinăt.
44008005	Dăɣ-a-wen-dăɣ ad-ikkă Fĕlibb aɣrĕm iyyăn ihan teje ta n-Sămari ad-dăɣ-s ixaṭṭăb i-tamĕtte isălan n-Ălmasex.
44008006	Sajadăn-as ăddinăt ăjjootnen s-ijraẓ măjrăd wa ităjj d-ijităn n-Măssinăɣ wi itamašal data-săn,
44008007	itakkăs alšinăn naḍḍăwnen iɣăran dăɣ-ăddinăt, izizuy daɣ inaɣyabăn d-inĕbdan ăjjootnen.
44008008	Ja tedăwit măqqoorăt dăɣ-aɣrĕm-wen-dăɣ.
44008009	Izzaɣ dihen ăhalĕs n-emăssăxăr s-isĕm-net Simon, ămoos a-wa ităjj awnaf i-kăl-Sămari, ăssimɣăr iman-net hullan,
44008010	ĕltaɣăn-t wi măḍroynen hakd wi wăššarnen, jannen fălla-s: "Wa ăhalĕs, tărna ta tojărăt n-Măssinăɣ a iṭṭaf."
44008011	Ǝltăɣăn-t ya ăddinăt ăjjootnen dăɣ-tĕssĕba n-ĕssăxăr wa ităjj, itaqqăn iɣăfawăn-năsăn.
44008012	Inhăy Simon a-s omănăn ăddinăt s-Ălĕnžil wa hasăn-ixaṭṭăb Fĕlibb făl Tĕmmĕnĕya n-Măssinăɣ d-Ɣisa Ălmasex ɣas, ad-titwĕsĕlmiɣăn meddĕn hakd tiḍeḍen dăɣ-aman,
44008013	omăn ĕnta-dăɣ, ătwăsălmăɣ dăɣ-aman. Iltăɣ ya Fĕlibb ḍarăt-a-wen făl tĕssĕba n-ijităn n-Măssinăɣ d-tikunen ti s-t-ihannăy itajj'-enăt, ăqqănnen eɣăf-net ĕnta-dăɣ.
44008014	Ǝslăn inĕmmušal wi hănen Yărussălam a-s kăl-Sămari-dăɣ omănăn s-măjrăd n-Măssinăɣ ɣas, ăšmašălăn-dd săr-săn Bĕṭrus d-Exya.
44008015	Ǝwwăḍăn-in ɣas, dălăn Măssinăɣ i-ad-dd-izĕzzubbĕt Unfas Šăddijăn făll-ăddinăt wi ătubnen dihen
44008016	ed, dat-a-wen-dăɣ, wăr tăn-iha-i făll-dd-ăzzubbăt Unfas Šăddijăn, atwĕsĕlmaɣ ɣas a ătwăjjăn dăɣ-aman s-isĕm n-Emăli Ɣisa.
44008017	Ăswăr-tăn Bĕṭrus d-Exya ifassăn-năsăn, ăzzubbăt-dd fălla-săn Unfas Šăddijăn.
44008018	Inhăy Simon a-s šămad tăn-ăsiwărăn inĕmmušal ifassăn-năsăn, ad-fălla-săn dd-ăzzubbăt Unfas Šăddijăn ɣas, ittăr ad-tăn-ăkf aẓrĕf, ijann'-asăn:
44008019	"Ăkfăt-ahi năkk-dăɣ tădabit-ta-dăɣ i-ad-umas a-s ere ăswărăɣ ifassăn-in năkk-dăɣ, ad-fălla-s dd-izzubbĕt Unfas Šăddijăn."
44008020	Inn'-as Bĕṭrus: "Tĕkšăfăd, kăyy hakd aẓrĕf-năk ed torded a-s a-wa ikfa Măssinăɣ bănnan, tăddoobed ažĕnš-net.
44008021	Šămad kăyy ĕnniyăt-năk da-dăɣ, ĕlmĕd a-s a-wa ijăn, ăbas t-iha folăt-năk ed ifraɣ ulh-năk dat-Măssinăɣ.
44008022	A-wen-dăɣ a făl utab dăɣ-amsud-năk iket-di, tĕdĕlăd Emăli kunta ămmukkăn a-wen, ad-hak-ănš erk ĕnniyăt wa innăhăḍăn dăɣ-ulh-năk
44008023	ed, hannăyăɣ a-s ulh-năk, wăr-iḍney a săl tăllăbăst d-iba n-iqqud."
44008024	Ăwwežăb Simon, inn'-asăn: "Ǝttărăt-ahi-in kăwăneḍ-di-dăɣ dăɣ-Emăli i-ad-wăr hi-irĕmmĕs a-wa s-tĕnnăm."
44008025	Ăjjĕyhăn inĕmmušal, ăxṭăbăn măjrăd n-Emăli i-ăddinăt ăjjootnen tĕzzar, ĕqqălăn Yărussălam. Dăɣ-asikĕl-năsăn, tajjăn isălan n-Ălĕnžil dăɣ-tidbi ăjjootnen n-Sămari.
44008026	Immĕjrăd ḍarăt-a-wen ănjălos n-Emăli i-Fĕlibb, inn'-as: "Fĕlibb, tărur, tĕjĕd tabarăt ta fălăt Yărussălam tĕkka Gaza ed wăr dăɣ-s ĕjjĕtăn imĕssukal ămăra-dăɣ."
44008027	Iglă, wăr-ăhoja a-s ăhalĕs iyyăn n-ămudăš n-minĕstăr-da-dăɣ, ĕnta a ănnihăḍăn dăɣ-a-wa la Kăndas ta n-tămănokalt n-ăkall wa n-Ityobya. Ăhhujjăjj-dd ĕnta-dăɣ s-Yărussălam i-ad-dăɣ-s iɣbĕd Măssinăɣ.
44008028	Issĕmda ăhujjĕj ɣas, iqqăl ăkall-net dăɣ-turăft-net ĕlwayăn ibĕjwan. Ăssookal minĕstăr-di iɣarr ĕlkĕttab wa n-ănnăbi Saya a-s dăr-s ămmuqqăs Fĕlibb.
44008029	Innă Unfas Šăddijăn i-Fĕlibb ad-hin-ahĕẓ turăft-net.
44008030	Ošăl Fĕlibb har dăr-s ămsadăɣ, isl'-as iɣarr ĕlkĕttab wa n-ănnăbi Saya ɣas, inn'-as: "Ăhalĕs, ak a-wa ɣarrăd, tĕjrahăd ălmăɣna-net meɣ?"
44008031	Inn'-as ăhalĕs: "Ǝndek a-wa he-ăjăɣ ĕjrăhăɣ-t a-s wăr t-illa ere hi-t-iffĕssărăn."
44008032	Ăsnăy-t-dd ăhalĕs edes-has ad-has-iɣarr edăgg wa dăɣ-iktăb a-s: "Olăh ɣas d-tiɣse tăttilwăyăt s-asăɣrĕs, olăh d-takĕndĕmt s-tĕllasăn ăddinăt, wăr t-illa emăsli dd-izjarăn emm-net,
44008033	immĕḍrăy bănnan, wăr has-ătwăjja ăššăreɣa wa dăr-ăniihăjja. Mi s-ilkam ad-dd-iḍkal isălan-net i-ihăyawăn-net ed tărẓa taɣrĕst-net dăɣ-ăddunya?"
44008034	Issĕstăn ăhalĕs wa n-ămudăš n-Ityobya Fĕlibb, inn'-as: "Lăɣăt-ahi, mi s-iha ănnăbi ti-net dăɣ-edăgg-wa-dăɣ? Ak iman-net a dăɣ-ămmijrăd meɣ isălan n-ere s-ilkam ad-dd-ass a-s iha ti-net?"
44008035	Irmăs-as-dd Fĕlibb tifer-ti-dăɣ, ad-has-itafăssar a-wa inna Ălĕnžil n-Ɣisa.
44008036	Ǝglan har dd-ĕkkăn edes i-edăgg han aman ɣas, inn'-as ăhalĕs wa n-ămudăš: "Aman da, ma igdalăn ad-ĕtwĕsĕlmăɣăɣ?" ((
44008037	Inn'-as Fĕlibb: "Amĕn ɣas s-ulh imdan.")) Inn'-as ăhalĕs wa n-ămudăš: "Omanăɣ a-s Ɣisa Ălmasex a-s Rure-s n-Măssinăɣ."
44008038	Omăr ălwăqq-wen-dăɣ i-ad-tĕbdĕd turăft, ijjăš dăr-s Fĕlibb aman, issĕlmăɣ-t.
44008039	Diha-dăɣ dd-ĕzjărăn aman ad-iḍkăl Unfas n-Emăli Fĕlibb, wăr t-oles ămudăš-ĕnnin-dăɣ ahănay, iglă ĕnta dăɣ-zăbo-net, ikna tedăwit.
44008040	A-s hin-ijrăh Fĕlibb iman-net ḍarăt-a-wen, iha ăkall wa n-Ašdud, ifăl dihen, ikk' aɣrĕm wa n-Qăyṣăra. Tadăbayt immăr-dăɣ, ad-dăɣ-s ăj isălan n-Ălĕnžil.
44009001	Ăzzăman-en-dăɣ, a dd-iggăd Sawĕl, isamădad, isamăhaḍ, wăr t-illa anĕzjum ila săl wa n-iji n-iman n-inĕṭṭulab n-Ɣisa. Dăɣ-isălan n-a-wen-dăɣ a dăɣ-ikka ămănokal n-kăl-tikutawen
44009002	i-ad-t-ăkf tikarḍiwen issĕknă dăɣ-ihănan n-ăddin wi n-kăl-Ălyăhud hănen Dămašăq i-ad-ijrĕw s-asĕttărmĕs n-e d t-illăm ere ăllilăn tabarăt-ten-dăɣ n-Emăli, jer-ăhalĕs wăla tamăḍt, i-ad-t-dd-awĕy dăɣ-tišĕm s-Yărussălam.
44009003	Ăssookal Sawĕl dăɣ-a-wen a-s hin-ohăẓ aɣrĕm wa n-Dămašăq. A ĕnḍărrăn, ămlăwlăw ănnur-i-dăɣ ăṣṣoohen dd-ifalăn išĕnnawăn;
44009004	ihă-dd oḍa, isl' ălwăqq-wen-dăɣ i-emăsli has-innăn: "Sawĕl, Sawĕl, ma kăy-orămăn săr-i tiɣĕzzĕbud-ahi?"
44009005	Inn'-as Sawĕl: "Mi tămoosăd Emăli?" Inn'-as Emăli: "A-wa năkk Ɣisa wa tiɣĕzzĕbud, ad-hak-indăr amẓĕẓẓaj dăr-i hărkuk.
44009006	Ămăra, ĕbdĕd, ĕjjĕš aɣrĕm wa n-Dămašăq, ad hak-itwĕnn dihen a-wa s-led s-ad-t-tĕjĕd."
44009007	Ǝqqălăn-dd ɣas meddĕn wi ăddewnen d-Sawĕl oran imawăn, ăbas ĕssanăn a he-ĕnnĕn ed ĕslan i-emăsli-wĕnnin-dăɣ măšan, wăr t-illa ere hannăyăn.
44009008	Ibdăd Sawĕl ḍarăt-a-wen făll-iman-net, ittăr ad-arr tiṭṭawen-net măšan, wăr t-illa a ihannăy. Ǝlwăyăn-t imidiwăn-net har dăr-s ĕjjăšăn aɣrĕm wa ĕkkăn.
44009009	Ija kăraḍ išilan ḍarăt-a-wen dărɣal, wăr-ikša, wăr-iswa.
44009010	Aɣrĕm wa n-Dămašăq, ih'-e ănăṭṭalib n-Ɣisa s-isĕm-net Ănanyas, ănfalăl-as-dd Măssinăɣ, inn'-as: "Ănanyas!" Inn'-as Ănanyas: "Năkk da Emăli."
44009011	Inn'-as Emăli: "Ăkk tăšarrit ta s-itawănna 'ta toɣădăt', tĕjjĕšăd ehăn wa n-Yăhudĕs, sĕstĕnăd d-ăhalĕs n-taɣrĕmt ta n-Tarša s-isĕm-net Sawĕl." A-s ităjj a-wen-dăɣ, itĕddal Sawĕl Măssinăɣ,
44009012	ănfalăl-as-dd dăɣ-a-wen-dăɣ a-s ikk'-e-hi-dd ăhalĕs s-isĕm-net Ănanyas-i t-madăn-isĕwăr ifassăn-net i-ad-t-dd-iqqĕl ahănay-net.
44009013	Innă Ănanyas: "Emăli, ĕsleɣ a ăjjeen făll-ăhalĕs-i-dăɣ, ĕllăɣen-ahi ăddinăt ăjjootnen erk ĕmmĕk wa issĕkna imĕššeddĕjăn wi hănen Yărussălam,
44009014	wăla Dămašăq-i dd-ikka, ikk'-et-dd ăwway tikarḍiwen t-dd-ĕkfan imănokalăn n-kăl-tikutawen has-ĕjrawnen ad-isĕttărmĕs e d t-illăm ere iɣarrăn isĕm-năk."
44009015	Inn'-as Emăli: "Ǝglĕw, ăhalĕs-di, năkk a t-ăsnăfrănăn i-ad-awĕy isĕm-in, isĕlmĕd tiwsaten ti n-inĕẓẓulam d-imănokalăn d-kăl-Iṣrayil a-wa ămoosăɣ,
44009016	ad-t-săknăɣ aɣăna wa mad-inhĕy dăɣ-tĕssĕba-nin."
44009017	Igl' Ănanyas, ikk' ehăn wa s-has-ătwănna ih'-e Sawĕl, os'-in, ăswăr-t ifassăn-net, inn'-as: "Ă/n/na-ɣ Sawĕl, Emăli Ɣisa-i hak-dd-ănfalălăn dăɣ-tabarăt ta dd-jed, ĕnta a hi-dd-ăšmašălăn săr-k i-ad-kăy-dd-iqqĕl ahănay-năk, iḍnĕy-kăy Unfas Šăddijăn."
44009018	Tamăzăyyat-ten-dăɣ a dăɣ-dd-ătrăkkăt a olăhăn d-tifrĕnkawen dăɣ-tiṭṭawen n-Sawĕl tĕzzar iqqăl-t-dd ahănay-net,
44009019	ibdăd ḍarăt-a-wen, ătwăsălmaɣ dăɣ-aman, immĕnsăw, iqqăl-t-dd ăṣṣahăt-net, izzăɣ Sawĕl ɣur-inĕṭṭulab wi n-aɣrĕm-en-dăɣ har ɣur-săn ăssakăy a lăn išilan.
44009020	Wăr-ăhoja a-s issĕntă axăṭab n-isălan n-Ɣisa dăɣ-ihănan n-ăddin wi n-kăl-Ălyăhud, isatbat dat-tamĕtte iket-net a-s, Ɣisa a-s, Rure-s n-Măssinăɣ.
44009021	Ăkunăn ăddinăt wi has-sallănen, ĕqqălăn-dd ɣas, jannen: "A-wa, wădden Sawĕl wa izzănăn s-wi ɣarrănen isĕm wa n-Ɣisa hănen Yărussălam? Ajăn wădden ass-net i-aɣrĕm-wa-dăɣ, i n-tĕssĕba n-ad-tăn-isĕttărmĕs, ăj'-en dăɣ-ifassăn n-ămănokal n-kăl-tikutawen?"
44009022	Sawĕl ĕnta, itiiṣuhut immun-net s-Măssinăɣ hak ašăl, isimxĕlxil kăl-Ălyăhud wi ĕzzăɣnen Dămašăq, isikus-tăn ăššăk a-s Ɣisa a-s Ălmasex.
44009023	Okăy ăzzăman ɣas, ănmănnakăn kăl-Ălyăhud făll-ĕmmĕk wa s-t-mad-săɣdărăn, ănɣĕn-t kĕrĕf. Ǝssĕbdădăn ḍarăt-a-wen meddĕn dăɣ-imawăn n-aɣrĕm iket-net i-ad-ăqqaymĕn has-ăɣtafăn i-ad-ĕjrĕwăn ĕmmĕk s-t-ănɣăn
44009024	măšan, ĕjjăšăn-t isălan n-taɣdărt ta s-ăbokăn ad-has-tăt-ĕjĕn.
44009025	Ǝnkărăn inĕṭṭulab s-ehăḍ, jăn Sawĕl dăɣ-deke hĕrĕwăn, ăstărarăn-t s-ašrut n-ăɣalla wa iyyăḍăn iɣlăyăn aɣrĕm, ĕssĕjmăḍăn-t, ikkă Yărussălam.
44009026	Iwwăḍ-in ɣas, ikkă inĕṭṭulab wi iyyăḍnen i-ad-dăr-săn irtĕy măšan, ăksuḍăn-t iket-năsăn ed wăr-ĕflesăn hărwa a-s iyyăn dăɣ-săn a ămoos.
44009027	Irmăs-t-dd Bărnăbbas s-iman-net, ilwăy-t s-inĕmmušal, illăɣăt-asăn ĕmmĕk wa s-inhăy Sawĕl Emăli Ɣisa dăɣ-tabarăt ta n-Dămašăq d-ĕmmĕk wa s-has-immĕjrăd Măssinăɣ d-turhajăt ta t-ikfa n-ad-ămmăjrăd s-ĕnniyăt ozjan dăɣ-ihănan n-ăddin wi n-kăl-Ălyăhud i-ad-ăjjăyh a-s Ɣisa a-s Ălmasex.
44009028	Ăsbărrăkăn-t ălwăqq-wen-dăɣ, irtăy dăr-săn; edăgg ĕkkăn dăɣ-Yărussălam-dăɣ, ăddeew dăr-săn, itajăyha s-ĕnniyăt ozjan ĕnta-dăɣ făll-isĕm n-Emăli,
44009029	itidwĕnnit, itamăzaɣ d-kăl-Ălyăhud wi sawalnen Tălyunanit măšan, ĕggădăn-dd săr-s, ad-tammăɣăn ĕntăneḍ-dăɣ i-tašlĕlt s-ĕjăn iman-net.
44009030	Ǝslăn ayĕtma-s dăɣ-ăddin i-a-wen ɣas, ĕssĕjmăḍăn-t s-aɣrĕm wa n-Qăyṣăra tĕzzar, ikkă ḍarăt-a-wen wa n-Tarša.
44009031	Ăzzăman-en, tĕjraw ălkănisăt ălɣafyăt dăɣ-tajiwen ti n-Ălyăhudĕyăt d-Galila d-Sămari, tiṣuhun inĕṭṭulab dăɣ-immun-năsăn, tinmĕkfin tayĕtte, tamašalăn hărăt iket-net dăɣ-tuksĕḍa n-Emăli, idhal-tăn Unfas Šăddijăn, isawaḍ-dd fălla-săn hak ašăl ăddinăt wi iɣlăs Măssinăɣ.
44009032	Ălliil Bĕṭrus ĕnta ăkall iket-net har dd-osa imĕššeddĕjăn wi ĕzzăɣnen tadăbayt ta n-Ludd.
44009033	Ill'-e dihen ăhalĕs s-isĕm-net Inyas s-a ilan ĕttam iwĕtyan ibdan, wăr kăla ifăl asĕftăɣ-net.
44009034	Os'-e-hi-dd Bĕṭrus, inn'-as: "Inyas, ăzozăy-kăy Ɣisa Ălmasex, ĕbdĕd, aḍh asĕftăɣ-năk." Ibdăd Inyas ăssaɣăt-wen-dăɣ.
44009035	Ǝnhăyăn kăl-Ludd ĕntăneḍ d-ăddinăt wi ĕzzăɣnen telămse ta n-Sarun a-wen ɣas, omănăn s-Emăli iket-dăɣ-năsăn.
44009036	A-s ităjj a-wen-dăɣ, tĕzzaɣ tănăṭṭalibt s-isĕm-net Tăbita aɣrĕm wa n-Žafa, tawăɣra daɣ s-isĕm wa n-Dorkas, a-wen ălmăɣna-net: "Tašĕnkăḍt." Tămoos tamăḍt n-wălăt-ălxer, tajj imărkedăn ăjjootnen, tĕkkat.
44009037	Išilan-en-dăɣ ad-tărhin, ăba-tăt, ĕknăn ăddinăt tafĕkka-net, ĕssĕnsăn-tăt dăɣ-ehăn n-soro.
44009038	Ǝslăn inĕṭṭulab wi hănen taɣrĕmt-en wărăt tănmăjjaj d-Ludd a-s dd-ijjaš Bĕṭrus ăkall ɣas, ăšmašălăn săr-s ĕssin meddĕn i-ad-dăr-săn dd-idaw šik.
44009039	Ăddew dăr-săn Bĕṭrus, ĕwwăḍăn-dd ɣas, ĕlwăyăn-t s-soro wa dăɣ-tĕnsa tafĕkka n-tamăḍt, ĕlkăḍnăt-as-dd tinuḍăfen ĕṭṭafnăt iba-net, hallănăt, saknenăt isĕlsa wi hasnăt-tĕẓẓĕẓmăy Dorkas dăɣ-a-wa tĕkkăs tĕll'-e jere-snăt.
44009040	Izzĕzjăr-tănăt ĕntănăteḍ d-tamĕtte iket-net, irkăɣ ḍarăt-a-wen jĕnnĕj-s, idăl Măssinăɣ. Issĕmdă tittar ɣas, innăḍ-dd săr-s, inn'-as: "Tăbita, ĕnkăr-dd!" Toră-dd tiṭṭawen-net ălwăqq-wen-dăɣ, tĕnhăy Bĕṭrus, tăqqimă-dd.
44009041	Ăshătăl-as-dd s-ăfuss-net, issĕbdăd-tăt, iɣră-dd imĕššeddĕjăn d-tinuḍăfen ḍarăt-a-wen, issĕkn'-asăn-tăt, tĕddar.
44009042	Šik-dăɣ a-s dd-ĕssăɣlăyăn isălan n-a-wen-dăɣ aɣrĕm wa n-Žafa iket-net, omănăn ăddinăt ăjjootnen s-Emăli.
44009043	Ija Bĕṭrus ăzzăman dăɣ-Žafa izzaɣ dăɣ-ehăn n-Simyon wa isafalăn ilămawăn.
44010001	Aɣrĕm wa n-Qăyṣăra, izzaɣ-t kăbtăn n-kăl-Roma s-isĕm-net Kărnĕlyus, ănnihăḍ dăɣ-ejhăn n-ĕssărdusa wi hănen taggayt ta s-itawănna: Iṭali.
44010002	Ăhalĕs ăddiinăn a ămoos ĕnta hakd kăl-eɣewĕn-net, itĕkkat, infa tamĕtte s-a ăjjeen, hărkuk daɣ itĕddal Măssinăɣ.
44010003	Ašăl iyyăn, ebre n-tezzar, ɣur ăssaɣăt wa s-kăraḍ, ănfalăl-as-dd ănjălos n-Măssinăɣ dăɣ-ehăn-net s-ălmăɣna ăsisăjrăhăn, inn'-as: "Kărnĕlyus!"
44010004	Issĕjrăh Kărnĕlyus dăɣ-ănjălos dăɣ-a-s irmaɣ, inn'-as: "Emăli, năkk-da, ma tĕnned?" Inn'-as ănjălos: "Tittar-năk, d-tikutawen-năk, ĕwwăḍnăt Măssinăɣ, wăr kăy-in-ittĕwa,
44010005	šĕmmišĕl ămăra meddĕn s-Žafa i-ad-hak-dd aɣrĕn Simyon wa s-itawănna Bĕṭrus,
44010006	ăzzubbăt ɣur-Simyon wa isafalăn ilămawăn s-t-illa ehăn-net dăɣ-asălim n-ejărew wa sĕmmăn."
44010007	Ifăl-t ănjălos wa hasăn-immĕjrădăn ɣas, issăɣră-dd Kărnĕlyus ĕssin dăɣ-inaxdimăn-net, ăsdăw-tăn d-ĕssărdasi ăddinăn dăɣ-wi ăɣlăfnen ehăn-net, ikna taflĕst.
44010008	Ijă dăɣ-săn isălan n-a-wa ijăn iket-net tĕzzar, ăšmašăl-tăn s-Žafa.
44010009	Hărwa han tabarăt ašăl wa iyyăḍăn, ad-iwwăn Bĕṭrus afălla n-ehăn s-tarăhut, ad-itĕddal Măssinăɣ.
44010010	Itĕddal Măssinăɣ dihen-dăɣ a-s ălluẓ, ăsdărhăn a ikša. Samăjnen-as ăddinăt imĕnsiwăn dihen-dăɣ a-s t-irmăs hărăt,
44010011	ojja išĕnnawăn a-s dd-ămerăn, ifăl-tăn-dd ăssărer măqqoorăn ătiwăṭṭăfăn s-ĕkkoẓ išrutăn-net, insă-dd data-s.
44010012	Ăssărer-en, iskar fălla-s a-wa t-illăn dăɣ-irĕzzejăn d-iẓlulam d-igḍaḍ.
44010013	Inn'-as emăsli iyyăn ălwăqq-wen: "Bĕṭrus, ăɣrĕs, ăkš."
44010014	Inn'-as Bĕṭrus: "Făw Emăli! Năkk, wăr kăla ĕkšeɣ a xăramăn wăla a ămmiḍăsăn."
44010015	Inn'-as emăsli daɣ: "Wăr kăy-iwer asăxrĕm n-a-wa issăxlăl Măssinăɣ."
44010016	Itajj ănjălos măjrăd-wĕnnin-dăɣ i-Bĕṭrus har kăraḍ ihăndăggan tĕzzar, immĕḍkăl data-s ăssărer s-išĕnnawăn.
44010017	Iqqăn a-wen-dăɣ eɣăf-net, ad-isimĕktĕw, itassăn ad-ijrăh ălmăɣna n-a-wa has-dd-ănfalălăn. Tamăzăyyat-ten-dăɣ a dăɣ-dd-ĕbdădăn meddĕn dăr-s sastannen dat-emm n-ehăn wa n-Simyon-i ɣur-ăzzubbăt,
44010018	ĕssĕstănăn s-afălla kunta ehăn-wen-dăɣ a dăɣ-izzaɣ Simyon wa s-itawănna Bĕṭrus.
44010019	Isimĕktĕw Bĕṭrus dăɣ-isălan n-tănăfalilt-ta-dăɣ a-s has-innă Unfas Šăddijăn: "Sastanăn dăr-k kăraḍ meddĕn,
44010020	wăr tăsmăsăndădăd tidawt dăr-săn ed năkk a tăn-dd-ăšmašălăn săr-k."
44010021	Ăzzubbăt-dd săr-săn Bĕṭrus, ăzozăy-tăn iman-net, issĕstăn-tăn d-ăddălil wa făl dăr-s sastanăn.
44010022	Ǝnnăn-as: "Kărnĕlyus wa n-kăbtăn n-Roma a hanăɣ-dd-ăšmašălăn săr-k, ăhalĕs n-ămaɣdal n-ămaksaḍ n-Măssinăɣ, ăssiimɣărăn kăl-Ălyăhud iket-năsăn a ămoos. A ilan išilan d-has-dd-ănfalăl ănjălos n-emĕššeddĕj n-Măssinăɣ t-ăsmătărăn d-ad-kăy-dd-isĕssăɣăr, isĕjĕd i-a-wa has-mad-tĕnnĕd afăl t-dd-tosed."
44010023	Ăsbărrăkăt Bĕṭrus meddĕn wi dd-ăšmašăl Kărnĕlyus, ăsmăjarăt-tăn. Ăffăw ɣas, ărkăbăn, ăddewăn dăr-săn hărăt dăɣ-ayĕtma-săn dăɣ-ăddin ĕzzaɣnen Žafa.
44010024	Ǝwwăḍăn-in ašăl wa iyyăḍăn Qăyṣăra. A-s hin-osăn, iqqal-asăn Kărnĕlyus ĕnta d-kăl-eɣewĕn-net d-inaflisăn-net.
44010025	Irăs-dd Bĕṭrus ehăn ɣas, ilkăḍ-as-dd Kărnĕlyus, oḍa daw-iḍarăn-net, irkăɣ data-s
44010026	măšan, issĕbdăd-t-dd Bĕṭrus, inn'-as: "Ahaa, wăr jed a-di, năkk-dăɣ ăgg-adĕm ɣas a ămoosăɣ."
44010027	Ădiiwănnen har-ĕjjăšăn făll-ălžămaɣăt wa ăqqiimăn dăɣ-ammas n-ehăn.
44010028	Iḍkăl Bĕṭrus măjrăd, inn'-asăn: "Tĕssanăm kăwăneḍ iman-năwăn a-s ăssixrăm alămăr wa n-kăl-Ălyăhud i-iyyăn dăɣ-săn ujĕš n-ehăn, wăla tĕmmidĕwa d-ere d-wăr-oher ăddin măšan, năkk-i-hi, inn'-ahi Măssinăɣ a-s wăr leɣ s-ad-sĕjrăhăɣ ăwadĕm wăl' iyyăn i-ad-t-ăjăɣ a xăramăn wăla a ămmiḍăsăn.
44010029	Tĕssĕba n-a-wen-dăɣ afăl wăr jeɣ ăsaru wăl' iyyăn i-ad-wăr kăwăn-dd-ĕkkeɣ, lăɣătăt-ahi ămăra, ăddălil wa făl hi-dd-tĕssăɣrăm."
44010030	Inn'-as Kărnĕlyus: "A ilan kăraḍ išilan, s-ăssaɣăt šund-wa-dăɣ, tĕddalăɣ Măssinăɣ s-tezzar dăɣ-ehăn-in, har šik-dăɣ, ibdăd-dd ăhalĕs ilsan imălsan ăsimăɣmăɣnen dat-i,
44010031	inn'-ahi: 'Kărnĕlyus, tittar-năk d-tikutawen-năk, ĕwwăḍnăt Măssinăɣ, wăr kăy-in-ittĕwa,
44010032	šĕmmišĕl ămăra meddĕn s-aɣrĕm wa n-Žafa i-ad-dd-idawăn d-ăhalĕs s-isĕm-net Simyon wa s-itawănna Bĕṭrus, ăzzubbăt dăɣ-ehăn n-Simyon wa isafalăn ilămawăn, ehăn-net, ih' asălim n-ejărew wa sĕmmăn.'
44010033	Ăšmašălăɣ-in săr-k ălwăqq-wen-dăɣ meddĕn-in, irăš-ak Măssinăɣ ass wa hi-dd-jed. Ămăra, iket-dăɣ-nănăɣ da-dăɣ, Măssinăɣ a dăɣ-nĕjar ăṭṭăma, năsijăd daɣ iket-nănăɣ i-a-wa s-hak-inna Emăli ad-hanăɣ-t-sĕlmĕdăd."
44010034	Iḍkăl Bĕṭrus măjrăd, innă: "Tidĕt-dăɣ a-s, iket ĕjrăhăɣ a-s, Măssinăɣ, wăr-iẓley ăddinăt,
44010035	ănn-ak, e d t-illăm ere t-ăksuḍăn, itamašal erhet-net s-iqqud, tawset t-tĕlăt-dăɣ, ijraẓ-as.
44010036	Măssinăɣ, ăssawăy-dd s-tizarăt măjrăd-net i-kăl-Iṣrayil i-ad-tăn-isĕlmĕd s-ălxer wa tăn-mad-ăkf Ɣisa Ălmasex-i n-Emăli n-e d t-illăm ăgg-adĕm.
44010037	Tĕssanăm a-wa ijăn dăɣ-Galila d-Ălyăhudĕyăt ḍarăt asĕlmaɣ wa ij' Exya i-ăddinăt dăɣ-aman.
44010038	Ɣisa wa n-Năṣirăt, ăsnăfrăn-t Măssinăɣ, ikf'-e Unfas, issăɣlăy-dd ăkall iket-net, itajj ălxer, izizuy ăddinăt iket-năsăn wi ăssirmăɣ Iblis.
44010039	Năjjĕyh i-a-wa ija iket-net dăɣ-teje ta n-Ălyăhudĕyăt d-aɣrĕm wa n-Yărussălam hundăɣ har ašăl wa d-t-ărmăsăn kăl-Ălyăhud, ĕṣlăbăn-t făll-tajĕttewt
44010040	măšan, issĕnkăr-t-dd Măssinăɣ s-tărna-net jer-inĕmmuttan ašăl wa s kăraḍ i-ad-t-ĕnhĕyăn ăddinăt, iddar,
44010041	wădden ăddinăt iket-năsăn a t-ĕnhăynen, wăr t-inhey ar wi ăsnăfrăn ĕnta iman-net i-a-wen. Ăddinăt-en, nĕh'-en năkkăneḍ-i ohărnen išĕkša d-isĕswa d-Ɣisa ḍarăt a-s t-dd-ăssinkăr Măssinăɣ jer-inĕmmuttan.
44010042	Ǝnta-en-dăɣ a hanăɣ-ăsnăfrănăn, omăr-anăɣ s-axăṭṭab n-isălan-net i-ăddinăt, nĕsĕlmĕd-tăn a-s Ɣisa a ăsnăfrăn Măssinăɣ i-ad-išrăɣ e d t-illăm ăgg-adĕm, wi ăba hakd wi ĕddărnen.
44010043	Dăɣ-isălan-net ĕnta-en-dăɣ a dăɣ-ăjjĕyhăn, ĕnnăn ănnăbităn iket-dăɣ-năsăn a-s, ere săr-s omănăn-dăɣ, ad-ijrĕw tenăšše n-ibăkkaḍăn-net s-tărna n-isĕm-net."
44010044	Ijanna Bĕṭrus a-wen-dăɣ a-s dd-ăzzubbăt Unfas Šăddijăn făll-ălžămaɣăt-en iket-net.
44010045	Iqqăn a-wen eɣăf n-imumĕnăn wi n-kăl-Ălyăhud ămelăynen ăddewnen d-Bĕṭrus ed ĕnhăyăn Unfas Šăddijăn har dd-ăzzubbăt făll-ăddinăt s-alăṣăl-năsăn, inĕẓẓulam a ămoosăn.
44010046	Sallăn-asăn daɣ ămmiijrădăn awalăn ăynaynen, samɣarăn Măssinăɣ.
44010047	Inn'-asăn Bĕṭrus ḍarăt-a-wen: "Ak, ma igdalăn i-ăddinăt făll-dd-ăzzubbăt Unfas Šăddijăn s-ĕmmĕk wa s-fălla-năɣ dd-ăzzubbăt ad-ĕtwĕsĕlmăɣăn dăɣ-aman?"
44010048	Omăr ălwăqq-wen-dăɣ s-ad-ĕtwĕsĕmăɣăn dăɣ-aman s-isĕm n-Ɣisa Ălmasex. Ittăr Kărnĕlyus d-ălžălmaɣăt-net dăɣ-Bĕṭrus ad-ɣur-săn isĕssikĕy a lăn išilan.
44011001	Ǝslăn inĕmmušal d-ayĕtma wi iyyăḍnen hănen teje ta n-Ălyăhudĕyăt a-s iyyăḍ dăɣ-inĕẓẓulam omănăn s-măjrăd n-Măssinăɣ.
44011002	Ălwăqq wa dd-iqqăl Bĕṭrus Yărussălam, ămẓăyẓăyăn-t imumĕnăn wi n-dăgg-Ălyăhud jănen amili hărăt, ĕnnăn-as:
44011003	"Kăyy, ma kăy-ăsihălăn ujĕš n-ehăn n-ăddinăt wăren ămelăy tihĕrĕd dăr-săn imĕnsiwăn?"
44011004	Issĕnt'-asăn Bĕṭrus afĕssăr n-isălan s-iyyăn-iyyăn ɣur-alăṣăl-năsăn har ašăl-i-dăɣ, inn'-asăn:
44011005	"Heɣ aɣrĕm wa n-Žafa, tĕddalăɣ Măssinăɣ a-s dd-heɣ oḍeɣ, irmăs-ahi hărăt, ănfalăl-ahi-dd ăssărer dd-ifalăn išĕnnawăn
44011006	făll-ĕnsanăt taɣsiwen d-tawăqqast d-iẓlulam d-igḍaḍ. Zajăzzeɣ a-wa insăn făll-ăssărer-en-dăɣ
44011007	a-s ĕsleɣ i-emăsli hi-innăn: 'Bĕṭrus, ăɣrĕs, ăkš'
44011008	măšan, ĕnneɣ-as: 'Făw Emăli! Năkk, wăr kăla ĕkšeɣ a xăramăn wăla a ămmiḍăsăn.'
44011009	Inn'-ahi emăsli-ĕnnin daɣ: 'Wăr kăy-iwer asăxrĕm n-a-wa issăxlăl Măssinăɣ.'
44011010	Itajj a-wen har kăraḍ ihăndăggan tĕzzar, immĕḍkăl dat-i ăssărer s-išĕnnawăn.
44011011	Iqqan a-wa ijăn eɣăf-in dihen-dăɣ a-s dd-ĕbdădăn kăraḍ meddĕn dd-falnen Qăyṣăra dat-emm n-ehăn wa ɣur-ăzzubbeɣ,
44011012	inn'-ahi Unfas Šăddijăn ad-dăr-săn idawăɣ šik. Ăddewăɣ dăr-săn, ăddeewăɣ daɣ d-săḍis ayĕtma wi t-ĕllănen data-wăn ămăra-dăɣ s-ehăn n-Kărnĕlyus-i hi-dd-issăɣrăn.
44011013	Năwwăḍ-in ɣas, ija dăɣ-năɣ Kărnĕlyus isălan n-ĕmmĕk wa s-has-dd-ănfalăl ănjălos wa has-innăn: 'Šĕmmišĕl ămăra ăwadĕm s-aɣrĕm wa n-Žafa i-ad-dd-idaw d-ăhalĕs s-isĕm-net Simyon wa s-itawănna Bĕṭrus.
44011014	Afăl dd-osa, ad-hak-ăllăɣăt ĕmmĕk wa s-mad-tăɣlĕsăd kăyy d-eɣewĕn-năk.'
44011015	Ămmiijrădăɣ-asăn dihen-dăɣ, a-s fălla-săn dd-ăzzubbăt Unfas Šăddijăn iket-năsăn s-ĕmmĕk wa s-fălla-năɣ dd-ăzzubbăt năkkăneḍ ašăl ăzzarăn.
44011016	Ǝkteɣ-dd ălwăqq-wen măjrăd n-Emăli Ɣisa a-s inna: 'Exya, issĕlmăɣ dăɣ-aman măšan, kăwăneḍ, ad-tĕtwĕsĕlmăɣăm dăɣ-Unfas Šăddijăn.'
44011017	Ɣas šămad ij'-asăn Măssinăɣ ihuk šund wi hanăɣ-ija a-s nomăn s-Emăli Ɣisa Ălmasex, mi ămoosăɣ timsĕgĕggiyăɣ d-Măssinăɣ?"
44011018	Isl' ălžămaɣăt i-isălan-win-dăɣ ɣas, sămmeḍ ĕnniyăt-net ad-tiimĕlĕn Măssinăɣ, jannen: "Itbat a-s inĕẓẓulam-dăɣ, ikf'-en Măssinăɣ turhajăt n-ad-utabăn, amĕnăn săr-s, ĕjrĕwăn ĕntăneḍ-dăɣ tămudre ta n-tidĕt."
44011019	Imumĕnăn wi ĕmmăhăšnen ḍarăt tissust ta tĕlkămăt i-tamăttant n-Stifan, ĕkkăn dăɣ-săn iyyăḍ ăkall wa n-Finisya, ĕkkăn iyyăḍ awtĕl wa n-Qĕbrus, ĕkkăn iyyăḍ aɣrĕm wa n-Intyuš, măšan wăr xĕṭṭĕb tĕššĕm-năsăn ar i-kăl-Ălyăhud.
44011020	Dăɣ-a-wen-dăɣ a dăɣ-săn ĕkkăn iyyăḍ ĕwanen dăɣ-ăkall wa n-Qĕbrus d-wa n-Libya aɣrĕm wa n-Intyuš, ad-xaṭṭăbăn dihen isălan n-ălxer n-Emăli Ɣisa i-kăl-Ălyunan.
44011021	Idhal-tăn Emăli dăɣ-a-wa tăjjăn. Omănăn ăddinăt ăjjootnen dăɣ-a-wen-dăɣ, ĕkfăn iman-năsăn i-Emăli.
44011022	Tĕsl' ălkănisăt ta hăt Yărussălam i-a-wen ɣas, tăšmašăl-dd Bărnăbbas s-aɣrĕm wa n-Intyuš.
44011023	Osa-hin, inhăy tihusay n-ănnuɣmăt n-Măssinăɣ ɣas, ăsdăwăt-t a-wen, ad-isamătar imumĕnăn d-ad-ĕknĕn uḍĕf n-Emăli s-ulhawăn ĕjlaynen.
44011024	Ămoos ĕnta iman-net ăhalĕs n-emăssărho, iḍnay Unfas Šăddijăn, ăṣṣoohăt daɣ dăɣ-immun-net. Išilan-en-dăɣ, omănăn ăddinăt ăjjootnen s-Emăli.
44011025	Dăɣ-a-wen-dăɣ ad-ikka Bărnăbbas taɣrĕmt ta n-Tarša itammăɣ i-Sawĕl, ijrăw-t ɣas, ilwăy-t-dd s-Intyuš.
44011026	Jăn dihen awătay imdan ănniixdămăn d-ălkănisăt n-aɣrĕm-en, saɣr'-en tamĕtte tăjjet. Aɣrĕm-wen-dăɣ n-Intyuš a dăɣ-ătwăɣrăn inĕṭṭulab n-Ɣisa s-isĕm wa n-ălmăssexităn s-tizarăt.
44011027	Ăzzăman-en-dăɣ ad-dd-fălăn ănnăbităn iha Ăggăbbas aɣrĕm wa n-Yărussălam, ĕkkăn-dd Intyuš.
44011028	Ǝnta-en-dăɣ a ibdădăn, ălolăy s-tărna n-Unfas Šăddijăn n-a-s ilkam ad-ăj laẓ lăbasăn făll-ărori n-ăkall iket-net. Ija daɣ a-wen s-ĕmmĕk-wen-dăɣ s-tăn-innă dăɣ-ăzzăman wa d-ămoos Kĕlod ămănokal n-ăkall.
44011029	Tĕssĕba n-a-wen-dăɣ a făl, ănmănnakăn imumĕnăn wi hănen Intyuš i-ad-arĕj hak iyyăn dăɣ-săn s-a-wa iṭṭăf d-a-wa s-ăddoobăt i-ayĕtma-săn dăɣ-ăddin wi hănen Ălyăhudĕyăt.
44011030	Ǝjăn a-wen s-ĕmmĕk-en-dăɣ tĕzzar, jăn tasĕssiwit-ten-dăɣ jer-ifassăn n-Bărnăbbas d-Sawĕl i-ad-tăt-in-sĕssiwĕḍăn inušămăn n-ălkănisăt ta hăt Ălyăhudĕyăt.
44012001	Ăzzăman-wen-dăɣ, ad-izzăn ămănokal Harudĕs Ăgribba s-iyyăḍ dăɣ-ăddinăt n-ălkănisăt ta hăt Yărussălam, ad-tăn-itiɣĕzzĕbut.
44012002	Dăɣ-a-wen-dăɣ, ad-inɣa s-tăkoba Yaqub wa n-ă/n/na-s n-Exya.
44012003	Inhăy a-s a-wa ija, ijraẓ i-kăl-Ălyăhud ɣas, ăstărmăs Bĕṭrus ašăl n-ămudd wa n-Faṣka-i-dăɣ tattăn ăddinăt tijĕlwen ti wăr ha tăẓẓa,
44012004	ij'-e dăɣ-takărmut tĕzzar, issĕbdăd ĕkkoẓăt taggayen n-ĕkkoẓ-ĕkkoẓ ĕssărdusa i-ad-t-ăɣlĕfăn ed irha ad-t-dd-isĕbdĕd dat-kăl-ăššăreɣa afăl okăy ašăl wa n-Faṣka.
44012005	Iha Bĕṭrus takărmut-en-dăɣ măšan, a-s ija a-wen-dăɣ, ălkănisăt ĕnta, tăžžiimăɣ, tajăynan dat-Măssinăɣ, tattăr dăɣ-s ad-t-dd-ăswăyyăn.
44012006	Dăɣ-ehăḍ wa n-dat-wa d-ila Harudĕs ad-t-išrăɣ, insa Bĕṭrus dăɣ-takărmut jer-ĕssin ĕssărdusa dăɣ-s janen sănatăt tišĕm, ĕbdadăn daɣ ĕssărdusa iyyăḍ dat-emm n-takărmut.
44012007	Har šik-dăɣ, osă-dd ănjălos n-Emăli edăgg-en, ămlăwlăw sĕllul wa iha, ăkrăttăt ănjălos tasăja n-Bĕṭrus, issĕnkăr-t, inn'-as: "Tărmaḍ, ĕbdĕd šik!" Sărnăt fălla-s tišĕm ăssaɣăt-wen-dăɣ, oḍănăt.
44012008	Inn'-as ănjălos daɣ: "Tărmaḍ, ĕjbĕs tamĕntĕka-năk, ĕsĕl tifădelen-năk, uhĕn, ăj anăkăbba-năk, ĕlkĕm-ahi." Ija Bĕṭrus a-wa has-innă ănjălos iket-net.
44012009	Izjăr-dd Bĕṭrus takărmut, ilkăm i-ănjălos măšan har ămăra-dăɣ, ija ɣur-s a-s tăharjit ɣas a-wa-dăɣ iket-net.
44012010	Ǝkkăn-dd edes i-ĕssărdusa wi ăzzarnen, ĕkkăn-dd daɣ edes i-taggayt ta s-sănatăt har dd-ohăẓăn tashărt ta n-tăẓoli tĕkfăt emm-net aɣrĕm, tămera d-iman-net data-săn, ĕzjărăn, ĕjjăšăn ammas n-tăšarrit ɣas, ifăl ănjălos Bĕṭrus.
44012011	Ălwăqq-wen-dăɣ, ad-t-dd-iqqăl ĕnniyăt-net, ikkăs ăššăk a-s Măssinăɣ a săr-s dd-ăšmašălăn ănjălos-net i-ad-t-dd-ikkĕs jer-ifassăn n-Harudĕs, d-a-wa lăbasăn s-ărhăn kăl-Ălyăhud ad-has-t-ĕjĕn.
44012012	Ijrăh taɣărha-net ămăra ɣas, ikkă ehăn n-Măryăma ta n-ma-s n-Exya wa s-itawănna Marqĕs, ăžžiimmăɣăn ɣur-s imumĕnăn ăjjootnen tĕddalnen Măssinăɣ.
44012013	Ikkĕwkăw emm n-ehăn, tošăl-dd săr-s tămawaḍt n-tănaxdimt s-isĕm-net Roda, tĕssĕstăn-t d-ere wa ămoos,
44012014	tĕzzăy temăslăɣt-net măšan, tĕja tedăwit-ta-dăɣ făl hin-tĕttĕwa wăla-dăɣ ad-has-tarr emm n-ehăn, tošăl, tăqqăl ammas n-ehăn, tĕja isălan dăɣ-ălžămaɣăt n-a-s Bĕṭrus a itakăwkawăn emm n-ehăn.
44012015	Ǝslăn i-a-wa jănna ɣas, ĕjăn-tăt tenĕbbeddĕlt, ĕnnăn-as: "A-di ănjălos-net ɣas a-s tĕsled." Măšan, tĕnn'-asăn: "Tidĕt-in, ĕjlayăɣ a-s ĕnta."
44012016	Jannen a-wen-dăɣ, itakăwkaw-asăn Bĕṭrus emm n-ehăn. Ǝglăn, orăn-as-t, ĕqqălăn-dd ɣas, tof'-en tăkunt n-a-s tidĕt-dăɣ a-s ĕnta a-wa.
44012017	Ăswăr-asăn assĕkăḍ emm-net, ăstafăy-asăn d-ad-susĕmăn, ad-hasăn-itajj ḍarăt-a-wen isălan n-ĕmmĕk wa s-t-dd-ikkăs Emăli dăɣ-takărmut. Inn'-asăn daɣ: "Ăglăt, ăjăt ămăra isălan dăɣ-Yaqub d-ayĕtma-năɣ dăɣ-ăddin wi iyyăḍnen." Ifăl-tăn ḍarăt-a-wen, ikk' edăgg iyyăn.
44012018	Ăffăw ɣas tĕjă tămdărwăy măqqoorăt dăɣ-ĕssărdusa, hak iyyăn isastan amidi-net d-a-wa ija Bĕṭrus.
44012019	Ăssomăɣ-asăn-t Harudĕs măšan, ăba-hasăn-t-dd. Issăɣră-dd ĕssărdusa wi s-kăla t-ăɣlăfăn, omăr s-ad-ĕtwĕsĕstĕnăn tĕzzar, ămmătăn. Ifăl Harudĕs ḍarăt-a-wen teje ta n-Ălyăhudĕyăt, ikk' aɣrĕm wa n-Qăyṣăra i-ad-dăɣ-s isĕssikĕy a lăn išilan.
44012020	A-s ităjj a-wen-dăɣ, ih' aḍkăr n-iɣărman wi n-Tir d-Săyda ămănokal Harudĕs. Tĕssĕba n-ad-ăj ălxer dăr-săn a făl dd-ăšmašălăn iɣărman-en ălžămaɣăt n-ălɣafyăt. Ănmănnakăn d-Blastas-i ănnihăḍăn dăɣ-ehăn n-ămănokal Harudĕs d-a-wa t-dd-iqqălăn iket-net. Ǝnta-en-dăɣ a dăɣ-ĕttărăn ad-ilɣĕd ămănokal i-ad-ăj ălxer ed isudar-năsăn teje-ten-dăɣ făll-ixkăm Harudĕs a dd-tĕffalăn.
44012021	Ašăl wa d-ĕlăn s-ad-sĕtbĕtĕn ălxer jere-săn, ăssahăɣ-dd Harudĕs ašăl dăɣ-isĕlsa-net wi n-tĕmmĕnukĕla, ăqqima făll-tasăqqaymut-net ta n-tĕmmĕnukĕla, immĕjrăd i-tamĕtte.
44012022	Tĕsla tamĕtte i-măjrăd-net ɣas, tăsɣăyya dăɣ-išĕnnawăn, ad-janna: "Ašăl-i, Măssinăɣ iman-net a hanăɣ-ămmijrădăn, wădden ăgg-adĕm."
44012023	Diha-dăɣ d-tĕnna tamĕtte a-wen-dăɣ, ad-has-ăẓẓuggăt ănjălos n-Măssinăɣ ed unjăy ikfa Măssinăɣ semɣar wa dăr-ănihăjja. A-s t-in-ĕjrăhăn ăddinăt, ĕfradnăt dăɣ-s tiwĕkkawen har ămmut.
44012024	Intăj măjrăd n-Măssinăɣ dăɣ-idăggan ăjjootnen, omănăn ăddinăt dăɣ-išilan-win-dăɣ.
44012025	Ăssawăḍ-in Bărnăbbas d-Sawĕl ămašal-năsăn i-kăl-Yărussălam ɣas, ĕqqălăn siha s-dd-hăn, ăddeewăn ămăra d-Exya wa s-itawănna Marqĕs.
44013001	Ălkănisăt ta hăt aɣrĕm wa n-Intyuš, ănnăbităn-net d-imăsăɣran-net da: Bărnăbbas, Simyon wa s-itawănna "Ekăwel", Lisyus wa n-ăkall wa n-Qĕrwan, Mănahin wa s-ĕnta d-Harudĕs Intibbas a ĕdwălnen dăɣ-iyyăn n-ehăn d-Sawĕl.
44013002	Ašăl wa n-ălɣibadăt n-Emăli, ăẓuumăn imumĕnăn, ăžžiimmăɣăn dăɣ-iyyăn n-edăgg, ɣabbădăn Emăli a-s hasăn-innă Unfas Šăddijăn: "Ăjăt-ahi Bărnăbbas d-Sawĕl s-edes i-ămašal wa s-tăn-dd-ăɣreɣ."
44013003	Ăẓumăn, dălăn Măssinăɣ tĕzzar, ăswărăn ifassăn-năsăn Bărnăbbas d-Sawĕl, oyyăn-tăn, ĕglăn.
44013004	Oɣăd-tăn Unfas Šăddijăn, ăzzubben s-aɣrĕm wa n-Slukya tĕzzar ĕjjăšăn turăft n-aman, jăn tamdujt ta n-Qĕbrus;
44013005	ĕwwăḍăn-in taɣrĕmt s-isĕm-net Sălamin ɣas, jăn isălan n-măjrăd n-Măssinăɣ dăɣ-ihănan n-ăddin wi n-kăl-Ălyăhud, ămoos-asăn Exya Marqĕs ămadhal.
44013006	Ǝjlăyăn awtĕl wa n-Qĕrwan iket-net har Bafus, ĕjrăwăn dihen ăgg-Ălyăhud n-emăssăxăr s-isĕm-net Bărɣisa, ijanna s-bahu, ănnăbi a ămoos,
44013007	izzaɣ ɣur-Saržus Bulĕs-i n-ămănokal n-awtĕl, ăhalĕs, a-wen, iknan terše n-tayĕtte. Isla ămănokal Bărnăbbas d-Sawĕl ɣas, issăɣr'-en-dd dăɣ-derhan n-ad-t-sĕslĕn măjrăd n-Măssinăɣ.
44013008	Iggăd-dd Ɣĕlimas wa n-emăssăxăr, a-wen isĕm-net dăɣ-Tălyunanit, ăšmăšăkkăt-asăn măjrăd, ad-itattăr ad-hin-išĕšlĕl ămănokal făll-isălan n-immun.
44013009	Ibdăd-dd săr-s Sawĕl-i s-itawănna daɣ Bulĕs, iḍkar-t Unfas Šăddijăn, ikna asĕns n-akăyad-net făll-Ɣĕlimas,
44013010	inn'-as: "Ǝyya isĕm n-ăgg-Iblis, kăyy wăr tĕḍneyăd a săl amsud d-tĕlmĕnufăɣa, ašănjo n-a-wa oɣădăn a tămoosăd, isĕm n-emĕkkerrĕs, ɣas ăba-hak a kăy-išillĕwăn ar asĕfraɣ n-tabarăt ta toɣădăt n-Emăli.
44013011	Ămăra, sĕjĕd-ahi: ad-fălla-k isăns Emăli ăfuss-net, tăddărɣălăd, tăhajĕd wăr tĕnheyăd tăfukt s-tiṭṭawen-năk." Wărnăt tihay d-tăhoẓt tiṭṭawen-net ăssaɣăt-wen-dăɣ, ad-isikluluf siha d-siha, itammăɣ i-ere t-ilwăyăn.
44013012	Inhăy ămănokal n-ăkall a-wa ijăn ɣas, omăn, tĕḍăs teɣăre ta s-islă făll-Emăli ulh-net.
44013013	Ijjăš Bulĕs d-imidiwăn-net turăft n-aman dăɣ-Bafus, ĕkkăn aɣrĕm wa n-Birga dăɣ-ăkall wa n-Bănfĕli, dihen-dăɣ a dăr-săn ibḍa Marqĕs, ăssof ad-iqqĕl Yărussălam.
44013014	Fălăn Birga, ĕkkăn Intyuš ta n-teje ta n-Bĕssidi. Ij'-en ašăl wa n-ĕssĕbĕt dihen ɣas, ĕkkăn ehăn n-ăddin wa n-kăl-Ălyăhud.
44013015	Ăqqimăn dihen-dăɣ, itawăɣra alămăr n-Măssinăɣ d-a-wa ĕnnăn ănnăbităn dăɣ-ĕlkĕttabăn ɣas, ĕnnăn-asăn imizărăn n-ehăn wa n-ăddin: "Meddĕn, ayĕtma-năɣ, kunta lam isĕmmĕterăn s-tărham ad-tăn-tĕjĕm i-ăddinăt, ăxṭĕbăt-asăn."
44013016	Ăstafăy Bulĕs i-ălžămaɣăt, ibdăd, inn'-asăn: "Kăl-Iṣrayil d-imaksaḍăn n-Măssinăɣ, săjdăt-ahi.
44013017	Măssinăɣ n-tamĕtte-ta-dăɣ n-Iṣrayil, ĕnta a ăsnăfrănăn abbatăn-nănăɣ, ăsset'-en hărwa han ăkall wa n-Miṣra tĕzzar, izzĕzjăr-asăn-t-dd s-tărna n-ăfuss-net,
44013018	wăr t-illa erk ălxal wăr has-ĕjješăn măšan, ăẓẓăydăr fălla-săn har jăn ĕkkoẓăt timĕrwen n-awătay dăɣ-tenere.
44013019	Ḍarăt a-s tăn-ikfa tărna făll-ĕssa ĕddĕwĕlăn dăɣ-Xăna a tăn-ikfa tăkasit ta hasăn-ămoos ăkall-wen-dăɣ.
44013020	Okăy ḍarăt-a-wen a ojărăn ĕkkoẓăt timaḍ n-awătay d-sĕmmosăt timĕrwen tĕzzar, ikf'-en ălqa/l/lităn-i fălla-săn ămnakălnen hundăɣ har ăzzăman wa n-ănnăbi Sumăyla.
44013021	Ǝnta-en-dăɣ a dăɣ-ĕttărăn kăl-Iṣrayil ere fălla-săn ămnakălăn, ij'-asăn a-wa dăɣ-s ĕttărăn, ikf'-en Măssinăɣ Sayĕl ăgg Kis wa n-tawset ta n-Bănyamin. Ămnakăl fălla-săn ĕkkoẓăt timĕrwen n-awătay
44013022	măšan, innăḍ fălla-s Măssinăɣ, ijă-dd Dawĕd ăgg Yasa-i s-ĕnta a făll inna Măssinăɣ: 'Ǝjrăwăɣ Dawĕd ăgg Yasa, ĕnta a-s ăhalĕs-wa s-ulh-net ilkam i-wa-nin, ad-ămašăl erhet-in iket-net.'
44013023	Ijĕllan n-Dawĕd-en-dăɣ a dăɣ-dd-ikkăs Măssinăɣ Ɣisa-i s-ĕnta a-s Ămaɣlas wa s-ijjăš ărkăwăl-net i-kăl-Iṣrayil.
44013024	Ɣisa, a-s ija Exya isălan-net hărwa wăr-issĕnta ămašal-net ălwăqq wa d-ixaṭṭăb asĕlmaɣ dăɣ-aman i-ad-umas a-wen ašămol n-tătubt i-tamĕtte n-Iṣrayil iket-net.
44013025	Ălwăqq wa dd-tohăẓ tamăttant n-Exya, innă i-tamĕtte: 'Mi s-tordam ămoosăɣ-t? Wăr teɣalăt năkk a-s ătwănna ilkam a dd-asăɣ; wa s-ătwănna ilkam a dd-ass, imal-dd, ĕnta-en, wăr-ănhăjjăɣ wăla-dăɣ d-ad-ĕkkĕsăɣ tifădelen dăɣ-iḍarăn-net.'
44013026	Ayĕtma-ɣ wi n-ihăyawăn n-Ibrahim, kăwăneḍ-i ăksuḍnen Măssinăɣ, năkkăneḍ a-s dd-ăssawăy Emăli măjrăd wa n-ĕlɣĕllas.
44013027	Ădduuttăt a-s Yărussălam d-imizărăn-net, ĕžžĕžhălăn iman-năsăn i-Ɣisa, wăr t-illa a ĕfhamăn dăɣ-a-wa ĕnnăn ănnăbităn dăɣ-ĕlkĕttabăn wi titwăɣrinen hak ĕssĕbĕt n-ălɣibadăt dăɣ-ihănan n-ăddin, ăswărăn Ɣisa uḍlem, ittărmăs,
44013028	a-s ija a-wen, wăr t-illa uḍlem fălla-s ăttijrăwăn, hakd a-wen-dăɣ, ĕttărăn dăɣ-Bilatĕs ad-ĕtwĕjjĕn iman-net.
44013029	Ǝssĕtbătăn a-wa fălla-s ĕnnăn ĕlkĕttabăn ɣas, ĕkkăsăn-t-dd făll-tajĕttewt, jăn-t dăɣ-aẓĕkka
44013030	măšan, issĕnkăr-t-dd Măssinăɣ jer-inĕmmuttan.
44013031	Ănfalăl-dd i-ăddinăt ăjjootnen dăɣ-wi dăr-s ăddewnen wa-dăɣ n-Galila har Yărussălam, ija išilan ăjjootnen ill'-e jere-săn. Ămăra, ăddinăt-win-dăɣ s-dd-ănfalăl a tajăyhanen i-isălan-win-dăɣ data-wăn.
44013032	Năkkăneḍ ămăra, nĕtajj'-awăn isălan-win-dăɣ n-ălxer s-ătwăjja ărkăwăl-năsăn i-abbatăn-nănăɣ.
44013033	Ărkăwăl-en, năkkăneḍ-i ămoosnen ihăyawăn-năsăn a-s t-ijjăš Măssinăɣ ĕnta-i dd-issĕnkărăn Ɣisa jer-inĕmmuttan s-ĕmmĕk wa s-iktăb dăɣ-ĕlxĕsĕb-wa s-ĕssin n-ĕlkĕttab wa n-Ăẓẓăbur, innă Măssinăɣ dăɣ-isălan n-Ɣisa: 'Kăyy a-s Rure-ɣ, orăwăɣ-kăy ašăl-i-dăɣ.'
44013034	Ăywa, Ɣisa ya, Măssinăɣ iman-net a innăn, a t-dd-issĕnkărăn jer-inĕmmuttan hărwa wăr-inhey mărkăhaw wa n-aẓĕkka. A-wen-dăɣ daɣ a făl innă dăɣ-isălan-net: 'Ad-kăwăn-ăkfăɣ ălbăraka wa šăddijăn itbătăn s-jeɣ ărkăwăl n-ad-t-ăkfăɣ i-ănnăbi Dawĕd.'
44013035	Iktab daɣ a-s: 'Wăr-e tĕyyĕd Emĕššeddĕj-năk irakkăh dăɣ-aẓĕkka.'
44013036	Tĕssanăm a-s Dawĕd ĕnta iman-net ămešăl a-wa fălla-s irha Măssinăɣ dăɣ-ăzzăman-net tĕzzar, ămmut, inhăy mărkăhaw wa n-aẓĕkka šund a-wa jăn abbatăn-net wi has-dd ăzzarnen
44013037	măšan Ɣisa ĕnta, wăr-inhey mărkăhaw-wen-dăɣ ed, issĕnkăr-t-dd Măssinăɣ jer-inĕmmuttan.
44013038	Ayĕtma, ĕlmĕdăt a-s Ɣisa-i, ĕnta a ɣur-hawăn-t-tĕlla tenăšše n-ibăkkaḍăn, ĕnta a-s sămdo n-a-wa hawăn-ihăn alămăr wa dd-ăzzăbbăt Măssinăɣ făll-ănnăbi Mosa iket-net,
44013039	ĕnta a ɣur-ijarrăw e d t-illăm amumĕn idĕm dat-Măssinăɣ,
44013040	a-wen-dăɣ a făl, agĕẓăt iman-năwăn iket-di d-wăr fălla-wăn oḍa ăššar-wa s-ĕnnăn ănnăbităn. Innă Măssinăɣ:
44013041	'Ǝnhĕywăt, kăwăneḍ-i ĕḍnăynen kĕssĕn, tărmĕset-kăwăn tăqqăn n-eɣăf, ibăhet-kăwăn făl-a-s ad-ĕjĕn ijităn dăɣ-ăzzăman-năwăn s-kud-dăɣ ij'-awăn ăwadĕm isălan-năsăn, wăr mad-t-tĕflĕsăm.' "
44013042	Izjăr-dd Bulĕs d-Bărnăbbas ehăn n-ăddin ɣas, ĕttărăn dăɣ-săn ăddinăt a dd-alĕsăn uɣĕl ĕssĕbĕt-wa ilkămăn i-ad-hasăn-alĕsĕn iji n-isălan-wi-dăɣ.
44013043	Immăhăš ălžămaɣăt ɣas, ĕlkămăn-asăn kăl-Ălyăhud ăjjootnen d-iyyăḍ ĕlkamnen i-ăddin wa n-kăl-Ălyăhud, ădwănnen dăr-săn, sisibuyunăn-tăn, sikusăn-tăn ăššăk n-ad-ăqqăymĕn ĕṭṭafăn ănnuɣmăt n-Măssinăɣ.
44013044	Ijă ašăl wa n-ĕssĕbĕt-i n-tăsonfat ɣas, ăddew-dd aɣrĕm iket-dăɣ-net i-ad-isĕjĕd i-măjrăd n-Emăli.
44013045	Ǝnhăyăn kăl-Ălyăhud ĕjut n-tamĕtte ɣas, osămăn, ad-šimšĕkken măjrăd i-Bulĕs, jannen isikufor.
44013046	Bulĕs d-Bărnăbbas ămoosăn meddĕn ozjanen s-itbat immun-năsăn, ĕnnăn-asăn: "Kăwăneḍ a-s ăniihăjja ad-hawăn-itwăxṭĕb măjrăd n-Măssinăɣ s-tizarăt măšan, tunjăyăm săr-s ed, wăr tăsnăhăjjăm iman-năwăn d-tămudre ta tăɣlălăt, a-wen-dăɣ a făl ămăra, ĕlmĕdăt a-s ad-nĕnnăḍ s-inĕẓẓulam.
44013047	Ǝnta-den-dăɣ a-wa s-hanăɣ-omăr Emăli dăɣ-ĕlkĕttab-net a-s innă: 'Jeɣ kăy-ănnur i-tiwsaten i-ad-hin-sĕssiwăḍĕd ĕlɣĕllas ifăyyăn n-ăkall iket-net.' "
44013048	Ǝslăn inĕẓẓulam i-a-wen ɣas, ĕddĕwen, ad-timĕlĕn măjrăd n-Emăli, omănăn wi s-ătiwatăs ad-ĕjrĕwăn tămudre ta tăɣlălăt iket-năsăn.
44013049	Intăj măjrăd n-Emăli dăɣ-ăkall iket-net.
44013050	Jăn kăl-Ălyăhud erk iman dăɣ-tiḍeḍen ătiwăsămɣărnen d-imuzărăn n-aɣrĕm, oḍă-dd ălɣizabăt sĕmmăn făll-Bulĕs d-Bărnăbbas, ăsmăhăḍăn dăɣ-săn ăddinăt i-ad-ĕzjărăn isăɣlay n-ăkall-năsăn.
44013051	Ǝbbĕkbăkăn ăboqqal n-iḍarăn-năsăn făll-aɣrĕm-en tĕzzar, ĕkkăn aɣrĕm wa n-Ikanyun.
44013052	Ăqqimăn-dd inĕṭṭulab wi n-Intyuš ḍarăt tekle-năsăn, ĕknan dăɣ-tedăwit, iḍnay-tăn daɣ Unfas Šăddijăn.
44014001	Olăs Bulĕs d-Bărnăbbas dăɣ-Ikanyun iji n-a-wa s-ĕzzăyăn iji-net dăɣ-ăzzăman-en-dăɣ, ĕjjăšăn ehăn n-ăddin wa n-kăl-Ălyăhud, jăn dăɣ-s măjrăd-wa-dăɣ făl omănăn kăl-Ălyăhud ăjjootnen d-tamĕtte tăjjeet dăɣ-ta n-kăl-Ălyunan,
44014002	măšan, ĕssĕnkărăn-dd kăl-Ălyăhud wi s-ăqqurăn ulhawăn-năsăn inĕẓẓulam, jăn dăɣ-săn erk iman i-ad-ĕššunjen ăddinăt-wi omănnen s-Ɣisa.
44014003	Ădwănnăt Bulĕs d-Bărnăbbas dăr-săn har jăn ăzzăman, tajjăn-asăn măjrăd ădduutten, tajăyhen-asăn făll-Emăli. Ikf'-en daɣ Măssinăɣ ănnuɣmăt s-tajjăn ijităn n-Măssinăɣ d-hărătăn ăssuksăḍnen, wăr t-illa a tăn-ăssirmăɣăn, ed ăsiwăr-tăn Emăli tărna-net.
44014004	Tĕbḍa tamĕtte n-aɣrĕm iket-net, ĕlkămăn iyyăḍ i-kăl-Ălyăhud, ĕlkămăn wi iyyăḍnen i-inĕmmušal.
44014005	Ǝjjăšăn-dd erk iman inĕẓẓulam d-kăl-Ălyăhud iyyăḍ d-imizărăn-năsăn, ad-tattărăn ĕmmĕk s-ăsmăḍrăyăn Bulĕs d-Bărnăbbas, ĕkfĕn-tăn sămmăjori n-tihun,
44014006	ĕlmădăn inĕṭṭulab s-a-wen ɣas, ăjewăḍăn s-Likawni d-Listra d-Darba d-attayăn n-tidbi-tin-dăɣ.
44014007	Jăn isălan n-Ălĕnžil dăɣ-iɣărman-win-dăɣ iket-năsăn.
44014008	Aɣrĕm wa n-Listra, ih'-e ăhalĕs n-anăbdon s-a dd-iwa-dăɣ, ibdan.
44014009	Islă i-Bulĕs ămmijrăd ɣas, ăsjăd-as. Inhăy Bulĕs dăɣ-tiṭṭawen-net a-s ila immun t-ăzozăyăn, iɣlĕs ɣas,
44014010	inn'-as s-afălla: "Ǝbdĕd făll-iman-năk." Iggăd ăhalĕs, irjăš.
44014011	Ǝnhăyăn ăddinăt a-wa ija Bulĕs ɣas, ăsɣăren, ĕnnăn dăɣ-tawalt ta n-Likawni: "Ašăl-i, mĕssaw-năɣ dd-falnen išĕnnawăn dăɣ-taɣĕssa n-dăgg-adĕm a dd-ăzzubbătnen fălla-năɣ."
44014012	Jăn i-Bărnăbbas isĕm Zuss, jăn i-Bulĕs isĕm Armas ed, ĕnta a ămmijrădăn ăssaɣăt-wen-dăɣ.
44014013	Ošăl-dd u-tikutawen wa n-Zuss ila ehăn-n-ămudd wa ihăn emm n-aɣrĕm, ilwăy-dd iwdesăn d-tăboyt n-isĕhhĕska, ad-itattăr ĕnta d-tamĕtte ĕmmĕk s-jăn hărătăn-win-dăɣ takute i-Bulĕs d-Bărnăbbas.
44014014	Ǝlmădăn inĕmmušal s-a-wen ɣas, ăsɣărrawen inkubba-năsăn făll-iman-năsăn, ošălăn s-tamĕtte ăseɣăren,
44014015	jannen: "Ya meddĕn! Wăr jem a-di, ma ămoos a-wa s-tăbokăm iji-net? Năkkăneḍ dăgg-adĕm ɣas a nămoos, wăr t-illa a dăr-wăn nĕẓlay. Isălan n-ălxer a hăwăn-năwway i-ad-tĕbḍĕwăm d-mălayăɣna, tutabăm s-Măssinăɣ-i n-Ămaɣlal dd-ixlăkăn išĕnnawăn d-ăkall d-ijĕrwan d-a-wa tăn-ihăn iket-net.
44014016	Ibda, oyya ĕzzurĕyyatăn-ti okăynen ĕlkamnăt i-erhet n-iman-năsnăt
44014017	măšan hakd a-wen-dăɣ, wăr hin-issĕbdăd fălla-snăt ălxer-net. Ǝnta a fălla-wăn dd-ăzzăbben ijĕnnawăn, iɣmăr-kăwăn s-ăzzămanăn olaɣnen, ikf'-iwăn isudar, ij' ălxer dăɣ-ulhawăn-năwăn."
44014018	Jannen-asăn a-wen-dăɣ măšan, šărnaš d-ĕgdălăn tikutawen-ti s-ărhan ăddinăt a tănăt-ĕjĕn dăɣ-tĕssĕba-năsăn.
44014019	Osăn-dd hărăt dăɣ-kăl-Ălyăhud dd-falnen Intyuš d-Ikanyun, ĕzzănăn s-Bulĕs. Ǝkfăn-t sămmăjori n-tihun tĕzzar, ăšrăwrăwăn-t har t-ĕzzĕzjărăn aɣrĕm ed, ăɣelăn ăba-t.
44014020	Ǝlkămăn-as-dd inĕṭṭulab-net, ăɣlăyɣălăyăn-t ɣas, inkăr-dd, olăs ujĕš n-aɣrĕm. Ăffăw ɣas, ăddew d-Bărnăbbas s-Darba.
44014021	Ăslănžen aɣrĕm-wen-dăɣ, jăn dăɣ-s inĕṭṭulab ăwwăḍnen hărăt tĕzzar, ĕqqălăn Listra d-Ikanyun d-Intyuš.
44014022	Samătarăn inĕṭṭulab dăɣ-idăggan-win-dăɣ d-ad-ĕṭṭĕfăn immun s-Măssinăɣ ed, itbat a-s ujĕš n-Tĕmmĕnĕya n-Măssinăɣ, ăddeew daɣ d-ălɣizabăt ăjjeen.
44014023	Ălkănisăt ĕmmărăn-dăɣ, a dăɣ-s sĕbdĕdăn inušămăn, ĕdĕlĕn-asăn Măssinăɣ, uẓamăn tĕzzar, săɣlĕfăn-tăn i-tărna n-Emăli-i s-omănăn i-ad-dăɣ-săn ăj ălbăraka.
44014024	Ǝjlăyăn ḍarăt-a-wen teje ta n-Bĕssidi, okăyăn s-ta n-Bănfĕli,
44014025	ăxṭăbăn dăɣ-aɣrĕm wa n-Birga tĕzzar ătrarăn s-Antalya.
44014026	Ǝjjăšăn turăft n-aman dihen, jăn tamdujt ta n-Intyuš-i-dăɣ dd-ămešălăn ḍarăt a-s ăssiiɣlăfăn imumĕnăn i-ănnuɣmăt n-Măssinăɣ.
44014027	Osăn-in ɣas, ăsdăwăn-dd ălkănisăt, ad-siɣulăn i-imumĕnăn isălan n-a-wa s-tăn-ikfa Măssinăɣ turhajăt n-iji-net, d-ĕmmĕk wa s-ora Măssinăɣ emm n-ehăn n-immun i-inĕẓẓulam.
44014028	Ăhojăn ḍarăt-a-wen ĕzzaɣăn ɣur-inĕṭṭulab wi n-dihen.
44015001	Ăzzăman-en-dăɣ a dd-fălăn meddĕn iyyăḍ teje ta n-Ălyăhudĕyăt, ad-saɣren imumĕnăn n-a-s ere wărăn ămelăy s-ălɣadăt wa dd-oyya ănnăbi Mosa, wăr-e iɣlĕs.
44015002	Ija dăr-săn Bulĕs d-Bărnăbbas tamɣĕnnant tăṣṣoohet tĕzzar, ănmărḍăn imumĕnăn făl ad-sukĕn Bulĕs d-Bărnăbbas d-hărăt dăɣ-meddĕn n-ălkănisăt-năsăn Yărussălam i-ad-ĕjĕn isălan n-tamɣĕnnant-ta-dăɣ i-inĕmmušal d-inušămăn wi t-ĕllănen dihen i-ad-hasăn-tăt-arĕn.
44015003	Ăssofăḍăn-tăn-in imumĕnăn n-ălkănisăt ta n-Intyuš-i tăn-tăšmašălăt s-tizarăt, răsăn teje ta n-Finisya d-ta n-Sămari, siɣulăn isălan n-ĕmmĕk wa s-ătubăn inĕẓẓulam i-Măssinăɣ. Ămoos umăr wa tăn-dd-jăn a iknan asĕddĕwi n-ayĕtma-săn dăɣ-ăddin dăɣ-idăggan-win-dăɣ.
44015004	Ǝwwăḍăn-in Yărussălam, tăsbărrăk-tăn ălkănisăt d-inĕmmušal d-inušămăn, jăn dăɣ-săn isălan n-a-wa s-tăn-ikfa Măssinăɣ turhajăt n-iji-net s-ifassăn-năsăn.
44015005	Ǝggădăn-dd meddĕn iyyăḍ hanen taggayt ta n-kăl-faris tĕglăt făll-tidĕt n-iman-net, ĕnnăn ĕflasăn a-s ămoos amili d-alkum i-alămăr wa n-ănnăbi Mosa a ifraḍăn făll-inĕẓẓulam i-ad-ĕjjĕšăn Tĕmmĕnĕya n-Măssinăɣ.
44015006	Ǝžžĕmmăɣăn inĕmmušal d-inušămăn i-ad-ĕjrĕwăn ăddăbara dăɣ-isălan-wi-dăɣ.
44015007	Tĕja dăɣ-săn tamăzaɣt tăṣṣoohet. Dăɣ-a-wen-dăɣ, ad-dd-ibdăd Bĕṭrus jere-săn, inna: "Ayĕtma-ɣ, tĕssanăm a-s ăru d-hi-ăsnăfranăn Măssinăɣ jere-wăn i-ad-săslăɣ inĕẓẓulam isălan n-Ălĕnžil i-ad-amĕnăn s-Măssinăɣ.
44015008	Măssinăɣ i issănăn a-wa ihăn ulh n-ăgg-adĕm a hasăn-immĕjrădăn, ikf'-en Unfas Šăddijăn s-ĕmmĕk wa s-hanăɣ-t-ikfa năkkăneḍ-i n-kăl-Ălyăhud,
44015009	wăr t-illa a-s hanăɣ-aẓimăẓlăy dăr-săn ed, immun s-Măssinăɣ a iššĕšdăjăn ulhawăn-năsăn.
44015010	Šămad tidĕt a-wen, adiš mafăl tirĕmĕm Măssinăɣ, tajjăm făll-errawăn n-inĕṭṭulab ăẓuk s-năkkăneḍ wăla abbatăn-nănăɣ, indăr-anăɣ ălănji-net?
44015011	Wădden ănnuɣmăt n-Emăli Ɣisa-i s-nomăn, iɣlăs-anăɣ, ĕnta daɣ a-s omănăn ĕntăneḍ-dăɣ."
44015012	Tăssosăm tamĕtte iket-net, ăsjădăn ăddinăt ḍarăt-a-wen i-Bărnăbbas d-Bulĕs siɣulăn isălan n-ijităn n-Măssinăɣ wi jăn d-hărătăn wi ăssuksăḍnen jăn jer-inĕẓẓulam.
44015013	Ǝssĕmdăn măjrăd ɣas, iḍkăl-t Yaqub, inna: "Ayĕtma-ɣ, săjdăt-ahi.
44015014	Ija dăɣ-năɣ Simyon Bĕṭrus isălan n-ĕmmĕk wa s-dd-ăšbašăj Măssinăɣ s-inĕẓẓulam i-ad-dăɣ-săn isĕnnĕfrĕn tamĕtte tĕlkamăt i-isĕm-net ed,
44015015	ămoos a-wen a ănimănnakăn d-a-wa ĕnnăn ănnăbităn ed, iktab a-s, innă Măssinăɣ:
44015016	'Ḍarăt-a-wen, ilkam a dd-ăqqĕlăɣ i-ad-alĕsăɣ edey n-ehăn n-Dawĕd-wa oḍăn, sĕbdĕdăɣ-t-dd dăɣ-timšar-net, ădyăɣ-t.'
44015017	A-wen, dăɣ-tĕssĕba n-ad-immăɣ a-wa t-illăn dăɣ-ăddinăt i-Emăli, ĕmmăɣnăt-as daɣ tiwsaten-ti făll-itawăɣra isĕm-in. A-wen, Emăli a tăn-innăn, erhet-net daɣ den-dăɣ ĕnta-i ilăn tărna n-iji n-hărătăn-win-dăɣ daɣ den-dăɣ,
44015018	wăr t-illa daɣ a has-idrajăn dăɣ-a-wen-dăɣ, ed issăn-t ɣur-alăṣăl-net.
44015019	Tĕssĕba n-a-wen-dăɣ a făl hawăn-janneɣ a-s, wăr tăsmăɣatărăm inĕẓẓulam-wi maden-utab s-Măssinăɣ
44015020	măšan, nĕktĕbet-asăn tăkarḍe n-tamătert i-ad-ĕbḍĕwăn d-hărăt iket-net ăddooben asĕmmăḍĕs-năsăn, ĕbḍĕwnet d-ălɣibadăt n-ăṣṣănămăn d-ĕzzĕna d-tetăte n-măɣsoy d-tesăse n-ašni.
44015021	Ădduuttăt a-s ila ănnăbi Mosa dăɣ-ĕzzurĕyatăn-ti-dăɣ hakd-dăɣ ti-okăynen ăddinăt dăɣ-iɣărman iket-năsăn ɣarrănen ĕlkĕttabăn-net hak ĕssĕbĕt-i n-tăsonfat dăɣ-ihănan n-ăddin."
44015022	Ănmănnakăn inĕmmušal d-inušămăn d-ălkănisăt ḍarăt-a-wen făll-ad-sĕnnĕfrĕnăn hărăt dăɣ-meddĕn-năsăn maden-idaw d-Bulĕs d-Bărnăbbas s-Intyuš, ăsdăwăn dăr-săn daɣ Yahudĕs wa itawăɣren s-isĕm Bărsabas d-Sillas, ĕssin meddĕn a-wen ătiwăsămɣărnen jer-ayĕtma-săn dăɣ-ăddin.
44015023	Ǝkfăn-tăn tăkarḍe ĕktabăn s-ifassăn-năsăn. Ǝnnăn dăɣ-s: A-wa năkkăneḍ inĕmmušal d-inušămăn wi n-ayĕtma-wăn dăɣ-ăddin. Năhuul-in ayĕtma-năɣ wi s-kăla ămoosăn inĕẓẓulam hănen Intyuš d-Surya d-Silisi.
44015024	Ijmaḍ-t ăššăk a-s nĕššĕwwăš a-s nĕslă ass wa kăwăn-in-jăn meddĕn hanăɣ-in-falnen wăr hin-năšmašăl, nĕssan a-s, ĕnxăsăn iman-năwăn.
44015025	A-wen-dăɣ a făl nohăr iyyăn n-ăddăbara iket dăɣ-nănăɣ i-ad-kăwăn-in-nĕsuk meddĕn năsidaw d-Bărnăbbas d-Bulĕs-i nĕkna tărha ed,
44015026	ămoosăn meddĕn jănen iman-năsăn dăɣ-miši făl tĕssĕba n-isĕm n-Emăli-nănăɣ Ɣisa Ălmasex.
44015027	Năšimašăl-in daɣ săr-wăn Yăhudĕs d-Sillas i-ad-hawăn-alĕsăn asuɣĕl n-isălan-wi-dăɣ.
44015028	Issĕlmăd-anăɣ Unfas Šăddijăn, nărḍa daɣ s-ad-wăr nĕtĕjj fălla-wăn ăẓuk wăl' iyyăn săl wa ămoosăn fărĕḍ,
44015029	a-wen a t-ămoosăn, asăxrĕm n-tetăte n-takute jat i-ăṣṣănămăn, asăxrĕm n-tesăse n-ašni d-tetăte n-măɣsoy d-tăbĕḍḍawt d-iji n-ĕzzĕna. Afăl tĕṭṭăfăm iman-năwăn făll-hărătăn-win-dăɣ, ad-tĕjĕm a ăhuusken ed, wăr mad-iɣšĕd isĕm-năwăn dat-ăddinăt. Năhuul-kăwăn-in, wăssălam!
44015030	Ărkăbăn ḍarăt-a-wen, ĕqqălăn Intyuš, ăwwayăn tăkarḍe-tĕnnin-dăɣ. Ǝwwăḍăn-in ɣas, ăsdăwăn-dd ălkănisăt, ĕkfăn ălžămaɣăt tăkarḍe,
44015031	tătwăɣra, ămoosăn isălan-wi tăt-hănen ĕssĕbab n-tedăwit măqqoorăt.
44015032	Ăsmătăr-tăn daɣ Yăhudĕs d-Sillas ed ănnăbităn a ămoosăn s-imĕjridăn ăjjootnen, sasmaḍăn ulhawăn n-imumĕnăn, siṣuhun-tăn dăɣ-immun-năsăn.
44015033	Ăssakăyăn hărăt n-išilan dihen ɣas, fălăn-tăn imumĕnăn-wi dd-fălnen Yărussălam dăɣ-ălxer, ĕqqălăn ălkănisăt ta tăn-dd-tăšmašălăt ((
44015034	măšan, ăqqima Sillas ḍara-săn)).
44015035	Izzăɣ Bulĕs d-Bărnăbbas dăɣ-Intyuš-en-dăɣ, saɣr'-en ĕntăneḍ d-iyyăḍ, xaṭṭăbăn s-ălxalăn ăjjootnen isălan n-Emăli.
44015036	Hărăt n-išilan ḍarăt-a-wen, innă Bulĕs i-Bărnăbbas: "Năqqĕlet ayĕtma-năɣ dăɣ-ăddin wi hănen iɣărman wi dăɣ-nĕja isălan n-măjrăd n-Emăli, nĕssĕn ĕndek ĕmmĕk-năsăn."
44015037	Ittăr Bărnăbbas a-dăr-săn alĕs Exya Marqĕs tădiwt
44015038	măšan, wăr has-irḍa Bulĕs s-a-wen. Inn'-as, wăr-ănhăjja a-dăr-săn idaw ed, ĕnta iman-net a hin-iɣtăsăn iman-net dăr-săn a-s ḍara-săn ibḍa dăɣ-Bănfĕli.
44015039	Tăkkus talɣa jere-săn har dd-orăw a-wen-dăɣ tăbĕḍḍawt-năsăn s-iyyăt. Ăddew Bărnăbbas d-Marqĕs ḍarăt-a-wen, ĕjjăšăn turăft n-aman, ĕkkăn Qĕbrus.
44015040	Iɣră-dd Bulĕs Sillas s-iman-net, iglă ḍarăt a-s t-ăsseɣlăfăn ayĕtma-s dăɣ-ăddin ănnuɣmăt n-Emăli.
44015041	Immăr Bulĕs ăkall wa n-Surya d-Silisi, isiṣuhut immun n-ălkănisăten dăɣ-idăggan-win-dăɣ iket-năsăn.
44016001	Immăr Bulĕs aɣrĕm wa n-Darba d-wa n-Listra, ill'-e dihen-dăɣ a-s ănăṭṭalib iyyăn da-dăɣ s-isĕm-net Timoti, ma-s tamumĕnt lan kăl-Ălyăhud măšan, ti-s, i n-kăl-Ălyunan,
44016002	jannen fălla-s imumĕnăn wi n-Listra hakd-dăɣ wi n-Ikanyun a ăhuusken.
44016003	Iɣr'-e-hi-dd Bulĕs s-iman-net i-ad-dăr-s idaw măšan, ăsmalăy-t tĕzzar i-ad-wăr jărrĕwăn kăl-Ălyăhud wi t-ĕllănen dihen a fălla-s ĕnnăn ed, ĕssanăn iket-năsăn a-s abba-net, i n-kăl-Ălyunan.
44016004	Aɣrĕm ĕmmărăn-dăɣ ḍarăt-a-wen, ad-dăɣ-s sĕmmĕtărăn imumĕnăn dăɣ-alkum d-uḍĕf n-ăddăbaratăn-wi hasăn-ăɣtăsăn inĕmmušal d-inušămăn dăɣ-Yărussălam.
44016005	Samătarăn ălkănisăten i-ad-iṣṣuhĕt immun n-inĕṭṭulab, isajat-dd Măssinăɣ hak ašăl ăddinăt ăynaynen dăɣ-ălkănisăt ĕkfanen iman-năsăn i-Emăli.
44016006	Ijlăy Bulĕs d-imidiwăn-net Frižya d-teje ta n-Gălasya măšan, wăr hasăn-irḍa Unfas Šăddijăn jan isălan dăɣ-ăkall wa n-Azya,
44016007	ĕwwăḍăn-dd Masi, ĕttărăn ad-ĕkkĕn Bĕtni măšan, igdal-asăn daɣ Unfas n-Ɣisa s-a-wen,
44016008	ĕjlăyăn Masi, ăzzubben dăɣ-Tărwas.
44016009	Ǝllan-t dihen-dăɣ a-s ăhhurjăt Bulĕs u-Masidunya iyyăn t-iɣarrăn, ibdad, iddal Măssinăɣ, ijann'-as: "Ya Măssinăɣ! Šĕmmišĕl-dd săr-năɣ ere hanăɣ-ohăɣăn tinahăɣen, năɣlĕs."
44016010	Nĕfhăm s-a-wen-dăɣ dd-ănfalălăn i-Bulĕs, a-s irha fălla-năɣ Măssinăɣ ad-nĕsĕllĕnžĕt teje-ten-dăɣ, ad-nĕtammăɣ ya i-ĕmmĕk s-nĕkka Masidunya. Ɣur-dihen-dăɣ ad-tăn-dd-ĕjjăšăɣ, ohărăɣ d-Bulĕs asikĕl năkk-i iktăbăn isălan-wi-dăɣ.
44016011	Nĕjjăš turăft n-aman dăɣ-Tărwas, nĕja s-iyyăt tamdujt ta n-Somătras, ăffăw nĕkka Năyyabolis;
44016012	nĕfăl dihen, nĕkka aɣrĕm wa n-Fĕlibb-i s-ĕnta a itammăr ere dd-ijjăšăn Masidunya s-tizarăt, ămoos daɣ aɣrĕm făll-ixkam Roma, năssakăy hărăt n-išilan dihen.
44016013	Ašăl wa n-ĕssĕbĕt-i n-tăsonfat, nĕzjăr aɣrĕm, nĕkka asălim n-ejărew ed, norda s-ad-dăɣ-s nĕjrĕw edăgg iṣtarăn dăɣ-nĕdăl Măssinăɣ, nogăẓ-in dihen tiḍeḍen ăžžiimmăɣnen, năqqima ad-hasnăt-nĕtajj isălan.
44016014	Tăsjăd-anăɣ tiyyăt dăɣ-snăt n-tămaksaḍt n-Măssinăɣ s-isĕm-net Lidya, tu-mamălat n-aɣrĕm wa n-Tĕyatir hin-žănšet măṣăr wa n-nefran n-ini šăggăɣăn. Oră Emăli ulh-net, tomăn s-a-wa has-ijănna Bulĕs,
44016015	tătwăsălmăɣ dăɣ-aman ĕnta d-kăl-ehăn-net. Tĕnnă i-Bulĕs d-imidiwăn-net ḍarăt-a-wen: "Kunta tĕflasăm a-s tamumĕnt n-Emăli a ămoosăɣ, mĕjurĕtăt-ahi". Laqqăd-anăɣ har hanăɣ-tăšhăššăl s-a-wen.
44016016	Nolăs daɣ nĕkka edăgg n-tittar a-s hanăɣ-dd-tĕlkăḍ tănaxdimt tiyyăt ih' alšin iknan tăllăbăst, tămoos i-mĕssaw-s ĕssĕbab n-ărrĕzăɣ ed, itilĕɣut alšin wa tăt-ihăn a-wa ilkămăn, tĕẓẓalăn-as ăddinăt.
44016017	Tĕnhăy-anăɣ ɣas, tĕltăɣ-anăɣ, e-s nĕkka-dăɣ tăseɣărăt ḍara-năɣ, janna: "Ya ăddinăt, ĕlmĕdăt a-s meddĕn-wi-dăɣ hannăyăm, eklan n-Măssinăɣ wa iknăn aḍkul, isălan n-tabarăt ta n-ĕlɣĕllas a-s dd-osăn i-ad-tăn-ĕjĕn."
44016018	Tĕj'-anăɣ alkum-wen-dăɣ har ja išilan, tĕglă făw har tăsɣăf Bulĕs; ămlăllăy-dd săr-s, ăsmăhăḍ făll-alšin wa tăt-ihăn, inn'-as: "Omarăɣ-kăy s-isĕm n-Ɣisa Ălmasex, ĕsjăr-tăt!" Izjăr-tăt alšin ăssaɣăt-wen-dăɣ.
44016019	Ǝnhăyăn mĕssaw-s a-s taklit-năsăn ăbas-hasăn-dd-saɣsal ehăre ɣas, ărmăsăn Bulĕs d-Sillas, ĕlwăyăn-tăn s-eɣărɣăr wa n-tamɣĕnnant s-itawănna Larofaž dăɣ-itamăr ăššăreɣa, ĕssĕbdădăn-tăn dat-ălqa/l/lităn,
44016020	ĕssĕknăn-tăn ḍarăt-a-wen daɣ i-kăl-ăššăreɣa wi n-Roma, ĕnnăn-asăn: "Meddĕn-i n-kăl-Ălyăhud hannăyăm, wăr dd-ăwweyăn a săl ăḍḍărora s-aɣrĕm-nănăɣ,
44016021	sasăɣren ăddinăt ălɣadatăn s-năkkăneḍ-i n-kăl-Roma wăr hanăɣ-t-illa uḍĕf-năsăn wăla alkum-hasăn."
44016022	Tĕsla tamĕtte i-a-wen ɣas, tĕzzăn săr-săn. Ǝnnăn kăl-ăššăreɣa, ĕtwĕkkĕsnet isĕlsa dăɣ-Bulĕs d-Sillas, ăttăwătnet.
44016023	Ǝknăn-tăn asĕsnan tĕzzar, jărăn-tăn-in dăɣ-takărmut dăɣ-a-s ĕnnan i-ĕssărdusa ad-hasăn-ĕknĕn iji n-ĕnniyăt.
44016024	Ătwănnă a-wen i-emănnăhăḍ n-takărmut ɣas, ija dăɣ-săn tišĕm, ij'-en dăɣ-sĕllul.
44016025	Ebre n-ammas n-ehăḍ, irmăs Bulĕs d-Sillas ăsahăɣ n-tĕmmal i-Măssinăɣ, ăsijădăn-asăn kăl-takărmut wi iyyăḍnen.
44016026	A ĕnḍărrăn-dăɣ ăškăḍkăḍ-dd ăkall daw-săn s-ăṣṣahăt hăr ăsnăhăynăhăy issas n-takărmut, ămerăn isăɣfal n-takărmut iket-dăɣ-năsăn ăssaɣăt-wen-dăɣ, ămerănăt daɣ tišĕm-năsăn.
44016027	Inkăr-dd emănnăhăḍ n-takărmut dăɣ-eḍĕs, inhăy tishar n-takărmut ămerănăt ɣas, ilbăy-dd takoba-net i-ad-săr-s idĕj iman-net ed, ăɣel kăl-takărmut wi iɣlăf, ĕjmăḍăn.
44016028	Măšan, ăsɣărăt-as Bulĕs s-afălla, inn'-as: "Ahaa! Wăr jed a-di, nĕll'-e diha iket-nănăɣ."
44016029	Irmăs-dd emănnăhăḍ n-takărmut emămmăl n-efew s-inhăy data-s, ošăl-dd, irkăɣ dat-Bulĕs d-Sillas ăšikăḍkăḍ,
44016030	ikkăs-tăn-dd dăɣ-ammas n-takărmut tĕzzar, inn'-asăn: "Meddĕn, ma s-leɣ s-ad-t-ăjjăɣ i-ad-ăɣlĕsăɣ?"
44016031	Ǝnnăn-as: "Amĕn kăyy d-ejădăš-năk s-Emăli Ɣisa, ad-tăɣlĕsăm."
44016032	Ăxṭăbăn-as măjrăd n-Emăli ĕnta d-kăl-ehăn-net ălwăqq-wen-dăɣ.
44016033	Ilwăy-tăn dăɣ-tăkkăwălt n-ehăḍ-en-dăɣ s-ehăn-net, issĕfăr ibuyĕsăn-năsăn, ătwăsălmaɣ dăɣ-aman ḍarăt-a-wen ĕnta hakd kăl-ehăn-net iket-năsăn.
44016034	Ăsmăjarăt-tăn dăɣ-a-s ikna tedăwit ĕnta d-kăl-ehăn-net n-a-wa s-omănăn iket-năsăn s-Măssinăɣ.
44016035	Ăffăw ɣas, ăšmašălăn-dd kăl-ăššăreɣa meddĕn s-emănnăhăḍ n-takărmut i-ad-hin-isĕwwĕy Bulĕs d-Sillas.
44016036	Ija dăɣ-săn emănnăhăḍ isălan n-a-wa ĕnnăn kăl-ăššăreɣa măšan,
44016037	inn'-as Bulĕs: "Făw, šămad jăn dăɣ-năɣ tiwit dat-tamĕtte, a-s ija a-wen, wăr nătwăšrăɣ, năkkăneḍ-i ăḍḍinnen făll-Roma, jărăn-anăɣ-in dăɣ-takărmut s-ĕmmĕk-wa-dăɣ, ămăra ărhan ad-hin-nĕtwĕyy dăɣ-ufăr, wăr nărḍa s-a-wen, asĕnet-dd ĕntăneḍ iman-năsăn, sĕwwĕyyĕn-anăɣ-in."
44016038	Ǝqqălăn meddĕn-wi dd-ămešălnen, ăssoɣălăn isălan n-a-wa inna Bulĕs i-imănnăhăḍăn. Ǝslăn i-isălan n-a-s Bulĕs d-Sillas ăḍḍinăn făll-Roma ɣas, ărmăɣăn.
44016039	Osăn-tăn-dd ḍarăt-a-wen ĕntăneḍ iman-năsăn, ĕttărăn tenăšše dăɣ-Bulĕs d-Sillas, ĕkkĕsăn-tăn-dd dăɣ-takărmut dăɣ-a-s dăɣ-săn ĕttarăn ad-ĕfĕlĕn aɣrĕm-năsăn.
44016040	Ǝzjărăn-dd takărmut ɣas, ĕkkăn ehăn wa n-Lidya, ad-samătarăn dihen ayĕtma-săn dăɣ-ăddin d-alkum i-Măssinăɣ tĕzzar, ĕglăn.
44017001	Ǝjlăyăn Ănfibbolis d-Abulĕbbis, osăn-dd Tăslonika ɣas, ijjăš Bulĕs ehăn n-ăddin wa n-kăl-Ălyăhud
44017002	ed a-wen-dăɣ a-s izzay ad-t-ăj. Ija dihen kăraḍ ĕssĕbĕtăn itidwĕnnit d-kăl-Ălyăhud dăɣ-isălan n-a-wa ĕnnăn ĕlkĕttabăn n-Măssinăɣ.
44017003	Itafăssar-asăn-tăn, isatbat-asăn a-s iktab dăɣ-săn a-s Ălmasex, ilzam-t ad-inhĕy tersĕmmawen, ămmăt tĕzzar, inkăr-dd jer-inĕmmuttan. Ijann'-asăn daɣ a-s Ɣisa-wa hasăn-ixaṭṭăb a-s Ălmasex.
44017004	Ǝkkăsăn iyyăḍ dăɣ-săn ăššăk dăɣ-a-wa hasăn-ijanna, ĕlkămăn-asăn daɣ kăl-Ălyunan ăjjootnen ăddinnen d-tiḍeḍen ăjjootnen lanen isĕm dăɣ-aɣrĕm.
44017005	Măšan, osămăn fălla-săn kăl-Ălyăhud, ĕglăn, ăsdăwăn-dd hărăt dăɣ-erk ăddinăt, ăsmădărwăyăn aɣrĕm tĕzzar, ĕkkăn ehăn wa n-Yazun, ĕmmaɣăn i-Bulĕs d-Sillas i-ad-tăn-sĕbdĕdăn dat-tamĕtte, tĕšrăɣ-tăn.
44017006	Wăr tăn-in-ogeẓăn dihen ɣas, oḍăn făll-Yazun iman-net, ăšrăwrăwăn-t ĕnta d-imumĕnăn iyyăḍ, ĕssĕbdădăn-tăn dat-imănnăhăḍăn n-aɣrĕm, ad-tăn-sawarăn kăl-Ălyăhud uḍlem, jannen: "Ăddinăt-wi-dăɣ, ăkall iket-net a ăsnăxănbălăn siha d-siha tĕzzar, ĕwwăḍăn-anăɣ-dd ămăra,
44017007	ĕntăneḍ-da-dăɣ ăsmăjarăt Yazun, ad-tajjăn hărătăn ĕšlaynen i-a-wa innă ămănokal wa măqqărăn ed, jannen ill'-e ămănokal săl Qăyṣăr s-isĕm-net Ɣisa."
44017008	Wăr-ĕjreẓăn isălan-wi-dăɣ i-tamĕtte wăla i-imănnăhăḍăn n-aɣrĕm,
44017009	ăɣtăsăn i-Yazun d-imumĕnăn wi iyyăḍnen ăddăyyăt s-lan s-ad-t-ĕẓĕlĕn i-ĕlxĕkum tĕzzar, ĕtwĕyyĕn-in.
44017010	Ǝnhăyăn imumĕnăn tukĕse n-talɣa-ta-dăɣ ɣas, ĕssĕjmăḍăn Bulĕs d-Sillas ehăḍ-wen-dăɣ, ăssokăn-tăn aɣrĕm wa n-Biri. Ǝwwăḍăn-in dihen ɣas, ĕkkăn ehăn n-ăddin wa n-kăl-Ălyăhud.
44017011	Ǝssĕknăn-tăn kăl-aɣrĕm wa n-Biri tărha tojărăt ta n-kăl-Tăslonika, ed ĕntăneḍ, ĕslăn i-măjrăd n-Măssinăɣ ɣas, omănăn săr-s šik, ad-ɣarrăn hak ašăl ĕlkĕttabăn, tassănăn a-wa hasăn-itawănnen tidĕt meɣ.
44017012	Omănăn dăɣ-săn ăddinăt ăjjootnen hanăt tiḍeḍen ăjjootnen n-Tălyunaniten lanen isĕm d-meddĕn daɣ ăjjootnen.
44017013	Ǝslăn kăl-Ălyăhud wi n-Tăslonika a-s itajj Bulĕs isălan n-măjrăd n-Măssinăɣ dăɣ-Biri ɣas, ĕlkămăn-as-dd, ad-tattărăn daɣ asĕnkar n-tamĕtte fălla-s ĕnta d-imidiwăn-net;
44017014	ĕssĕglăn imumĕnăn Bulĕs ḍarăt-a-wen dăɣ-armuḍ, ĕssĕjmăḍăn-t aɣrĕm s-ašrut wa n-ejărew măšan, ăqqimă-dd ɣur-săn Sillas d-Timoti.
44017015	Ăddewăn meddĕn wi hin-ăssofăḍnen Bulĕs har hin-ĕwwăḍăn aɣrĕm wa n-Atinya tĕzzar, ĕnnăḍăn-dd, ăssawăy-tăn Bulĕs ămašal i-ad-has-dd-ilkĕm Sillas d-Timoti dăɣ-armuḍ.
44017016	Isimăqqul-asăn Bulĕs dăɣ-Atinya dihen-dăɣ a-s inxăs a-wa ihannăy iman-net făl ĕjut-i-dăɣ jăn ăṣṣănămăn dăɣ-aɣrĕm-en-dăɣ.
44017017	Iglă, ădwănnăt d-kăl-Ălyăhud dăɣ-ehăn n-ăddin-năsăn, ad-itidwĕnnit daɣ hak ašăl d-inaɣbadăn n-Măssinăɣ wi hănen eɣărɣăr wa n-tamɣĕnnant s-itawănna Larofaž.
44017018	Ădwănnen dăr-s dihen kăl-fălṣăfa wi s-itawănna kăl-Ibbikur d-iyyăḍ s-itawănna kăl-Stoyis. Jannen dăɣ-săn iyyăḍ: "Ak i n-ilĕs šĕjren-wa, ma ijanna?" Jannen wi iyyăḍnen: "A-wa mĕssaw-năɣ iyyăḍ făll-wăr nĕssen ĕzzaɣnen išĕnnawăn a-s hanăɣ-ixaṭṭăb isălan-năsăn." Jannen a-wen făl-a-s ij'-asăn Bulĕs isălan n-ălxer n-Ɣisa d-isălan n-tanăkra jer-inĕmmuttan.
44017019	Ărmăsăn Bulĕs ḍarăt-a-wen, ĕlwăyăn-t s-Larofaž, ĕnnăn-as. "Săsĕl-anăɣ ya ămăra isălan n-teɣăre ta tăynayăt dăr-hanăɣ-dd-tosed
44017020	făl-a-s kăyy, tikunen ti s-hanăɣ-săsled, wăr kăla hasnăt-nĕsla dăɣ-ăddunya, făssăr-anăɣ ălmăɣna-năsnăt."
44017021	Ăzzăman-en, kăl-Atinya hakd-dăɣ imăjarăn-năsăn, wăr t-illa ere s-wădden issan a-s wăr-oren timĕẓẓujen ar dăɣ-umaɣ n-isălan d-iji-năsăn.
44017022	Ibdăd-dd Bulĕs dăɣ-ămmas n-Larofaž, eɣărɣăr wa n-tamɣĕnnant, innă: "Ya kăl-Atinya, dăɣ-a-wa hannăyăɣ, ijmaḍ-t ăššăk a-s tĕjlayăm hullan dăɣ-ăddin wa hăm,
44017023	ĕssăɣlăyăɣ-dd dăɣ-aɣrĕm-năwăn, ĕkneɣ azĕjjĕzz n-idăggan n-ălɣibadăt-năwăn, ĕgleɣ făw har oḍeɣ făll-edăgg n-tikutawen-năwăn făll-iktăb: 'I-Ămakraš wa wăr nĕzzey'. Ǝlmĕdăt ašăl-i, a-s Wa ɣabbădăm wăr t-tĕzzeyăm a-wa hawăn-ija ălžăhalăt, ĕnta a-s hawăn-tajjăɣ isălan-net.
44017024	Măssinăɣ-i dd-ixlăkăn ăddunya d-a-wa tăt-ihăn iket-net, ĕnta-i n-Emăli n-išĕnnawăn d-ăkall, wăr-itĕzzăɣ ehăn dayăn ifassăn-n-ăgg-adĕm,
44017025	wăr-ămɣatăr s-tadhĕlt n-ifassăn n-ăgg-adĕm wăla s-hărăt wăl' iyyăn ed, ĕnta a ihakkăn e d t-illăm ăgg-adĕm tămudre, ĕnta daɣ a ihakkăn unfas d-tămudre i-hărăt iket-net.
44017026	Ǝnta a dd-ixlăkăn ăhalĕs-wa dd-ăshăyăwăn e d t-illăm ăgg-adĕm iwarăn ărori n-ăkall, ĕnta a iɣtăsăn tăkost n-ikallăn wi tazzăɣăn, ĕnta daɣ a hanăɣ-dd ijăn ăzzămanăn.
44017027	A-wen, ij'-e Măssinăɣ i-ad-has-ĕmmăɣăn ăddinăt kud-dăɣ s-ekălelaf i-ad-t-ĕjrĕwăn ed, ijmaḍ-t ăššăk a-s Măssinăɣ, wăr hanăɣ-iha i ujĕj.
44017028	Ǝnta a hanăɣ-ikfăn tămudre d-emăremar d-tumast. Măjrăd-wen-dăɣ, tăsdăttăt tăsawit-năwăn ta tĕnnăt: 'Nolăh dăr-s ed nămoos aratăn-net.'
44017029	Ɣas, šămad nămoos aratăn-net, adiš tĕlăš fălla-năɣ torda n-a-s Măssinăɣ ănifăqqa d-a ămoosăn orăɣ meɣ aẓrĕf meɣ tăhunt meɣ ăṭṭăṣwer dd-izjarăn tăhore wăla tayĕtte n-ăgg-adĕm.
44017030	Ǝlmĕdăt a-s Măssinăɣ, iwĕtyan-wi ăssakăyăn ăddinăt dăɣ-ălžăhalăt, wăr tăn-ixseb făll-errawăn-năsăn, a-wen-dăɣ a făl ămăra, omar i-e d t-illăm ăgg-adĕm dăɣ-e d-t-illăm edăgg s-ad-utab
44017031	făl-a-s ăssiibdăd ašăl dăɣ-mad-išrăɣ ăddunya-ta-dăɣ s-ăhalĕs-wa ăsnăfrăn tat-madăn-išrăɣ s-iqqud. A-wen, issĕtbăt-t Măssinăɣ i-tamĕtte iket-net s-ĕmmĕk wa s-dd-issĕnkăr Ɣisa jer-inĕmmuttan."
44017032	Tĕslă tamĕtte i-isălan n-tanăkra jer-inĕmmuttan ɣas, jăn-t iyyăḍ tekăškăšt, ĕnnăn-as iyyăḍ: "Ǝglĕw, tăqqĕlăd-anăɣ-dd ašăl iyyăn săl wa i-ad-nalĕs asjĕd i-isălan-wi-dăɣ."
44017033	Ifăl Bulĕs jere-săn ălwăqq-wen-dăɣ măšan, ĕlkămăn-as iyyăḍ omănnen s-a-wa innă.
44017034	Ăddinăt-en, ih'-en Denis wa ijăn ĕnniyăt i-Larofaž d-tamăḍt tiyyăt s-isĕm-net Dămaris d-iyyăḍ daɣ săl-win-dăɣ.
44018001	Ifăl Bulĕs Atinya ḍarăt-a-wen, ikkă aɣrĕm wa n-Kurĕnta.
44018002	Ămmoqqăs dihen d-ăgg-Ălyăhud n-ăkall wa n-Fon s-isĕm-net Akilas. Iket-dd ifăl Iṭali ĕnta d-hănne-s s-isĕm-net Briska făl-a-s ăzziizjăr-dd ămănokal n-ăkall Kĕlod alămăr dăɣ-iktab a-s, ĕzjărnet kăl-Ălyăhud iket-năsăn Roma.
44018003	Ămedăw Bulĕs d-Akilas ed oharăn ălxidmăt wa n-iji n-ihĕktan.
44018004	Hak ĕssĕbĕt-i n-tăsonfat, isatbat Bulĕs isălan i-ăddinăt dăɣ-ehăn n-ăddin i-kăl-Ălyăhud hakd-dăɣ kăl-Ălyunan.
44018005	Iwwăḍ-dd Sillas d-Timoti Bulĕs, falăn-dd Masidunya ɣas, oyyă iji n-ihĕktan, ikfă iman-net axăṭab n-măjrăd n-Măssinăɣ, itajăyha i-kăl-Ălyăhud a-s Ɣisa a-s Ălmasex.
44018006	Ăšmăšăkken a-wa hasăn-ijanna, ad-sikuforăn. Ibbĕkbăk Bulĕs isĕlsa-net, inn'-asăn: "Ǝḍmanăn dăɣ-wăn iman-năwăn, ăbas dăɣ-i ĕḍmanăn, ămăra, inĕẓẓulam a-s e-ĕnnăḍăɣ, ăjăɣ-asăn isălan."
44018007	Ifăl Bulĕs dihen, ikk' ehăn n-ăhalĕs s-isĕm-net Titus Istus, ănaɣbad n-Măssinăɣ s-ănimăltaɣ ehăn-net d-wa n-ăddin.
44018008	Dăɣ-a-wen-dăɣ, ad-omăn Krisbus wa n-ălfăqqi n-ehăn n-ăddin s-Emăli ĕnta hakd d-ejădăš-net d-kăl-Kurĕnta ăjjootnen ăsijădnen i-Bulĕs; omănăn, ad-titwĕsĕlmiɣăn dăɣ-aman.
44018009	Ehăḍ iyyăn, ănfalăl-dd Emăli i-Bulĕs, inn'-as: "Bulĕs, wăr kăy-isărmaɣet hărăt, măjrăd, wăr tăssosămăd,
44018010	ĕlleɣ-t edes-hak, ĕdhalăɣ-kăy, wăr t-illa ere hak madăn-iɣšĕd hărăt făl-a-s leɣ tamĕtte tăjjeet s-ărheeɣ ad-tăt-ăɣlĕsăɣ dăɣ-aɣrĕm-wa-dăɣ."
44018011	Izzăɣ Bulĕs dihen har ija awătay d-săḍis orăn, isaɣra ăddinăt măjrăd n-Măssinăɣ.
44018012	Ăzzăman wa d-ămoos Galyon gĕfar n-Akaya, ănmănnakăn kăl-Ălyăhud făll-Bulĕs, ăɣrăn-t s-ălqa/l/lităn i-ad-t-ĕšrăɣăn.
44018013	Ăswărăn-t uḍlem dat-gĕfăr, ĕnnăn-as: "Ăhalĕs-i, isaɣra ăddinăt ălɣibadăt n-Măssinăɣ s-ălɣadăt ănimăšrayăn i-a-wa innă alămăr."
44018014	Ittăr Bulĕs ad-arr emm-net i-ad-ămmăjrăd ɣas, innă Galyon i-kăl-Ălyăhud: "Ǝnnăr anmĕšri i-ăššăreɣa meɣ erk ămašal a făl hi-dd-tĕkkăm i-ad-hawăn-arăɣ ăššăreɣa-net, ăjăɣ-awăn-t
44018015	măšan, šămad a-wa tamădašt jat fall-tijĕttewen n-teɣăre-năwăn d-ismawăn wi ĕktăbnen dăɣ-alămăr-năwăn, wăr-ărheɣ ad-umasăɣ ălqa/l/li-năwăn dăɣ-isălan-win-dăɣ, ĕšrăɣăt-tăn kăwăneḍ iman-năwăn."
44018016	Ăsfăl-tăn Galyon ehăn wa n-ăššăreɣa ḍarăt-a-wen.
44018017	Tĕzzăn tamĕtte iket-net s-Sustin wa n-ălfăqqi n-ehăn n-ăddin, ad-t-tĕggatăn dat-ălqa/l/lităn măšan, wăr t-illa a hasăn-inna Galyon wa n-gĕfăr.
44018018	Ăhoja Bulĕs dăɣ-Kurĕnta tĕzzar, ăssăllăm făll-imumĕnăn, ĕkfăn-t turăft n-aman ijjăš s-ăkall wa n-Surya, igla, ăddew d-Briska d-Akilas. Ǝwwăḍăn-in aɣrĕm wa n-Sănkĕrya ɣas, ăstăbălbăl Bulĕs i-ad-umas a-wen a ăssitbătăn ărkăwăl wa ijjăš.
44018019	Osăn-dd aɣrĕm wa n-Ifăsus ɣas, ibḍa dăr-săn Bulĕs, ijjăš ehăn n-ăddin, ad-itidwĕnnit d-kăl-Ălyăhud.
44018020	Ǝttărăn dăɣ-s ad-ɣur-săn ăhaj
44018021	măšan, wăr hasăn-irḍa s-a-wen ed, inn'-asăn: "Kunta otăs Măssinăɣ a-wen, ilkam ad-kăwăn-dd-ăqqĕlăɣ." Ifăl-tăn, ijjăš turăft n-aman,
44018022	ăzzubbăt dăɣ-Qăyṣăra ḍarăt-a-wen. Ijjăš aɣrĕm, ăssăllăm făll-ălkănisăt tĕzzar, okăy s-Intyuš.
44018023	Ija hărăt n-išilan dihen ɣas, ijlăy s-teje ta n-Gălasya d-ta n-Frižya. Edăgg immăr-dăɣ, ad-dăɣ-s isĕmmĕtăr inĕṭṭulab i-ad-isĕṣṣuhĕt immun-năsăn.
44018024	A-s ităjj a-wen-dăɣ, aɣrĕm wa n-Ifăsus, ih'-e ăhalĕs n-ăgg-Ălyăhud il' aɣrĕm wa n-Iskăndĕrya s-isĕm-net Ăbbăloš. Ălɣalim iknan musnăt n-măjrăd a ămoos, ikna daɣ teɣăre n-a-wa ĕnnăn ĕlkĕttabăn.
44018025	Han-t isălan n-tabarăt n-Emăli, ijlay hullan dăɣ-a-wa iha, itamăjrad, isaɣra s-ălmăɣna oɣadăn isălan n-Ɣisa dăɣ-a-s wăr t-tĕha tijya ar ta n-asĕlmaɣ dăɣ-aman wa n-Exya.
44018026	Tĕsl'-as Briska d-Akilas a-s ixṭăb s-tihusay dăɣ-ehăn n-ăddin wa n-Ifăsus ɣas, ăɣrăn-t-dd s-iman-năsăn, ad-t-sasaɣadăn, tafăssarăn-as tabarăt n-Măssinăɣ.
44018027	Ăsdărhăn Ăbbăloš ḍarăt-a-wen tikawt n-ăkall wa n-Akaya, ĕdhălăn-t imumĕnăn dăɣ-derhan-net wen-dăɣ, ĕkfăn-t tăkarḍe i-inĕṭṭulab wi n-ăkall-en i-ad-t-sĕbbărrĕkăn afăl tăn-in-iwwăḍ. Iwwăḍ-in ɣas, ămoos tadhĕlt măqqoorăt i-ăddinăt-wi omănnen s-ănnuɣmăt n-Măssinăɣ.
44018028	Isibĕggut s-tayĕtte kăl-Ălyăhud dat-tamĕtte, isasăjrăh-tăn a-s Ɣisa a-s Ălmasex.
44019001	Ăzzăman-wen-dăɣ d-iha Ăbbăloš Kurĕnta, ad-ijlăy Bulĕs ejărew s-afălla n-ăkall, ikka Ifăsus. Ijrăw dihen hărăt dăɣ-inĕṭṭulab,
44019002	inn'-asăn: "Ak kăwăneḍ, a-s tomănăm, tĕjrăwăm Unfas Šăddijăn?" Ǝnnăn-as: "Wăr kăla nĕslă făw a-s t-illa a-s itawănna Unfas Šăddijăn."
44019003	Inn'-asăn: "Adiš ma ămoos asĕlmaɣ wa hawăn-ătwăjjăn?" Ǝnnan-as: "Asĕlmaɣ wa n-Exya."
44019004	Inn'-asăn Bulĕs: "Exya, issĕlmăɣ tamĕtte dăɣ-aman i-ad-umas a-wen ašămol n-tătubt-năsăn măšan, illăɣăt i-ăddinăt a-s ilkam iyyăn wăr-ămoos, a-wen a t-ămoosăn Ɣisa, ĕnta-en-dăɣ a-s lan ăddinăt ad-săr-s amĕnăn."
44019005	Ǝslăn meddĕn-en i-măjrăd-wen-dăɣ ɣas, ĕttărăn ad-ĕtwĕsĕlmăɣăn dăɣ-aman s-isĕm n-Emăli Ɣisa.
44019006	Ăswăr-tăn Bulĕs ḍarăt-a-wen ifassăn-net, ăzzubbăt-dd Unfas Šăddijăn fălla-săn, ad-tamăjradăn tawalen ăynaynen, tamajradăn dăɣ-isălan n-Măssinăɣ.
44019007	Meddĕn-en, măraw-essăn d-ĕssin.
44019008	Itakk Bulĕs ehăn n-ăddin wa n-kăl-Ălyăhud, ixaṭṭăb dăɣ-s tidĕt s-ăṣṣahăt har ăssakăy dihen kăraḍ orăn, itidwĕnnit d-ăddinăt, isatbat-asăn isălan wi n-Tĕmmĕnĕya n-Măssinăɣ.
44019009	Măšan, ăsɣărăn iyyăḍ dăɣ-săn ulhawăn-năsăn, unjăyăn omănăn s-a-wa ijanna, ĕglăn făw har jannen a lăbasăn făll-tabarăt-ta-dăɣ s-ităjj Bulĕs isălan-net dat-tamĕtte. Ikkăs-dd Bulĕs iman-net dăɣ-săn, ad-isaɣra hak ašăl inĕṭṭulab dăɣ-lăkkol n-ăddin ora ăhalĕs s-isĕm-net Tiranus.
44019010	Išl'-e a-wen-dăɣ dihen har ĕssin iwĕtyan, ĕmmĕk-wen-dăɣ a-s ĕslăn kăl-Azya iket-năsăn i-măjrăd n-Emăli jer-wi n-kăl-Ălyăhud-năsăn hakd-dăɣ wi n-kăl-Ălyunan.
44019011	Itajj Măssinăɣ s-ifassăn n-Bulĕs tikunen ăjjootnen, ăqqannen eɣăf,
44019012	tišĕlĕn-dd ăddinăt săr-s, tazăwen imălsan d-ikăršăyăn t-ḍasnen, sănsen-tăn făll-imarhinăn, tazzăyăn, zajjărăn daɣ alšinăn imĕlšan.
44019013	Ǝggădăn-dd imăssăxărăn n-kăl-Ălyăhud takkănen jer-ikallăn, ad-ɣarrăn ĕntăneḍ-dăɣ făll-imĕlšan isĕm n-Emăli Ɣisa-wa ixaṭṭăb Bulĕs.
44019014	Meddĕn-wi išla a-wen-dăɣ, ĕssa-essăn, abba-năsăn u-tikutawen s-isĕm-net Žibba.
44019015	E-d ĕttărăn teɣăre n-isĕm n-Ɣisa făll-imĕlšan, ad-hasăn-ănn alšin: "Năkk ya ĕzzaɣăɣ Ɣisa, ĕssanăɣ daɣ a-wa ămoos Bulĕs-i t-ixaṭṭăbăn măšan kăwăneḍ, mi tămoosăm?"
44019016	Oḍa fălla-săn amălšon iyyăn, iknăs-tăn ed irn'-en ăṣṣahăt, ikn'-en asĕlmaḍ hundăɣ har a-s ĕzjărăn ehăn-en-dăɣ, ĕzzafăn, šarăn.
44019017	Ǝslăn kăl-Ălyăhud hakd kăl-Ălyunan-wi hănen Ifăsus i-isălan-en-dăɣ ɣas, ărmăɣăn ad-samɣarăn isĕm n-Emăli Ɣisa.
44019018	A dd-tisĕn ăddinăt ăjjootnen omannen s-Măssinăɣ, safăkkarăn-dd terk timašalen-năsăn.
44019019	Ăwwăyăn-dd imăssăxărăn ăjjootnen ĕlkĕttabăn-năsăn, ad-tăn-sarɣen dat-tamĕtte iket-net, ăḍkăḍăn ălqim n-a-wen-dăɣ irɣăn, osăn-t, iwwăḍ sĕmmosăt timĕrwen n-efăḍ n-ărriyal n-aẓrĕf.
44019020	Ǝmmĕk-wen-dăɣ a-s tĕntăm tărna n-Măssinăɣ d-ăṣṣahăt n-măjrăd n-Emăli dăɣ-ulhawăn n-ăddinăt, ad-nattăjăn daɣ isălan-net.
44019021	Ijjăš-dd ḍarăt-a-wen ĕnniyăt n-Bulĕs tărha n-ad-ijlĕy Masidunya d-Akaya, ăkk Yărussălam, ijanna dăɣ-iman-net a-s afăl-hin-iwwăḍ dihen, ad-ittăr ĕmmĕk s-ikka Roma.
44019022	Ăšmašăl Timoti d-Errast wi n-imadhalăn-net s-Masidunya, ija ĕnta ăzzăman dăɣ-Azya.
44019023	Ăzzăman-en-dăɣ ad-tĕja tamdĕrwayt măqqoorăt făl tĕssĕba n-tabarăt n-Emăli-ta isaɣra Bulĕs.
44019024	Iggăd-dd enhăḍ iyyăn s-isĕm-net Dimitrus, ikanna ăṭṭăṣwerăn n-aẓrĕf făll-ăṣṣiwwwăr idĕm n-temălit tiyyăt s-isĕm-net Artamis, ămoos a-wen a ih' ălfăyda măqqoorăn i-inhăḍăn ed, itiirĕw-dd săr-săn ehăre n-tikunen.
44019025	Ăsdăw-dd inhăḍăn-wi dăr-ohăr ălxidmăt, inn'-asăn: "Meddĕn, nĕhlăk, tĕssanăm a-s ălxidmăt-nănăɣ, a-s terše-nănăɣ, wădden hannăyăm, sallăm daɣ dăɣ-Ifăsus hakd-dăɣ dăɣ-Azya iket-net a-s Bulĕs-wa-hi,
44019026	ăsmăttăy tamĕtte tăjjeet ed edăgg osa-dăɣ, ad-dăɣ-s ănn a-s: 'Imakrašăn wi nĕkann s-ifassăn-nănăɣ, mălayăɣna ɣas.'
44019027	Ămoos-anăɣ a-wa t-išlăn săbxas, ămoos-t daɣ i-ehăn n-ămudd wa n-Artamis făl-a-s išwar ăba s-tăt-ăssimɣărăn ăddinăt wi tăt-ɣabbădnen dăɣ-Ifăsus d-ikallăn n-ăddunya wi iyyăḍnen."
44019028	Ǝslăn i-a-wen ɣas, ijjăš-tăn aḍkăr, ad-saɣăren dăɣ-išĕnnawăn, jannen: "Artamis ta n kăl-Ifăsus, ĕnta a-s măssa-năɣ ta tojărăt dăɣ-išĕnnawăn d-ăkall."
44019029	Ămdărwăy aɣrĕm iket-net, ad-dd-tidaw tamĕtte s-ehăn wa n-ăddăl d-iẓĕjraẓ. Tĕzzăn tamĕtte s-Gayĕs d-Aristarăq wi n-Masidunya n-imidiwăn n-Bulĕs dăr-ohăr asikĕl, ĕlwăyăn-tăn.
44019030	Ittăr Bulĕs ĕnta-dăɣ ad-ăkk ehăn wa n-ăddăl d-iẓĕjraẓ măšan, ĕgdalăn-as inĕṭṭulab s-a-wen,
44019031	ăsmătărăn-t daɣ imizărăn n-Azya n-imidiwăn-net t-ĕllanen dihen-dăɣ d-ad-wăr-ikka ehăn-en.
44019032	A-s ităjj a-wen-dăɣ, tăseɣărăt tamĕtte dăɣ-išĕnnawăn, ămidărwăy a-wen-dăɣ iket-net s-iɣăran, wăr t-illa-i s-olăhăn iɣăran-net d-wi n-amidi-net, făl-a-s tĕššĕm n-tamĕtte-ten-dăɣ, wăr tĕssen wăla-dăɣ ăddălil n-tamdĕrwayt-ta-dăɣ tĕjăt.
44019033	Ǝmhălăn-dd kăl-Ălyăhud ăhalĕs s-isĕm-net Ălxaḍer i-ad-imĕl dat-tamĕtte, jăn-as isălan n-a-wa ijăn, ăstafăy-asăn i-ad-hasăn-ămmăjrăd
44019034	măšan, tĕlmăd tamĕtte a-s i n-kăl-Ălyăhud ɣas, ad-saɣăren, jannen: "Artamis ta n-kăl-Ifăsus, ĕnta a-s măssa-năɣ ta tojărăt dăɣ-išĕnnawăn d-ăkall." Tăseɣăyya tamĕtte s-ĕmmĕk-wen-dăɣ hundăɣ har okăyăn ĕssin ăssaɣătăn.
44019035	Iggăd-dd ălmer n-aɣrĕm wa n-Ifăsus, ad-isasmaḍ tamĕtte, ijann'-as: "Ya kăl-Ifăsus, mi wărăn issen dăɣ-ăddunya a-s năkkăneḍ-i-dăɣ n-Ifăsus a iɣlafăn ehăn wa-dăɣ titwăɣbid Artamis ta tojărăt, ĕnta d-tele-net ta tăṣṣiwwărăt dăɣ-tăhunt ta dd-tătrăkket dăɣ-išĕnnawăn?
44019036	Ɣas, šămad a-wen, wăr t-ih' ăššăk, adiš, sănsăt ĕnniyăt-năwăn, wăr tăjjăt a išlayăn,
44019037	meddĕn-wi dd-tăwwăyăm, wăr-ăskafărăn, wăr-ĕnnen daɣ a lăbasăn făll-măssa-năɣ,
44019038	kunta ăɣšadăn a lăbasăn i-Dimitrus d-imidiwăn-net, adiš, ĕqqĕlnet i-išilan wi dăɣ-itaɣătăs ăššăreɣa ed, ĕllan-t ălqa/l/lităn i-a-wen, ĕškĕwnet săr-săn;
44019039	kunta daɣ tăsiwărăm-tăn uḍlem săl wen-dăɣ, ad-itwăɣtĕs ăššăreɣa-net dăɣ-ălžămaɣăt wa ilăn s-a-wen.
44019040	Afăl wăr nĕlkem i-ăddăbara-wen-dăɣ, ad-hanăɣ-isĕwăr ĕlxĕkum uḍlem ed ažĕmmăɣ-nănăɣ ămăra-dăɣ, wăr-ila ăddălil."
44019041	Innă ălmer a-wen ɣas, innă i-tamĕtte, ad-tămmăhăš.
44020001	Tokăy tamdĕrwayt, sămmiḍ tanfust ɣas, issăɣră-dd Bulĕs inĕṭṭulab, ad-tăn-isamătar, isasmaḍ ulhawăn-năsăn, issĕllăm fălla-săn ḍarăt-a-wen, ikkă teje ta n-Masidunya.
44020002	Issăɣlăy-dd dăɣ-s iket-net, isamătar imumĕnăn. Ifăl dihen, ikk' ăkall wa n-Ălyuna,
44020003	ăssakăy dihen, kăraḍ orăn; ălwăqq wa d-itĕffal ăkall-en, ăkk wa n-Surya, ĕjjăšăn-t isălan n-taɣdărt ta s-ărhăn kăl-Ălyăhud ad-has-tăt-ĕjĕn ɣas, olăs uɣĕl n-teje ta n-Masidunya,
44020004	ăddeew d-Subatir ăgg Birus wa n-aɣrĕm wa n-Biri, d-Aristarăq d-Skăndus wa n-Tăslonika d-Gayĕs wa n-Darba d-Timoti, d-Tušik d-Tirfim wa n-teje ta n-Azya.
44020005	Ăzzarăn-as meddĕn-win-dăɣ, ĕqqălăn-asăn dăɣ-aɣrĕm wa n-Tărwas,
44020006	okăy-anăɣ ămudd wa dăɣ-tattăn ăddinăt tijĕlwen ti wăr ha tăẓẓa ɣas, nĕjjăš turăft n-aman dăɣ-aɣrĕm wa n-Fĕlibb, năssakăy sĕmmos išilan făll-ejărew tĕzzar, năwwăḍ-tăn-in dăɣ-Tărwas-i-dăɣ năssakăy ĕssĕboɣ imdan.
44020007	Ij'-anăɣ ašăl wa n-ălxad-i n-ašăl wa ăzzarăn dăɣ-ĕssĕboɣ dihen ɣas, năžžiimăɣ iket-nănăɣ, nĕtatt amĕnsi wa n-tasăktot šăddijăn. Issan Bulĕs, a-s ašăl wa ilkămăn i-wen, iglă. Dăɣ-tĕssĕba n-a-wen-dăɣ a făl ăssakăy ehăḍ-wen-dăɣ, ădiwănnăt d-imadhalăn-net d-ăddinăt.
44020008	Năžžiimmăɣ iket-nănăɣ făll-afălla n-ehăn n-soro ăsimălăwlăwnăt tiftĕl ăjjootnen,
44020009	ădiwănnăt Bulĕs i-ălžămaɣăt dihen-dăɣ, a-s ija a-wen-dăɣ, ăsihătăl ămawaḍ s-isĕm-net Itikus făll-fĕnetăr ămerăn. Ămmiijrăd Bulĕs ehăḍ-en-dăɣ a-s hin-ilɣăd eḍĕs Itikus, ătrăkkăt-dd făll-afălla n-soro wa s-kăraḍ. A-s săr-s dd-ăzzubben imumĕnăn, ĕjmaḍăn-t iman.
44020010	Ăzzubbăt-dd săr-s Bulĕs ĕnta-dăɣ, ibdăd jĕnnĕj-s, irmăs-t-dd s-ăfuss tĕzzar, innă i-ăddinăt: "Ănset ĕnniyăt-năwăn, iddar."
44020011	Iqqăl ḍarăt-a-wen afălla n-ehăn, ăẓun amĕnsi wa n-tasăktot šăddijăn, olăs-asăn edăwănne har tănfărarăw tifawt.
44020012	Iqqăl ămawaḍ ĕnta ehăn-net, iddar-iɣlas. Ămoos a-wen ĕssĕbab n-tedăwit ăssismăḍăn ulhawăn n-tamĕtte iket-net.
44020013	Năzzar năkkăneḍ i-Bulĕs, nĕjjăš turăft n-aman, nĕkka Asus-i dăr-s nohăr ed, ăssof ĕnta ad-ăj asikĕl-en făll-iḍarăn-net.
44020014	Iwwăḍ-anăɣ-dd dăɣ-Asus ɣas, nămohăr dăr-s asikĕl har năsjăn dăɣ-Mittilăn,
44020015	nokăy ašăl wa iyyăḍăn s-Šayo, tĕzzar, nokăy s-Samos d-Milati.
44020016	Ăssof Bulĕs ad-wăr-immer aɣrĕm wa n-Ifăsus i-ad-wăr t-ăwweɣăn dăɣ-s ăddinăt wi n-teje ta n-Azya ed, ărorăd Yărussălam i-ad-dăɣ-s isĕssikĕy ămudd wa n-Fantăkawt.
44020017	Ălwăqq wa d-năsjăn dăɣ-Milati, ăssoka Bulĕs inušămăn n-ălkănisăt ta n-Ifăsus.
44020018	Osăn-t-dd ɣas, inn'-asăn: "Tĕssanăm kăwăneḍ iman-năwăn tămudre ta ĕṭṭăfăɣ ɣur-wăn dăɣ-a-wa ĕkkăsăɣ ĕlleɣ jere-wăn ašăl wa d-kăwăn-dd-oseɣ dăɣ-teje ta n-Azya,
44020019	tĕssanăm ĕmmĕk wa s-ăsrăsăɣ iman-in data-wăn dăɣ-ălxidmăt wa heɣ i-Emăli. A-wen, jeɣ-t s-imeṭṭawăn d-ahănay n-talɣiwen sămumnen săr-i dd-orawăn kăl-Ălyăhud.
44020020	Tĕssanăm daɣ a-s wăr t-illa a hawăn-ĕffarăɣ, ăxṭăbăɣ-awăn, ĕssăɣrăɣ-kăwăn dăɣ-ihănan-năwăn hakd tifărrawen a-wa hawăn-iha ălfăyda iket-net,
44020021	wăr kăla hi-okăy ašăl d-wăr-ăsmătărăɣ kăl-Ălyăhud hakd inĕẓẓulam d-ad-utabăn i-Măssinăɣ, ĕjĕn immun-năsăn dăɣ-Emăli Ɣisa.
44020022	Ămăra năkk da-hi, izzĕlzăm Unfas Šăddijăn tikawt n-Yărussălam, wăr-ĕssenăɣ a hi-iqqălăn dăɣ-s
44020023	măšan, ikkas-ahi Unfas Šăddijăn dăɣ-taɣdărt n-a-s taɣrĕmt oseɣ-dăɣ, ăjăɣet făll-ujĕš n-tišĕm d-ahănay n-aɣăna.
44020024	Diha t-ĕlleɣ, wăr-ĕjeɣ tămudre-nin hărăt, wăr fălla-s ărmeɣăɣ ed, wăr hĕnnĕyăɣ a săl ittus wa s-ošalăɣ i-ad-hin-sĕssiwĕḍăɣ amăšal wa hi-issăɣlăf Emăli Ɣisa, ăxṭĕbăɣ isălan n-Ălĕnžil-i hăn isălan n-ănnuɣmăt n-Măssinăɣ.
44020025	Ămăra, kăwăneḍ-i jer-ăxṭăbăɣ isălan n-Tĕmmĕnĕya n-Măssinăɣ, ĕssanăɣ a-s ăbas ilkam ad-tĕnhayăm idĕm-in,
44020026	ĕkkasăɣ-kăwăn dăɣ-taɣdărt iket-dăɣ-năwăn, ăbas dăɣ-i ĕḍmanăn iman-năwăn ed, a-wa ămoosăn ălmăɣna n-ĕlɣĕllas n-Măssinăɣ wa hawăn-irha,
44020027	ĕssăɣrăɣ-kăwăn tayĕtte-net iket-net, wăr dăɣ-s-in-oyyeɣ hărăt.
44020028	Ămăra, ăjăt ĕnniyăt i-iman-năwăn, tagĕẓăm daɣ ălžămaɣăt n-imumĕnăn wa kăwăn-issăɣlăf Unfas Šăddijăn, umasăt šund imăḍanăn ăɣdalnen, agĕẓăt ălkănisăt n-Măssinăɣ ta ikfă iman-net s-ašni-net wa inɣălăn.
44020029	Ǝssanăɣ a-s afăl kăwăn-ĕfălăɣ, ad-jere-wăn dd-ĕlmumĕsnăt tiɣĕs wăren-e-aḍĕn tăhanint i-tahrut ta n-imumĕnăn.
44020030	Ad-kăwăn-dd-ĕzjărăn meddĕn n-inĕsbuha maden-ĕttăr ere ăslălăn ḍara-săn,
44020031	a-wen-dăɣ a făl, ăjăt ĕnniyăt, ĕktĕwăt-dd a-s kăraḍ iwĕtyan-wi ĕkkăsăɣ jere-wăn, ehăḍ d-ašăl, samătarăɣ-kăwăn s-iyyăn-iyyăn, dehiyyăn făw, imeṭṭawăn a-s jeɣ a-wen.
44020032	Ămăra, ayĕtma, ăssiiɣlăfăɣ-kăwăn i-Măssinăɣ d-ănnuɣmăt n-măjrăd-net, Măssinăɣ a ilan tărna n-ad-kăwăn-isĕdwĕl dăɣ-immun-năwăn, isĕtbĕt tăkasit ta itwăr i-imĕššeddĕjăn iket-dăɣ-năsăn.
44020033	A-s t-ĕlleɣ jere-wăn, wăr-ăsdărhănăɣ aẓrĕf wăla orăɣ wăla isĕlsa n-wăl' iyyăn dăɣ-wăn,
44020034	sĕjrăhăt ifassăn-in, tĕssanăm kăwăneḍ iman-năwăn a-s ifassăn-in a-s ăxdămăɣ i-a-wa s-ămiɣatărăɣ, năkk d-meddĕn-wi dăr-i ăddewnen,
44020035	ĕssĕknăɣ-kăwăn hak ašăl a-s a-wen-dăɣ a-s tĕlam s-ad-t-tĕjĕm i-ad-tĕdhĕlăm tilăqqiwen. Ǝktĕwăt-dd a-wa innă Emăli Ɣisa a-s innă: 'Ojăr ălxer ihăn isuf uhĕn ajăraw.' "
44020036	Issĕmdă Bulĕs d-timtăr-tin-dăɣ ɣas, ărkăɣăn iket-dăɣ-năsăn, ad-hasăn-itĕddal Măssinăɣ.
44020037	Hallăn iket-dăɣ-năsăn, tikrirĕyăn dăɣ-s, tisĕsăn-t dăɣ-idmarăn-năsăn,
44020038	ăsniinăn iman-năsăn făll-a-wa s-hasăn-innă, ăbas ilkam ad-t-ĕnhayăn. Ăssofăḍăn-t-in ḍarăt-a-wen hundăɣ har ijjăš turăft n-aman tĕzzar, ĕqqălăn.
44021001	Nĕbḍa dăr-săn ɣas, nĕjjăš turăft n-aman, nărmăs tamdujt n-awtĕl wa n-Kus, ăffăw-anăɣ, nokăy s-Rudus tĕzzar, nĕkkă Batara.
44021002	Nĕjrăw dihen turăft n-aman tiyyăt tĕkkat teje ta n-Finisya, nĕjjăš-tăt,
44021003	nohăẓ-in awtĕl wa n-Qĕbrus, noyy'-e făll-tăšalje-nănăɣ, nokăy s-Surya, năzzubbăt dăɣ-aɣrĕm wa n-Tir-i dăɣ-la turăft s-ad-zĕzzubbĕt ilalăn wi tăt-ĕhănen.
44021004	Nĕjrăw hărăt dăɣ-inĕṭṭulab, năssakăy ɣur-săn ĕssa išilan. Nĕll'-e ɣur-săn dihen-dăɣ a-s tăn-dd-imhăl Unfas Šăddijăn s-Bulĕs, ad-t-salɣadăn d-ad-wăr-ikka Yărussălam.
44021005	Okăyăn-anăɣ išilan-en-dăɣ dihen ɣas, ăssofăḍăn-anăɣ-in imumĕnăn-win-dăɣ, meddĕn, tiḍeḍen d-aratăn har nĕzjăr aɣrĕm, nărkăɣ dăɣ-asălim n-ejărew, ad-nĕtĕddal Măssinăɣ.
44021006	Nĕssĕmdă tittar d-isĕnnăɣlaf dăr-săn ɣas, nĕjjăš turăft n-aman, ĕqqălăn ĕntăneḍ ihănan-năsăn.
44021007	Nĕfăl năkkăneḍ Tir, nĕkkă Bătlomis. Năsjăn dăɣ-s ɣas, nĕkkă ayĕtma-năɣ dăɣ-ăddin wi t-ĕllănen dihen, năssăllăm fălla-săn tĕzzar, năssakăy ašăl ɣur-săn.
44021008	Ăffăw-anăɣ ɣas, nĕkk' ehăn wa n-Filĕbb wa n-amăllănžal, izzaɣ aɣrĕm wa n-Qăyṣăra, ĕnta a-s iyyăn dăɣ-meddĕn wi n-ĕssa ĕnnĕfrănnen dăɣ-Yărussălam, năzzubbăt ɣur-s.
44021009	Ila ĕkkoẓăt tilyaḍen wăren ĕzzey meddĕn, jarrăwnăt măjrăd ɣur-Măssinăɣ i-ad-t-in-sĕssiwĕḍnăt ăddinăt.
44021010	Năssakăy hărăt n-išilan dihen-dăɣ a-s hanăɣ-dd-osa ănnăbi dd-ifalăn Ălyăhudĕyăt s-isĕm-net Ăggăbbas.
44021011	Os'-anăɣ-dd ɣas, iḍkăl tamĕntĕka n-Bulĕs, osăɣ săr-s ifassăn-net d-iḍarăn-net, inna: "Ǝnta da a-wa innă Unfas Šăddijăn: măssi-s n-tamĕntĕka-ta-dăɣ, ilkam ad-t-ĕkrĕdăn kăl-Ălyăhud s-ĕmmĕk-wa-dăɣ dăɣ-Yărussălam, ĕjĕn-t jer-ifassăn n-inĕẓẓulam. "
44021012	Nĕslă i-isălan-win-dăɣ ɣas, ad-nĕlaqqăd năkkăneḍ hakd imumĕnăn wi ĕzzăɣnen Qăyṣăra Bulĕs i-ad-wăr ikkă Yărussălam
44021013	măšan, inn'-anăɣ: "Ma ămoos a-wa kăwăn-išlăn, naxxăsăm ulh-in s-imeṭṭawăn-năwăn? Năkk, diha t-ĕlleɣ, ăsidăwăɣ i-tišĕm hakd-dăɣ i-tamăttant dăɣ-Yărussălam făl tĕssĕba n-isĕm n-Emăli Ɣisa."
44021014	Issĕndăr-anăɣ ɣas, nĕkf'-e ălɣafyăt, nĕnn-as: "Ija Măssinăɣ erhet-net."
44021015	Năssakăy ăzzăman dăɣ-Qăyṣăra tĕzzar, năsdăw, năjoẓăy s-Yărussălam.
44021016	Ăssofăḍăn-anăɣ-in hărăt dăɣ-inĕṭṭulab n-aɣrĕm-en, ăwwăyăn-anăɣ s-ehăn n-amumĕn s-isĕm-net Mănasun ila awtĕl wa n-Qĕbrus, năzzubbăt ɣur-s.
44021017	Năwwăḍ-in Yărussălam ɣas, ăsbărrăkăn-anăɣ dăɣ-s ayĕtma-năɣ dăɣ-ăddin s-tedăwit.
44021018	Ăffăw, năddew d-Bulĕs s-ehăn wa n-Yaqub-i ɣur-ăžžimmăɣăn inušămăn n-ălkănisăt iket-năsăn.
44021019	Nănmăjja dăr-săn isofan tĕzzar, illăɣăt-asăn Bulĕs isălan s-iyyăn-iyyăn n-a-wa ija Măssinăɣ iket-net jer-inĕẓẓulam s-ălxidmăt wa ija jere-săn.
44021020	Ǝslăn i-isălan-en-dăɣ ɣas, ad-tiimĕlĕn Măssinăɣ. Ǝnnăn-as ḍarăt-a-wen: "Ă/n/na-năɣ Bulĕs, ĕnhĕy ɣas afḍăn făll-afḍăn n-kăl-Ălyăhud wi omănnen s-Măssinăɣ, ĕṭṭafăn iket-dăɣ-năsăn alkum i-alămăr wa n-Mosa dăɣ-isălan n-asĕmmili n-aratăn d-ălɣadatăn wi-iyyăḍnen;
44021021	nĕssan a-s ămăra d-ĕslăn a-s dd-tosed, ilkam dăɣ-săn tĕnna n-hărăt ed ĕslăn a-s kăyy, tănimăšrayăd i-alămăr wa n-Mosa.
44021022	Nărha fălla-k ămăra ad-tăn-tĕkkĕsăd dăɣ-tăqqăn n-eɣăf-ten-dăɣ.
44021023	Ămăra, ăddăbara-nănăɣ hak da: hann-anăɣ ĕkkoẓ meddĕn ĕjjašnen ărkăwăl,
44021024	idawnet dăr-k s-edăgg wa dăɣ-šašdajăn ăddinăt iman-năsăn, šĕšdĕjăd iman-năk dăr-săn, tĕkkĕsăd-asăn ehăre wa n-asĕttĕbĕlbĕl-năsăn, dihen, ad-ĕlmĕdăn ăddinăt a-s a-wa fălla-k itawănnen, wădden a ijan ed, a-wa mad-tĕjĕd, ăsijăyha a-s wăr tănmăšrăyăd i-alămăr wa n-Mosa.
44021025	Dăɣ-isălan n-inĕẓẓulam wi s-ămăra, omanăn s-Ălmasex, nĕktab-asăn tăkarḍe n-tamătert dăɣ-hasăn-nĕnnă, wăr tăttănet isan ămoosnen takute i-ăṣṣănăm, wăr săssănet ašni, wăr tăttănet măɣsoy, ĕbḍĕwnet d-e d t-illăm a isamăḍasăn taɣĕssa."
44021026	Ăffăw, ăddew Bulĕs d-meddĕn wi n-ĕkkoẓ, ijjăš dăr-săn edăgg wa n-tĕšĕdje, illăɣăt i-ăddinăt tăqqăn ta mad-sĕssikĕyĕn tĕzzar išdajăn, tĕzzar ăkt hak iyyăn dăɣ-săn făll-iman-net.
44021027	Išwar imda ĕssĕboɣ wa n-tĕšĕdje-năsăn, ĕnhăyăn hărăt dăɣ-kăl-Ălyăhud n-ăkall wa n-Azya Bulĕs dăɣ-ehăn n-ămudd wa măqqărăn ɣas jăn-dd erk iman dăɣ-tamĕtte, toḍa fălla-s,
44021028	saɣăren ăddinăt, jannen: "Ya kăl-Iṣrayil, ĕyyăwăt! Ǝnhĕywăt ăwadĕm-wa s-edăgg osa-dăɣ, išinmĕšrĕy tamĕtte-nănăɣ s-a-wa ixaṭṭăb făll-alămăr wa n-Mosa d-a-wa ijăn făll-ehăn n-ămudd wa măqqărăn, ĕnhĕywăt-ak, igla făw har dd-ăššojăš dăgg-Ălyunan iyyăḍ ehăn n-ămudd wa măqqărăn, ăsmăḍăs-t."
44021029	Ǝnnăn a-wen făl-a-s innin, ĕnhayăn Tirfim wa n-Ifăsus ăddeew d-Bulĕs dăɣ-ammas n-aɣrĕm, ăɣelăn, ăššojăs-t-dd ehăn n-ămudd wa măqqărăn.
44021030	Iwăs aɣrĕm-ĕnnin-dăɣ iket-net, tošăl-dd tamĕtte, ărmăsăn ăddinăt Bulĕs, ăšrăwrăwăn-t har t-ĕzzĕzjărăn ehăn n-ămudd tĕzzar, ăɣfălăn tishar-net ḍara-săn.
44021031	Tattărăn iji n-iman-net dihen-dăɣ a-s osăn isălan n-tamdĕrwayt ta jat dăɣ-aɣrĕm kumănda wa ănnihăḍăn dăɣ-ĕssărdusa wi n-kăl-Roma hănen Yărussălam.
44021032	Issăɣră-dd ălwăqq-wen-dăɣ kăbtănăn d-ĕssărdusa, ăddew dăr-săn šik s-tamĕtte. Tĕnhăy-t tamĕtte imal-dd ĕnta d-ĕssărdusa-net ɣas, ĕbḍăn d-Bulĕs.
44021033	Ikkă-dd kumănda Bulĕs, omăr s-ad-dăɣ-s ĕtwĕjjĕnăt sănatăt tišĕm tĕzzar, issĕstăn-t d-ere wa ămoos d-a-wa iɣšăd.
44021034	Tăsiɣărăt tamĕtte iket-net, hak ašrut-dăɣ wăr-oher d-amidi-net iɣăran, indăr i-kumănda ad-isĕl i-a-wa has-ijanna Bulĕs. Omăr ḍarăt-a-wen s-ad-ăttălwăy Bulĕs s-ehăn wa n-ĕlɣĕskăr.
44021035	Ălwăqq wa d-itiwĕn Bulĕs asĕggaggĕn wa išijušăn ăwadĕm ehăn wa n-ĕlɣĕskăr, amsiwi a t-ĕjăn ĕssărdusa făl tĕssĕba n-ašunĕj-i-dăɣ săr-s tĕja tamĕtte i-ad-t-tănɣ. Issĕntă Bulĕs ujĕš n-ehăn, tĕzzăn săr-s tamĕtte har dd-ĕqqălăn ĕssărdusa jan-as afăraj.
44021036	Tăsiɣărăt tamĕtte iket-dăɣ-net, janna: "Ămmătet, ămmătet."
44021037	Ălwăqq wa d-ăbok Bulĕs ujĕš n-ammas n-ehăn wa n-ĕlɣĕskăr, innă i-kumănda: "Ak ăddobeɣ ad-hak-ănnăɣ hărăt meɣ?" Inn'-as kumănda: "Kăhh! Ɣas kăyy tĕssanăd Tălyunanit?
44021038	Adiš kăyy, wădden u-Miṣra-wa s-a ăynayăn d-ăsfăllăg ĕkkoẓ afḍăn n-ăwadĕm wi has-ĕlkămnen s-tenere?"
44021039	Inn'-as Bulĕs: "Năkk, ăgg-Ălyăhud, ĕweɣ dăɣ-taɣrĕmt ta n-Tarša dăɣ-teje ta n-Silisi, a-wen taɣrĕmt tĕlat isĕm. Ămăra, ărheeɣ dăɣ-k, ad-hi-tĕkfĕd turhajăt n-ad-ăjăɣ hărăt n-măjrăd i-tamĕtte-ta-dăɣ."
44021040	Ikf'-e kumănda măjrăd ɣas, ibdăd Bulĕs, ikkă-dd tamĕtte, ibdăd făll-isĕgguggan n-ehăn, illăf i-tamĕtte i-ad-susĕm, tăssosăm. Immĕjrăd-asăn ălwăqq-wen dăɣ-Ɣăbranĕyya, tawalt ta-dăɣ ĕnkăsăn. Inn'-asăn:
44022001	"Ayĕtma-ɣ, abba-tăn-in, săjdăt ămăra i-măjrăd wa s-ărheɣ ad-hawăn-t-ăjăɣ i-ad-săr-s ĕkkĕsăɣ uḍlem făll-iman-in."
44022002	Ǝslăn a-s Ɣăbranĕyya-ta-dăɣ ĕttăḍăn a dăɣ-hasăn-ăssewăl, ĕṭṭăfăn ṭăbb, ăsjădăn-as. Inn'-asăn:
44022003	"Năkk, ăgg-Ălyăhud, ĕweɣ dăɣ-taɣrĕmt ta n-Tarša tĕhăt Silisi măšan, aɣrĕm wa n-Yărussălam a dăɣ-ĕdwălăɣ. A-wa ĕlmădăɣ iket-net, ĕlmădăɣ-t daw-tĕlɣulĕma n-Gamălyăl. Ǝnta a hi-issăɣrăn alkum i-a-wa innă alămăr n-abbatăn-nănăɣ iket-net. Ǝjjĕluyăt-in dăɣ-tuksĕḍa n-Măssinăɣ a hi-iwwăyăn s-ĕššĕnju n-tabarăt ta-dăɣ n-Ɣisa s-ĕmmĕk wa s-tăt-tăššunjem ašăl-i-dăɣ.
44022004	Ǝgleɣ dăɣ-ĕššĕnju wa has-jeɣ har tajjăɣ iman n-ăddinăt wi ĕlkămnen i-zăbo-wen-dăɣ, tajjăɣ tišĕm dăɣ-iyyăḍ, tĕjjarăɣ-tăn dăɣ-takărmut, wăr-ĕẓleyăɣ meddĕn d-tiḍeḍen.
44022005	A-wen, ăjjĕyh'-as ămănokal n-kăl-tikutawen, ăjjĕyhăn-as daɣ inušămăn wi ɣattăsnen ăššăreɣa ed ĕntăneḍ iman-năsăn a hi-ĕkfănen tikarḍiwen ĕkkanen kăl-Ălyăhud wi n-aɣrĕm wa n-Dămašăq i-ad-ĕjrĕwăɣ tabarăt n-asĕttărmĕs n-ăddinăt-wi ĕlkămnen i-tabarăt-ta-dăɣ, ăjăɣ dăɣ-săn tišĕm tĕzzar, ĕlwĕyăɣ-tăn-dd s-Yărussălam.
44022006	Ăssokalăɣ dăɣ-isălan n-a-wen-dăɣ har hin-ohăẓăɣ Dămašăq. Diha-dăɣ tăt-in-ohăẓăɣ s-tarăhut, wăla a hin-ĕjrăhăɣ, a-s făll-i dd-ăzzubbăt ănnur, dd-ifalăn išĕnnawăn, ijan amlĕwlĕw n-tikunen,
44022007	ĕheɣ-dd oḍeɣ, ĕsleɣ i-emăsli hi-innăn: 'Sawĕl, Sawĕl! Ma kăy-orămăn săr-i, tiɣĕzzubud-ahi?'
44022008	Ǝnneɣ: 'Emăli, mi tămoosăd?' Inn'-ahi: 'Năkk a-wa Ɣisa wa n-Năṣirăt tiɣĕzzĕbud.'
44022009	Ǝnhăyăn meddĕn wi dăr-ăddewăy ănnur wa dd-ămlăwlăwăn măšan, wăr-ĕslen i-emăsli wa hi-ămmijrădăn.
44022010	Ǝnneɣ-as: 'Emăli! Ma s-leɣ s-ad-t-ăjăɣ?' Inn'-ahi Emăli: 'Ǝbdĕd, ăkk aɣrĕm wa n-Dămašăq, ad-hak-itwĕnn dihen a-wa s-led s-ad-t-tĕjĕd.'
44022011	A-s ităjj a-wen-dăɣ, wăr t-illa a hannăyăɣ ed, ăsdărɣăl-ahi ănnur wa făll-i dd-ăzzubben. Ǝlwăyăn-ahi imidiwăn-in s-ăfuss har nĕjjăš Dămašăq.
44022012	Ill'-e dihen ăhalĕs ăddiinăn dăɣ-a-wa innă alămăr wa n-Mosa, ăssiimɣărăn kăl-Ălyăhud s-isĕm-net Ănanyas,
44022013	ĕnta-en-dăɣ a hi-dd-osăn, ăzozăy-ahi iman-net, inn'-ahi: 'Ă/n/na-ɣ Sawĕl, arr tiṭṭawen-năk'. Ămerănăt-dd tiṭṭawen-in, ĕnhăyăɣ-t.
44022014	Inn'-ahi daɣ: 'Măssinăɣ-i s-ĕlkămăn abbatăn-nănăɣ a-s ăru d-kăy-ăsnăfrăn i-ad-kăy-isĕlmĕd erhet-net, tĕnhĕyăd wa s-itawănna Ămaɣdal, tĕslĕd i-a-wa fălla-k irha s-emm-net,
44022015	tumasăd tajuhe-net dat-dăgg-adĕm, tăllăɣed-asăn a-wa tĕnhăyăd d-a-wa s-tĕsled iket-net.
44022016	Ămăra, ma kăy-iwwaɣăn? Ǝbdĕd, tĕtwĕsĕlmăɣăd dăɣ-aman, săɣlĕfăd iman-năk Măssinăɣ i-ad-kăy-išĕšdĕj dăɣ-ibăkkaḍăn-năk.'
44022017	Ălwăqq wa d-ăqqălăɣ Yărussălam ḍarăt-a-wen, tĕddalăɣ Măssinăɣ dăɣ-ehăn n-ămudd wa măqqărăn ašăl iyyăn a-s hi-tăssoḍa tănăfalilt dd-falăt Măssinăɣ.
44022018	Ǝnhăyăɣ Emăli, inn'-ahi: 'Tărmaḍ, ĕzjăr Yărussălam šik făl-a-s wăr mad-ărḍĕn imuzăɣăn-net s-tajuhe ta făll-i mad-tĕjĕd.'
44022019	Ǝnneɣ-as: 'Emăli, wădden, ĕssanăn imumĕnăn ĕmmĕk wa s-ĕkkeɣ jer-ihănan n-ăddin wi n-kăl-Ălyăhud, naqqăɣ iyyăḍ dăɣ-săn, tajjăɣ tiwit s-ebărtăk dăɣ-iyyăḍ, tĕjjarăɣ-in wi iyyăḍnen dăɣ-takărmut.
44022020	Ašăl wa d-inɣăl ašni n-Stifan -i n-tajuhe-năk, ĕbdadăɣ, taqqăsăɣ i-wi t-naqqănen, năkk făw a ĕssăɣlăfăn isĕlsa-năsăn.'
44022021	Inn'-ahi Emăli ălwăqq-wen: 'Ǝglĕw, ad-kăy-sukăɣ tiwsaten n-inĕẓẓulam ti hănen ikallăn wi ujĕjnen.' "
44022022	Ăsijădăn-as ăddinăt hundăɣ har ten-dăɣ ɣas, ăsɣăren dăɣ-išĕnnawăn, ad-jannen: "Ǝlhĕsăt fălla-năɣ ăwadĕm-wa-dăɣ, wăr-ilă s-ad-ăqqayĕm iddar."
44022023	Naḍḍăwăn iɣăran, tăkkăsăn isĕlsa-năsăn făll-iman-năsăn, nabbăsăn-as ăkall.
44022024	Omăr kumănda ălwăqq-wen i-ad-t-šujĕšăn ĕssărdusa ammas n-ehăn wa n-ĕlɣĕskăr, ĕjĕn dăɣ-s tiwit i-ad-t-šĕhhĕššĕlăn tĕnna n-ăddălil-wa făl fălla-s saɣărat tamĕtte.
44022025	Karrădăn-t ĕssărdusa dihen-dăɣ i-ad-dăɣ-s ĕjĕn tiwit a-s innă Bulĕs i-kăbtăn wa t-illăn dihen: "Ajăn, ijraw-awăn ălqanun ad-tĕjĕm tiwit dăɣ-u-Roma wăr-ăswăr ăššăreɣa uḍlem."
44022026	Isla kăbtăn-en i-a-wen ɣas, ošăl s-kumănda, inn'-as: "Hekăyy! Ăj ĕnniyăt i-a-wa s-tărhed iji-net, ăhalĕs-i, i n-Roma."
44022027	Ikkă-dd kumănda Bulĕs, inn'-as: "Ɣas, tidĕt kăyy u-Roma?" Inn'-as Bulĕs: "Ǝyya."
44022028	Inn'-as kumănda: "Năkk, aẓrĕf ăjjeen a ẓălăɣ i-ad-ĕjrĕwăɣ tumast-ten-dăɣ." Inn'-as Bulĕs: "Năkk, a ĕweɣ-dăɣ, ămoosăɣ-t."
44022029	Ǝššĕnkăšăn fălla-s ĕssărdusa wi s-ihĕnnin ărhan ad-t-ĕkrĕdăn, ĕjĕn dăɣ-s tiwit. Irmăɣ kumănda ed, ija tišĕm dăɣ-ere la Roma iket-di d-ititwĕšreɣ.
44022030	Ăffăw ɣas, ad-itammăɣ kumănda i-ăddălil n-ăḍḍărora wa t-ăswărăn kăl-Ălyăhud, ikkăs Bulĕs dăɣ-tišĕm, issăɣră-dd ḍarăt-a-wen imănokalăn n-kăl-tikutawen d-inušămăn-wi ɣattăsnen ăššăreɣa tĕzzar, issăɣră-dd Bulĕs, ij'-e jere-săn.
44023001	Ikna Bulĕs akăyad n-inušămăn wi n-Sinhidrin ɣattăsnen ăššăreɣa tĕzzar, inn'-asăn: "Ayĕtma-ɣ, wăr t-illa a dăɣ-ĕššakăɣ iman-in, a-wa s-ila ăgg-adĕm s-iji-net dăɣ-isălan n-ta n-jere-s d-Măssinăɣ, wăr kăla has-ănmăšrăyăɣ har năkk-da-dăɣ."
44023002	Iggăd-dd săr-s Ănanyas wa n-ămănokal n-kăl-tikutawen, omăr i-ĕssărdusa wi t-ĕllanen edes i-Bulĕs s-ad-has-ĕnfăẓăn, isusĕm s-iyyăt.
44023003	Ǝnfăẓăn ĕssărdusa i-Bulĕs ɣas, innă i-ămănokal n-kăl-tikutawen: "Infăẓ-ak Măssinăɣ isĕm n-erk ăwadĕm; ĕnde d-ămmukkăn a-s kăyy-i s-ăniihăjja d-ad-hi-tĕšrăɣăd s-iqqud s-a-wa innă alămăr, kăyy-da-dăɣ ămăra has-itinmĕšriyăn, sasănɣed-ahi."
44023004	Ǝnnăn-as ăddinăt: "Kăyy, ma kăy-ăsihălăn tigĕggar n-ămănokal n-kăl-tikutawen n-Măssinăɣ?"
44023005	Inn'-asăn Bulĕs: "Ayĕtma, ănšăt-ahi-dd, wăr-ĕssenăɣ a-s ĕnta-i-dăɣ a-s ămănokal n-kăl-tikutawen ed ĕssanăɣ a-s iktab a-s: 'Wăr tĕnned a lăbasăn făll-ămănokal-năk.' "
44023006	Dăɣ-a-wen-dăɣ, ad-ilmăd Bulĕs a-s ašrut n-tamĕtte iyyăn, i n-taggayt ta n-kăl-sadus, wa iyyăḍăn, i n-ta n-kăl-faris. Iḍkăl emăsli-net dat-kăl-Sinhidrin, innă: "Ayĕtma-ɣ, năkk u-faris n-ăgg-u-faris a ămoosăɣ, kunta ill'-e uḍlem hi-iwarăn ašăl-i-dăɣ, wăr t-illa a ămoos kunta wădden wa n-ăṭṭăma-i jărăɣ n-a-s tĕlkam tanăkra jer-inĕmmuttan."
44023007	Innă a-wen ɣas, tĕnkăr tamɣĕnnant jer-kăl-faris d-kăl-sadus, tăẓun tamĕtte.
44023008	Ămoos ašrut iyyăn wa n-kăl-sadus-i jannănen wăr tĕlkem tanăkra n-inĕmmuttan, wăr t-ĕllen ănjălosăn wăla alšinăn; ămoos ašrut wa iyyăḍăn wa n-kăl-faris-i ăssiitbătăn emel n-hărătăn-win-dăɣ iket-năsăn.
44023009	Tĕwăs tamĕtte iket-net, ja tăkat. Ǝggădăn ălɣulam wi n-taggayt ta n-kăl-faris, ĕwărăn s-ăṣṣahăt s-ašrut wa n-Bulĕs, ad-jannen: "Ăhalĕs-i-dăɣ, wăr t-illa uḍlem fălla-s nĕhannăy, ak mi issanăn făw kunta wădden a dd-ifalăn išĕnnawăn meɣ ănjălos iyyăn a has-immĕjrădăn?"
44023010	Inhăy kumănda tukĕse n-talɣa ta dd-tĕšrăyăt ɣas, irmăɣ făll-ad-t-tĕmẓĕyẓĕy tamĕtte, tĕnkăḍnĕkăḍ-t. Omăr i-ĕssărdusa s-ad-t-ĕlwĕyăn s-ehăn wa n-ĕlɣĕskăr i-ad-t-sĕssijĕjăn tamĕtte.
44023011	Ehăḍ wa ilkămăn i-wen, ănfalăl-dd Emăli i-Bulĕs, inn'-as: "Bulĕs, kuyĕd, wăr kăy-išăšlalet hărăt făll-ămašăl wa kăy-ĕssăɣlăfăɣ, ĕmmĕk wa s-hi-tămoosăd tajuhe dăɣ-Yărussălam, ĕmmĕk-wen-dăɣ daɣ a-s mad-hi-tumasăd tajuhe dăɣ-Roma."
44023012	Ăffăw ɣas, hăḍăn kăl-Ălyăhud n-a-s wăr t-illa a mad-ĕkšĕn wăla a mad-ĕswĕn a ĕkkăn wăr-ĕssăɣdărăn Bulĕs, ĕjĕn iman-net.
44023013	Ǝkkoẓăt timĕrwen n-ăhalĕs a jănen tahuḍe-ten-dăɣ.
44023014	Dăɣ-a-wen-dăɣ, ad-ĕkkăn ămănokal n-kăl-tikutawen d-imănnăhăḍăn n-tamĕtte, ĕnnăn-asăn: "Nĕj'-awăn tahuḍe, ilɣăn-anăɣ daɣ Măssinăɣ kunta ill'-e a he-năkš wăla a he-nĕsĕw a nĕkkăs wăr nĕja iman n-Bulĕs.
44023015	Nărha dăɣ-wăn ămăra, ad-tĕttărăm dăɣ-kumănda d-kăl-Sinhidrin, ad-dd-sĕbdĕdăn Bulĕs data-wăn dăɣ-ăsaru n-a-s tărham asĕstan-net, afăl tĕjăm a-wen, ad-năj năkkăneḍ ĕmmĕk făll-has-in-nĕssĕmdă."
44023016	Tĕsla tejăše n-Bulĕs i-taɣdărt-năsăn ɣas, ikka ehăn n-ĕssărdusa wa iha Bulĕs, ija dăɣ-s isălan.
44023017	Iɣră-dd Bulĕs iyyăn dăɣ-kăbtănăn, inn'-as: "Ǝlwĕy alyaḍ-i-dăɣ s-kumănda făl-a-s ila a-s irha ad-has-tăn-ănn."
44023018	Ăddew dăr-s kăbtăn-en s-kumănda, innă i-kumănda: "Bulĕs wa n-u-takărmut a hi-innăn ad-săr-k dd-ĕlwĕyăɣ ămawaḍ-i-dăɣ făl-a-s ăwway isălan s-irha ad-dăɣ-k tăn-ăj."
44023019	Ikkăs-dd kumănda alyaḍ s-takše tĕzzar, issĕstăn-t d-isălan wi ăwwăy.
44023020	Inn'-as alyaḍ: "Ănmănnakăn kăl-Ălyăhud făll-ad-dăɣ-k ĕttărăn ašĕkka ad-dd-tĕyyĕd Bulĕs săr-săn i-ad-t-sĕbdĕdăn dat-kăl-Sinhidrin ălmăt ărhan ad-t-ĕknĕn asĕstan d-a-wa iɣšăd,
44023021	wăr kăy-săswadnet făl-a-s, a iwwăḍăn ĕkkoẓăt timĕrwen n-ăhalĕs a ihăḍăn n-a-s wăr mad-ĕkšĕn, wăr mad-ĕswĕn a ĕkkăn wăr jen iman-net, wăr-ăqqelăn ămăra ɣas ar i-ad-săr-săn t-dd-tĕyyĕd."
44023022	Ălwăqq wa d-isiglĕw kumănda ămawaḍ-ĕnnin-dăɣ, ăsmătăr-t d-ad-wăr ija isălan-wi-dăɣ i-ăwadĕm wăl' iyyăn.
44023023	Issăɣră-dd ḍarăt-a-wen ĕssin kăbtănăn, inn'-asăn: "Sădwăt-dd sănatăt-timaḍ n-ĕssărdusa, ĕssayăt timĕrwen n-ĕssărdasi dăɣ-wi năynen ibĕjwan d-sănatăt timaḍ dăɣ-wi ărjašnen, ăwwayăn allaɣăn, sĕdĕwĕm afăl okăynăt tisuḍĕsen i-tikawt n-Qăyṣăra,
44023024	ĕstĕjăt i-tisnay, sĕssiwĕḍăm-in Bulĕs iddar-iɣlas Filiks wa n-gĕfăr."
44023025	Iktăb kumănda tăkarḍe ḍarăt-a-wen-dăɣ innă:
44023026	A-wa năkk Kĕlod Lisyas hin-ăhuulăn gĕfăr Filiks-i ĕkneɣ semɣar.
44023027	Ăhalĕs-i-dăɣ săr-k-in-ăssiiglăɣ, ărmăsăn-t kăl-Ălyăhud, ĕttărăn ad-ĕjĕn iman-net. Ǝlmădăɣ a-s ăḍḍiin făll-Roma ɣas, ăssokăsăɣ-t-dd jer-ifassăn-năsăn s-ejhăn n-ĕssărdusa.
44023028	Dăɣ-derhan-in n-almud n-a-wa făl ărhăn tenăɣe-net, ĕssĕbdădăɣ-t-dd dat-inušămăn-wi ɣattăsnen ăššăreɣa i-ad-ĕlmĕdăɣ ăddălil n-uḍlem wa t-ăsiwărăn,
44023029	ĕlmădăɣ a-s a ihalăn ebre n-tijĕttewen n-alămăr-năsăn ɣas, wădden a ănihăjjăn d-tamăttant wăla takărmut.
44023030	Iket hi-ĕjjăšăn isălan n-a-s ărhan kăl-Ălyăhud asăɣdăr-net i-ad-ĕjĕn iman-net. Dăɣ-tĕssĕba n-a-wen-dăɣ a făl t-in-ĕssărmăḍăɣ săr-k, sĕlmĕdăɣ daɣ wi has-dd-ĕškănen a-s kăyy a ănnihăḍăn dăɣ-isălan-net. Wăssălam!
44023031	Ǝjăn ĕssărdusa ălwăqq-wen-dăɣ a-wa hasăn-innă kumănda, ĕglăn d-Bulĕs ehăḍ-en-dăɣ har t-in-ăssawăḍăn taɣrĕmt ta n-Antibatris.
44023032	Ăffăw ɣas, ĕqqălăn ĕssărdusa wi ărjăšnen Yărussălam, ăssofăḍăn-in wi năynen ibĕjwan Bulĕs s-Qăyṣăra.
44023033	Ǝwwăḍăn-in ɣas, jăn tăkarḍe-tĕnnin-dăɣ ifassăn n-gĕfăr, ĕssĕbdădăn-dd daɣ Bulĕs data-s.
44023034	Iɣra gĕfăr tăkarḍe tĕzzar, issĕstăn d-teje ta lăt Bulĕs. Ilmăd a-s Silisi a t-lăt ɣas, inn'-as:
44023035	"Ad-kăy-dd-săɣrăɣ afăl dd-ĕwwăḍăn ăddinăt wi hak-dd-ĕškănen." Omăr ḍarăt-a-wen i-ĕssărdusa i-ad-t-ĕjĕn dăɣ-ehăn s-ătiwăjja ĕnniyăt, dăɣ-ehăn n-tĕmmĕnukĕla wa ăsdăy ămănokal Harudĕs.
44024001	Sĕmmos išilan ḍarăt-a-wen, osă-dd Ănanyas wa n-ămănokal n-kăl-tikutawen ifal-dd Yărussălam, ăddeew d-hărăt dăɣ-inušămăn d-ănabdid s-isĕm-net Tartăloš. Osăn-dd ɣas, ĕškăn i-Bulĕs s-gĕfăr.
44024002	Ătwăɣră-dd Bulĕs. Diha-dăɣ dd-osa, ad-săr-s ăšonăj Tărtăloš, ad-t-isawar uḍlem, ijanna:
44024003	"Ămănokal-nănăɣ Filiks, nămmoy-ak ălxal wa ăhusken d-ălɣafyăt wa s-tăzozăɣăd ăkall-nănăɣ, a-wen, wăr t-illa ăwadĕm s-wădden issan săr-s.
44024004	Ămăra, wăr nărha asɣĕf-năk s-măjrăd ăjjen, ărheeɣ dăɣ-k dăɣ-milɣaw-năk, ad-hanăɣ-tĕkfĕd ăssaɣăt ĕnḍărrăn n-măjrăd.
44024005	Ăhalĕs-i-dăɣ n-ăgg-ăḍḍărora, edăgg osa-dăɣ, ad-dăɣ-s isĕffĕllĕg kăl-Ălyăhud, ittăr ašĕnnĕmĕšri-năsăn, ămoos iyyăn dăɣ-imizărăn n-taggayt ta tĕglăt făll-tidĕt n-iman-net s-itawănna ta n-kăl-Năṣirăt.
44024006	Dăɣ-tĕmɣăre n-anmĕšri-i-dăɣ ija, ittăr făw ad-isĕmmăḍĕs ehăn n-ămudd wa măqqărăn. Năstărmăs-t s-a-wa innă alămăr-nănăɣ ((
44024007	măšan, ohăɣ-t dăɣ-năɣ Kumănda Lisyas s-ăṣṣahăt.
44024008	Tăddobed kăyy iman-năk ad-t-sĕstĕnnăd d-uḍlem wa t-năswăr ed ĕnta iman-net, ill'-e diha))."
44024009	Ohărăn kăl-Ălyăhud wi iyyăḍnen iket-năsăn iyyăn n-emm, ad-jannen isălan-den-dăɣ.
44024010	Ăstafăy gĕfăr ḍarăt-a-wen i-Bulĕs, inn'-as ad-ămmăjrăd. Iḍkăl Bulĕs măjrăd, innă: "Ǝssanăɣ ămănokal-in a-s kăyy ăru tămoosăd ăgg-ăššăreɣa i-kăl-ăkall-i-dăɣ, a-wen-dăɣ daɣ a făl ĕflasăɣ a-s ad-hi-tĕkkĕsăd tekăriḍt.
44024011	A ilan măraw išilan d-ĕssin dd-ĕjjăšăɣ Yărussălam i-ad-dăɣ-s ăɣbĕdăɣ Măssinăɣ, tăddoobed kăyy iman-năk ad-sĕbbuyĕnăd isălan-win-dăɣ,
44024012	wăr t-illa ere hi-inhayăn ĕntajăɣ tamĕtte, wăla ămiiɣănnanăɣ d-ăwadĕm dăɣ-ehăn n-ămudd wa măqqărăn, wăla dăɣ-ihănan n-ăddin wi n-kăl-Ălyăhud, wăla dăɣ-aɣrĕm,
44024013	wăr t-illa daɣ dăɣ-ăddinăt wi-hi-sawarnen uḍlem data-k-i ăddooben asĕtbat n-a-wen ed, wăr len tijuhawen.
44024014	Hakd a-wen-dăɣ, hărăt iyyăn, ădduuttăt, janneɣ-t daɣ data-k: năkk, Măssinăɣ wa n-abbatăn-nănăɣ a-s ĕlkamăɣ s-ĕmmĕk wa s-tăn-innă alămăr d-ĕlkĕttabăn n-ănnăbităn. A-wen-dăɣ a-s jannen ĕntăneḍ taggayt tĕglat făll-tidĕt n-iman-net.
44024015	Măssinăɣ a dăɣ-jarăɣ ăṭṭăma, jarăn-t dăɣ-s ĕntăneḍ-dăɣ n-a-s tĕlkam tanăkra n-inĕmmuttan, jer-wi olăɣnen, wăla wi lăbasnen.
44024016	Tĕssĕba n-a-wen-dăɣ a făl tattărăɣ, ad-wăr-itĕmmil a dăɣ-ĕššakăɣ iman-in, dat-Măssinăɣ wăla dat-dăgg-adĕm.
44024017	A ilan iwĕtyan d-ĕzjărăɣ ăkall-i-dăɣ, a-s t-dd-ăqqălăɣ, ăwwayăɣ takute n-aẓrĕf tămoosăt tadhĕlt i-imumĕnăn n-ăkall-in, ăwwayăɣ daɣ năkk a-wa s-ărheɣ ad t-ĕkĕtăɣ i-Măssinăɣ.
44024018	Ašăl wa d-ĕssĕmdăɣ a-wa iktăbăn dăɣ-alămăr dăɣ-isălan n-tĕšĕdje-nin, ĕbdadăɣ dăɣ-ammas n-ehăn n-ămudd wa măqqărăn, wăr ɣur-i t-tĕlla tamĕtte wăla tamdĕrwayt wăl'-iyyăt. Ǝbdadăɣ dihen-dăɣ a-s făll-i toḍa tamĕtte.
44024019	A-wa wăr-ih' ăššăk ĕnta da: kăl-Ălyăhud wi dd-fălnen Azya a făll-i oḍănen, a-wen-dăɣ a făl ăniihăjja daɣ a-s kunta ill'-e uḍlem hi-iwarăn, ĕntăneḍ-en-dăɣ a lanen s-ad-hi-sĕwrĕn uḍlem data-k i-ad-sĕddĕttun a-wa făll-i itawănnen.
44024020	Kunta a-wen, wăr-ija, adiš, lăɣătnet meddĕn-wi ĕbdădnen diha uḍlem wa hi-iwarăn a-s dd-ĕbdădăɣ dat-kăl-Sinhidrin-wi ɣattăsnen ăššăreɣa.
44024021	Wăr t-illa uḍlem hi-iwarăn săl wa n-a-s ĕnneɣ: tĕlkam tanăkra jer-inĕmmuttan, tĕnna daɣ n-a-wen-dăɣ a făl ĕbdadăɣ data-k ašăl-i-dăɣ."
44024022	Ăsfăl Filiks ăddinăt iman-net ḍarăt-a-wen ed issan a ăjjeen făll-taggayt-ta-dăɣ tĕglăt făll-tidĕt n-iman-net, inn'-asăn: "Afăl dd-osa Lisyas wa n-ămănokal n-ĕssărdusa, ad-kăwăn-dd-săɣrăɣ."
44024023	Omăr ḍarăt-a-wen i-kăbtăn iyyăn i-ad-ăj ĕnniyăt i-Bulĕs măšan, ăkfet-t turhajăt n-ad-t-dd-tisĕn ăddinăt-net, tassănăn dăɣ-s.
44024024	Hărăt n-išilan ḍarăt-a-wen, iqqăl-dd Filiks ăddeew d-Dĕrusil ta n-hănne-s lăn kăl-Ălyăhud. Issăɣră-dd Bulĕs, ăsjăd i-isălan-wi ităjj făll-immun s-Ɣisa Ălmasex.
44024025	Itajj'-as Bulĕs isălan har dd-iwwăḍ edăgg-wa dăɣ-has-ijanna ĕmmĕk wa s-ila ăgg-adĕm ad-săr-s iddăr dat-Măssinăɣ, ijrĕw ălɣafyăt, isĕdĕw i-ăššăreɣa wa dd-imalăn, ănnăhăḍ dăɣ-iman-net ɣas, irmăɣ Filiks, innă i-Bulĕs: "Ǝglĕw ămăra, afăl săr-k ĕjrăwăɣ, ad-kăy-dd-alĕsăɣ asăɣăr."
44024026	E-d ăhoj a dd-isăɣăr Bulĕs, isĕddĕwĕnnĕt-t, dăɣ-a-s, ijar ăṭṭăma n-ad-t-ăkf Bulĕs a ila aẓrĕf.
44024027	Ija a-wen-dăɣ har okăyăn ĕssin iwĕtyan, izjăr Filiks Tĕmmĕnĕya, ijjăš Bursĕs Fistus edăgg-net. Ăssof ĕnta, ad-iṭṭĕf Bulĕs dăɣ-takărmut i-ad-iẓĕjrĕẓ iman-net i-kăl-Ălyăhud.
44025001	Kăraḍ išilan ḍarăt a-s iḍkal Fistus tanăya, ifăl-dd Qăyṣăra, teje ta făll-ixkăm, ikkă Yărussălam.
44025002	Ǝškăn-dd săr-s imănokalăn n-kăl-tikutawen d-imizărăn n-Ălyăhud dăɣ-isălan n-Bulĕs,
44025003	laqqădăn-t d-ad-hasăn-dd-isĕwwĕyy Bulĕs i-ad-t-ĕšrăɣăn dăɣ-Yărussălam, jannen a-wen, a-s ija a-wen, ăru d-ĕjăn ăddăbara n-ad-t-săɣdărăn dăɣ-tabarăt, ănɣĕn-t kĕrĕf.
44025004	Inn'-asăn Fistus: "Bulĕs iha takărmut dăɣ-Qăyṣăra, ḍarăt-a-wen daɣ, năkk iman-in, ĕkkeɣ Yărussălam dăɣ-išilan-i-dăɣ,
44025005	idawnet dăr-i iyyăḍ dăɣ-wăn tĕflasăm i-ad-ĕbdĕdăn fălla-wăn, umasăn tijuhawen-năwăn dăɣ-isălan n-ăhalĕs-wa-dăɣ sawarăn uḍlem."
44025006	Ikkă Fistus Yărussălam, ija dăɣ-s a t-illan jer-ĕttam tĕkkĕd măraw išilan tĕzzar, iqqăl-dd Qăyṣăra. Ašăl wa ilkămăn i-wa n-uɣĕl-net, issăɣră-dd Bulĕs s-edăgg wa dăɣ-iɣattăs ăššăreɣa.
44025007	Ijjăš-dd Bulĕs ehăn-en ɣas, ăɣlăyɣălăyăn-t-dd kăl-Ălyăhud wi-dd fălnen Yărussălam, ad-t-sawarăn bahutăn d-uḍlemăn s-wăr t-illa ere ăddoben asĕddĕttu-năsăn.
44025008	Iḍkăl Bulĕs măjrăd i-ad-ihĕl iman-net, isĕbbuggĕt a-wa fălla-s itawănnen, inna: "Wăr t-illa uḍlem hi-iwarăn, wăr t-illa a lăbasăn ăɣšadăɣ wăla ĕnneɣ făll-alămăr n-kăl-Ălyăhud, wăla făll-ehăn n-ămudd wa măqqărăn, wăla făll-Qăyṣăr-i n-ămănokal wa măqqărăn."
44025009	Innă Fistus ălwăqq-wen i-Bulĕs i-ad-ijrăẓ i-kăl-Ălyăhud: "Ak tărḍed s-ad-tĕkkĕd Yărussălam i-ad-kăy dăɣ-s ĕšrăɣăɣ meɣ?"
44025010	Inn'-as Bulĕs: "Năkk, ămăra, Qăyṣăr-i n-ămănokal wa măqqărăn ihăn Roma, ĕnta a-s ărheɣ tebădde data-s i-ad-hi-išrăɣ. Kăl-Ălyăhud-i săr-k dd-ĕškănen, wăr t-illa a hasăn-ăɣšadăɣ, a-wen, kăyy iman-năk, hannăyăd-t.
44025011	Kunta ill'-e a ăɣšadăɣ wăla a jeɣ lăbasăn, ărḍeeɣ s-tamăttant măšan, kunta a wa făll-i itawănnen bahu, adiš, wăr-ĕleɣ s-ad-ĕtwĕjjăɣ jer-ifassăn-năsăn. Ămăra, šămad tanfust-da-dăɣ, ăɣreɣ Qăyṣăr wa n-ămănokal măqqărăn."
44025012	Ănmănhăy Fistus d-inušămăn wi ɣattăsnen ăššăreɣa tĕzzar, innă i-Bulĕs: "Šămad kăyy iman-năk a iɣrăn ămănokal wa măqqărăn, adiš, ad-hak-sukăɣ."
44025013	Hărăt n-išilan ḍarăt-a-wen-dăɣ, osă-dd ămănokal iyyăn s-isĕm-net Ăgribba ăddeew d-wălătma-s s-isĕm-net Berenis, jan-dd tăbošăjt s-Fistus dăɣ-Qăyṣăra.
44025014	Jăn išilan dihen ɣas, iḍkăl-asăn-dd Fistus isălan n-Bulĕs, inn'-asăn: "Ill'-e diha ăhalĕs dd-oyya Filiks dăɣ-takărmut,
44025015	ĕškăn-dd săr-i fălla-s imănokalăn n-kăl-tikutawen d-inušămăn n-kăl-Ălyăhud, ĕttărăn dăɣ-i ad-t-siḍĕwăɣ dăɣ-ăššăreɣa
44025016	măšan, ĕllăɣeɣ-asăn a-s ălqanun-nănăɣ năkkăneḍ-i n-kăl-Roma, wăr hanăɣ-ijrew ad-nĕsiḍĕw ăwadĕm dăɣ-ăššăreɣa ar s-ad-t-dd-năssibdăd dat-ăššăreɣa tĕzzar, nĕlmĕd kunta a-wa fălla-s itawănnen tidĕt meɣ.
44025017	Osăn-ahi-dd dăɣ-Qăyṣăra ɣas, ĕssăɣrăɣ-asăn-dd năkk iman-in ăhalĕs wa s-săr-i dd-ĕškăn.
44025018	Ăɣelăɣ dăɣ-a-wa fălla-s jannen, iɣšad a măqqoorăn măšan, oseɣ-t wăr-ija a-wen
44025019	ed, isălan n-ăddin-năsăn d-isălan ĕkkanen ăhalĕs iyyăn ămmun s-isĕm-net Ɣisa, s-orda ĕnta a-s inkăr-dd jer-inĕmmuttan, ĕnta-den-dăɣ a-wa ikkăn jere-săn,
44025020	wăr-ĕssenăɣ a has-e-ăjăɣ, ĕttărăɣ dăɣ-s ad-ăkk Yărussălam i-ad-dăɣ-s itwĕšrăɣ ed, năkk iman-in, wăr hĕnnĕyăɣ uḍlem t-ăswărăɣ
44025021	măšan, ăssof teɣăre n-Qăyṣăr wa n-ămănokal măqqărăn ed, ijraw-as ălqanun-nănăɣ a-wen."
44025022	Iggăd-dd Ăgribba ălwăqq-wen, inna i-Fistus: "Ăhalĕs-wa-dăɣ, săsl'-ahi-has năkk-dăɣ." Inn'-as Fistus: "Ašĕkka, ad-t-dd-sĕbdĕdăɣ data-k, tĕslĕd-as."
44025023	Ăffăw ɣas, ăssahăɣ-dd Ăgribba ašăl s-ălxal wa n-imănokalăn ĕnta d-Berenis ta n-wălătma-s, ĕjjăšăn ehăn wa n-ăššăreɣa ăddewăn d-kumănda d-inušămăn n-aɣrĕm. Issăɣră-dd Fistus Bulĕs, ittĕlwăy-dd.
44025024	Immĕjrăd Fistus, innă: "Ămănokal Ăgribba, kăwăneḍ-i dd-ĕžžĕmmăɣnen diha-dăɣ ašăl-i, ăhalĕs-i-dăɣ hannăyăm, wăr t-illa dăɣ-Yărussălam hakd diha-dăɣ, ere s-wădden innă, ăbas ănihăjja d-tămudre.
44025025	Dăɣ-a-wa hi-dd-iqqălăn năkk, wăr t-illa uḍlem fălla-s ĕjrawăɣ t-ăsinăhăjjăn d-tamăttant măšan, šămad ĕnta iman-net a ăsnăfrănăn ad-t-išrăɣ ămănokal wa măqqărăn, adiš ad-has-t-sukaɣ i-ad-t-išrăɣ.
44025026	Hakd a-wen-dăɣ, wăr-ărheɣ, ad-has-t-sukaɣ ar s-ad-t-ăsidăwăɣ d-tăkarḍe dăɣ-iktab uḍlem wa t-iwarăn. Tĕssĕba n-a-wen-dăɣ a făl ăssofăɣ ad-t-dd-sĕbdĕdăɣ data-k i-ad-hi-tĕkfĕd tayĕtte n-a-wa mad-ĕktĕbăɣ dăɣ-tăkarḍe i-ămănokal wa măqqărăn ḍarăt isĕstanăn wi t-mad-ăjăɣ
44025027	ed, wăr-il' ĕmmĕk n-ad-sukaɣ ămănokal u-takărmut s-wăr-ătwăssăn a-wa iɣšăd."
44026001	Iḍkăl Ăgribba măjrăd, inna i-Bulĕs: "Măjrăd! Ǝkkĕs uḍlem făll-iman-năk." Iḍkăl Bulĕs ăfuss-net i-ad-has-sĕjĕd tamĕtte, innă:
44026002	"Ămănokal Ăgribba, ămoos-ahi a măqqorăn turhajăt n-măjrăd wa hi-tĕkfed ašăl-i-dăɣ i-ad-ĕkkĕsăɣ făll-i uḍlem wa hi-ăswărăn kăl-Ălyăhud wi hi-dd-ĕškănen săr-wăn.
44026003	Ǝssanăɣ a-s wăr t-illa a hak-idrajăn dăɣ-ălɣadatăn-năsăn, wăla dăɣ-tijĕttewen n-ăddin-năsăn, a-wen-dăɣ a făl ĕttarăɣ dăɣ-k taẓidert n-ad-hi-sĕjĕdĕd.
44026004	Năkk, wăr t-illa ăgg-ăkall-i-dăɣ wărăn issen a-s tĕmmăḍrit-in iket-net, jeɣ-tăt jer-kăl-tumast-in dăɣ-Yărussălam-i-dăɣ ĕdwălăɣ.
44026005	Ăru ĕzzayăn-ahi, ĕssanăn daɣ a-wa ămoosăɣ kunta ăbokăn i-a-wen, tămudre-nin iket-net, ĕjeɣ-tăt dăɣ-alkum i-a-wa saɣra taggayt ta n-kăl-faris, wăr t-tĕlla taggayt tăt-tojărăt isĕm, wăla ălɣădalăt dăɣ-ăddin-nănăɣ.
44026006	Ašăl-i, ĕbdadăɣ dat-ăššăreɣa făl tĕssĕba n-ăṭṭăma wa jărăɣ dăɣ-ărkăwăl-wa ijjăš Măssinăɣ i-abbatăn-nănăɣ wi n-ibda,
44026007	ăṭṭăma-en-dăɣ, a-s ăqqalnăt tiwsaten-nănăɣ ti n-mărawăt d-sănatăt n-Iṣrayil ed, a-wen-dăɣ a săr-snăt dd-orăwăn ălɣibadăt n-Măssinăɣ ehăḍ d-ašăl. Ămănokal-in, wăr t-illa uḍlem hi-ăsiwărăn kăl-Ălyăhud wi hi-dd-ĕškănen săl wen-dăɣ.
44026008	Ak ajăn ămoos-awăn tăkunt a-wa s-ilkam ad-dd-isĕnkăr Măssinăɣ inĕmmuttan?
44026009	Dăɣ-a-wa hi-dd-iqqălăn năkk, wăr t-illa a-wa-dăɣ wăr-ĕjeɣ i-ad-hin-alĕmăɣ s-iyyăt isĕm wa n-Ɣisa wa n-Năṣirăt.
44026010	A-wen, jeɣ-t dăɣ-aɣrĕm wa n-Yărussălam-i dăɣ-hi-ĕjrăwăn imănokalăn n-kăl-tikutawen asĕttărmĕs n-e d t-illăm ere ilkamăn i-Ɣisa Ălmasex, ăjăɣ-t dăɣ-takărmut. Afăl ĕnhăyăɣ i dăɣ-săn ăniihăjjăn d-tamăttant, ifassăn-in a-s tajjăɣ iman-net.
44026011	Ǝkkeɣ jer-ihănan n-ăddin wi n-kăl-Ălyăhud i-ad-tăn-săknăɣ dăɣ-săn aɣăna, šahăššalăɣ-tăn s-asĕkkufăr, dăɣ-tĕmɣăre n-aḍkăr-năsăn wa hi-ihăn, ăhoreɣ-tăn har ikallăn wi iyyăḍnen dăɣ-ĕzzaɣăn.
44026012	Dăɣ-isălan n-a-wen-dăɣ a făl ĕkkeɣ Dămašăq, ăwwayăɣ tikarḍiwen hi-ĕkfăn imănokalăn n-kăl-tikutawen, hi-ĕjrawnen tădabit n-a-wa s-ărheɣ iji-net.
44026013	Ămănokal-in, ĕgleɣ dăɣ-a-wen-dăɣ a-s hin-ohăẓăɣ Dămašăq s-ammas n-tarăhut, wăla a hin-ĕjrăhăɣ năkk d-imidiwăn-in a-s ĕnhăyăɣ ănnur dd-ifalăn išĕnnawăn ojărăn tăfukt amlĕwlĕw.
44026014	Nĕhă-dd noḍa iket-dăɣ-nănăɣ, ĕsleɣ dihen i-emăsli hi-innăn dăɣ-Ɣăbranĕyya: 'Sawĕl, Sawĕl! Ma kăy-orămăn săr-i, tiɣĕzzĕbud-ahi? Ad-hak-indăr amẓĕẓẓaj dăr-i hărkuk.'
44026015	Ǝnneɣ-as: 'Emăli, mi tămoosăd?' Inn'-ahi Emăli: 'Năkk a-wa Ɣisa wa tiɣĕzzĕbud.
44026016	Ămăra, ĕbdĕd făll-iman-năk, ănfalălăɣ-ak-dd i-ad-tumasăd ănămmašul-in, tumasăd daɣ tajuhe-nin dăɣ-a-wa tĕnhăyăd ašăl-i-dăɣ d-a-wa hak dd-madăn-infilĕl ḍarăt a-wa,
44026017	ad-kăy-dd-ăɣlĕsăɣ dăɣ-kăl-Ălyăhud d-inĕẓẓulam šĕmmišĕlăɣ-kăy săr-săn,
44026018	i-ad-tarĕd tiṭṭawen-năsăn, ĕzjărăn-dd tihay s-ănnur, ĕzjărăn-dd tărna n-Iblis s-Măssinăɣ, amĕnăn săr-i i-ad-tăn-ăkfăɣ tenăšše n-ibăkkaḍăn i-ad-ahĕrĕn tăkasit d-imĕššeddĕjăn wi iyyăḍnen.'
44026019	Ămănokal-in Ăgribba, wăr-ĕtterăɣ anmĕšri i-a-wa hi-dd-ănfalălăn dd-ifălăn išĕnnawăn ed, Măssinăɣ ad-dd-ifal.
44026020	Ǝmmĕjrădăɣ s-tizarăt i-kăl-Dămašăq d-kăl-Yărussălam tĕzzar, okăyăɣ s-Ălyăhudĕyăt d-iɣărman wi iyyăḍnen hăn inĕẓẓulam, xaṭṭăbăɣ-asăn iket-dăɣ-năsăn isălan n-a-s lan s-ad-utabăn, ĕjĕn tămudre tăddewăt d-imărkedăn olaɣnen ăssiitbătnen tiynĕya ta dd-tĕšrăyăt fălla-săn.
44026021	Tĕssĕba n-a-wen dăɣ, a făl făll-i oḍăn kăl-Ălyăhud dăɣ-ammas n-ehăn n-ămudd wa măqqărăn, ĕttărăn tenăɣe-nin
44026022	măšan, idhăl-ahi Măssinăɣ, ikkăs-ahi-dd dăɣ-ifassăn-năsăn i-ad-udabeɣ tebădde, ăjjayhăɣ făll-isălan-net har ašăl-i-dăɣ i-wi lănen isĕm hakd wi t-wăren ĕla. A-wa jănneɣ daɣ ašăl-i-dăɣ, wăr-ămoos a ăynayăn, ăru dăɣ-s ăssewălăn ănnăbităn d-Mosa-i ĕssĕtbătnen a-s ĕlkamăn isălan-wi-dăɣ hawăn-tajjăɣ.
44026023	A-wen a t-ămoosăn, a-s ilkam ad-inhĕy Ɣisa Ălmasex tersĕmmawen tĕzzar, umas teɣăfădde n-ăddinăt wi dd-maden-ĕnkăr jer-inĕmmuttan i-ad-ĕtwĕjjĕn isălan n-ănnur n-ĕlɣĕllas i-kăl-Ălyăhud hakd inĕẓẓulam."
44026024	Ămmiijrăd Bulĕs itakkăs uḍlem făll-iman-net dihen-dăɣ a-s iḍkăl Fistus emăsli-net, innă: "Kăyy Bulĕs, ăbas tĕssanăd a jănned, tĕkkas dăɣ-k tĕmɣăre n-tĕlɣulĕma tayĕtte."
44026025	Inn'-as Bulĕs: "Ămănokal-in Fistus, năkk ɣas ozja ĕnniyăt-in, ĕjrahăɣ a-wa heɣ; a-wa jănneɣ iket-net, wăr-ămoos ɣas ar tidĕt lat ujreh.
44026026	Kăyy daɣ ămănokal-in Ăgribba, wăr hak-ĕdrejăn isălan-win-dăɣ, a-wen-dăɣ daɣ a făl wăr-ăksuḍăɣ măjrăd data-k, ed wăr t-illa dăɣ-isălan-wi-dăɣ a-s wădden tĕssanăd săr-s e-d, ĕkkasăɣ ăššăk a-s isălan-wi-dăɣ, wăr jen dăɣ-ufăr.
44026027	Ămănokal-in Ăgribba, tomanăd s-a-wa ĕnnăn ănnăbităn, wădden?"
44026028	Iggăd-dd Ăgribba ălwăqq-wen s-Bulĕs, inn'-as: "Kăyy, hannăyăɣ-kăy, a ĕnḍărrăn ɣas teɣalăd ămoosăɣ ălmăssexi."
44026029	Inn'-as Bulĕs: "Jer-a ĕnḍărrăn wăla a hin-illan i-ad-tumasăd a-wen, dalăɣ-ak Măssinăɣ kăyy hakd ălžămaɣăt wa hi-ăsijădăn, ad-dăr-i talĕhĕm hărăt iket-net, a săl tišĕm-ti-dăɣ hi-hănen."
44026030	Issĕmdă Bulĕs măjrăd-wen-dăɣ ɣas, ibdăd ămănokal Fistus hakd Ăgribba d-Berenis, tĕlkăm-asăn daɣ tamĕtte,
44026031	zajjărăn ăddinăt, tinmĕnnin: "Ăhalĕs-i-dăɣ, wăr t-illa a iɣšad t-ăsinăhăjjăn d-tamăttant wăla tišĕm."
44026032	Inna Ăgribba i-Fistus ălwăqq-wen: "Ǝnnăr wădden teɣăre-i ija ăhalĕs-i-dăɣ i-Qăyṣăr wa n-ămănokal măqqărăn, itwĕyy'-in."
44027001	Tăwwăḍ-dd tăqqăn ta n-tikawt n-ăkall wa n-Iṭali ɣas, jăn kăl-ĕlxĕkum Bulĕs d-kăl-takărmut wi iyyăḍnen dăɣ-ifassăn n-kăbtăn s-isĕm-net Yulyus, ĕnta a ănnihăḍăn făll-ejhăn n-ĕlɣĕskăr wa s-isĕm-net: "Wa tăn-ojărăn".
44027002	Nĕjjăš turăft n-aman jat isĕm Adăramit, nĕkkă ăkall wa n-Azya, năddeew dăɣ-asikĕl-nănăɣ d-Aristarăq wa n-Tăslonika.
44027003	Ašăl wa ilkămăn i-wen, năsjăn dăɣ-teje ta n-Sidon. Ămoos kăbtăn Yulyus ăwadĕm s-ikna Bulĕs ĕjjăruẓăt, iglă făw har t-ikfă turhajăt n-ad-ăkk imuzăyăn-net wi hănen aɣrĕm-en i-ad-has-arĕjăn dăɣ-asikĕl.
44027004	Nĕfăl dihen, năllil asălim n-aman, nămsadăɣ i-awtĕl wa n-Qĕbrus i-ad-nĕmjušĕt d-aḍu d-tinăzzămăren-ti dd-bahhălnen i-turăft.
44027005	Nĕjlăy ḍarăt-a-wen ejărew wa sĕmmăn ošălăn dăɣ-ăkall wa n-Silisi d-Banfĕli, năsjăn dăɣ-taɣrĕmt ta n-Mira tĕhăt ăkall wa n-Lisya.
44027006	Ijrăw kăbtăn-nănăɣ dihen turăft n-aman tĕkkat Iṭali, ij'-anăɣ dăɣ-s.
44027007	Nĕjă išilan năsilalăm sollan făll-aman har šărnaš d-nănmawăḍ d-aɣrĕm wa n-Kănida, igdăl-anăɣ ĕṣṣuhu n-aḍu ad-nakĕy ɣas, nărmăs tamdujt ta n-ajus n-ăkall wa n-Kritus, nĕkka dawa-s har nămsadăɣ d-Sălmuni.
44027008	Šărnaš d-năllil asălim n-ejărew har dd-năwwăḍ edăgg ijan isĕm: tasjĕnt ta n-tihusay, a-wen edăgg, ănimahăẓăn d-taɣrĕmt ta n-Lazaya.
44027009	Nĕja išilan s-ĕmmĕk-en-dăɣ a-s fălla-năɣ ănmăntaš ejărew, nĕjjăš miši, okăy fălla-năɣ daɣ ăẓum wa n-tajrĕst.
44027010	Dihen-dăɣ, ad-ăsmătăr Bulĕs imĕssukal wi iyyăḍnen hănen turăft n-aman, inn'-asăn: "Meddĕn, hannăyaɣ a-s asikĕl-nănăɣ wăr-mad-ăj wăla šăɣšad d-miši; năkkăneḍ hakd a-wa ihăn turăft, nĕha miši d-šăɣšad-wen-dăɣ."
44027011	Măšan ojăr taflĕst ija kăbtăn a-wa has-innă u-taɣăya-net a-wa innă Bulĕs.
44027012	Ǝnhăyăn a-s edăgg-wa-dăɣ ăsjănăn wădden edăgg dăɣ-isasakay ăwadĕm tajrĕst ɣas, ăssoɣălăn tisdas n-turăft, ărmăsăn tamdujt n-aɣrĕm wa n-Fĕnikus daw-awtĕl wa n-Kritus i-ad-dăɣ-s sĕssikĕyăn tajrĕst.
44027013	Ǝllan-t dihen-dăɣ a-s dd-isrăj aḍu dd-ifalăn ajus, orăn-dd turăft, ărkăbăn dăɣ-a-s ăllilăn tasăja n-ejărew ed, ăɣelăn ăɣlăsăn dăɣ-ăššar-net.
44027014	A ĕnḍărrăn ḍarăt-a-wen-dăɣ, toḍă-dd fălla-săn tăšikwalt tăṣṣoohet s-itawănna dăɣ-Tălyunanit: Erakilun.
44027015	Izzĕwăt ăṣṣahăt-net turăft, iglă dăr-s emănăn, ăbas t-illa ere dăɣ-s ănnihăḍăn.
44027016	Ija a-wen-dăɣ har nokăy afălla n-awtĕl wa n-Kluda, ij'-anăɣ aɣrĕm-en eff ɣas, nĕttăr ăddăbara s-nănmawăḍ d-isăɣlas wi hănen turăft.
44027017	Ǝjrăwăn meddĕn aḍkul n-asăɣlĕs wa n-ĕnḍărrăn ihăn turăft, ăstărăkken-t dăɣ-aman, ĕkrăsăn-t dăɣ-turăft s-iɣunan, nĕḍkăl tisdas i-ad-tănăt-isĕkĕf aḍu i-ad-ăbas hanăɣ-ăzziwăt aḍu. Năšinanăj s-ĕmmĕk-wen-dăɣ har nănmawăḍ d-Libya, noyya iman-nănăɣ s-ašrut wa dăɣ-wăr šĕjrĕtăn aman.
44027018	Okăy fălla-năɣ ašăl imdan năbbillăn d-aḍu s-ĕmmĕk-wen-dăɣ, har hanăɣ-ilzăm ašăl wa iyyăḍăn, ad-hin-nĕjăr ilalăn wi hănen turăft i-ad-tifsas.
44027019	Ašăl wa s-kăraḍ, jărăn-in inaxdimăn a-wa ăẓẓayăn ihăn turăft iket-net.
44027020	Nĕjă ăzzăman wăr nĕnhey tăfukt wăla etran, a ija a-wen-dăɣ, itiwwaḍ-dd fălla-năɣ ăṣṣahăt n-aḍu har ăbas hanăɣ-iha ere ijarăn ăṭṭăma n-tămudre.
44027021	Išilan-win-dăɣ, năssakăy-tăn wăr t-illa a nĕkša, dăɣ-a-wen-dăɣ ad-dd-ibdăd Bulĕs, innă i-ăddinăt: "Imidiwăn-in, ĕnnăr hi-tăsijădăm ihĕnnin a-s hawăn-ĕmmĕjrădăɣ dăɣ-awtĕl wa n-Kritus, wăr nĕtĕjjĕš miši d-šăɣšad ogdăhăn d-a-wa-dăɣ.
44027022	Ărheeɣ fălla-wăn ămăra, ad-hi-sĕjdĕm: sănsăt ĕnniyăt-năwăn, ĕḍmanăɣ-awăn a-s wăr t-illa i dăɣ-năɣ mad-iba măšan, turăft ĕnta, ĕkkĕsăt ăṭṭăma-net.
44027023	Ănfalăl-ahi-dd ănjălos n-Măssinăɣ ĕnḍăhaḍ,
44027024	inn'-ahi: Bulĕs, wăr tărmeɣăd ed, wăr t-illa ad-wăr tĕbdedăd dat-Qăyṣăr wa n-ămănokal măqqărăn. Ad kăy-iɣlĕs Măssinăɣ kăyy d-imĕssukal wi dăr-tăddewăd.
44027025	Ɣas, imidiwăn-in, kuyĕdăt, wăr tĕkkesăm ăṭṭăma, ĕflasăɣ a-s Măssinăɣ a-wa hi-innă, ad-ăj,
44027026	ilkam dăɣ-năɣ ad-nĕsĕjĕn făll-awtĕl iyyăn."
44027027	Nĕja ehăḍ-nănăɣ wa s-măraw d-ĕkkoẓ măšan, ăzziwăt-anăɣ aḍu hărwa făll-ejărew wa sĕmmăn s-itawănna Adĕrya, a-wen, dăɣ-ejărew wa sĕmmăn măqqărăn n-Miditerani. Ebre n-ammas n-ehăḍ, ofrăyăn kăl-taɣăya n-turăft a-s ohaẓăn edăgg dăɣ-wăr ĕknen aman ĕjut.
44027028	Jărăn aɣan dăɣ-aman i-ad-săr-s ĕkĕtĕn tĕššĕjrĕt n-aman, osăn aman jan tĕššĕjrĕt n-kăraḍăt timĕrwen n-metăr d-ĕssa. Ǝglăn har dihen, olăsăn daɣ ejer n-aɣan-ĕnnin dăɣ-aman, imăl-asăn ider n-aman ămăra, dăɣ-sănatăt timĕrwen n-metăr d-ĕttam.
44027029	Ăksuḍăn kăl-taɣăya ad-tiḍĕw turăft-năsăn, tĕnkĕf i-tihun, ɣas, jărăn ĕkkoẓăt tiẓolyawen dăɣ-aman i-ad-ĕhĕlnăt turăft, ĕqqălăn ḍarăt-a-wen i-tebădde n-ašăl.
44027030	Dăɣ-a-wen-dăɣ, ad-tattărăn kăl-taɣăya ĕmmĕk s-ĕjmăḍăn, ăsrăsăn dăɣ-aman asăɣlĕs ĕnḍărrăn, jăn ăsaru n-a-s ărhan ad-hin-šĕššĕnkĕšăn tiẓolyawen ti jăn dăɣ-aman i-ad-ĕknĕnăt antum, ĕṭṭĕfnăt turăft.
44027031	Ilmăd Bulĕs făll-amsud-năsăn ɣas, innă i-kăbtăn d-ĕssărdusa: "Ănn i-meddĕn-năk, afăl wăr-ăqqimăn meddĕn-wi-dăɣ dăɣ-turăft, adiš, ĕkkĕsnet ăṭṭăma n-tămudre."
44027032	Ăɣtăsăn ĕssărdusa ḍarăt-a-wen iɣunan n-asăɣlĕs wa ĕnḍărrăn, oyyăn-t iglă, ăwwăyăn-t aman.
44027033	A ĕnḍărrăn dat-ăbaqqu n-tifawt, ăsmătăr Bulĕs imidiwăn-net i-ad-ĕkšĕn hărăt făl-a-s lan a iwwăḍăn măraw išilan d-ĕkkoẓ wăr t-illa a ikkan imawăn-năsăn.
44027034	Inn'-asăn Bulĕs: "Ǝnfĕwăt iman-năwăn s-hărăt iyyăn, ĕflĕsăt a-s wăr t-illa dăɣ-wăn-i s-mad-hin-iba wăla-dăɣ emẓăd iyyăn ɣas dăɣ-eɣăf-net."
44027035	Inn'-asăn Bulĕs a-wen-dăɣ ɣas, iḍkăl-dd tijĕlwen, ămmoy i-Măssinăɣ dat-ăddinăt wi hanen turăft, ăẓun-tănăt ḍarăt-a-wen, ad-itatt.
44027036	Tokăy-tăn tarĕmmeɣt, ad-tattăn ĕntăneḍ-dăɣ.
44027037	Dăɣ-turăft-en-dăɣ, năwwăḍ sănatăt timaḍ n-ăhalĕs d-ĕssayăt timĕrwen d-săḍis.
44027038	Ălwăqq wa d-ĕyyĕwănăn ăddinăt, ĕssănɣălăn-in ălkăma dăɣ-ejărew i-ad-sĕfsĕsăn turăft.
44027039	Ja tifawt, ĕšlămăn dăɣ-ijĕj taɣmărt dăɣ-ijjĕt ăkall măšan wăr-ĕssenăn ma ămoos ăkall-wen-dăɣ. Ǝnnăn ad-săr-s ĕnnăḍăn turăft, sĕjnĕn-tăt dihen-dăɣ kunta ămmukkăn a-wen.
44027040	Ǝkkăsăn isăssărăn wi iṭṭăfnen turăft, oyyăn-tăn-in s-aman, orăn iɣunan wi n-taɣăya sasaɣadnen turăft, jăn tisdas i-aḍu s-data n-turăft i-ad-tăn-in-imhĕl aḍu s-edăgg wa ăqqurăn ĕšlămăn.
44027041	Diha-dăɣ d-ĕkkăn s-data a ĕnḍărrăn ad-oḍăn făll-hărăt n-tejeft, tĕntăm-asăn turăft dăɣ-ăkall. Ittĕytăy ăkumkum-net dăɣ-ăkall hundăɣ har ăbas timtĕkwĕy, irẓă-dd daɣ ajilal-net făll-ăṣṣahăt wa ija anmĕntaš n-ejărew wa sĕmmăn.
44027042	Ǝnhăyăn ĕssărdusa a-wen ɣas, ănmănnakăn i-ad-ĕjĕn iman n-kăl-takărmut i-udaɣ ad-ijmăḍ wăl' iyyăn dăɣ-eššaf,
44027043	măšan unjăy-asăn kăbtăn s-a-wen făl tărha-i ija i-Bulĕs. Dihen-dăɣ ad-innă kăbtăn i-ăddinăt wi ĕssănnen eššaf, ad-ĕyyĕn iman-năsăn s-tizarăt s-aman, ĕšyĕfăn s-asălim.
44027044	Innă i-wi iyyăḍnen, ad-ĕjĕn ăddăbara făl năyăn iferĕsăn n-tisĕjwen n-turăft wi dd-irẓa aḍu. Ǝmmĕk-wen-dăɣ a-s hin-ĕwwăḍăn iket-dăɣ-năsăn asălim n-aman, ĕddarăn-ăɣlasăn.
44028001	Năɣlăs-dd dăɣ-a-wen-dăɣ iket-dăɣ-nănăɣ, nĕzjăr-dd aman ɣas, nĕslă a-s awtĕl wa dăɣ-năsjăn, isĕm-net Malta.
44028002	Ăsmăjaren-anăɣ kăl-awtĕl-en, ĕssărɣăn-anăɣ efew, nĕzzăh săr-s iket-nănăɣ ed, iwat ajĕnna, ija esămeḍ.
44028003	Ikkĕmăt-dd Bulĕs isuksukăn s-ăshăjăljăl efew măšan, tăkwăttăt-t taššălt dd-tĕstaɣ tukĕse n-efew, tărmăm dăɣ-ăfuss-net.
44028004	Ǝnhăyăn kăl-awtĕl a-wen ɣas, ad-tinmĕnnin: "Ăhalĕs-i-dăɣ, wăr t-ih' ăššăk a-s emăjj n-iman, ĕnta da-dăɣ s-iket dd-iɣlăs dăɣ-aman măšan, ilkăm-as-dd ĕlɣĕdăr n-a-wa iɣšăd i-Măssinăɣ."
44028005	Irsăy-in Bulĕs taššălt ḍarăt-a-wen făll-iman-net, ănnunnăẓăt-tăt dăɣ-efew, wăr t-illa a has-tăɣšad.
44028006	Ija a-wen ɣas, ăsbălalăɣăn kăl-awtĕl dăɣ-Bulĕs, ija ɣur-săn a-s a ĕnḍărrăn ɣas a has-in-ăqqimăn ihḍĕḍi, meɣ ămmut ălwăqq-wen-dăɣ. Ăhojăn wăr t-illa a ijan dăɣ torda-năsăn ɣas, ĕqqălăn s-a-wa ĕnnăn, ad-jannen ămăra: "A-wa, hărăt dăɣ-imălan wi n-išĕnnawăn."
44028007	Edăgg-en, ohaẓăn-t išĕkraš n-ămănokal n-awtĕl s-isĕm-net Bublĕs. Isl'-anăɣ ɣas, ăsmăjarăt-anăɣ s-ehăn-net, năssakăy ɣur-s kăraḍ išilan.
44028008	Nĕll'-e dihen-dăɣ a-s tărmăs tenăde tăddewăt d-tanănăɣat abba n-ămănokal. Os'-e Bulĕs, ăswăr-t ifassăn-net, ittăr-as dăɣ-Măssinăɣ, izzăy.
44028009	Ăwwăyăn-dd kăl-ăkall ḍarăt-a-wen imarhinăn-năsăn, ăzozăy-tăn Bulĕs ĕntăneḍ-dăɣ.
44028010	Ǝssĕmɣărăn-anăɣ kăl-awtĕl en-dăɣ făl tĕssĕba n-a-wen-dăɣ. Năssawăḍ tekle ɣas, jăn-anăɣ ăzzad igdăhăn i-a-wa hanăɣ-in-ăqqimăn dăɣ-asikĕl.
44028011	Šămad fălla-năɣ okayăn kăraḍ orăn n-asikĕl, ad-nĕjrăw turăft n-aman tăṣṣiwwărăt idmawăn d-ismawăn n-imălan n-eknewăn wi s-itawănna: Kăstur d-Bolăkĕs dd-falăt Iskăndĕrya, nĕjjăš-tăt, tăssakăy dăr-năɣ tajrĕst dăɣ-awtĕl-wen-dăɣ.
44028012	Nĕfăl dihen, năsjăn kăraḍ išilan dăɣ-Sirakuz,
44028013	tĕzzar năllil asălim n-aman har Rajyo. Ašăl wa ilkămăn i-wen, inkăr-dd fălla-năɣ aḍu dd-ifalăn ajus, izzĕwăt-anăɣ emănăn har năsjăn dăɣ-Băzula.
44028014	Nĕjrăw dihen hărăt dăɣ-ayĕtma-năɣ dăɣ-ăddin, ăsmăjaren-anăɣ; năssakăy ɣur-săn ĕssĕboɣ imdan. Ɣur-săn en-dăɣ, ad-nărmăs tamdujt ta n-Roma.
44028015	Ǝslăn-anăɣ hărăt dăɣ-ălmăssexităn n-Roma ɣas, ĕlkăḍăn-anăɣ-dd s-ăssuk n-aɣrĕm wa n-Abyud, ĕssĕlkăḍăn-anăɣ-dd daɣ iyyăḍ s-ăssuk wa n-aɣrĕm wa n-kăraḍăt tihĕnzubba. Inhăy-tăn Bulĕs ɣas, irăš i-Măssinăɣ, ikf'-e a-wen-dăɣ ăṭṭăma d-ăṣṣahăt ăynayăn.
44028016	Năwwăḍ-in Roma ɣas, irḍa ĕlxĕkum i-Bulĕs s-ad-ifăr ehăn n-iman-net, izzăɣ dăɣ-s ĕnta d-ĕssărdasi wa has-ijăn ĕnniyăt.
44028017	Kăraḍ išilan ḍarăt-a-wen, issăɣră-dd Bulĕs inušămăn n-kăl-Ălyăhud wi ĕzzăɣnen Roma. Ǝžžĕmmăɣăn-dd săr-s ɣas, inn'-asăn: "Ayĕtma-ɣ, wăr t-illa a ăɣšadăɣ s-ănimăšrăyăɣ i-tumast-nănăɣ, wăla i-ălɣadatăn-nănăɣ. Aɣrĕm wa n-Yărussălam a dăɣ-dd-ĕttărmăsăɣ, ĕjjăšăɣ dăɣ-s takărmut, ătwăjjăɣ jer-ifassăn n-kăl-Roma,
44028018	ĕttărăn ĕntăneḍ almud n-a-wa ăɣšădăɣ ḍarăt a-s hi-ăsimăjrădăn măšan, wăr t-illa ăḍḍărora făll-i ĕjrawăn hi-ăsinăhăjjăn d-tamăttant, ĕttărăn făw ad-hin-sĕwwĕyyĕn măšan,
44028019	ĕnkărăn-dd kăl-Ălyăhud dihen făll-i, unjăyăn ărḍăn a-wa hi-ăɣtăsăn kăl-Roma. Ǝnhăyăɣ a-s wăr t-illa a ărhan săl tamăttant-in ɣas, tămoos-ahi teɣăre n-Qăyṣăr wa n-ămănokal măqqărăn ihăn Roma tăhaššilt. Măšan, hakd a-wen-dăɣ, wăr-iha ĕnniyăt-in n-ad-săwrăɣ tumast-in uḍlem wăl' iyyăn.
44028020	A-wa-dăɣ a făl ăsdărhănăɣ ahănay-năwăn, sĕfhĕmăɣ-kăwăn a-s tišĕm-ti-heɣ, wăr tănăt-dd-orew săr-i a săl ăṭṭăma wa ohărăɣ d-kăl-Iṣrayil iket-năsăn."
44028021	Inn'-as ălžămaɣăt wa săr-s dd-ăddewăn: "Dăɣ-a-wa hanăɣ-dd-iqqălăn năkkăneḍ, wăr t-tĕlla tăkarḍe hanăɣ-dd-tosat dd-falăt Ălyăhudĕyăt hanăɣ-tĕjat isălan-năk, wăr t-illa daɣ ere nĕnhay dăɣ-ayĕtma-năɣ dd-ifalăn dihen hanăɣ-kăy-omalăn wăla i hanăɣ-kăy-oẓamăn.
44028022	Ămăra, năssof, ad-hak-nĕsĕll năkkăneḍ iman-nănăɣ ed taggayt ta hed tĕglăt făll-tidĕt n-iman-net, nĕssan a-s wăr t-illa edăgg s-wădden ăššunjen-tăt dăɣ-s ăddinăt."
44028023	Ohărăn dăr-s ḍarăt-a-wen ašăl dăɣ-t-dd-mad-ăqqĕlăn ăddewăn d-ăddinăt ojărnen wi dd-osănen ăsihe-wa. Osăn-dd ašăl-en, immĕjrăd-asăn wa-dăɣ n-tifawt har toḍa tăfukt, itafăssar-asăn tijĕttewen n-a-wa isaɣra, ixaṭṭăb-asăn isălan n-Tĕmmĕnĕya n-Măssinăɣ d-a-wa innă alămăr wa n-Mosa d-ănnăbităn wi iyyăḍnen, isafham-tăn daɣ a-wa ĕnnăn făll-Ɣisa Ălmasex.
44028024	Issĕtbăt ašrut iyyăn dăɣ-săn tĕnna-net, ăsɣăr-as ašrut wa iyyăḍăn ulh-net, unjăyăn omănăn s-măjrăd n-Măssinăɣ.
44028025	A-s t-fălăn ăddinăt, ăẓunăn dăɣ-a-wa ordăn făll-Ɣisa Ălmasex. Inhăy Bulĕs tăẓune ta jăn ɣas, inn'-asăn: "Ijmaḍ-t ăššăk a-s tidĕt a-wa innă Unfas Šăddijăn i-imărawăn-nănăɣ s-emm n-ănnăbi Saya a-s t-ăšmašăl Măssinăɣ. Ăzzăman-en, inn'-as:
44028026	'Ǝglĕw, ăkk ăddinăt-i-dăɣ, tĕnnĕd-asăn: ad-sallăm s-timĕẓẓujen-năwăn măšan, wăr t-illa a mad-tĕfhĕmăm, ad-tĕswaḍăm s-tiṭṭawen-năwăn măšan, wăr t-illa a mad-tĕnhĕyăm
44028027	făl-a-s tamĕtte-i, tăsɣăr-ahi ulh-net, tăɣfăl-ahi timĕẓẓujen-net, tăhăr-ahi tiṭṭawen-net i-ad-wăr hĕnnĕy, wăr sĕll, i-ad-wăr t-illa a isalmaḍăn ulh-net, i-ad-săr-i dd-tĕnnăḍ, zuzĕɣăɣ-tăt.' "
44028028	Inn'-asăn Bulĕs ḍarăt-a-wen: "Ǝlmĕdăt, ɣur-ašăl-i-dăɣ a-s, ĕlɣĕllas wa kăwăn-ikfa Măssinăɣ, ikf'-e daɣ i-inĕẓẓulam -i has-e-sĕjĕdnen." ((
44028029	Issĕmda Bulĕs tĕnna n-a-wen ɣas, fălăn-t kăl-Ălyăhud ămiiɣănnăn jer-iman-năsăn.))
44028030	Izzăɣ Bulĕs dăɣ-ehăn-wen-dăɣ ifăr har dăɣ-s ăssakăy ĕssin iwĕtyan ĕmdanen. Ijraw iman-net, ehăn-en-dăɣ, a dăɣ-t-dd-tisĕn ăddinăt iket-năsăn wi ărhănen ahănay-net,
44028031	ixaṭṭăb-asăn isălan n-Tĕmmĕnĕya n-Măssinăɣ, isaɣr'-en, wăr t-illa daɣ ere has-igdalăn tĕnna n-a-wa s-irha, ad-tăn-ănn făll-Emăli Ɣisa Ălmasex.
45001001	A-wa năkk Bulĕs wa n-akli n-Ɣisa Ălmasex dd-iɣra s-iman-net i-ad-umasăɣ ănămmašul ixaṭṭăbăn Ălĕnžil n-Măssinăɣ i-dăgg-adĕm.
45001002	Ălĕnžil, isălan-net, ăru d-ăsjăr Măssinăɣ ăṭṭăma-năsăn dăɣ-ĕlkĕttabăn wi šăddijnen ĕktăbăn ănnăbităn
45001003	i-ad-ĕjĕn dăɣ-săn isălan n-Ɣisa Ălmasex wa n-Rure-s n-Măssinăɣ.
45001004	Ɣisa, s-eɣăs-net, ahăya n-ămănokal Dawĕd a ămoos măšan, tumast-net i-Rure-s n-Măssinăɣ, ăsdăttăt-tăt Măssinăɣ s-tărna n-Unfas Šăddijăn-i t-dd-issĕnkărăn jer-inĕmmuttan.
45001005	Tĕssĕba n-Ɣisa Ălmasex-i n-Emăli-nănăɣ-en-dăɣ, ad-fălla-năɣ dd-ăzzăbbăt Măssinăɣ ănnuɣmăt-net, ij'-anăɣ inĕmmušal-net i-ad-amĕnnăt tiwsaten ti n-inĕẓẓulam, ămašălnăt erhet-net, sĕmɣărnăt isĕm-net.
45001006	Inĕẓẓulam, kăla tăn-ham kăwăneḍ-dăɣ, măšan, ašăl-i-dăɣ, iɣr'-iwăn-dd Ɣisa Ălmasex s-iman-net.
45001007	Tĕssĕba n-a-wen-dăɣ a făl hawăn-in-kattăbăɣ tăkarḍe-ta-dăɣ, kăwăneḍ-i n-imĕššeddĕjăn ikna Măssinăɣ tărha ĕzzaɣnen aɣrĕm wa n-Roma. Ăhuulăɣ-kăwăn-in, ikf'-iwăn Măssinăɣ-i n-Abba-nănăɣ d-Emăli Ɣisa Ălmasex ănnuɣmăt d-ălxer.
45001008	Dăɣ-eɣăf n-a-wa s-ărheɣ ad-hawăn-tăn-ănnăɣ, ărheɣ ad-umayăɣ i-Măssinăɣ dăɣ-idĕm n-Ɣisa Ălmasex făl-a-s, wăr t-ill' ăwadĕm dăɣ-ăddunya s-wădden isl' isălan n-iqqud n-immun-năwăn.
45001009	A-wa heɣ dăɣ-asĕssiwăḍ n-isălan n-Ălĕnžil n-Rure-s n-Măssinăɣ, heɣ-t s-ulh imdan. Măssinăɣ-i ɣabbădăɣ s-ulh imdan a-s tajuhe-nin, wăr kăla okăy ašăl s-wădden kittĕwăɣ-kăwăn, tĕddalăɣ-awăn-t
45001010	hak ašăl n-a-s kunta erhet-net a-wen, isărɣĕset-ahi ĕmmĕk făl kăwăn-in-ĕkkeɣ.
45001011	Ijmaḍ-t ăššăk a-s ăsidărhănăɣ hullan ahănay-năwăn, ĕzzĕyăɣ-kăwăn, ăkfăɣ-kăwăn hărăt dăɣ-isuf wi hi-ija Unfas Šăddijăn i-ad-iṣṣuhĕt immun-năwăn,
45001012	tĕnfum-ahi, ĕnfĕwăɣ-kăwăn năkk-dăɣ dăɣ-immun wa hanăɣ-osaɣăn.
45001013	Ayĕtma-ɣ, ărheeɣ ad-tĕssanăm a-s ăru d-ăsdărhănăɣ ad-kăwăn-in-ăkkăɣ măšan, har ašăl-i-dăɣ, wăr-otes Măssinăɣ a-wen. Ăsidărhănăɣ hullan ad-ikrĕš ălxidmăt wa heɣ fălla-wăn ălfăyda s-ĕmmĕk wa s-t-ikrăš jer-tiwsaten ti iyyăḍnen n-inĕẓẓulam
45001014	făl-a-s dăɣ-isălan wi n-Ălĕnžil, wăr t-illa ere s-wădden ila făll-i ălɣar jer-kăl-iɣărman wăla kăl-ejef, jer-ălɣulam wăla ălžuhal.
45001015	Iba n-aẓĕmmăẓli n-ăddinăt-en-dăɣ a săr-i dd-orăwăn derhan n-ad-kăwăn-in-ăkkăɣ kăwăneḍ-dăɣ i ĕzzăɣnen Roma, ăjăɣ-awăn isălan n-Ălĕnžil.
45001016	Wăr-ăkrakăḍăɣ Ălĕnžil ed ĕnta a-s tărna ta s-iɣallăs Măssinăɣ ere săr-s omănăn-dăɣ, kăl-Ălyăhud tĕzzar ĕlkămăn-asăl inĕẓẓulam.
45001017	Ălĕnžil-en-dăɣ a hanăɣ-isalmadăn mi ilan idĕm dat-Măssinăɣ s-ĕmmĕk wa s-tăn-ĕnnăn ĕlkĕttabăn n-Măssinăɣ a-s ĕnnăn: "Ɣur-sănto har sămdo, immun a ihakkăn ăgg-adĕm idĕm dat-Măssinăɣ i-ad-ăj tămudre ta fălla-s irha Măssinăɣ."
45001018	Tidĕt, Măssinăɣ, izazăbbat-dd aḍkăr-net făll-dăgg-adĕm dăɣ-tĕssĕba n-iba n-tuksĕḍa ta t-wăr jen d-iba n-iqqud dăɣ-a-wa tamašalăn, ĕgdalăn i-iman-năsăn tidĕt, ĕnkaẓăn-tăt daɣ i-ăddinăt wi iyyăḍnen s-a-wa lăbasăn tamašalăn.
45001019	A-wa s-ămiɣatăr ăgg-adĕm i-ad-săr-s izzĕy Măssinăɣ, inbaj tiṭṭawen ed ăsnăfalăl-t-dd.
45001020	A-wa dăr-olăh Măssinăɣ, wăr t-illa ere t-inhayăn s-tiṭṭawen-net măšan, tărna-net ta tăɣlălăt, tumast-net i-Măssinăɣ, a-wen-dăɣ iket-net, afăl dăɣ-s ăznăzjamăt ăgg-adĕm, ad-t-inhĕy dăɣ-a-wa dd-ibna a-s dd-ixlăk ăddunya.
45001021	Tĕssĕba n-a-wen-dăɣ a făl ăbas t-illa asăru wăl' iyyăn i-iba n-tuksĕḍa-net ed, dăgg-adĕm, ĕssanăn a-s Măssinăɣ ill'-e măšan, unjăyăn s-ad-t-sĕmɣărăn wăla s-ad-has-umayăn. Ǝzzĕwen-tăn erk inĕzjam-năsăn s-mălayăɣna, orăw-dd săr-săn a-wen-dăɣ tekle dăɣ-tihay d-tăɣart n-ulh.
45001022	Jan iman-năsăn ăddinăt ăzizăbbătnen musnăt, a-s ija a-wen, irmas-tăn iba n-tayĕtte.
45001023	Ǝnnăr lan tayĕtte, wăr hĕkkĕn iroriyawăn-năsăn Măssinăɣ-i iɣlălăn n-Măssi-s n-ănnur, samăskalăn-t ălɣibadăt n-ăṣṣănămăn ăṣṣiwwărnen dăgg-adĕm-i s-a ijăn-dăɣ, ad-tăn-iba, ad-ɣabbădăn taliwen d-igḍaḍ d-irĕzzejăn d-iẓlulam.
45001024	Inhăy Măssinăɣ erk ĕẓẓĕnĕf wa ĕjjăšăn ɣas, ăsrăs-tăn, oyy'-en, iwway-tăn aḍu, ošăl dăr-săn ḍarăt erk derhanăn n-ulhawăn-năsăn, ad-samăḍasăn iman-năsăn, šillĕwnăt-tăn tikrukaḍ.
45001025	Ăsmăttăyăn tidĕt ta n-Măssinăɣ, jăn-tăt bahu; ĕqqălăn-dd ɣabbădăn amătăwăxlak, oyyăn Ămaxlak-i ănihăjjăn d-tĕmmal hărkuk. Amin!
45001026	Tĕssĕba n-a-wen-dăɣ a făl fălla-săn innăḍ Măssinăɣ, oyy'-en, oḍăn dăɣ-tikrukaḍ-tin-dăɣ. A-wa issăxrăm Măssinăɣ, ăssiixlălăn-t ĕntăneḍ; ĕbḍănăt tiḍeḍen-năsăn d-meddĕn-năsnăt, oyyănăt a-wa ilăn ĕmmĕk, ăqqălnăt-dd tinmĕkkinăt jer-iman-năsnăt.
45001027	A-wen-dăɣ daɣ a jăn meddĕn-năsnăt, jărăn-in a-wa dd-ăzzăbbăt Măssinăɣ ašăl ăzzarăn, ad-tăn-išillĕw a ăsikărakăḍăn. Oyyăn meddĕn tiḍeḍen-năsăn, izzĕwăt-tăn iblis-năsăn ad-itakk ăhalĕs-ăhalĕs, ămoos a-wen-dăɣ tăn-išlăn ălxaqq wa dăr-ănihăjjăn imojjan-năsăn d-tĕmɣăre n-tanmĕšrayt-năsăn.
45001028	Šămad, unjăyăn s-ad-uksaḍăn Măssinăɣ, išlăy-asăn ĕnta-dăɣ dăɣ-xorĕzzĕma wa ĕkfăn iman-năsăn, immăr hărăt tiyĕtwen-năsăn, ad-tăn-išillĕw a ăsikărakăḍăn wărăn itĕtwĕjj.
45001029	Ăsisakăyăn ulhawăn-năsăn dăɣ-iba n-iqqud d-tăllăbăst d-erk derhan, d-tismiten d-iji n-iman d-ikĕnnasăn d-ĕkkăẓẓu d-erk inĕzjam d-ukšaf.
45001030	Ămoosăn imawayăn n-ănnămima, ăššunjen Măssinăɣ, ĕkfărăn, hălăn, ĕḍnayăn ĕttĕkĕbru d-ibărajăn, ăsisakăyăn dăɣ-musnăt n-iji n-a-wa lăbasăn, inĕbbudar iket-dăɣ-năsăn,
45001031	irmas-tăn iba n-tayĕtte, imărẓan n-ărkăwăl, ăqqurăn, kăwalăn ulhawăn-năsăn, wăr tăn-ha tăhanint.
45001032	Išl'-en a-wen-dăɣ kud-dăɣ ĕssanăn a-s ilkam dăɣ-săn ăššăreɣa n-Măssinăɣ ed iktab dăɣ-măjrăd-net a-s ăddinăt wi šillun hărătăn-win-dăɣ, ĕlhĕllak ɣas a dăɣ-săn ilkamăn. Ăssetăn dăɣ-a-wa ăssuksăḍăn tăn-išlăn har eqqas făw a tajjăn i-ăddinăt wi tamašalnen a-wen-dăɣ tăn-išlăn wărăn il' ĕmmĕk.
45002001	Ăywa, kăyy-i isawarăn ăddinăt wi iyyăḍnen uḍlem, ere tămoosăd-dăɣ, ăbas hak t-illa ăsaru; dĕdi-dăɣ făw d-sawarăd ăddinăt wi iyyăḍnen uḍlem, ad-satbatăd a-s kăyy iman-năk, iwar-kăy uḍlem ed a-wa-dăɣ tăn-sawarăd a xaddămăd kăyy iman-năk.
45002002	Wăr t-ih' ăššăk, nĕssan iket-dăɣ-nănăɣ, a-s ăddinăt wi tamašalnen hărătăn-win-dăɣ lăbasnen, ad-tăn-išrăɣ Măssinăɣ s-ăššăreɣa wăr-iha bahu.
45002003	Uhĕn kăyy, ma ɣur-k ijan? Kăyy-i s-a-wa tăjjăd, i lăbasăn, sawarăd uḍlem ăddinăt, torded a-s ad-tăɣlĕsăd dăɣ-ăššăreɣa n-Măssinăɣ wa ilkămăn?
45002004	Meɣ kăyy šăɣnet, wăr tĕssĕfrărăd tĕmɣăre n-milɣaw wa ija Măssinăɣ d-taẓidert-net d-marušăt-net? Ăniihăjja s-orăw-dd săr-k a-wen-dăɣ tămujriẓt, tutabăd.
45002005	Măšan, kăyy wa hannăyăɣ, ăqqur ulh-năk, wăr tărhed ad-tutabăd. Ăššar ɣas n-Măssinăɣ a-s ilkam ad-t-dd-izĕzzĕbbĕt fălla-k ašăl wa n-aḍkăr-net d-ăššăreɣa-net wa oɣădăn.
45002006	Ašăl-en, hak ăwadĕm d-a-wa has-jăn imojjan-net.
45002007	Ăddinăt-wi ăkoyădnen dăɣ-amišĕl n-a-wa olăɣăn d-tĕmmal n-Măssinăɣ d-semɣar-net d-umăɣ i-tămudre ta n-tidĕt, ad-tăn-ăkf Măssinăɣ tămudre ta tăɣlălăt
45002008	măšan, wi has-ăffullăgnen, ăssofnen iba n-iqqud uhĕn tidĕt, ad-tăn-isĕlmĕd a-s wăr has-ijreẓ ălxal-năsăn, izĕzzubbĕt-dd aḍkăr-net fălla-săn.
45002009	Ad-tărmĕs tissust d-tiẓẓurt e d t-illăm ăgg-adĕm itamašalăn a lăbasăn, isănt a-wen s-kăl-Ălyăhud, akĕy s-tiwsaten ti iyyăḍnen n-inĕẓẓulam.
45002010	Măšan, ăddinăt-wi tamašalnen a-wa olăɣăn, ad-ĕjrĕwăn semɣar d-tĕmmal d-ălxer ɣur-Măssinăɣ, isănt a-wen s-kăl-Ălyăhud, akĕy s-tiwsaten ti iyyăḍnen
45002011	făl-a-s Măssinăɣ, wăr-ăẓmăẓlăy ăddinăt.
45002012	Ăddinăt wi ofănen abăkkaḍ a-s ija a-wen ĕžhalăn i-a-wa innă alămăr n-Măssinăɣ wa dd-ăzzăbbăt făll-ănnăbi Mosa, ad-dd-ĕtwăɣrĕn s-ăššăreɣa ĕntăneḍ-dăɣ măšan, wăr mad-ĕtwĕšrăɣăn s-tijĕttewen ti n-alămăr-wen-dăɣ. Kăl-Ălyăhud-i ha tijya n-a-wa innă alămăr, wăr t-illa a hasăn-idrajăn dăɣ-s, tijĕttewen n-alămăr-en-dăɣ a-s tăn-e-išrăɣ Măssinăɣ.
45002013	Wădden ăddinăt-wi sajadnen i-a-wa innă alămăr s-timĕẓẓujen-năsăn a he-ĕkrĕšnen idĕm ɣur-Măssinăɣ, ănn-ak, wi has-sajadnen s-ulhawăn-năsăn, tamašalăn a-wa dăɣ-s iktăbăn, a data-s-e-ĕkrĕšnen idĕm.
45002014	Kunta tiwsaten ti n-inĕẓẓulam, wăr-ĕssennăt s-alămăr wa dd-ăzzăbbăt Măssinăɣ făll-ănnăbi Mosa, măšan tamašalnăt d-iman-năsnăt dăɣ-ălžăhalăt a-wa dăɣ-s ătwănnăn, ăssiilmăd-anăɣ a-wen-dăɣ a-s, ĕssannăt a-wa olăɣăn d-iman-năsnăt, ămešălnăt-t.
45002015	Ǝnta-den-dăɣ a-wa hanăɣ-isalmadăn a-s a-wa innă alămăr n-Măssinăɣ, iktab-t dăɣ-ulhawăn-năsnăt i-ad-t-ămašălnăt, ăssiilmăd-tănăt daɣ ĕnniyăt-năsnăt săr-s, măqqăr daɣ iššaki wa jănăt dăɣ-iman-năsnăt, tănăt-isalmadăn s-išk wa jănăt kud-dăɣ dehiyyăn unjaynăt s-a-wen.
45002016	Wăr t-illa a-s wădden ilkam ad-itbĕt, infilĕl-dd iket-dăɣ-net ašăl wa ilkămăn d-e-išrăɣ Măssinăɣ ăddinăt s-Ɣisa Ălmasex, isĕnnĕfilĕl-dd a-wa iffărăn dăɣ-ulhawăn n-dăgg-adĕm s-ĕmmĕk wa s-tăn-innă Ălĕnžil-i xaṭṭăbăɣ.
45002017	Kăyy-i ijănnen ăgg-Ălyăhud a tămoosăd, tabărajăd n-a-s il'-ik Măssinăɣ, tăsifăllăd făll-a-wa s-tamašalăd a-wa innă alămăr wa n-Mosa,
45002018	ija ɣur-k a-s tĕssanăd a-wa fălla-k irha Măssinăɣ, issĕlmăd-kăy alămăr jer-a-wa olăɣăn d-a-wa lăbasăn,
45002019	tĕkkasăd ăššăk a-s ăddinăt wi iyyăḍnen, imĕddorɣal, kăyy a-s ămalway-năsăn, kăyy a-s ănnur i-wi ĕzzăɣnen dăɣ-tihay;
45002020	tărhed tumast n-ălɣalim i-ălžuhal, emăssăɣăr n-aratăn, tĕflasăd iman-năk s-tidĕt ta kăy-issăɣra alămăr wa n-Mosa.
45002021	Uhĕn kăyy-i s-hărkuk tĕmmaɣăd i-ere tĕssăɣrăd, ma s-hak-indar ad-săɣrĕd iman-năk? Xaṭṭăbăd i-ăddinăt iba n-tikra, a-s ija a-wen, tikĕrĕd;
45002022	xaṭṭăbăd-asăn tăxărme n-ĕzzĕna, a-s ija a-wen, zinnud; janned-asăn, udaɣ ad-ɣabbădăn ăṣṣănămăn, a-s ija a-wen, tikĕrĕd a-wa ihăn ihănan wi dăɣ-ĕzzăɣăn ăṣṣănămăn-win-dăɣ, ad-t-in-žanšed.
45002023	Tabărajăd n-a-s tĕssanăd alămăr wa n-Mosa, a-s ija a-wen, tănimăšrăyăd-as; ĕnta-den-dăɣ iba n-tuksĕḍa-năk i-Măssinăɣ.
45002024	A-wen-dăɣ a făl inna ĕlkĕttab n-Măssinăɣ dăɣ-isălan n-kăl-Ălyăhud: "Tĕssĕba-năwăn kăwăneḍ-di-dăɣ a făl wăr-ătwăsămɣăr isĕm n-Măssinăɣ jer-inĕẓẓulam."
45002025	Tidĕt, amili infa hărăt afăl itamašăl ăwadĕm a-wa fălla-s ifraḍ alămăr măšan, ere iraẓẓăn a-wa innă alămăr, wăr-iẓley amili-net d-iba-net
45002026	făl-a-s, kunta ere wa wărăn ămelăy, ilkam i-a-wa ifrăḍ alămăr făll-ăgg-adĕm, ajăn wădden dat-Măssinăɣ, ad-ăbas iẓlay d-wa ămelăyăn.
45002027	Kăwăneḍ, tĕssanăm a-wa fălla-wăn ifrăḍ alămăr, samalayăm iman-năwăn, a-s ija a-wen, wăr kăwăn-išla ar terăẓẓe n-a-wa fălla-wăn ifrăḍ alămăr, kunta inĕẓẓulam ĕntăneḍ, wăr sĕmilĕyăn iman-năsăn măšan, tamašalăn a-wa fălla-săn ifrăḍ alămăr, ĕntăneḍ-en-dăɣ a-s ilkam ad-kăwăn-sĕḍlĕmăn dat-Măssinăɣ, sĕkkĕrukĕḍăn-kăwăn.
45002028	Săjdăt ămăra, tidĕt, ĕnta da: ăgg-Ălyăhud wa n-tidĕt, wădden ere iwar ešwăl ilan mănhoy wăla amili, ănn-ak,
45002029	ămoos-t ere wa s-ăsmalăy Măssinăɣ ulh-net, wădden ere wa ɣur-ija a-s itamašal a-wa innă alămăr dăɣ-tăkarḍe-net. Ǝnta-den-dăɣ, ăgg-Ălyăhud wa n-tidĕt. Ḍarăt-a-wen daɣ, amili wa n-tidĕt, a t-ămoosăn a-wa ija Unfas Šăddijăn n-Măssinăɣ dăɣ-ulh n-ăgg-adĕm wădden hărăt n-taknĕsset jat dăɣ-taɣĕssa. Amili wa dd-orăw Unfas Šăddijăn s-ăgg-adĕm, kud irha wăr-ikreš idĕm dat-dăgg-adĕm, ad-t-ikrĕš dat-Măssinăɣ.
45003001	Adiš, ĕndek abăraj wa ihăn tumast n-ăgg-Ălyăhud? Meɣ daɣ: amili-i-dăɣ, ma infa?
45003002	Ila tănfo măqqărăt ed kăl-Ălyăhud ĕntăneḍ a făll-dd-ăzzăbbăt Măssinăɣ măjrăd-net.
45003003	Nĕssan a-s wăr has-ăsjădăn, ed, wăr-ămešălăn a-wa hasăn-innă măšan hakd a-wen-dăɣ, ajăn a-wen a hin-ăsibăṭṭălăn ălɣădalăt n-Măssinăɣ-hasăn? Ăbo, wăr-ămmukkăn a-wen ed,
45003004	kunta dăgg-adĕm raẓẓăn dăɣ-tĕnna-năsăn, Măssinăɣ, tidĕt ɣas a t-dd-tĕffalăt s-ĕmmĕk wa s-tăn-innă ĕlkĕttab n-Măssinăɣ a-s innă: "Măssinăɣ, a innă-dăɣ, oɣad. Ere has-iškăn daɣ, ad-fălla-s ikrĕš tidĕt."
45003005	Măšan, kunta iba n-iqqud-nănăɣ ĕnta, a iẓaẓharăn iqqud wa n-Măssinăɣ, ma nĕnnă dăɣ-a-wen? Ămăra, edăwănne wa ităjj ăgg-adĕm dăɣ-isĕstanăn-net a hawăn-tajjăɣ năkk-dăɣ. Ak ajăn Măssinăɣ-i-dăɣ, wăr-oɣed făl-a-s innin itakkăs dăɣ-năɣ ălxaqq?
45003006	Aa făw ed ĕnnăr ha wăla-dăɣ tafrăɣt tiyyăt ɣas Măssinăɣ, ĕndek ĕmmĕk wa s-mad-išrăɣ ăddunya?
45003007	Ămmukkăn a-s dăɣ-a-wa jănneɣ, ĕllan-t ăddinăt jannănen a-s: kunta bahu wa janneɣ, isinfilĕl-dd tidĕt i-ad-iwwaḍ semɣar făll-isĕm n-Măssinăɣ, adiš mafăl hi-itĕggar uḍlem, tumasăɣ anăsbăkkaḍ bănnan?
45003008	Adiš šămad isălan ĕntăneḍ-den-dăɣ, nilbaset ɣas i-ad-dd-tarĕw tăllăbăst-nănăɣ-en-dăɣ imărkedăn. Tordam a-s bahu šund-wen-dăɣ, hălăɣ ad-t-sĕssăɣrăɣ. Ăddinăt wi tiwĕynen ănnămimatăn šund-win-dăɣ, iskar ăššăreɣa wa dăr-ănihăjjăn ɣur-Măssinăɣ.
45003009	Adiš, ĕndek tidĕt dăɣ-a-wa-dăɣ? Ak, ajăn năkkăneḍ-i n-kăl-Ălyăhud, nufa ăddinăt wi iyyăḍnen? Ma n-ĕmmĕk? Ǝssĕjrăhăɣ-kăwăn-in a-s kăl-Ălyăhud hakd inĕẓẓulam, wăr-ĕẓleyăn, ănnihăḍ dăɣ-săn abăkkaḍ iket-dăɣ-năsăn.
45003010	Isălan n-a-wen-dăɣ a dăɣ-hanăɣ-ăssewăl ĕlkĕttab n-Măssinăɣ a-s innă: "Wăr t-illa ăgg-adĕm oɣadăn, wăla-dăɣ iyyăn ɣas,
45003011	wăr t-illa-i ijrahăn hărăt, wăla-i itattărăn ad-uksaḍ Măssinăɣ.
45003012	Oškan iket-dăɣ-năsăn, wăr-ăɣnen hărăt, wăr tăn-iha wăla-dăɣ iyyăn ɣas itamašalăn a-wa olăɣăn.
45003013	A-wa dd-izajjărăn imawăn-năsăn, ija mărkăhaw wa ija aẓĕkka ămerăn; ilsawăn-năsăn a-s saswadăn ăddinăt; a-wa jănnen s-iḍlay-năsăn, irn' ihărăynănăn n-emăjăl.
45003014	Laqqănăn ăddinăt, sasmamăn fălla-săn s-a-wa dd-ijammăḍăn imawăn-năsăn,
45003015	ărorădăn iji n-iman,
45003016	edăgg ĕmmărăn-dăɣ, wăr dăɣ-s dd-tiyyĕn a săl ahălak d-ălmăṣṣibăt.
45003017	A-wa s-itawănna tabarăt n-ălxer, wăr hen zăbo-net,
45003018	wăr ha tuksĕḍa n-Măssinăɣ tiṭṭawen-năsăn."
45003019	Nĕssan ya a-s a-wa innă alămăr wa n-Mosa iket-net, inn'-en i-ăddinăt ĕssannen s-alămăr-en, hakd a-wen-dăɣ, han-tăn-i ăsisăndărnen. A-wen, ădduuttăt i-ad-wăr-itĕmmil ăwadĕm itabărajăn dat-Măssinăɣ ed ăddunya iket-dăɣ-net, a iwar uḍlem dat-Măssinăɣ.
45003020	A-wen ălmăɣna-net a-s wădden amišĕl n-a-wa innă alămăr a hanăɣ-ihakkăn idĕm dat-Măssinăɣ ed wăr t-ih' ăššăk a-s a-wa innă alămăr, indăr i-dăgg-adĕm ad-t-ămašălăn. Ǝnta-den-dăɣ a-wa ăssiitbătăn a-s ăgg-adĕm-i-dăɣ, tidĕt-dăɣ a-s anăsbăkkaḍ a ămoos.
45003021	Ămăra, a-wa hanăɣ-ihakkăn idĕm dat-Măssinăɣ, ăsnăfalăl-anăɣ-t-dd. Iktab dăɣ-alămăr d-a-wa ĕnnăn ĕlkĕttabăn wi n-ănnăbităn,
45003022	ăsdătten iket-dăɣ-năsăn a-s immun s-Ɣisa Ălmasex a ihakkăn imumĕnăn idĕm dat-Măssinăɣ, a-wen, wăr săr-s iẓley dăgg-adĕm.
45003023	Dăgg-adĕm iket-dăɣ-năsăn a ofăn abăkkaḍ, ibḍ'-en a-wen d-ănnur n-Măssinăɣ
45003024	măšan, hakd a-wen-dăɣ, iɣtăs Măssinăɣ dăɣ-ănnuɣmăt-net n-a-s ere omănăn s-Ɣisa Ălmasex-dăɣ, ad-ikrĕš idĕm dat-Măssinăɣ ed ămoos-as Ɣisa Ălmasex, Ămaɣlas wa has-in-inaššăn ibăkkaḍăn-net bănnan.
45003025	Măssinăɣ dăɣ-tărha-net i-iqqud, ija Ɣisa tasĕbḍărt i-ad-isĕlmĕd s-iqqud, inɣăl ašni-net făll-tajĕttewt, ămmut dăɣ-idăggan-nănăɣ i-ad-iẓĕl ibăkkaḍăn-nănăɣ. Ibda, Măssinăɣ dăɣ-taẓidert-net, wăr-išreɣ ibăkkaḍăn wi ămešălăn ăddinăt
45003026	măšan ămăra, takute n-tăfaṣke-ta-dăɣ ijă a hanăɣ-salmadăt s-iqqud n-a-wa ija, a-wen-dăɣ a hanăɣ-isalmadăn a-s ila tărna n-ad-ăkf idĕm dat-Măssinăɣ i-ere wa omănăn s-Ɣisa.
45003027	Ǝndek ɣas a-wa dăɣ-mad-ăbbărăj ăgg-adĕm? Wăr t-illa ed ămăra, immun s-Ɣisa Ălmasex a iɣallăsăn wădden amišĕl n-a-wa ifrăḍ alămăr.
45003028	Ǝnta-den-dăɣ a-wa hanăɣ-isawănnen a-s: immun a ihakkăn ăgg-adĕm idĕm dat-Măssinăɣ wădden amišĕl n-a-wa fălla-s ifrăḍ alămăr.
45003029	Meɣ daɣ a tordam a-s Măssinăɣ-i-dăɣ, i n-kăl-Ălyăhud wădden in-inĕẓẓulam?
45003030	I năsăn lab iket-dăɣ-năsăn ed Măssinăɣ, iyyăn ɣas, ĕnta a ihakkăn ere wa săr-s omănăn idĕm, tawset t-lăt-dăɣ, jer-ti n-kăl-Ălyăhud-i jănen amili hărăt wăla ti n-inĕẓẓulam-i wăren ĕja amili hărăt.
45003031	Ajăn a-wen-š ălmăɣna-net a hin-ikkasăn alămăr wa n-ănnăbi Mosa făl-a-s innin nĕnna a-s immun a ih' ălfăyda? Ăbo, wăr nĕnnă a-wen, alămăr, ih' edăgg-net.
45004001	Ămăra, ănnăbi Ibrahim-i hanăɣ-ăshăyăwăn, ma dăɣ-s-e-nănn, ma t-ikfăn idĕm dat-Măssinăɣ?
45004002	Ǝnnăr timašalen-net a t-ĕkfănen idĕm dat-Măssinăɣ, umas-as a-wen abăraj, măšan, wăr-ăddobăt a-wen dat-Măssinăɣ
45004003	ed, ĕlkĕttab n-Măssinăɣ iman-net a hanăɣ-innăn a-s: "Omăn Ibrahim s-Măssinăɣ, ikrăš data-s idĕm."
45004004	Ăgg-adĕm ya, afăl ixdăm hărăt, timẓal-net dihen, wădden bănnan, ăniihăjja d-ălxaqq n-tide-net
45004005	măšan ăgg-adĕm, immun-net s-Măssinăɣ a t-ihakkăn data-s idĕm, wădden ălxidmăt ija s-ăṣṣahăt-net. Ǝnta-den-dăɣ ĕmmĕk wa s-ihakk Măssinăɣ idĕm i-wi wăren ăddin.
45004006	Dăɣ-tĕssĕba n-a-wen-dăɣ ijarrăw ăwadĕm ikrašăn idĕm ɣur-Măssinăɣ wăla imărkedăn a făl innă ămănokal Dawĕd:
45004007	"Tĕnḍĕḍ i-wi s-hin-inša Măssinăɣ erk imojjan-năsăn, omăs-in ibăkkaḍăn-năsăn,
45004008	tĕnḍĕḍ i-wa s-hin-inša Emăli ibăkkaḍăn-net, wăr tăn-dd-iḍkel dăɣ-meḍan."
45004009	Ălxer-wen-dăɣ, ajăn wădden, ill'-e făll-wi ămelăynen hakd wi wăren ămelăy? Wădden, ătwănn'-anăɣ a-s: "Omăn Ibrahim s-Măssinăɣ, ikrăš data-s idĕm."
45004010	Ǝmme d-ikrăš Ibrahim idĕm-wen-dăɣ dat-Măssinăɣ? Ak ajăn a-s t-ikrăš, ăzizăbbăt-dd Măssinăɣ amili meɣ? Ăbo, a-s ikrăš Ibrahim idĕm dat-Măssinăɣ, wăr fălla-s ins' absăr.
45004011	Šămad oman s-Măssinăɣ, ikraš ɣur-s idĕm, ad-ămelăy i-ad-umas a-wen tamătart tăssitbătăt idĕm wa ikrăš. Otăs Măssinăɣ s-a-wen-dăɣ ad-umas Ibrahim abba n-e d t-illăm amumĕn dăɣ-tĕssĕba n-ad-ɣur-s ĕkrĕšăn wi ămelăynen hakd-dăɣ wi wăren ămelăy idĕm
45004012	s-ĕmmĕk wa s-t-ɣur-s ikrăš Ibrahim-i s-ĕnta a-s abba n-ăddinăt-wi wăren ăsfălla făll-amili, ănn-ak wăr-omenăn ar s-Măssinăɣ s-ĕmmĕk wa s-săr-s omăn Ibrahim-i n-abba-nănăɣ-i ɣur-s ikrăšăn idĕm hărwa wăr t-immer absăr.
45004013	Ijjăš Măssinăɣ ărkăwăl i-Ibrahim, inn'-as, ad-ikus ăddunya ĕnta d-ihăyawăn-net măšan, tăkasit-en, wădden alkum i-a-wa innă alămăr a has-tăt-e-ikfĕn, immun s-Măssinăɣ d-idĕm wa ɣur-s ikrăš a has-ijrăwăn a-wen.
45004014	A-wen-dăɣ afăl kunta tăkasit-ten-dăɣ, alkum i-alămăr a-s ĕssĕbab-net, adiš ma infa immun s-Ɣisa Ălmasex ed, ărkăwăl-wa t-ăssitbătăn, ibbĕṭṭăl-in?
45004015	Măšan, alămăr, wăr dd-itirĕw săr-năɣ ar aḍkăr n-Măssinăɣ ed, ĕnnăr wăr dd-ixlek, wăr-itĕmmĕl musnăt n-a-wa ămoos abăkkaḍ, wăr-itĕmmil dihen ere iwar uḍlem.
45004016	Dăɣ-tĕssĕba n-a-wen-dăɣ a făl, ere wa omănăn s-Măssinăɣ ɣas a-s tĕtwar tăkasit-ten-dăɣ i-ad-tumas isuf ătiwăjjănen dăɣ-ănnuɣmăt-net. Ɣas, a-wen-dăɣ a dd-orăwăn a-s ărkăwăl wa ijjăš Măssinăɣ i-Ibrahim, oharăn-t dăr-s ihăyawăn-net iket-dăɣ-năsăn jer-wi ĕṭṭăfnen alămăr hakd wi omănnen s-Măssinăɣ s-ĕmmĕk wa s-săr-s omăn Ibrahim-i n-abba-nănăɣ iket-dăɣ-nănăɣ.
45004017	Isălan n-a-wen-dăɣ a făl innă ĕlkĕttab n-Măssinăɣ: "Ibrahim, jeɣ-kăy abba n-abrĕk n-tiwsaten." Ɣas, Ibrahim-en-dăɣ dat-Măssinăɣ-i dd-isankarăn inĕmmuttan, ixallăk-dd a wărăn t-illa, a-s abba-nănăɣ dăɣ-tĕssĕba n-immun wa ija s-Măssinăɣ.
45004018	Ibda, wăr t-illa ăṭṭăma ijar Ibrahim măšan, omăn s-Măssinăɣ ɣas, ikrăš-t. Tĕssĕba n-a-wen-dăɣ a făl t-ija Măssinăɣ: "Abba n-tiwsaten ăjjootnen", inn'-as: "Ad-ĕtĕyăn ihăyawăn-năk, agdăhăn d-etran."
45004019	A-s ijă Măssinăɣ măjrăd-wen-dăɣ, ikn' Ibrahim tušăre, lămmeḍ hullan dăɣ-taɣĕssa-net ed ila temeḍe n-awătay măšan, wăr-ifneẓ immun-net. Sarăta daɣ i n-hănne-s, wăr tănmăjjaj d-a-wen, ăbas tĕjar ăṭṭăma n-ad-tĕkrĕš ara.
45004020	Hakd a-wen-dăɣ, wăr-ifneẓ immun n-Ibrahim, wăr ij' ăššăk dăɣ-ărkăwăl wa has-ijjăš Măssinăɣ, ikf'-e immun-net ăṣṣahăt n-ad-iflĕs Măssinăɣ, ad-t-itĕmmal,
45004021	ikkas ăššăk n-a-s ărkăwăl wa has-ijjăš Măssinăɣ, ad-t-ăj.
45004022	Tĕssĕba n-a-wen-dăɣ a făl ikrăš idĕm ɣur-s, ăḍḍin jer-imaɣdalăn
45004023	măšan, tifer-tin-dăɣ n-a-s ikrăš idĕm dat-Măssinăɣ, wădden ĕnta ɣas a-s ătwănnănăt,
45004024	ătwănnănăt-anăɣ năkkăneḍ dăɣ-i ăsseḍăn Măssinăɣ dăɣ-imaɣdalăn dăɣ-tĕssĕba n-immun wa săr-s nĕja ĕnta-i dd-issĕnkărăn Emăli-nănăɣ Ɣisa jer-inĕmmuttan.
45004025	Ǝnta-en-dăɣ a ămmun dăɣ-tĕssĕba n-timĕntal n-ibăkkaḍăn-nănăɣ tĕzzar, issĕnkăr-t-dd Măssinăɣ jer-inĕmmuttan i-ad-nĕkrĕš idĕm data-s.
45005001	Ămăra d-hanăɣ-ikfă immun-nănăɣ idĕm dat-Măssinăɣ, imăl-t ălxer jere-năɣ dăr-s dăɣ-ăddimmăt n-Emăli-nănăɣ Ɣisa Ălmasex,
45005002	ĕnta-en-dăɣ a hanăɣ-ijrăwăn tabarăt s-Măssinăɣ i-ad-nĕjrĕw ănnuɣmăt-net, intĕm immun-nănăɣ. Ǝnta-en-dăɣ ămăra a-s ăṭṭăma wa făll-năsifălla ed, nĕjar ăṭṭăma n-a-s ilkam ašăl wa d-fălla-năɣ dd-mad-izĕzzĕbbĕt Măssinăɣ ălxurmăt-net, a-wen-dăɣ a hanăɣ-ăsihălăylăyăn.
45005003	Ălɣizabăt nĕnhăy-dăɣ, ad-săr-năɣ-dd-arĕw akuyĕd dăɣ-alkum-has,
45005004	arĕw-dd săr-năɣ akuyĕd, immun išmărăn, arĕw săr-năɣ a-wen, ăṭṭăma ădduutten
45005005	wăr henăt tikărras, itbat ed, Măssinăɣ iman-net a ijăn tărha-net dăɣ-ulhawăn-nănăɣ s-tărna n-Unfas Šăddijăn-i hanăɣ-ikfa.
45005006	Ḍarăt-a-wen-dăɣ, Ălmasex, hărwa wăr t-illa ălfăyda hanăɣ-ihan a-wa-dăɣ hanăɣ-ija abăkkaḍ, tosă-dd tăqqăn ta issĕbdăd Măssinăɣ ɣas, ămmut dăɣ-ăddimmăt n-inăsbăkkaḍăn.
45005007	Iẓẓĕwăt ere madăn-ăj iman-net dăɣ-miši dăɣ-tĕssĕba n-iyyăn kud-irha făw umas a-s ĕnta a ojărăn ălɣădalăt dăɣ-ăddunya, šărnaš d-e-isĕmmĕskĕl ăwadĕm iman-net iman n-iyyăn, a ija dăɣ-milɣaw-dăɣ.
45005008	Măšan Măssinăɣ, ij'-anăɣ tărha-ta-dăɣ s-hărwa-dăɣ nămoos ăddinăt warăn ibăkkaḍăn-năsăn, ămmut Ălmasex dăɣ-tĕssĕba-nănăɣ.
45005009	Ɣas, kunta nĕkrăš idĕm ogdăhăn d-a-wen-dăɣ ɣur-Măssinăɣ dăɣ-tĕssĕba n-ašni n-Ɣisa Ălmasex wa inɣălăn, ăb' ăṭṭăma n-ĕddĕttu wa ija igguẓ wa hanăɣ-e-ăj dăɣ-ăššar wa ilkămăn.
45005010	Ɣas, kunta hărwa nămoos išĕnja n-Măssinăɣ, ăẓnămăẓăl-anăɣ Măssinăɣ d-iman-net s-tamăttant ta ija Rure-s, ăb' ăṭṭăma n-ĕddĕttu wa ija anmĕẓĕl-nănăɣ dăr-s dăɣ-tĕssĕba n-tanăkra ta dd-ija Ɣisa-i hanăɣ-iɣallăsăn jer-inĕmmuttan.
45005011	A-wen-dăɣ a făl ămăra, năddiiwăt, năsifălla făll-Măssinăɣ dăɣ-idĕm n-Emăli-nănăɣ Ɣisa Ălmasex-i hanăɣ dăr-s ăẓnămăẓălăn.
45005012	Adĕm a dd-orăwăn abăkkaḍ s-ăddunya iket-net, abăkkaḍ-wen-dăɣ ofa, a dd-orăwăn tamăttant s-ăddunya. Ǝmmĕk-wen-dăɣ a-s toḍa tamăttant făll-dăgg-adĕm iket-dăɣ-năsăn ed wăr t-illa făw ere s-wădden itra-dd abăkkaḍ-wen-dăɣ.
45005013	Abăkkaḍ, ămoos a ihan ăddunya hărwa wăr dd-ăzzăbbăt Măssinăɣ alămăr făll-ănnăbi Mosa măšan, ibăkkaḍăn wi ămešălăn ăddinăt dat-ăzabbu n-alămăr-wen-dăɣ, wăr tăn-ixseb Măssinăɣ făll-dăgg-adĕm
45005014	măšan, hakd a-wen-dăɣ, a-wen, wăr hin-ikkes a-s a dd-tăxlăk ăddunya-dăɣ, ɣur-Adĕm hundăɣ har ănnăbi Mosa, tamătten ăddinăt wăren ămešăl abăkkaḍ olăhăn d-wa ămešăl Adĕm-i ămoosăn tele n-wa s-ătwănna ilkam ad-dd-ass.
45005015	Ănnuɣmăt wa ihăkk Măssinăɣ bănnan d-abăkkaḍ wa ămešăl Adĕm, wădden a oharăn hărăt. Tĕssĕba n-abăkkaḍ wa ofa iyyăn n-ăhalĕs, Adĕm, a făll-dd-toḍa tamăttant făll-e d t-illăm ăgg-adĕm, măšan ănnuɣmăt wa ihăkk Măssinăɣ d-ănnuɣmăt wa săr-năɣ dd-orăw iyyăn n-ăhalĕs, Ɣisa Ălmasex, ih'-e ălfăyda măqqoorăn.
45005016	A-wen wădden făw a-s ăddobăt ăwadĕm ad-t-isĕnnĕfăqq ed, dăɣ-tĕssĕba n-anmĕšri n-iyyăn n-ăhalĕs ɣas a făl dd-oḍa ăššăreɣa n-Măssinăɣ-wa ăswărăn uḍlem e d t-illăm ăgg-adĕm măšan, ănnuɣmăt wa dd-ăzzăbbăt Măssinăɣ, ikf'-anăɣ idĕm ɣur-Măssinăɣ, ăsdărfăt-anăɣ.
45005017	Ɣas, kunta šăɣšad n-iyyăn n-ăhalĕs a săr-năɣ dd-orăwăn tărna ta fălla-năɣ tĕkrăš tamăttant, ăb' ăṭṭăma n-ărrĕzăɣ wa măqqărăn săr-năɣ dd-mad-arĕw ănnuɣmăt n-Măssinăɣ wa hanăɣ-ikfăn tămudre d-Tĕmmĕnĕya dăɣ-tĕssĕba n-Ɣisa Ălmasex-i n-iyyăn.
45005018	A-wen-dăɣ a făl kunta šăɣšad n-iyyăn n-ăhalĕs a dd-orăwăn uḍlem făll-e d t-illăm ăgg-adĕm, orăw-dd săr-năɣ daɣ iqqud n-iyyăn n-ăhalĕs, Ɣisa Ălmasex, ajăraw n-idĕm ɣur-Măssinăɣ d-tămudre tăɣlalăt.
45005019	Ǝmmĕk-wa-dăɣ s-anmĕšri n-iyyăn n-ăhalĕs a ijăn e d t-illăm ăgg-adĕm anăsbăkkaḍ dat-Măssinăɣ, ĕmmĕk-wen-dăɣ daɣ a-s iqqud n-iyyăn n-ăhalĕs, a ijrăwăn idĕm ɣur-Măssinăɣ i-e d t-illăm ăgg-adĕm.
45005020	Alămăr, ăzzăbbăt-t-dd Măssinăɣ făll-Mosa i-ad-isĕlmĕd dăgg-adĕm a-s inăsbăkkaḍăn a ămoosăn măšan, ĕjut dd-ija abăkkaḍ-dăɣ, ăsjăt-dd fălla-s Măssinăɣ ănnuɣmăt
45005021	dăɣ-ittus n-a-s ĕmmĕk-wa-dăɣ s-kăla fălla-năɣ ixkăm abăkkaḍ-i săr-năɣ dd-orăwăn tamăttant, ad-fălla-năɣ ixkĕm ămăra ănnuɣmăt n-Măssinăɣ wa ihăkkăn idĕm ɣur-s i-ad-nĕjrĕw tămudre ta tăɣlălăt s-ămoos Ɣisa Ălmasex-i n-Emăli-nănăɣ ĕssĕbab-net i-e d t-illăm ăgg-adĕm.
45006001	Măjrăd-wa-dăɣ, ma ămoos ălmăɣna-net? Adiš năkfet ɣas ămăra iman-nănăɣ i-abăkkaḍ i-ad-itwĕnhĕy ĕjut n-ănnuɣmăt n-Măssinăɣ.
45006002	Xăša! Năkkăneḍ-i ămmutnen dăɣ-isălan n-abăkkaḍ, ĕndek ĕmmĕk wa s-has-e nĕddar, nĕhakk'-e iman-nănăɣ daɣ? Wăr-ămmukkăn a-wen.
45006003	Ajăn wăr tĕssenăm a-s năkkăneḍ-i ătwăsălmăɣnen dăɣ-aman s-isĕm n-Ɣisa Ălmasex i-ad-dăr-s nasăɣ, atwĕsĕlmaɣ-nănăɣ-en, ălmăɣna-net a-s nohăr dăr-s tamăttant ta ija,
45006004	ămoos a-wen šund ɣas a-s ašăl wa d-ijjăš Ălmasex aẓĕkka, nohăr-t dăr-s, nohăr dăr-s daɣ tanăkra ta dd-ija jer-inĕmmuttan s-ĕmmĕk wa s-dd-inkăr jere-săn s-tărna n-ălxurmăt n-Abba Măssinăɣ i-ad-nĕkrĕš ašăl, nărjĕš dăɣ-tămudre ta tăynayăt ihăkk.
45006005	Ădduuttăt daɣ a-s kunta nohăr dăr-s aẓĕkka, ad-dăr-s nahăr daɣ tămudre ed, inkăr-dd jer-inĕmmuttan
45006006	făl-a-s nĕlmĕdet a-s ăgg-adĕm n-anăsbăkkaḍ wa s-kăla t-nămoos, ătwăṣlăb d-Ɣisa făll-tajĕttewt i-ad-hin-tămmăt tasna ta tărĕwăt i-ad-ăba s-năkkilăt i-abăkkaḍ
45006007	ed, ere wa ămmun ya, ibḍa s-iyyăt d-a-wa s-itawănna abăkkaḍ.
45006008	Ɣas, šămad ădduuttăt a-s nohăr d-Ălmasex tamăttant, adiš, ădduuttăt a-s ad-dăr-s nahăr daɣ tămudre ed,
45006009	nĕssan daɣ a-s Ălmasex-i dd-inkărăn jer-inĕmmuttan, ăbas ilkam ad-olas tamăttant tiyyăt făl-a-s ăbas fălla-s tĕla tamăttant tărna.
45006010	Ija tiyyăt tamăttant i-ad-ăbas ila abăkkaḍ ăššar; ămăra dd-iddăr, iddar i-amišĕl n-erhet n-Măssinăɣ.
45006011	A-wen-dăɣ a făl kăwăneḍ, ăjăt iman-năwăn ăddinăt ămmutnen dăɣ-isălan n-a-wa ămoosăn abăkkaḍ dăɣ-a-s tămoosăm ămăra ăddinăt ĕddarnen i-Măssinăɣ dăɣ-tassaɣt-năwăn d-Ɣisa Ălmasex.
45006012	Wăr toyyem abăkkaḍ ănnihăḍ dăɣ-taɣĕssa-năwăn-i făll-la tamăttant tărna i-ad-tăttălălăm erk derhanăn-net.
45006013	Wăr toyyem ašrut n-taɣĕssa-năwăn wăl' iyyăn ănniihăḍ dăɣ-s Iblis, isawăjj'-et a wărăn oɣed, ănn-ak, ăkfăt iman-năwăn i-Măssinăɣ, talĕhĕm d-ăddinăt ăynaynen, tĕkfĕm-t daɣ tiɣĕswen-năwăn, tămašălăm iqqud.
45006014	Afăl jăm a-wen, wăr dăɣ-wăn-e-ănnăhăḍ abăkkaḍ ed, ăbas t-tĕllam daw-ălxikmăt n-alămăr, ănn-ak, mălăm ămăra daw-ănnuɣmăt n-Măssinăɣ.
45006015	Ma ămoos daɣ ălmăɣna n-măjrăd-wa-dăɣ s-iket t-jeɣ n-a-s ăbas-t-nĕlla daw-alămăr wa n-Mosa, nĕmăl-t ămăra daw-ănnuɣmăt n-Măssinăɣ? Ak ajăn a-wen ălmăɣna-net, niḍĕwet ɣas dăɣ-abăkkaḍ? Xăša!
45006016	Ajăn wăr tĕssenăm a-s ere tĕkfăm tanhaḍt făll-iman-năwăn dăɣ, ad-has-tăkkălem, ad-tamašalăm erhet-net, umas măssi-wăn. Ǝmmĕk-wen-dăɣ daɣ a-s afăl toyyăm abăkkaḍ ănnihăḍ dăɣ-wăn, ad-has-tăkkălem, arĕw-dd săr-wăn a-wen-dăɣ tamăttant. Umasăt eklan n-Măssinăɣ i-ad-săr-wăn dd-arĕw a-wen tămudre toɣadăt.
45006017	Namĕlet Măssinăɣ ed kunta ibda tăkkilem i-abăkkaḍ, ašăl-i, tamašalăm s-taɣărha tĕjlayăt tijĕttewen n-ăddin ti tĕlmădăm.
45006018	Tĕntăšăm-dd iman-năwăn dăɣ-tanhaḍt n-abăkkaḍ i-ad-dăɣ-wăn ănnăhăḍ ămăra amišĕl n-a-wa oɣădăn.
45006019	Măjrăd šund wa tajjăn dăgg-adĕm a hawăn-in-jeɣ i-ad-tudabem ujreh n-isălan-wi-dăɣ. Ɣas, kunta ibda, tăsnăhăḍăm abăkkaḍ dăɣ-tiɣĕswen-năwăn s-iba n-tĕšĕdje d-azzal ḍarăt a-wa ăsikărakăḍăn, adiš ămăra, sĕnnĕhăḍăt iman-năwăn dăɣ-amišĕl n-a-wa oɣădăn dăɣ-ittus n-ad-tĕzzăɣăm tămudre šăddijăt.
45006020	Ibda, a-s dăɣ-wăn ănnihăḍ abăkkaḍ, wădden wăr tăkkulăm dăɣ-iji n-a-wa oɣădăn măšan,
45006021	ĕndek a-wa săr-wăn dd-iššĕšrăy a-wen? Ajăn wădden, wăr săr-wăn dd-iššĕšrăy a-wen ar tăkrakiḍt n-a-wa tamašalăm ed tamăttant dat-Măssinăɣ ɣas a săr-wăn dd-orăw a-wen.
45006022	Măšan ămăra d-kăwăn-ăsdărfăt Măssinăɣ dăɣ-isălan n-abăkkaḍ, ĕnta a-s tămoosăm eklan-net i-ad-tamašalăm a-wa šăddijăn săr-wăn dd-madăn-isăɣsĕl tămudre ta tăɣlălăt ed,
45006023	ălxaqq n-abăkkaḍ, tamăttant, măšan, ănnuɣmăt n-Măssinăɣ wa ihăkk bănnan a t-ămoosăn, tămudre ta tăɣlălăt dăɣ-idĕm n-Emăli-nănăɣ Ɣisa Ălmasex.
45007001	Ayĕtma-ɣ! Ǝssanăɣ a-s a-wa s-ĕkkeɣ tĕnna-net dăɣ-isălan n-a-wa innă alămăr, wăr has-tĕžhelăm. A ikkăs ăwadĕm iddar-dăɣ, ifraḍ fălla-s amišĕl n-alămăr.
45007002	Ălmital da ăssiifhămăn a-wen: tamăḍt tădobănăt, a ikka ăhalĕs-net iddar, wăr has-t-illa dăɣ-a-wa innă alămăr a dăɣ-s tărkĕb eɣăf-net măšan afăl ašăl wa d-ăba ăhalĕs-net, tĕjrăw ya iman-net, ad-ăbas fălla-s ifraḍ a-wa innă alămăr.
45007003	Afăl tărkăb eɣăf-net dăɣ-ăhalĕs-net, tĕglă, tĕjă adubĕn iyyăn ăynayăn, a-di tĕzna măšan, afăl ijmaḍ ăhalĕs-net ăddunya, tĕjrăw ya iman-net dăɣ-a-wa iɣtăs alămăr dăɣ-isălan-win-dăɣ. Afăl tolăs adubĕn ḍarăt iba n-ăhalĕs-net, wăr mad-has-umas a-wen ĕzzĕna.
45007004	Ămăra, ayĕtma-ɣ, šund a-wen-dăɣ a jam kăwăneḍ-dăɣ: dăɣ-tĕssĕba n-tassaɣt ta jăm d-taɣĕssa n-Ălmasex, tămoosăm i-a-wa innă alămăr ăddinăt s-ăbas ĕddarăn. Ămoos a-s ĕnta a kăwăn-ikrăšăn, ĕnta-i dd-inkărăn jer-inĕmmuttan i-ad-tamašalăm erhet n-Măssinăɣ.
45007005	Ibda a-s nĕlkăm i-erk derhanăn n-tiɣĕswen-nănăɣ d-mălayăɣnatăn wi iyyăḍnen, ăllil-anăɣ alămăr s-a-wen ed, wăr săr-năɣ dd-orew a-wen a săl tamăttant măšan,
45007006	ămăra d-nămmut dăɣ-isălan n-a-wa fălla-năɣ ifrăḍ alămăr-i hanăɣ-ikrădăn dăɣ-tišĕm n-tansit n-tiɣĕswen-nănăɣ, năddoobăt amišĕl n-erhet n-Măssinăɣ s-tasna tăynayăt dăɣ-ixkam Unfas Šăddijăn. Ǝnta-en-dăɣ a-s tărna ta ihăkk, tĕẓlay d-tărna ta ila alămăr-i s-ălkaḍ ɣas a făll-tĕktab.
45007007	Ma ămoos ălmăɣna n-măjrăd-wen-dăɣ? Adiš alămăr wa n-Mosa, ĕnta a hanăɣ-isiḍĕwăn dăɣ-abăkkaḍ? Xăša! Ănn-ak alămăr-en-dăɣ a hi-issĕlmădăn s-abăkkaḍ ed, ĕnnăr wăr hi-innă alămăr: "Wăr tăsdărhănăd a ila ăwadĕm wăr led", wăr lĕmmĕdăɣ s-a-wen.
45007008	A-wen-dăɣ a făl aɣătal-wen-dăɣ hi-ija alămăr a ijrăwăn i-abăkkaḍ tašlĕlt ta săr-i-dd-torăwăt e d t-illăm erk derhan. Ǝnnăr wăr dd-ixlek alămăr, wăr hi-tĕjjĕš tijya n-a-wa s-itawănna abăkkaḍ.
45007009	Ibda, ĕddarăɣ wăla alămăr măšan, ăzzubbăt-dd a-wa ifrăḍ alămăr ɣas, innăhăḍ dăɣ-i abăkkaḍ, ămoos šund a-s ăbas ĕddarăɣ.
45007010	Fărĕḍ n-alămăr wa s-ănihăjja a-s tămudre a săr-i dd-orăw, tamăttant ɣas a săr-i dd-iwwăy
45007011	ed, ămoos-dd fărĕḍ-wen-dăɣ ăsaru wa s-hi-ăsjăḍlăt abăkkaḍ dăɣ-tamăttant.
45007012	Hakd a-wen-dăɣ, alămăr, wăr t-illa a t-ijrawăn, Măssinăɣ ad-dd-ifal, a-wen-dăɣ a-s: šăddiij, oɣad, ifran.
45007013	Adiš, ma n-ĕmmĕk n-a-s a-wa olăɣăn, orăw-dd săr-i tamăttant? A-wen ya, wăr il' ĕmmĕk. Tidĕt ĕnta da: alămăr-en-dăɣ šăddijăn, a săr-i dd-orăwăn ăsaru wa dd-ăwwăyăn asĕnnĕfilĕl wa dd-ija abăkkaḍ iman-net dăɣ-i.
45007014	Nĕssan, ădduuttăt daɣ a-wen, a-s alămăr, Unfas n-Măssinăɣ a-s ĕssĕbab-net măšan ălwăxla a-s năkk-i-dăɣ n-ăgg-adĕm, a wăr-iha ălfăyda s-ămešălăɣ a-wa ifrăḍ ed, ăkkileɣ i-abăkkaḍ šund ažĕnš a hi-ijă.
45007015	A-wa tamašalăɣ, iqqan eɣăf-in, indăr-ahi ad-t-ĕjrăhăɣ ed a-wa s-ărheɣ amišĕl-net, wăr t-tĕmišilăɣ; a-wa-dăɣ dăr-okăḍăɣ ɣas a tamašalăɣ.
45007016	Ɣas, šămad a-wa dăr-okăḍăɣ ɣas a tamašalăɣ, ĕnta-den-dăɣ a-wa ămoosăn tajuhe ɣur-i n-a-s alămăr-i-dăɣ, wăr t-illa ălɣib t-iwarăn.
45007017	Tidĕt-dăɣ a-s abăkkaḍ wa dăɣ-i ănnihăḍăn a itamašalăn hărătăn-win-dăɣ, wădden năkk
45007018	ed, ĕssanăɣ a-s a-wa olăɣăn, năkk-i n-ăgg-adĕm, wăr iha taɣĕssa-nin. A-wa olăɣăn, ărheeɣ iji-net măšan, indar-ahi. Ijmaḍ-t ăššăk a-s ĕkfărăɣ dăɣ-amišĕl n-a-wen-dăɣ,
45007019	wăr tĕmišilăɣ a-wa olăɣăn, wăr tĕmišilăɣ ɣas ar a-wa lăbasăn dăr-ĕkneɣ mikḍaw.
45007020	Šămad ăbas tamašalăɣ ar a-wa dăr-okăḍăɣ, adiš, ăbas năkk a itamašalăn tăllăbăst-ten-dăɣ, ănn-ak abăkkaḍ wa ḍăɣ-i ănnihăḍăn a t-itamašalăn.
45007021	Issĕjrăh-ah'-in a-wen-dăɣ hărăt iyyăn: ăsidărhănăɣ iji n-a olaɣăn măšan a-wa lăbasăn a făll-i ikarrăšăn ašăl.
45007022	Dăɣ-ammas n-ulh-in, ijraẓ-ahi alămăr n-Măssinăɣ
45007023	măšan, taɣĕssa-nin ĕnta, ih'-et alămăr iyyăn săl wa ărheɣ. Alămăr-wen-dăɣ a hi-iknasăn hak ašăl, iṭṭaf-ahi dăɣ-tišĕm n-alămăr n-abăkkaḍ wa dăɣ-i ănnihăḍăn.
45007024	Amăskoy năkk-i s-wăr t-illa ălfăyda hi-ihan! Mi hi-e-aḍĕnăn tăhanint, ikkĕs-ahi-dd dăɣ-taɣĕssa-ta-dăɣ hi-tăhobet s-tamăttant?
45007025	Tĕmmal i-Măssinăɣ dăɣ-ăddimmăt n-Ɣisa Ălmasex-i n-Emăli-nănăɣ hanăɣ-ijrăwăn ad-dd-nĕkkĕs errawăn-nănăɣ dăɣ-a-wen-dăɣ. Ămăra, ĕnniyăt-in, alămăr wa n-Măssinăɣ a-s ăkkiilăt, a-s ija a-wen, taɣĕssa-nin ĕnta, alămăr wa n-abăkkaḍ a-s tăkkilăt.
45008001	Ămăra, ḍarăt-a-wen-dăɣ ătwănnăn, ăddinăt wi osăɣnen d-Ɣisa Ălmasex, ăbas t-illa făw-făw uḍlem tăn-iwarăn dat-Măssinăɣ ed ĕnniyăt-năsăn wădden tiɣĕswen-năsăn a dăɣ-săn ănnihăḍăn.
45008002	Unfas Šăddijăn-i ihakkăn alămăr wa n-tămudre ta n-tidĕt dd-tirĕw tassaɣt d-Ɣisa Ălmasex, tărna-net a hi-tăsdărfet, tĕbḍ'-ahi d-alămăr wa n-abăkkaḍ d-tamăttant.
45008003	A-wa s-kăla ămoos isĕssĕndar i-alămăr wa n-Mosa-i ănnihăḍăn dăɣ-e d t-illăm ăgg-adĕm dăɣ-tĕssĕba n-abror wa tĕja taɣĕssa-net, issărɣăs-t-dd Măssinăɣ ed, ăšmašăl-dd Rure-s, ămoos-dd ăgg-adĕm i-ad-umas tasĕbḍărt ta jarrăwăt i-ăgg-adĕm tenăšše n-ibăkkaḍăn ɣur-Măssinăɣ.
45008004	A-wa fălla-năɣ ifrăḍ alămăr, ămešăl-t ed, ămăra, wădden a-wa tărha taɣĕssa-nănăɣ ɣas a dăɣ-năɣ ixkamăn, Unfas Šăddijăn n-Măssinăɣ a dăɣ-năɣ ănnihăḍăn.
45008005	Ădduuttăt a-s ere ăttilălăn erhet n-taɣĕssa-net, wăr mad-ămašăl daɣ ɣas ar a-wa fălla-s tărha taɣĕssa-net măšan, wa s-Unfas n-Măssinăɣ a ăttilăl, wăr-e ămašăl ɣas ar erhet n-Unfas Šăddijăn.
45008006	Ijmaḍ-t ăššăk a-s a-wa tărha taɣĕssa n-ăgg-adĕm, tamăttant ɣas a săr-s dd-itirĕw, a-s ija a-wen, Unfas ĕnta, tămudre ta n-tidĕt d-ălxer a dd-itiirĕw s-ăgg-adĕm.
45008007	Ăwadĕm wa wărăn izĕnnĕzjumĕt ar dăɣ-a-wa fălla-s tărha taɣĕssa-net, ašănjo n-Măssinăɣ, wăr-ăddobăt asrĕs n-iman-net dat-alămăr n-Măssinăɣ, wăr t-ăddobăt kud t-irha-dăɣ.
45008008	A-wen-dăɣ a făl ăddinăt wi ăttilălnen erhet n-tiɣĕswen-năsăn, wăr t-illa ĕmmĕk s-ĕjrăẓăn i-Măssinăɣ.
45008009	Kăwăneḍ, ăbas tĕglam făll-derhan wa n-tiɣĕswen-năwăn, ănn-ak, jăm iman-năwăn daw-tărna n-Unfas wa ija Măssinăɣ dăɣ-ulhawăn-năwăn. Ere daɣ wa s-wăr-iha Unfas Šăddijăn n-Ălmasex ulh-net, wăr t-ila Ălmasex.
45008010	Kunta daɣ iha Ălmasex ulhawăn-năwăn, kud-dăɣ tamăttant a mad-tĕjĕm dăɣ-abăkkaḍ, ill'-awăn-t ĕlɣĕllas ed ij'-iwăn Măssinăɣ dăɣ-tĕssĕba n-tassaɣt ta jăm d-Unfas Šăddijăn n-Ălmasex ăddinăt ɣur-s lanen idĕm.
45008011	A-wen-dăɣ a făl kunta iha Unfas Šăddijăn n-Măssinăɣ-i dd-issĕnkărăn Ɣisa jer-inĕmmuttan ulhawăn-năwăn, adiš, ad-kăwăn-ăkf daɣ ĕnta-i dd-issĕnkărăn Ălmasex jer-inĕmmuttan tămudre ta dd-e-sĕnkărăt tiɣĕswen-năwăn jer-inĕmmuttan s-tărna n-Unfas wa izzăɣăn ulhawăn-năwăn.
45008012	Ayĕtma-ɣ, kunta ill'-e fărĕḍ hanăɣ-iwarăn, ĕlmĕdăt a-s wădden wa n-alkum i-erk derhanăn n-tiɣĕswen-nănăɣ.
45008013	Ere ăttilălăn erhet n-taɣĕssa-net, tamăttant ɣas a dd-e-arĕw s-iman-net măšan, ere wa hin-ijărăn s-tărna n-Unfas Šăddijăn erhet n-taɣĕssa-net, tămudre ta n-tidĕt a dăɣ-s tĕlkamăt.
45008014	Ere wa s-Unfas n-Măssinăɣ a t-oɣadăn, ara n-Măssinăɣ a ămoos.
45008015	Unfas daɣ wa kăwăn-ikfă Măssinăɣ, wădden Unfas kăwăn-ijan eklan s-hărkuk han tarĕmmeɣt, ănn-ak, ikf'-iwăn Măssinăɣ Unfas-net i-ad-talăhăm d-ăddinăt dd-ija s-iman-net. A-wen-dăɣ a hanăɣ-ikfăn turhajăt n-ad-nĕɣarr Măssinăɣ s-isĕm: "Abba".
45008016	Tărna n-Unfas Šăddijăn-en-dăɣ hanăɣ-ikfa Măssinăɣ a hanăɣ-ămoosăn tajuhe ta hanăɣ-satbatăt n-a-s tidĕt-dăɣ a-s aratăn n-Măssinăɣ a nămoos.
45008017	Ɣas, šămad ădduuttăt a-s aratăn n-Măssinăɣ a nămoos, adiš, nămoos imĕkkusa, ad-hanăɣ-ăkf Măssinăɣ a-wa s-hanăɣ-ijjăš ărkăwăl-net, nahăr daɣ d-Ălmasex terše-net. Kunta nărḍa s-ad-dăr-s nahăr aɣăna wa inhăy, adiš, ad-dăr-s nahăr ălxurmăt-net.
45008018	Ija ɣur-i a-s tersĕmmawen ti nĕhannăy ămăra-dăɣ, wădden wăla a ĕnḍărrăn edes i-ălxurmăt wa s-ilkam ad-hanăɣ-dd-infilĕl.
45008019	Ălxurmăt wa s-ăqqalăn aratăn n-Măssinăɣ, wădden ĕntăneḍ ɣas a irmas iba n-taẓidert n-ad-ăj; a-wa iwărăn ărori n-ăkall iket-net a ărorădăn ad-dd-ass.
45008020	Ămoos a-wa iwărăn ărori n-ăkall a wărăn issen e-s ihăl, wădden ad-t-dd-ikkasăn a-wen, Măssinăɣ a has-iɣtăsăn a-wen. Măšan, a-wen, wăr hin-ikkes ăṭṭăma wa ăsjăr Măssinăɣ taxlĕkt iket-net.
45008021	Imal-dd ašăl d-mad-isĕttăɣlĕl Măssinăɣ taxlĕkt-net iket-net dăɣ-ĕlhĕllak wa s-tăšewăj, ĕjrĕwăn aratăn n-Măssinăɣ ălxurmăt wa s-hasăn-innă.
45008022	Nĕssan a-s ašăl-i-dăɣ, taxlĕkt iket-net a tăššoršăt, tĕkna tiẓẓurt tolăhăt d-ta rammăsăt tamăḍt jarrăwăt eɣăf-net.
45008023	Wădden daɣ ĕnta ɣas a irmas a-wen-dăɣ, irmas-anăɣ năkkăneḍ dăɣ-i ija Măssinăɣ tiɣăffaddiwen n-Unfas-net. Năkkăneḍ daɣ, nĕtihnĕffit dăɣ-iman-nănăɣ, năqqal i-ašăl wa d-e-numas s-tidĕt-dăɣ aratăn n-Măssinăɣ, ikkĕs-anăɣ dăɣ-tissust ta dăɣ-hanăɣ-jănăt tiɣĕswen-ti-dăɣ.
45008024	Ed năkkăneḍ, tidĕt-dăɣ a-s ĕlɣĕllas-nănăɣ itbat măšan har ămăra-dăɣ, ămoos a dăɣ-nĕjar ăṭṭăma. Ăywa, ăṭṭăma wa ihannăy ăwadĕm, ad-ăbas ămoos ăṭṭăma; ĕndek ăṭṭăma wa ilkămăn dăɣ-a-wa-s išwăr, inhăy-t ăwadĕm? Wăr t-illa.
45008025	Măšan afăl ăṭṭăma-nănăɣ, ămoos a wăr nĕhĕnnĕy, dihen, ad-has-nĕqqĕl s-taẓidert d-ulh ijlayăn.
45008026	A-wen-dăɣ făw a făl hanăɣ-itilal Unfas Šăddijăn dăɣ-tĕlĕmḍe-nănăɣ ed a-wa s-ăniihăjja ad-t-nĕttăr dăɣ-Măssinăɣ, wăr t-nĕssen. Ǝnta-en-dăɣ a hanăɣ-itĕddalăn Măssinăɣ s-tihnĕffa wăren la afĕssăr.
45008027	Tidĕt a-wen, Măssinăɣ-i issanăn a-wa ihăn ulhawăn, issan daɣ a-wa ihăn ĕnniyăt n-Unfas. A-wen-dăɣ a făl ĕnta, erhet n-Măssinăɣ a itattăr i-imĕššeddĕjăn.
45008028	Ḍarăt-a-wen daɣ, nĕssan a-s ăddinăt wi ărhănen Măssinăɣ d-ăddinăt wi dd-iɣră s-iman-net dăɣ-erhet-net, a tăn-irmăsăn-dăɣ, a ămoos-dăɣ, Măssinăɣ iman-net a itajjăn a-s tišrayăten n-tanfust-ten-dăɣ tăn-tărmăsăt, i n-tănfo-năsăn.
45008029	Măssinăɣ ăddinăt wi ăsnăfrăn dat-axălak i-ad-umasăn aratăn-net, iɣtăs-asăn milhaw d-Rure-s i-ad-umas Rure-s teɣăfădde n-ă/n/natăn ăjjootnen.
45008030	Măssinăɣ, ăddinăt wi s-dd-iɣtăs a-wen, iɣr'-en-dd s-iman-net; wi dd-iɣra s-iman-net, ikf'-en idĕm data-s, wi ikfa idĕm data-s, ikf'-en daɣ ălxurmăt-net.
45008031	Šămad isălan-den-dăɣ, ma s-năddoobăt tĕnna-net daɣ? Kunta Măssinăɣ-i-dăɣ, tidĕt-dăɣ a-s ašrut wa-nănăɣ a iha, mi fălla-năɣ ilan tărna?
45008032	Zĕnnĕzjumĕtăt ɣas: kunta Măssinăɣ, Rure-s iman-net wa n-iyyăn ila, wăr t-iɣles dăɣ-tamăttant, ănn-ak, oyy'-e ămmut dăɣ-tĕssĕba-nănăɣ, ĕndek ɣas ḍarăt-a-wen-dăɣ a-wa hanăɣ mad-unjĕy? Wăr t-illa.
45008033	Ăddinăt wi ăsnăfrăn Măssinăɣ, mi tăn-e-isĕwărăn uḍlem? Wăr t-illa ed Măssinăɣ iman-net a tăn-ikfăn idĕm data-s.
45008034	Mi ăddoben ad-tăn-isĕwăr uḍlem? Ajăn wădden Ălmasex ămmut măšan, isălan, wăr-ĕmden dihen ɣas, a ojărăn a-wen, inkăr-dd jer-inĕmmuttan, ikk' išĕnnawăn, ăqqima dihen daw-aɣil n-Măssinăɣ, itattăr-anăɣ s-Măssinăɣ.
45008035	Ǝndek ɣas a-wa-dăɣ hanăɣ-e-ibḍĕwăn d-tărha ta hanăɣ-ija Ălmasex? Ak tirĕmmaɣ meɣ erk ĕmmĕk, ak ălɣizabăt meɣ laẓ meɣ ɣĕllĕl, ak miši meɣ tăkoba? Wăr t-illa făw a hanăɣ-dăr-s-e-ibḍĕwăn, a ămoos-dăɣ.
45008036	Dăɣ-isălan n-a-wen-dăɣ a dăɣ-hanăɣ-innă ĕlkĕttab n-Măssinăɣ: "Tĕssĕba-năk, Măssinăɣ a făl nĕtamăttat hak ašăl, jăn-anăɣ ăddinăt ɣas šund taɣsiwen dăɣ-wăr-ilkem a săl aɣăras."
45008037	Măšan, hakd a-wen-dăɣ, dăɣ-a-wen-dăɣ iket-net, nămoos imărnan, nokăy făw tumast n-imărnan, nĕkrăš ašăl imdan făll-išĕnja-nănăɣ s-turhajăt n-Wa hanăɣ-irhăn.
45008038	Ǝkkasăɣ ăššăk a-s wăr t-illa făw a hanăɣ-e-ibḍĕwăn d-tărha ta hanăɣ-ija Măssinăɣ: ak tamăttant wăla tămudre wăla ănjălosăn wăla išĕnnawăn wăla kăl-tărna, a-wa t-illăn d-a-wa ilkămăn,
45008039	kăl-ăṣṣahăt wi n-išĕnnawăn d-a-wa iwărăn ărori n-ăkall, wăr t-illa făw a dd-ătiwăxlăkăn ăddooben ad-hanăɣ-ibḍĕw d-tărha n-Măssinăɣ ta hanăɣ-dd-ăsnăfalăl dăɣ-Emăli-nănăɣ Ɣisa Ălmasex.
45009001	Năkk-i s-ašăl-i-dăɣ osaɣăɣ d-Ɣisa Ălmasex, tidĕt a hawăn-janneɣ wădden bahu, Unfas Šăddijăn iman-net a hi-oɣadăn dăɣ-ĕnniyăt-in dăɣ-a-wa s-ărheɣ ad-hawăn-tăn-ănnăɣ.
45009002	Ărɣan iman-in, ărɣan; jan tisnant wărăt kĕttĕl.
45009003	Ăsniinăn daɣ hullan dăɣ-isălan n-a-wa dd-iqqălăn ayĕtma wi n-kăl-Iṣrayil. Diha t-ĕlleɣ, kud irha făw tĕwăr-ahi tilɣant, ĕnmĕjjĕjăɣet făw d-Ălmasex i-ad-dăr-s ĕnmihĕẓăn ĕntăneḍ, ĕjrĕwăn ĕlɣĕllas.
45009004	Kăl-Iṣrayil, Măssinăɣ a tăn-dd-ijăn s-iman-net, ăswăr-tăn ănnur-net, ănmăjjaš dăr-săn ărkăwălăn n-tassaɣt, ăzzăbbăt fălla-săn alămăr wa n-Mosa, issĕlmăd-tăn ălɣibadăt n-Măssinăɣ wa n-tidĕt, ijjăš-asăn ărkăwălăn ăjjootnen.
45009005	Ǝntăneḍ a lănen imărawăn-nănăɣ wi n-ibda dd-izjăr Ălmasex s-eɣăs-net ĕnta-i n-Măssinăɣ-i t-illan jĕnnĕj-hărăt iket-net. Namĕlet-t, amin!
45009006	A-wa hawăn-jănneɣ, wădden i n-a-s innin ărkăwăl wa hasăn-ijjăš Măssinăɣ, ăbboṭṭăl-in. Ăbo, ănn-ak, wădden ăddinăt iket-năsăn wi-dd-ĕzjărnen Iṣrayil a ămoosnen dăgg-Iṣrayil wi n-tidĕt.
45009007	Wădden daɣ ăddinăt iket-năsăn wi dd-ĕzjărnen Ibrahim a-s ihăyawăn-net wi n-tidĕt, ĕktĕwăt-dd a-s Măssinăɣ iman-net a innăn i-Ibrahim: "Isxaqq a hak dd-e-ĕzjărăn ihăyawăn."
45009008	A-wen ălmăɣna-net a-s wădden aratăn wi s-dd-issĕbăb ăgg-adĕm, a-s wi n-Măssinăɣ, ănn-ak, aratăn-net a tăn-ămoosăn, wi s-dd-issĕbăb ărkăwăl wa ijjăš i-Ibrahim.
45009009	Ărkăwăl-en, ĕnta da a-wa dăɣ-s innă Măssinăɣ i-Ibrahim: "Ad-kăy-dd-ăqqĕlăɣ dăɣ-ăzzăman šund wa-dăɣ, a-s kăy-dd-e-ăqqĕlăɣ s-ăzzăman-en, tĕkraš-ak Sarăta alyaḍ."
45009010	A-wa has-innă Măssinăɣ, wădden Sarăta ɣas a ɣur-dd-imdă, inn'-en daɣ i-Răbka ta n-hănne-s n-Isxaqq-i n-abba-nănăɣ iket-nănăɣ ed tĕkrăš-as eknewăn s-ĕmmĕk-wen-dăɣ.
45009011	Hărwa wăr-ĕwen eknewăn-en-dăɣ, hărwa wăr-ămešălăn a olăɣăn wăla a lăbasăn a-s immĕjrăd Măssinăɣ i-Răbka, issĕlmăd-tăt s-wa ăsnăfrăn jere-săn; ămoos a-wen erhet n-Măssinăɣ wădden făl tĕssĕba n-emărked jan i-ad-dd-iɣăr s-iman-net wa s-irha.
45009012	A-s ităjj a-wen, innă Măssinăɣ i-Răbka: "Ad-ăkkălăt wa n-amăqqar i-wa n-amăḍray."
45009013	Ǝnta-den-dăɣ a-wa ijăn ed innă Măssinăɣ iman-net: "Ăssofăɣ Yaqub uhĕn Iso."
45009014	Ak ajăn a-wa ija Măssinăɣ, ajăn ad-hanăɣ-isĕwwĕnn a-s Măssinăɣ, wăr-oɣed? Aa făw, wădden a ijan a-wen
45009015	ed Măssinăɣ iman-net a innăn i-Mosa: "Sanseɣ ărrăxmăt-in făll-ere wa s-ărheɣ, naqq'-ahi tăhanint n-ere wa s-ărheɣ."
45009016	A-wen wădden a dd-izjarăn erhet n-ăgg-adĕm wăla ăṣṣahăt-net, tăhanint n-Măssinăɣ a dd-ifal.
45009017	Iktab dăɣ-ĕlkĕttab a-s innă Măssinăɣ i-Firɣăwna: "Jeɣ-kăy ĕssĕbab i-ad-sĕlmĕdăɣ s-tărna-nin i-ad-itwăxṭĕb isĕm-in făll-ărori n-ăkall iket-net."
45009018	A-wen-dăɣ a făl ere wa s-oḍăn Măssinăɣ tăhanint, oḍăn-as-tăt, wa s-ăsɣăr ulh-net daɣ, ad-iɣar.
45009019	Ămmukkăn a-s afăl ĕslăn iyyăḍ dăɣ-wăn i-măjrăd-wen-dăɣ, ad-dd-ĕggĕdăn, ĕnnĕn: Măssinăɣ adiš, ma s-isawar dăgg-adĕm uḍlem? Ajăn mi ăddooben aẓĕẓẓĕwi n-iman-net data-s? Wădden a-wa s-irha ɣas a itajj.
45009020	Uhĕn kăyy-i n-ăgg-adĕm dd-tajjăšăn inĕzjam šund-win-dăɣ, mi tămoosăd făw tamăzaɣăd d-Măssinăɣ? Kăla tĕnhăyăd aɣăsis isastan ere wa t-iknăn d-ăddălil wa făl t-dd-ikna.
45009021	Wădden ere wa ikannăn iɣsas, a-wa s-irha ɣas a itajj, tălaɣt a iḍarrăẓ tĕzzar ikĕn săr-s jer-aɣăsis ilan ălqim d-i t-wărăn ila. Tălaɣt-en-dăɣ a-s ikann a-wen-dăɣ iket-net.
45009022	Măssinăɣ daɣ, isakna aḍkăr-net i-ad-isĕlmĕd s-tărna-net. Ăhoja ăẓiẓăydăr i-wi ăniihăjjănen d-aḍkăr-net wăren ănhăjja ar d-ĕlhĕllak
45009023	măšan wi s-oḍăn tăhanint s-irha ad-t-sĕmɣărăn, irha daɣ ad-tăn-isĕnnĕflĕy dăɣ-ălxurmăt-net.
45009024	Teɣăre ta hanăɣ-dd-ija Măssinăɣ s-iman-net năkkăneḍ-i n-kăl-Ălyăhud, ĕnta daɣ a dd-ija i-tiwsaten ti iyyăḍnen n-inĕẓẓulam
45009025	s-ĕmmĕk wa s-tăn-innă ănnăbi Ozi dăɣ-ĕlkĕttab-net a-s innă, innă Măssinăɣ: "Tamĕtte ta s-ibda wăr tămoos ta-nin, ĕnta ămăra a he-ăjăɣ tamĕtte-nin. Tamĕtte ta s-ibda tătiwăksăn, ĕnta a he-tumasăt ta ĕkneɣ tărha."
45009026	Edăgg daɣ wa-dăɣ hasăn-ătwănnă: "Wăr tămoosăm tamĕtte n-Măssinăɣ", edăgg-wen-dăɣ iman-net a dăɣ-e-ĕtwăɣrĕn s-isĕm: "Aratăn n-Măssinăɣ wa iddarăn."
45009027	Ănnăbi Saya ĕnta, innă: "kăl-Ălyăhud, kud-ărhan ĕjĕn ĕjut wa wăr jenăt timĕtwen n-ăkall dăɣ-asălim n-ejărew wa sĕmmăn tasĕkkemt dăɣ-săn ɣas a he-ijrĕwăn ĕlɣĕllas"
45009028	Emăli daɣ a-wa s-innă, ad-t-ăj, ăššăreɣa wa s-innă ilkam ad-t-dd-izĕzzubbĕt făll-ăddunya, ad-t-ăj šik šik.
45009029	Olăs daɣ ănnăbi Saya innă: "Ǝnnăr wăr hanăɣ-dd-oyya Măssinăɣ-i n-Măssi-s n-ajhanăn hărăt dăɣ-ĕzzurĕyăt-nănăɣ, ašăl-i-dăɣ, noolăh ɣas d-iɣărman wi n-Sodoma d-Gomora-i ihlăk."
45009030	Ma săl a-wen? Inĕẓẓulam-i wăren tĕmmăɣ i-iqqud dat-Măssinăɣ, ij'-en immun-năsăn s-Măssinăɣ imaɣdalăn data-s lanen idĕm. Immun-năsăn s-Măssinăɣ a săr-săn dd-orăwăn a-wen.
45009031	A-s ija a-wen kăl-Iṣrayil ĕntăneḍ, amišĕl n-a-wa innă alămăr a-s tattărăn ad-tăn-ăkf idĕm dat-Măssinăɣ măšan, indăr-asăn ad-dd-săɣsĕlăn a-wen.
45009032	A-wen-š ma t-ijăn? Adiš ĕttărăn ad-ĕjrĕwăn iqqud išlayăn i-wa ihakk immun s-Măssinăɣ. Ǝttărăn ajăraw n-a-wen s-a-wa tamašalăn, ămoosăn ɣas šund ăddinăt s-tărsal tăhunt har išwar oḍan.
45009033	Ija a-wen s-ĕmmĕk-wa-dăɣ s-ătwănnă, innă Măssinăɣ dăɣ-isălan n-Ɣisa: "Ǝnhĕywăt! Sanseɣ tăhunt rassălăt i-ăddinăt dăɣ-aɣrĕm wa n-Sayon. Ad-tumas ĕssĕbab n-ejăḍăl i-iyyăḍ măšan, ere fălla-s ăshătălăn-dăɣ, wăr-ilkem ad-ămmujrăẓ."
45010001	Ayĕtma-ɣ, derhan n-ulh-in d-a-wa tattărăɣ hak ašăl dăɣ-Măssinăɣ da: ăɣlĕsnet kăl-Iṣrayil.
45010002	Ăddoobeɣ tajuhe n-a-s kăl-Iṣrayil, ĕdgaẓăn hullan dăɣ-isălan wi n-Măssinăɣ măšan, wăr jen a-wen s-ĕnniyăt ijrahăn hărăt.
45010003	Ǝžhalăn hărwa dăɣ-isălan n-a-s Măssinăɣ a isaɣdalăn ăgg-adĕm i-ad-ɣur-s ikrĕš idĕm wădden imărkedăn-net, a-wen, unjăyăn săr-s.
45010004	Ălmasex, a ɣur-dd-imdă a-wa innă alămăr, ere săr-s omănăn-dăɣ, ad-ikrĕš idĕm dat-Măssinăɣ.
45010005	Dăɣ-isălan n-a-wa ihakkăn ăgg-adĕm idĕm dat-Măssinăɣ, innă Mosa: "Ere ămešălăn fărĕḍăn wi ĕktăbnen dăɣ-alămăr, ad-has-umas a-wen-dăɣ ĕssĕbab n-ĕlɣĕllas."
45010006	Măšan ašăl-i, immun-nănăɣ s-Măssinăɣ, issĕlmăd-anăɣ a-wa hanăɣ-ihakkăn idĕm dat-Măssinăɣ, inn'-anăɣ: "Wăr tĕnned dăɣ-iman-năk: mi he-ikkĕn išĕnnawăn?" A-wen, azĕzzĕbbu n-Ălmasex dăɣ-săn;
45010007	wăr tĕnned daɣ: "Mi he-ikkĕn ider n-ăkall?" Ajăn wădden Ălmasex, ăru dd-inkăr jer-inĕmmuttan.
45010008	Isălan n-a-wen-dăɣ, a dăɣ-hanăɣ-innă măjrăd n-Măssinăɣ: "Ašăl-i, măjrăd n-Măssinăɣ, ohaẓ-kăy, ih'-emm-năk, ih'-ulh-năk." Isălan-win-dăɣ a hin-nĕsasawaḍ dăgg-adĕm i-ad-amĕnăn s-Ɣisa.
45010009	Ere iṭṭăfăn dăɣ-tămudre-net tĕnna n-a-s Ɣisa, Emăli, iflăs dăɣ-ulh-net a-s issĕnkăr-t-dd Măssinăɣ jer-inĕmmuttan, ad-iɣlĕs
45010010	făl-a-s immun wa dd-ifălăn ulh n-ăwadĕm a t-ihakkăn idĕm ɣur-Măssinăɣ, wa iṭṭăfăn tĕnna n-a-wen s-emm-net, ad-t-iɣlĕs Măssinăɣ.
45010011	Ǝnta-den-dăɣ a-wa innă ĕlkĕttab n-Măssinăɣ a-s innă: "Ere omănăn s-Emăli-dăɣ, wăr-ilkem ad-ămmujrăẓ."
45010012	A-wen ămăra, wăr săr-s iẓley ăgg-Ălyăhud wăla wa t-wărăn ămoos ed iket-năsăn, iyyăn n-Emăli ihakkăn a olaɣăn s-ĕjut a oharăn, ere t-iɣrăn-dăɣ, ad-has-ăkawĕn.
45010013	Iktab a-s: "Ere iɣrăn isĕm n-Emăli, omăn săr-s dăɣ, ad-iɣlĕs."
45010014	Măšan, ăddinăt ya, ĕndek ĕmmĕk wa s-mad-ĕɣrĕn isĕm n-Emăli a-s wăr săr-s omenăn? Ǝndek daɣ ĕmmĕk wa s-mad-săr-s amĕnăn a-s wăr kăla ĕslăn i-isălan-net? Ǝndek ĕmmĕk wa s-mad-ĕslĕn i-isălan-net a-s wăr t-illa ere hasăn-tăn-ixṭăbăn?
45010015	Ǝndek ĕmmĕk wa s-mad-hasăn-ĕtwăxṭĕbăn a-s wăr t-illa ere săr-săn ămešălăn? Tĕssĕba n-a-wen-dăɣ a făl innă ĕlkĕttab n-Măssinăɣ: "Tihusay ija ass n-imawayăn n-isălan n-Ălĕnžil, edăgg ăkokălăn iḍarăn-năsăn dăɣ, ălxer a săr-s dd-tirĕwăn."
45010016	Ălwăxla a-s a ăjjeen dăɣ-ăddinăt, unjay s-Ălĕnžil. A-wen-dăɣ a ăswănnăn ănnăbi Saya: "Emăli, a ija a-wa-dăɣ năssewăl, mi omănăn s-a-wa nĕxattăb?"
45010017	Immun wa iɣallăsăn, a-wa s-isăl ăwadĕm ihăn Ălĕnžil-wa-dăɣ nĕxaṭṭăb dd-ifălăn Ălmasex, a iha.
45010018	Ak ajăn a-wen ălmăɣna-net a-s har ămăra-dăɣ, wăr-ĕslen kăl-Ălyăhud i-isălan-win-dăɣ? Ǝslan-asăn lab ed a-wen-dăɣ făw a dăɣ-innă ĕlkĕttab n-Măssinăɣ: "Ăssewălăn imawayăn n-isălan făll-ărori n-ăkall iket-net, wăr t-tĕlla tamdujt dăɣ-ăddunya s-wădden tĕsl'-asăn."
45010019	Ad-kăwăn-sĕstĕnăɣ: "Tordam a-s isălan-wi-dăɣ, wăr tăn-ĕjrehăn kăl-Iṣrayil?" Ǝjrahăn-tăn lab. Ǝntăneḍ-en-dăɣ făw a-s innă ănnăbi Mosa s-tizarăt, innă Măssinăɣ: "Ad-dăɣ-wăn ăjăɣ tismiten făll-tamĕtte wărăt tămoos ta-nin, ẓĕẓẓĕkĕnẓărăɣ-kăwăn făll-tawset jam tawset n-ălžuhal."
45010020	Olăs daɣ ănnăbi Saya, iglă har innă: "Ăddinăt wi s-ibda, ĕkfan-ahi iroriyawăn-năsăn, ĕqqălăn-ahi-dd; wi s-ihĕnnin, wăr dăɣ-i ăkkulăn, ăsnăfalălăɣ-asăn-dd iman-in."
45010021	Dăɣ-a-wa dd-iqqălăn kăl-Iṣrayil, ĕnta da a-wa dăɣ-săn innă Măssinăɣ: "Ǝẓẓalăɣ ăfuss-in har ăqqur i-tawset hi-tĕnkarăt, oseɣ-tăt a-wa tawset hi-tăsiɣărăt ulh-net, tawset săr-i tunjayăt."
45011001	Ăssistănăɣ-kăwăn ămăra, ak ajăn Măssinăɣ ijăr-in tamĕtte ta n-kăl-Iṣrayil ăsnăfrăn? Ăbo! Năkk-i hawăn-ăssewălăn, ăgg-Iṣrayil n-ahăya n-Ibrahim la tawset ta n-Bănyamin a ămoosăɣ.
45011002	Măssinăɣ, tawset ta ăsnăfrăn i-iman-net hărwa wăr dd-tăxlek ăddunya, wăr tăt-in-ijer. Ǝktĕwăt-dd ɣas a-wa innă ănnăbi Ɣĕli dăɣ-isălan n-kăl-Iṣrayil a-s hasăn-iškă s-Măssinăɣ, inn'-as:
45011003	"Emăli, tamĕtte-ta-hi, tănɣă ănnăbităn-năk, tărẓă idăggan wi dăɣ-tajjănăt tikutawen-năk. Năkk daɣ-i dd-ăqqimăn, tĕzzan săr-i, tărha ad-tăj iman-in."
45011004	Innă a-wen ɣas, inn'-as Măssinăɣ: "Ɣĕli, ănset ĕnniyăt-năk, leɣ ĕssa afḍăn n-ăhalĕs wăr-iha wăl' iyyăn s-kăla irkăɣ dat-Baal-i n-ămănokal n-ăṣṣănămăn."
45011005	A-wa ijăn dăɣ-ăzzăman-wen-dăɣ, ĕnta daɣ a ijan dăɣ-ăzzăman-wa-dăɣ, iɣlaf Măssinăɣ dăɣ-ănnuɣmăt-net tamĕtte wărăt tĕjjĕt dd-ăsinăfrăn jer-kăl-Iṣrayil.
45011006	Šămad ănnuɣmăt n-Măssinăɣ a ăsnăfrănăn tamĕtte-ten-dăɣ i-ad-tăt-iɣlĕs, adiš, wădden imărkedăn-năsăn a tăn-e-iɣlĕsăn ed, afăl ija a-wen, ad-ăbas ămoos ănnuɣmăt, ănnuɣmăt wa n-tidĕt.
45011007	A-wen-š, ma ămoos ălmăɣna-net? Ajăn a-wa s-ĕmmăɣăn kăl-Iṣrayil, wăr t-ĕjrewăn? Ǝjrăwăn-t dăɣ-săn lab wi dăɣ-săn ăsnăfrăn Măssinăɣ. Wi iyyăḍnen wăren ĕjrew a-wen, asɣăr a has-jăn ulhawăn-năsăn.
45011008	Isălan n-a-wen-dăɣ a dăɣ-innă ĕlkĕttab n-Măssinăɣ: "Iššĕšlăl-tăn-in Măssinăɣ i-ad-wăr hĕnnĕyăn, wăr sĕllĕn. Ǝnta-den-dăɣ a-wa ijrăwăn kăl-Iṣrayil har ašăl-i-dăɣ."
45011009	Olăs daɣ ḍarăt-a-wen, innă ănnăbi Dawĕd: "Umasnet imjora-năsăn a hasăn-iha sunsĕj, ăttărmăsnet dăɣ-tănḍărbaten; iḍĕwet-dd fălla-săn ălmăṣṣibăt tăn-in-immărăn.
45011010	Tĕwăret tĕmĕlle tiṭṭawen-năsăn i-ad-ăbas hannăyăn, ăjĕnet alĕḍḍeš wa-dăɣ făll-hak iyyăn dăɣ-săn, umaset ɣas, šund ăẓuk a ăllinjăt."
45011011	Ak ejăḍăl wa jăn kăl-Iṣrayil, i n-hărkuk meɣ? Ăbo! Ănn-ak šăɣšad-năsăn ĕntăneḍ-en-dăɣ a dd-orăwăn tašlĕlt i-ĕlɣĕllas i-tiwsaten ti iyyăḍnen i-ad-asĕmĕn kăl-Iṣrayil.
45011012	Ɣas kunta wăla šăɣšad-năsăn dăɣ, ălfăyda a dd-orăw s-ăddunya, ăb' ăṭṭăma n-tĕmɣăre ta he-ăj ălfăyda wa săr-s dd-e-arĕwăn afăl dd-ĕqqălăn Măssinăɣ i-ad-utabăn. Ijmaḍ-t ăššăk a-s ad-umas a-wen ălxer măqqoorăn.
45011013	Ămăra kăwăneḍ-i n-inĕẓẓulam a-s ămmijrădăɣ: Năkk-i-hi, Măssinăɣ a hi-ijăn ănămmašul-hawăn, išl'-ahi daɣ ămašal hi-ijraẓăn.
45011014	Ija ɣur-i a-s ămašal wa hi-issăɣlăf Măssinăɣ ija tĕmɣăre-ta-dăɣ s-afăl t-in-ăssawăḍăɣ, ad-dd-arĕw a-wen tismiten n-kăl-tumast-in, utabăn, iɣlĕs Măssinăɣ iyyăḍ dăɣ-săn
45011015	făl-a-s, kunta ămăra, ij'-en Măssinăɣ s-edes i-ad-dd-arĕw a-wen tanmĕẓalt n-ăddunya d-Măssinăɣ, ma he-ăj afăl ătubăn kăl-Iṣrayil? Ad-umas a-wen tăkunt tolăhăt d-ăddinăt ăba, olăsăn-dd tanăkra jer-inĕmmuttan.
45011016	Kunta afărs n-tajĕlla wa n-eɣăf a ikăt ăwadĕm i-Măssinăɣ, adiš tajĕlla daɣ, iket-net ti-net ed šăddiij. A-wen-dăɣ a ijăn a-s kunta ikewăn n-ahĕšk, i n-Măssinăɣ, adiš, ilĕktan-net daɣ, iket-năsăn, i-net ed šăddiij.
45011017	Tamĕtte ta n-Iṣrayil, tolăh d-ahĕšk n-ĕzzăytun s-hin-inkăḍ Măssinăɣ hărăt dăɣ-ilĕktan-net tĕzzar issărmăm-kăy-dd kăyy-i wărăn ămoos ăgg-Ălyăhud i-ad-kăy-infĕw kăyy-dăɣ a-wa dd-itĕffalăn ikewăn, isidorăn ahĕšk iket-net.
45011018	Tĕssĕba n-a-wen-dăɣ a făl, kăyy-i n-ănăẓẓalim, he kăyy! Wăr tĕlkehăd ilĕktan wi hin-ĕttĕnkăḍnen. Ma dăɣ-tabărajăd? Wădden kăyy a iṭṭafăn tămudre i-ikewăn, ănn-ak, ikewăn a hak-tăt-ĕṭṭafnen.
45011019	Ămmukkăn a-s ad-hi-tĕnnĕd a-s: ajăn wădden ilĕktan, ĕttĕnkăḍăn-in i-ad-dd-ĕtwĕsărmămăɣ dăɣ-edăgg-năsăn?
45011020	Tidĕt lab a-wen măšan, ĕlmĕd a-s iba n-immun-năsăn a făl hin-ĕttĕnkăḍăn, tătwăsărmămăd-dd dăɣ-edăgg-năsăn ed tomănăd. Ɣas, wăr sakaf iman-năk, uksaḍ Măssinăɣ!
45011021	Făl-a-s Măssinăɣ wăr-oyya ilĕktan-wi s-alăṣăl-dăɣ, ărmamăn d-ahĕšk ăb' ăṭṭăma n-kăyy-i s-a ăynayăn dd-tĕjjăšăd a-wa-dăɣ iket-net.
45011022	Ǝnhĕywăt ɣas ĕmmĕk wa s-isalmad Măssinăɣ milɣaw-net wa ăddewăn d-aḍkăr-net: wi t-wăren ăksuḍ, ad-ĕnmĕnhĕyăn d-ălmăṣṣibăt-net, wi t-ăksuḍnen, ad-ăɣlĕsăn dăɣ-ăššar-net. Ɣas, ăj ăṭṭăma-năk dăɣ-milɣaw n-Măssinăɣ ed afăl wăr jed a-wen, ad-hin-tăttănkăḍăd šund elăkăt.
45011023	Afăl dd-ĕzjărăn kăl-Ălyăhud tăɣart n-ulh ta tăn-tărmăsăt, ad-ĕtwĕsărmĕmăn dăɣ-edăgg-năsăn ed Măssinăɣ ila tărna s-tăn-dd-ăssoɣăl idăggan-năsăn.
45011024	Kăyy ibda, wăr tĕẓleyăd d-elăkăt irmamăn dăɣ-ahĕšk n-tăkoyt, tătwănkăḍăd-dd fălla-s, tătwăsărmămăd dăɣ-ahĕšk n-ĕzzăytun olaɣăn kud-dăɣ a-wen, ĕssin ihĕškan wăren oleh iyyăn n-ĕẓẓĕnĕf. Kăl-Iṣrayil-i s-alăṣăl-dăɣ ărmamăn d-ahĕšk-en, răqqiis i-Măssinăɣ, ad-tăn-dd-isuɣĕl edăgg-năsăn.
45011025	Ayĕtma, ĕkkasăɣ-kăwăn dăɣ-taɣdărt dăɣ-isălan n-ĕddăraj wa s-kăla ăttunkăl dd-ănfalălăn i-ad-wăr tordem iman-năwăn tayĕtte. Ǝlmĕdăt a-s tăɣart n-ulh ta tărmăsăt tĕššĕm n-kăl-Iṣrayil ămăra-dăɣ, ti n-ad-dd-ĕjjĕšnăt tiwsaten ti iyyăḍnen iket-dăɣ-năsnăt, amĕnnăt s Măssinăɣ, iɣlĕs-tănăt.
45011026	Ǝnta-den-dăɣ ĕmmĕk wa s-mad-ĕɣlĕsăn kăl-Iṣrayil iket-dăɣ-năsăn s-ĕmmĕk wa s-tăn-innă ĕlkĕttab n-Măssinăɣ a-s innă: "Taḍaɣt ta n-Sayon ad-dd-e-ifĕl ămukăs n-tekăriḍt wa hin-e-ikkĕsăn iba n-ăddin făll-ihăyawăn n-Yaqub.
45011027	Dihen, ad-dăr-săn ahărăɣ ărkăwăl n-tassaɣt, amĕsăɣ-in ibăkkaḍăn-năsăn iket-dăɣ-năsăn."
45011028	Afăl tăqqăl tanfust s-isălan n-anmĕšri wa jăn i-Ălĕnžil, ij'-en a-wen-dăɣ išĕnja n-Măssinăɣ iket-dăɣ-năsăn, măšan ămoos-awăn a-wen kăwăneḍ, tănfo măšan, afăl tăqqăl tanfust s-ebre n-nefran wa n-Măssinăɣ, iṭṭaf-asăn ărkăwăl dăɣ-idĕm n-imărawăn-năsăn
45011029	ed Măssinăɣ, wăr-ităqqĕl s-a-wa ikfă, wăr-ităqqĕl s-ămašal-net.
45011030	Ibda, tăḍḍinăm dăɣ-inămăšrayăn măšan ašăl-i, tĕlmădăm s-tăhanint n-Măssinăɣ ed ănmăšrăyăn kăl-Ălyăhud.
45011031	Anmĕšri-năsăn ad-dd-orăwăn tăhanint-ten-dăɣ dăɣ-a-s irha Măssinăɣ ad-ămarĕnăt tiṭṭawen-năsăn i-ad-ĕlmĕdăn ĕntăneḍ-dăɣ ămăra s-tăhanint-net.
45011032	Măssinăɣ a oyyăn dăgg-adĕm oḍan dăɣ-tanmĕšrayt i-ad-isĕlmĕd hak iyyăn dăɣ-săn s-tăhanint-net.
45011033	Isălan n-a-wen-dăɣ a dăɣ-ăssewăl ĕlkĕttab n-Măssinăɣ a-s innă: "Tĕmɣăre n-tihusay ij'-enăt ărrĕzăɣ wa n-Măssinăɣ Mi ăddoben ad-dd-isăɣlĕy sărho-net wăla tayĕtte-net A-wa ităjj, ojăr tayĕtte n-ăgg-adĕm, wăr t-illa ere dd-e-isăɣlĕyăn zăbotăn-net.
45011034	Mi issanăn a-wa ihăn ĕnniyăt n-Emăli?
45011035	Mi s-kăla t-ikfa hărăt ăb' ăṭṭăma n-ad-ijăr ăṭṭăma n-timẓal n-ălxer-net?"
45011036	Wăr t-illa ed ĕnta a dd-ibnăn a-wa-dăɣ iket-net, tărna-net a-s t-illa a-wa t-illăn, wăr t-illa a-s wădden i-net. Ǝnta ɣas a ăniihăjjăn d-semɣar hărkuk. Amin!
45012001	Ayĕtma-ɣ! Jarăɣ-kăwăn s-idĕm n-tĕmɣăre n-tăhanint ta hanăɣ-oḍăn Măssinăɣ, ăkfăt-t iman-nawăn dăɣ-tiɣĕswen-năwăn iket-di tĕddarăm s-ălxal šaddijăn, ĕnta-den-dăɣ takute ta has-tĕjrăẓăt, ĕnta-den-dăɣ ălɣibadăt wa n-tidĕt.
45012002	Wăr tĕlkemăm i-a-wa făll-tĕgl' ăddunya-ta-dăɣ, ănn-ak ăyyăt Măssinăɣ ad-isĕynĕy ĕnniyătăn-năwăn i-ad-tudabem aẓĕmmăẓli dăɣ-a-wa ămoosăn erhet-net, wa olăɣăn, a-wa has-ijrăẓăn d-a-wa ifrănăn.
45012003	Ǝttarăɣ dăɣ-hak iyyăn dăɣ-wăn dăɣ-idĕm n-ănnuɣmăt wa făll-i issĕnsă Măssinăɣ d-ad-wăr-ija wăl' iyyăn dăɣ-wăn iman-net jĕnnĕj-a-wa t-ija Măssinăɣ. Isărĕset hak iyyăn iman-net dat-amidi-net s-a-wa ilăn ĕmmĕk. A-wa s-kăwăn-ikfă Măssinăɣ turhajăt n-iji-net, ăjăt-t s-a-wa dăr-ogdăh immun-năwăn.
45012004	Wădden taɣĕssa n-ăgg-adĕm tiyyăt ɣas măšan, ĕjjĕtnăt tiẓunawen-net, hakd a-wen-dăɣ, wăr t-tĕlla tăẓunt tolăhăt d-tamidit-net ălxidmăt, hak iyyăt d-a-wa tĕnfa.
45012005	Ǝmmĕk-wen-dăɣ a-s năkkăneḍ-i omănnen s-Măssinăɣ, nĕjjĕt, măšan dăɣ-tĕssĕba n-tassaɣt-nănăɣ d-Ălmasex, nămoos šund tiyyăt taɣĕssa s-hak iyyăn dăɣ-năɣ-dăɣ ănimăṭṭaf d-amidi-net.
45012006	Măssinăɣ, dăɣ-ănnuɣmăt-net, ij'-anăɣ isuf s-hak iyyăn-dăɣ iẓlay d-wa n-amidi-net. A-wen-dăɣ a făl wa ijrăwăn ɣur-Măssinăɣ măjrăd s-ila s-ad-t-isuɣĕl i-ăddinăt, ixṭĕbet s-ălxal wa ihălăn ebre n-immun.
45012007	Wa ijrawăn ɣur-Măssinăɣ turhajăt n-ad-idhĕl ăddinăt wi iyyăḍnen, ijlĕyet dăɣ-a-wen; wa isăɣren, isăɣret s-sărho.
45012008	Wa ijrăwăn turhajăt n-a-s e-d immĕjrăd, isĕsmăḍ ulhawăn n-imidiwăn-net, išlĕwet-t a-wen; wa ijrăwăn turhajăt n-ihuk, wăr-itĕmĕjruẓet a-wa ikfa; wa ikfă Măssinăɣ turhajăt n-ad-izar i-ăddinăt, ijlĕyet dăɣ-a-wen. Wa n-ămadhal n-tilăqqiwen, idhĕlet-tănăt s-ulh ăsriiwăn.
45012009	Tărha ta n-tidĕt, wăr ɣĕddăr, akĕḍăt d-a-wa lăbasăn, ĕjlĕyăt hullan dăɣ-amišĕl n-a-wa olăɣăn.
45012010	Nĕmărhăt hullan jer-iman-năwăn šund ă/n/natăn, nĕsĕmɣărăt, zăzrăt ăddinăt wi iyyăḍnen iman-năwăn.
45012011	Ǝdgĕẓăt dăɣ-a-wa hăm, ăyyăt fălla-wăn sendad, ukasăt dăɣ-ălxidmăt n-Emăli s-ĕnniyăt imdan.
45012012	Isĕddĕwĕtet-kăwăn ăṭṭăma wa kăwăn-ăsjăr Măssinăɣ, ijjĕšet-kăwăn ăṣṣăbarăt afăl kăwăn-tărmăs tissust, ĕjlĕyăt dăɣ-tamădilt n-Măssinăɣ.
45012013	Imĕššeddĕjăn wi tărmas tămăɣatert, ĕdhĕlăt-tăn, sĕmmĕjurĕtăt wi kăwăn-dd-tisĕnen.
45012014	Ǝdĕlăt Măssinăɣ i-ăddinăt-wi kăwăn-ɣazzăbnen, ărhăt-asăn ălxer, wăr hasăn-jem terk tettert.
45012015	Ahrăt tedăwit d-wi ăddiwătnen, tahĕrĕm imeṭṭawăn d-wi hallănen.
45012016	Nĕmĕnnĕkăt jer-iman-năwăn s-ălxal, wăr tĕtterăm a-wa dăr-wăr togdehăm wăla a-wa wăr tămoosăm, sărĕsăt iman-năwăn, wăr jem iman-năwăn ăddinăt s-wăr t-illa a-s wădden ĕssanăn-t.
45012017	Wăr ẓelăm tăllăbăst s-tăllăbăst i-ăwadĕm, mašălăt a-wa olăɣăn i-ăddinăt iket-năsăn.
45012018	A tĕkkăs talɣa, tăqqal-kăwăn-dd, imĕlet ălxer jere-wăn d-ăddinăt iket-năsăn.
45012019	Ayĕtma-i ĕkneɣ tărha, wăr tĕkkesăm eɣa i-iman-năwăn, săɣlĕfăt talɣa-năwăn i-Măssinăɣ ed Emăli iman-net innă dăɣ-ĕlkĕttab-net: "Năkk a hawăn-e-ikkĕsăn eɣa, năkk a hawăn-e-ikkĕsăn ălxăr."
45012020	Olăs daɣ, inn'-anăɣ măjrăd n-Măssinăɣ: "Ašănjo-năk wa inăqq laẓ, šăkš'-e; kunta ăffud, săsw'-e ed afăl has-jed a-wen, ad-t-tănɣ tăkrakiḍt wărăt tĕẓley d-a-s tahĕst a jed făll-eɣăf-net."
45012021	Wăr toyyed tăllăbăst tĕkraš fălla-k ašăl, ănn-ak, mišĕl a-wa olăɣăn i-ad-tĕkrĕšăd ašăl făll-tăllăbăst.
45013001	Ilzam hak ăwadĕm ad-ămašăl a-wa s-omăr ĕlxĕkum ed wăr t-tĕlla tĕmmĕnĕya warăt ărori n-ăkall-i-dăɣ s-wădden a-wa la dăɣ-tărna Măssinăɣ a dd-ifal; ĕnta daɣ a tăt-ăssiibdădăn.
45013002	Tĕssĕba n-a-wen-dăɣ a făl ere issĕkfărăn iman-net i-ĕlxĕkum n-ĕddĕwĕl, ilmĕdet a-s wăr-iẓley d-a-s tĕnna n-Măssinăɣ a-s ănmăšrăy. Ere daɣ wa ănmăšrăyăn i-a-wa innă Măssinăɣ, ijmaḍ-t ăššăk a-s, tăborit n-ăššăreɣa n-Măssinăɣ a-s irha ad-tiḍĕw fălla-s.
45013003	Ăwadĕm wa itamašalăn a lăbasăn, a ăssirmăɣăn ălqa/l/lităn, măšan wa itamašalăn a olaɣăn, wăr t-e-sărmăɣăn. Kunta tărhed ad-wăr kăy-issărmăɣ ĕlxĕkum, adiš mašăl a-wa fălla-k irha, dihen, ad-ɣur-s tĕkrĕšăd tisenen.
45013004	Ǝlxĕkum, tănfo-năk a făl t-dd-ixlăk Măssinăɣ, măšan afăl wăr kăy-išla ar a-wa lăbasăn, adiš uksaḍ-t ed wădden bănnan a făl iṭṭaf tăborit ta n-ăššăreɣa. A-wen ălmăɣna-net, a-s, ilkam ad-dd-isĕnnĕfilĕl Măssinăɣ aḍkăr-net făll-wi tamašalnen a-wa lăbasăn.
45013005	Uf'-awăn ad-tamašalăm a-wa fălla-wăn irha ĕlxĕkum wădden ɣas făl tuksĕḍa n-ad-fălla-wăn isiḍĕw Măssinăɣ aḍkăr-net, ănn-ak daɣ, i-ad-wăr t-illa făw a dăɣ-tĕššakăm iman-năwăn.
45013006	Tĕssĕba n-a-wen-dăɣ a făl ɣaymăt tĕẓẓalăm tiwse ed kăl-tiwse-i dăɣ-wăn tăt-tattărnen, wăr-iẓley d-a-s Măssinăɣ a-s ăxdamăn.
45013007	Hak ăwadĕm, ăkfăt-t a-wa fălla-wăn ila jer-tiwse wăla ăddăyyăt wăla tuksĕḍa wăla semɣar.
45013008	Ayĕtma-ɣ, wăr kăwăn-irăwwăset ăwadĕm wăl' iyyăn a săl tărha. Ere wa s-ha tărha n-ăddinăt ulh-net, ăzizăbbăt ămišĕl n-a-wa fălla-s ifrăḍ alămăr iket-net.
45013009	Wădden ătwănnă: "Wăr jed ĕzzĕna, wăr jed iman, wăr tokerăd, wăr tăsdărhănăd a ila ăwadĕm wăr led", d-a-wa săl a-wen. Alămărăn-win-dăɣ, ăsdăw-tăn-dd iket-dăɣ-năsăn wa innăn: "Ăj i-ănhăraj-năk tărha-ta-dăɣ jed i-iman-năk."
45013010	Tărha, ere wa s-ha ulh-net, wăr mad-iɣšĕd hărăt i-ănhăraj-net. Ăwadĕm daɣ wa s-ha tărha n-ăddinăt wi iyyăḍnen ulh-net, šund ɣas ăzizăbbăt a-wa innă Măssinăɣ dăɣ-alămăr.
45013011	Măjrăd-wa-dăɣ, ăjăt-as ĕnniyăt ed tĕh'-iwăn tijya n-ăzzăman a nĕha, ăbas ija ăssaɣăt n-eḍĕs, ĕnkărăt-dd. Ašăl wa n-ĕlɣĕllas, ăbas ujĕj, ojăr ihĕẓ wa dd-ija ašăl-i-dăɣ uhĕn ašăl wa d-tomănăm.
45013012	Ehăḍ iglă, tifawt, tăsmăqqăt-dd, nĕkkĕset-in făll-iman-nănăɣ a-wa osăɣăn hărăt d-tihay, nasăɣet d-a-wa ohărăn hărăt d-ănnur.
45013013	Nărjĕšet šund tarăhut a făll-anăɣ ijan, tumaset tămudre-nănăɣ, tămudre šăddiijăt s-wăr t-illa a nĕtajj dăɣ-ufăr, najĕjet iba n-asĕgdah dăɣ-hărăt d-tesăse n-asmĕd d-asri wa n-kĕššĕf d-asĕmmăḍĕs n-iman-nănăɣ d-hărăt n-kĕnis-kĕnisăn iyyăḍ wăren ĕnfa hărăt d-tismiten.
45013014	Tumaset-awăn tămudre ta iṭṭăf Emăli Ɣisa Ălmasex šund asălso ăynayăn, ălsăt-t. Wăr tăsbălălăm erk derhanăn n-tiɣĕswen-nănăɣ, tiyyĕm-tăn ănnihăḍăn dăɣ-wăn.
45014001	Ayĕtma-ɣ, ăwadĕm wa s-rĕkkĕm immun-net, arăt-as ifassăn-năwăn, wăr has-jem erk măjrăd.
45014002	Ǝllan-t ăddinăt ordanen a-s wăr t-illa amĕnsi s-wădden ăddooben tetăte-net, ĕllan-t daɣ iyyăḍ s-rĕkkĕm immun-năsăn wăren tĕtt ar isudar wi n-išĕkraš.
45014003	Ămăra, wăr-isămăḍrayet wa s-a ijrăw-dăɣ, ad-t-ăkš, wa iyyăḍăn igdălăn i-iman-net tetăte n-imĕnsiwăn iyyăḍ; wăr-isăwaret daɣ wa wărăn itĕtt hărăt iyyăn uḍlem ere wa s-a ijrăw-dăɣ, ad-t-ăkš ed ij'-as Măssinăɣ edăgg ĕnta-dăɣ.
45014004	Ak kăyy făw-i isawarăn akli n-iyyăn uḍlem, mi tămoosăd? Ajăn wădden jer-ibdad wăla oḍa, măssi-s a iqqal a-wen, ma tăkkuulăd? Ǝlmĕd a-s ad-ibdĕd făll-iman-net ed Emăli-i t-illăn ila tărna n-ehel-net.
45014005	Iyyăḍ ăddinăt, ija ɣur-săn a-s ill'-e ašăl ufăn iyyăn, ija ɣur-iyyăḍ a-s, a-di, wăr-ĕẓleyăn hărăt; ăyyăt hak ăwadĕm d-a-wa orda, igdăh ɣas ad-ikna ukĕs n-ăššăk dăɣ-a-wa iha.
45014006	Wa ăẓinămăẓlăyăn išilan, iṭṭaf ălxal-wa dăɣ-ašăl-wa, iẓĕnnĕmĕẓlĕyet-tăn i-ad-isĕmɣăr Emăli s-a-wen; ere daɣ wa s-a ijrăw, ad-t-ăkš, isĕmɣăret Măssinăɣ ed a ijrăw-dăɣ, ad-irĕš i-Măssinăɣ isuf-win-dăɣ t-ija. Ere daɣ wa s-ill'-e a wăr-itĕtt, isamɣar Emăli dăɣ-a-wen-dăɣ ed ĕnta dăɣ, itumay i-Măssinăɣ a-wa has-ija.
45014007	Wăr t-illa dăɣ-năɣ ere wărăn idder ar i-iman wi-net ɣas, wăr t-illa daɣ ere madăn-ămmăt i-iman wi-net ɣas.
45014008	Ɣas kunta nĕddar, Emăli a-s nĕddar, kunta daɣ nămmut, ĕnta a-s nămmut. A-wen-dăɣ a făl jer-nĕddar wăla nămmut, Emăli a hanăɣ-ilăn.
45014009	Wăr t-iha ăššăk a-s Ălmasex ămmut, inkăr-dd jer-inĕmmuttan i-ad-ixkĕm făll-inĕmmuttan hakd-dăɣ d-ăddinăt wi ĕddărnen.
45014010	Adiš, kăyy, ma s-ḍallămăd ă/n/na-k, samăḍrayăt-t? Iket-dăɣ-nănăɣ, ilkam ad-dd-nĕbdĕd dat-Măssinăɣ i-ad-hanăɣ-išrăɣ?
45014011	A-wen-dăɣ a dăɣ-hanăɣ-ăssewăl ĕlkĕttab n-Măssinăɣ a-s innă: "Innă Emăli: Năkk ĕddarăɣ, wăr t-illa ăgg-adĕm s-wădden ilkam ad-dat-i irkăɣ, ilkam ad-hi-amĕlăn iket-dăɣ-năsăn."
45014012	Ašăl-en n-tebădde dat-Măssinăɣ, hak ăgg-adĕm d-a-wa has-jăn imojjan-net.
45014013	Năyyet anmĕšraɣ jer-iman-nănăɣ, ĕṭṭĕfăt ĕnniyăt n-ad-wăr jem dat-ă/n/na-wăn a t-isijărtăqqilăn wăla a t-e-isiḍĕwĕn dăɣ-immun-net.
45014014	Dăɣ-a-wa ordeɣ, a-wen daɣ torda săr-i dd-falăt Emăli Ɣisa, ĕkkasăɣ daɣ ăššăk dăɣ-a-wen, wăr t-illa făw a itamăkšen xăramăn, măšan afăl issăxrăm ăwadĕm hărăt i-iman-net, adiš, xăram-as.
45014015	Kunta kăyy, tĕssĕba n-a itakkăn emm-năk a făl mad-šĕnnĕmšrĕyăd ă/n/na-k, adiš, ĕndek tărha dăɣ-a-wen? Wăr tăšnămăšrăyăd ă/n/na-k dăɣ-tĕssĕba n-a itakkăn emm ed ĕnta-dăɣ, tĕssĕba-net a dăɣ-ămmut Ălmasex.
45014016	Wăr hawăn-itumaset hărăt tărham ĕssĕbab făl kăwăn-tiẓĕmĕn ăddinăt, ĕbḍĕwăt dăr-s
45014017	ed, isălan wi n-Tĕmmĕnĕya n-Măssinăɣ, wădden isălan n-tetăte d-tesăse ɣas, isălan n-iqqud d-ălxer d-tedăwit s-tărna n-Unfas Šăddijăn.
45014018	Ere wa itamašalăn erhet n-Ălmasex s-a-wen-dăɣ, ad-ijrĕẓ ălxal-net i-Măssinăɣ, ĕqqĕsăn-as dăgg-adĕm.
45014019	Ayĕtma-ɣ, nĕdgĕẓet dăɣ-umăɣ n-ălxer d-anmĕdhal jer-iman-nănăɣ i-ad-nĕṣṣuhĕt dăɣ-immun-nănăɣ.
45014020	Wăr-itumaset a itakkăn emm ĕssĕbab inaxxăsăn a-wa ija Măssinăɣ dăɣ-ulh n-ă/n/na-k. Ădduuttăt a-s wăr t-illa hărăt s-wădden šăddij măšan hakd a-wen-dăɣ uf'-ak, ad-tajĕlĕd hărăt uhĕn, ad-siḍĕwăd ă/n/na-k dăɣ-abăkkaḍ.
45014021	Uf'-ak ad-tĕyyĕd fălla-k isan hakd-dăɣ asmĕd d-a-wa săl a-wen iket-net ăddooben ad-išĕnmĕšrĕy ă/n/na-k.
45014022	A-wa dăɣ-tĕkkasăd ăššăk, ĕṭṭĕf-t jere-k d-Măssinăɣ, igdăh dihen-dăɣ. Tĕnḍĕḍ i-ere wa wărăn iššek iman-net dăɣ-ijităn-net.
45014023	Ere wa ăssokăn hărăt emm-net uhĕn-dăɣ iššak iman-net, ăwadĕm-en, asiḍĕw ɣas a itajj iman-net dăɣ-ăššăreɣa n-Măssinăɣ. A ij' ăwadĕm-dăɣ, dăɣ-iššak iman-net, abăkkaḍ.
45015001	Năkkăneḍ-i ăṣṣohătnen dăɣ-immun-nănăɣ s-Măssinăɣ, nĕšmăret i-wi s-rĕkkĕm wa-năsăn. Wăr nĕtumaset ăddinăt wăren zĕnĕzjumut ar dăɣ-iman wi-năsăn ɣas,
45015002	ănn-ak, nĕdgĕẓet dăɣ-a-wa infăn ăddinăt wi iyyăḍnen i-ad-ĕṣṣuhun dăɣ-immun
45015003	făl-a-s Ălmasex ya, wădden iman wi-net ɣas a dăɣ-ăznăzjamăt. Isălan-net ĕnta-en-dăɣ a dăɣ-innă ĕlkĕttab: "Innă Măssinăɣ: Ăddinăt wi kăy-gaggărnen, năkk, a gaggărăn."
45015004	Ǝlkĕttabăn wi ărĕwnen, a-wa dăɣ-săn iktăbăn iket-net, iktab i-ad-hanăɣ-umas isĕkta hanăɣ-samătarnen i-ad-nĕšmăr dăɣ-alkum i-Măssinăɣ, ismaḍăn ulhawăn-nănăɣ, nĕkrĕš ăṭṭăma itbatăn.
45015005	Măssinăɣ-i ihakkăn ĕššĕmurăt dăɣ-alkum-has, isasmaḍ ulhawăn, ăddoobăt ad-săr-năɣ dd-arĕw tanmĕnnak jer-iman-nănăɣ, nalăh d-Ɣisa Ălmasex.
45015006	Afăl ija a-wen, ad-nĕṭṭĕf iyyăn n-ĕnniyăt, năqqayĕm nĕtĕmmal Măssinăɣ-i n-Abba-i dd-izjăr Emăli-nănăɣ Ɣisa Ălmasex.
45015007	Nĕmăqbĕlăt jer-iman-năwăn s-ĕmmĕk wa s-kăwăn-iqbăl Ălmasex i-ad-itwĕsĕmɣăr isĕm n-Măssinăɣ.
45015008	Tĕssanăm a-s Ălmasex, Măssinăɣ a t-dd-ăšmašălăn s-kăl-Ălyăhud i-ad-tăn-isĕlmĕd a-s ărkăwălăn wi ijjăš ibda i-imɣarăn-năsăn ĕnta a ɣur-dd-ĕmdăn, ĕnta a-s tasĕtbat-năsăn, Măssinăɣ daɣ, wăr-irăẓẓ dăɣ-tĕnna-net.
45015009	S-tizarăt, kăl-Ălyăhud a-s dd-osa, tĕzzar, ĕlkămăn-asăn ăddinăt-wi iyyăḍnen wăren ămoos dăgg-Ălyăhud. A-wen, ij'-e Măssinăɣ i-ad-t-amĕlăn inĕẓẓulam dăɣ-tĕssĕba n-tăhanint-net s-ĕmmĕk wa s-tăn-innă ĕlkĕttab n-Măssinăɣ a-s innă: "Ad-kăy-amĕlăɣ jer-tiwsaten, itwĕsĕmɣăr isĕm-năk."
45015010	Iktab daɣ a-s: "Ya tiwsaten! Ahărmăt tedăwit d-tamĕtte ta n-Emăli."
45015011	Iktab daɣ a-s: "Ya tiwsaten! Amĕlmăt Emăli iket-dăɣ-năkmăt, ĕẓẓĕjmăt imăslan-năkmăt, tamĕlmăt-t."
45015012	Isălan n-a-wen-dăɣ a dăɣ-innă ănnăbi Saya: "Ilkam ad-ikrĕš Yasa ahăya, ad-imnukĕl făll-tiwsaten n-ăddunya iket-dăɣ-năsnăt, ad-umas ăṭṭăma-năsnăt."
45015013	Ikf'-iwăn Măssinăɣ-i s-ĕnta ɣas a isajarăn ăṭṭăma, isanăflay dăɣ-tedăwit d-ălxer dăɣ-ăddimmăt n-immun-năwăn i-ad-imɣar ăṭṭăma-năwăn săr-s s-tărna n-Unfas Šăddijăn.
45015014	Ayĕtma-ɣ, ĕkkasăɣ ăššăk a-s tĕjlayăm dăɣ-a-wa hăm, wăr t-illa musnăt hin-toḍanăm, tăddoobem daɣ ad-tĕnmĕkfĕm ăddăbaratăn jer-iman-năwăn dăɣ-isălan n-immun.
45015015	Măšan hakd a-wen-dăɣ, ijjăš-ahi-dd derhan n-ad-kăwăn-dd-sĕktoɣ hărătăn iyyăḍ s-hi-ikfa Măssinăɣ turhajăt-năsăn d-iba n-tasăja n-ad-hawăn-tăn-in-sĕssiwĕḍăɣ.
45015016	Ǝnta a hi-ăsnăfrănăn dăɣ-ănnuɣmăt-net i-ad-umasăɣ akli n-Ɣisa Ălmasex ixdamăn jer-ăddinăt-wi wăren ămoos dăgg-Ălyăhud i-ad-tăn-săslăɣ Ălĕnžil n-Măssinăɣ ĕntăneḍ-dăɣ, umasăn šund takute ăššišdăj Unfas Šăddijăn, takute has-tĕjraẓăt.
45015017	Abăraj-in, tassaɣt d-Ɣisa Ălmasex ed Măssinăɣ a hi-ijăn dăɣ-ămašal-wa-dăɣ.
45015018	Kunta hannăyăm a-s hălăɣ măjrăd, ărheeɣ ad-tĕlmĕdăm a-s a-wa jănneɣ iket-net, jănneɣ-t dăɣ-isălan n-a-wa ija Ălmasex s-iman wi-nin jer-inĕẓẓulam i-ad-ămašălăn erhet n-Măssinăɣ.
45015019	A-wen ij'-e Măssinăɣ s-a-wa xaṭṭăbăɣ d-a-wa tajjăɣ. Ăssewăḍ făll-a-wen a-s ikf'-ahi turhajăt s-tărna n-Unfas-net amišĕl n-ijităn n-Măssinăɣ d-hărătăn ăssuksăḍnen ăqqannen eɣăf. A dd-fălăɣ Yărussălăm har ăkall wa n-Ilirya, wăr t-illa edăgg s-wădden jeɣ dăɣ-s isălan n-Ălĕnžil n-Ălmasex.
45015020	Dăɣ-iji n-isălan-en, jeɣ ittus i-iman-in n-a-s wăr sĕllĕnžeɣ ar idăggan wi s-kăla wăr ĕslen i-isĕm n-Ălmasex ed, wăr-ărheɣ ad-ădyăɣ făll-ăssas ăssinta ăwadĕm dat-i.
45015021	Jeɣ a-wen dăɣ-ĕnniyăt n-ad-ămašălăɣ a-wa innă ĕlkĕttab n-Măssinăɣ a-s innă: "Wi s-wăr kăla ĕslăn i-isĕm-net, ad-t-ĕnhĕyăn; wi s-wăr kăla ĕslăn i-isălan-net, ad-t-ĕjrăhăn."
45015022	Ǝnta-den-dăɣ a ija a-wa-dăɣ, a-wa hi-ikkăsăn ad-kăwăn-in-asăɣ.
45015023	Ămăra, hannăyăɣ a-s ăbas hi-iṭṭaf hărăt dăɣ-idăggan-win-dăɣ, wăr-ărheɣ ɣas ămăra ar ad-kăwăn-in-ăkkăɣ ed a ilan iwĕtyan ăsidărhănăɣ a-wen,
45015024	ĕnhĕyăɣ-kăwăn afăl ĕkkeɣ ăkall wa n-Isbanya. Dihen, afăl ĕkkăsăɣ tenere-năwăn, ad-hi-tĕjĕm ăddăbara s-hin-ăwwăḍăɣ siha s-ĕkkeɣ.
45015025	Iket-di d-ităjj a-wen-dăɣ, ĕkkeɣ Yărussălam, ăwwayăɣ tirjit i-imĕššeddĕjăn wi t-ĕllănen dihen, tărmăs tămăɣatert.
45015026	Ǝssăɣlăfăn-ahi imĕššeddĕjăn wi hănen ălkănisăten ti hănen tajiwen ti n-Masidunya d-Akaya tasĕssiwit jan i-ălmăssexităn wi n-kăl-Ălyăhud tărmăs tămăɣatert dăɣ-Yărussălăm.
45015027	A-wa jăn, wădden ăwadĕm a hasăn-t-ăšhăššălăn, a tăn-dd-ikkasăn, ănihăjja daɣ a-wa jăn ed kunta imumĕnăn wi n-kăl-Ălyăhud, ĕntăneḍ a ăzozăynen Măssinăɣ i-inĕẓẓulam, ăniihăjja s-ămăra-dăɣ d-tăn-tărmăs tămăɣatert, kăwăneḍ a hasăn-tăt-itakkăsăn s-a-wa tĕṭṭăfăm.
45015028	Afăl hin-ăssawăḍăɣ isălan-win-dăɣ har jeɣ tasĕssiwit-ten-dăɣ jer-ifassăn n-kăl-Yărussălam, ad-kăwăn-in-ĕmmărăɣ tĕzzar akĕyăɣ s-Isbanya.
45015029	Ǝssanăɣ a-s a-s kăwăn-in-e-asăɣ, ad-hi-umas a-wen imraš ăjjootnen săr-i dd-oraw Ălmasex.
45015030	Ayĕtma-ɣ, jeɣ-awăn idĕm Emăli-nănăɣ Ɣisa Ălmasex d-tărha ta ija Unfas Šăddijăn dăɣ-ulhawăn-nănăɣ, d-ad-tăqqaymĕm hin-tĕddalăm Măssinăɣ, tahĕrĕm dăr-i anmănɣ wa heɣ
45015031	i-ad-dd-ĕzjărăɣ ifassăn n-inămăšrayăn wi hănen Ălyăhudĕyăt, tumas tadhĕlt ta ăwwăyăɣ i-imĕššeddĕjăn wi hănen Yărussălam ĕssĕbab n-tedăwit.
45015032	Afăl otăs Măssinăɣ a-wen, a-s kăwăn-in-mad-asăɣ, ĕjraẓăn-ahi iman-in, ĕjrĕwăɣ ya s-ad-ăjăɣ išilan n-tăsonfat ɣur-wăn.
45015033	Oyyeɣ-kăwăn d-ălxer n-Măssinăɣ. Amin!
45016001	Ăssiɣlăfăɣ-kăwăn Fibya ta n-wălătma-năɣ dăɣ-ăddin, tĕdhăl s-a ăjjeen ălkănisăt ta n-aɣrĕm wa n-Sinkĕrya.
45016002	Afăl ašăl wa d-kăwăn-in-tosa, sĕbbărrĕkăt-tăt s-asĕbbărrĕk wa dăr-ăniihăjjăn imĕššeddĕjăn ilă Emăli, a-s tămɣatăr-dăɣ, ăkfăt-as-t. Sărho-net, ijmaḍ-t ăššăk a-s ănnuflăyăn dăɣ-s ăddinăt ăjjootnen heɣ năkk iman-in.
45016003	Tăhuulăm-ah'-in Briska d-Akilas-i n-imadhalăn-in dăɣ-ălxidmăt wa nĕha i-Ɣisa Ălmasex.
45016004	Irăš-asăn Măssinăɣ; jăn iman-năsăn dăɣ-miši i-ad-hi-ĕdhĕlăn. A-wen, wădden năkk ɣas a t-ijannen, jannen-t daɣ imumĕnăn wi hănen ălkănisăten ti n-tiwsaten ti iyyăḍnen.
45016005	Tăhuulăm-ah'-in ălkănisăt ta tăžžămmaɣăt dăɣ-ehăn-năsăn. Tăhuulăm-ah'-in Ibăntus-i ĕkneɣ tărha, ĕnta-en-dăɣ a ăzzarăn s-immun s-Ălmasex dăɣ-teje ta n-Azya.
45016006	Tăhuulăm-ah'-in Măryăma, tĕdgăẓ hullan dăɣ-ălxidmăt wa ha fălla-wăn.
45016007	Tăhuulăm-ah'-in Idrinikus d-Yunya-i n-kăl-ăkall-in, kăla dăr-săn ohărăɣ takărmut. Meddĕn, a-wa ătiwăsămɣărnen jer-inĕmmušal, ăzzarăn-ahi immun s-Ălmasex.
45016008	Tăhuulăm-ah'-in Ănbliyatus-i ĕkneɣ tărha dăɣ-Emăli.
45016009	Tăhuulăm-ah'-in Urban wa n-ămadhal-in dăɣ-a-wa heɣ i-Ălmasex, ăhuulăɣ-in Stakis-i ĕkneɣ tărha.
45016010	Tăhuulăm-ah'-in Ăbbelis, ănhăynăhăy dăɣ-immun-net, măšan, itbat. Tăhuulăm-ah'-in ehăn wa n-Aristubul.
45016011	Tăhuulăm-ah'-in Haruddin-i n-ašăqqaɣ-in. Tăhuulăm-ah'-in imumĕnăn wi ila Emăli ĕzzăɣnen ehăn wa n-Narsisus.
45016012	Tăhuulăm-ah'-in Trifina d-Trifusa, ĕdgăẓnăt hullan dăɣ-a-wa hănăt i-Emăli. Tăhuulăm-ah'-in Bărsidya ta n-wălătma-năɣ dăɣ-ăddin-i ĕkneɣ tărha dăɣ-Emăli, tĕdgăẓ ĕnta-dăɣ hullan dăɣ-a-wa ha i-Emăli.
45016013	Tăhuulăm-ah'-in Rufus, ăhalĕs n-nefran n-Emăli a ămoos. ((Tăhuulăm-ah'-in daɣ ma-s-i wărăt tĕẓley d-ta-nin.))
45016014	Tăhuulăm-ah'-in Asinkiritus d-Fălɣun d-Armis d-Băṭrubbas d-Irmas d-ayĕtma-wi ĕzzăɣnen ɣur-săn.
45016015	Tăhuulăm-ah'-in Făylalug d-Yulya. Tăhuulăm-ah'-in Nere d-wălătma-s ĕnta d-Olinbas d-imĕššeddĕjăn iket-năsăn wi t-ĕllănen ɣur-săn.
45016016	Nĕmĕjjăt jer-iman-năwăn isofan n-tărha tĕmdat, ăhuulnăt-kăwăn-in ălkănisăten n-Ălmasex iket-dăɣ-năsnăt.
45016017	Ayĕtma, ăsimătărăɣ-kăwăn d-ad-tagĕẓăm iman-năwăn dăɣ-ăddinăt-wi dd-tirĕwnen tăbĕḍḍawt jere-wăn, tattărăn ere ăšnămăšrăyăn. Ăddinăt-en, wăr-ĕlkemăn i-a-wa kăwăn-nĕssăɣra, sĕnnĕmĕjjĕjăt iman-năwăn dăr-săn s-iyyăt.
45016018	Wădden Ălmasex-i n-Emăli-nănăɣ a-s ăxdamăn, a ăstărăjjen dăɣ-tisatten-năsăn ɣas a-s ĕmmaɣăn. Ǝkkan jer-ăddinăt wi s-wăr ikna immun-năsăn tenă/n/ne, takărrasăn-tăn s-tăẓude n-ilĕs d-tilăqqad.
45016019	Kăwăneḍ, ăjjĕyhăn ăddinăt iket-dăɣ-năsăn a-s tĕssanăm a-wa hăm, sajadăm i-măjrăd n-Măssinăɣ. Ăddiweɣ hullan dăɣ-isălan-năwăn, siwĕḍăt hărwa făll-a-wen, tumasăm imĕssorha tamašalnen a-wa olăɣăn, wăr toseɣăm făw hărăt d-a-wa lăbasăn.
45016020	Ǝlmĕdăt a-s Măssinăɣ-i n-Măssi-s n-ălxer, šik dăɣ a-s-e-ilkăẓ Iblis daw-iḍarăn-năwăn, ikf'-iwăn Emăli-nănăɣ Ɣisa ănnuɣmăt-net.
45016021	Ăhuul-kăwăn-in Timoti-i n-ămadhal-in, ăhuul-kăwăn-in Lisyus d-Yasun d-Sosibăṭrus; dăgg-ăkall-in ĕntăneḍ-dăɣ.
45016022	Năkk Tărtĕyas-i isaktab Bulĕs tăkarḍe-ta-dăɣ, ăhuulăɣ-kăwăn-in dăɣ-idĕm n-tassaɣt ta nĕja d-Emăli.
45016023	Ăhuul-kăwăn-in Gayĕs-i ɣur-tizĕbbuɣ, ĕnta daɣ a ɣur-tažămmaɣ ălkănisăt. Ăhuul-kăwăn-in Irastus wa n-ănaẓraf n-aɣrĕm, ăhuul-kăwăn-in ă/n/na-năɣ Kartus. ((
45016024	Ikf'-iwăn Emăli-nănăɣ Ɣisa Ălmasex ănnuɣmăt-net. Amin!))
45016025	Tĕmmal i-Măssinăɣ-i ilăn tărna n-ad-kăwăn-isĕṣṣuhĕt dăɣ-immun-năwăn s-ĕmmĕk wa s-t-xaṭṭăbăɣ dăɣ-Ălĕnžil-i ămoosăn măjrăd n-Ɣisa Ălmasex. Ălĕnžil, isălan-net, kăla ămoosăn ĕddăraj măšan, ăsnăfalăl-tăn-dd Măssinăɣ.
45016026	Ašăl-i, isălan-en, ĕlmădăn săr-săn ăddinăt, ĕktăbăn-tăn daɣ ănnăbităn s-a-wa s-hasăn-omăr Măssinăɣ-i n-Amăɣlol. A-wa s-kăla iffăr dd-ănfalălăn, ăsnăfalăl-t-dd Măssinăɣ i-ad-isĕlmĕd tiwsaten ti n-inĕẓẓulam s-Ălĕnžil, amĕnnăt s-Ɣisa, ămašălnăt erhet n-Măssinăɣ.
45016027	Măssinăɣ ɣas a-s Ămusăn. Namĕlet isĕm-net hărkuk dăɣ-ăddimmăt n-Ɣisa Ălmasex. Amin!
46001001	A-wa năkk, Bulĕs, wa dd-iɣra Măssinăɣ dăɣ-erhet-net, i-ad-umasăɣ ănămmašul n-Ɣisa Ălmasex, hawăn-in-iktabăn năkk d-Sustin-i n-ă/n/na-ɣ dăɣ-ăddin.
46001002	Nĕktab-awăn-in kăwăneḍ-i n-imĕššeddĕjăn hănen ălkănisăt ta n-aɣrĕm wa n-Kurĕnta, nĕktab-in daɣ i-imĕššeddĕjăn wi iyyăḍnen ɣarrănen isĕm n-Emăli Ɣisa Ălmasex, edăgg hăn-dăɣ, Emăli-năsăn a-s wa-nănăɣ.
46001003	Năhuul-kăwăn-in, nĕttar s-Măssinăɣ-i n-Abba-nănăɣ d-Emăli-nănăɣ Ɣisa Ălmasex a kăwăn-ikfăn ănnuɣmăt d-ălxer.
46001004	Ămmoyăɣ i-Măssinăɣ, timĕlăɣ-t hak ašăl dăɣ-tĕssĕba n-ănnuɣmăt wa săr-wăn-dd-torăw tassaɣt ta jăm d-Ɣisa Ălmasex,
46001005	wăr t-illa făw a-s wădden ikf'-awăn-t; ikf'-iwăn musnăt n-măjrăd, ikf'-iwăn daɣ musnăt n-erhet-net.
46001006	Hannăyăɣ a-s isălan n-Ălmasex wi făl hawăn-năjjĕyh, tĕslăm-asăn, tĕjrăhăm-tăn, ĕntămăn dăɣ-ulhawăn-năwăn.
46001007	Dăɣ-isălan n-isuf wi ităjj Unfas Šăddijăn i-dăgg-adĕm, wăr t-illa dăɣ-săn-i hin-toḍanăm, tĕjrawăm-tăn iket-dăɣ-năsăn; diha t-tĕllăm ašăl-i-dăɣ, wăr tăqqelăm ɣas ar i-uɣĕl n-Emăli-nănăɣ Ɣisa Ălmasex-i
46001008	ăddooben ad-kăwăn-isĕntĕm dăɣ-immun-năwăn, iṭṭĕf-kăwăn i-ašăl wa n-tebădde dd-mad-iqqĕl Ɣisa Ălmasex, wăr t-illa uḍlem kăwăn-iwarăn.
46001009	Măssinăɣ-i kăwăn-dd-iɣrăn s-iman-net i-ad-tărtĕyăm d-Rure-s Ɣisa Ălmasex-i n-Emăli-nănăɣ, ămaɣdal a ămoos.
46001010	Ayĕtma! Ǝttarăɣ dăɣ-wăn dăɣ-idĕm n-Emăli-nănăɣ Ɣisa Ălmasex d-ad-tahĕrĕm iyyăn n-emm, wăr itĕmmalet băḍḍo-băḍḍo wăl' iyyăn jere-wăn, ăjăt hărăt iket-net s-iyyăt tayĕtte d-iyyăn n-ĕnniyăt.
46001011	A-wen janneɣ-awăn-t, ayĕtma-ɣ, făl-a-s, jan dăɣ-i ăddinăt n-ehăn wa n-Kĕluwi isălan ădduuttătnen n-a-s, ĕllan-t ikĕnnasăn dd-orawnen tibĕḍḍawen jere-wăn.
46001012	Ǝgleɣ har ĕsleɣ făw a-s ɣur-wăn dihen, ĕllan-t iyyăḍ jannănen: "Năkkăneḍ, a-wa făll-igla Bulĕs a făll-nĕgla." Iyyăḍ jannen: "Năkkăneḍ, Ăbbăloš a năssof", jannen daɣ iyyăḍ: "Aa, năkkăneḍ ɣas, Bĕṭrus a-s nĕlkam", jannen daɣ wi iyyăḍnen: "Făw, năkkăneḍ, Ɣisa a-s nĕlkam."
46001013	Uhĕn kăwăneḍ, ma kăwăn-ijrăwăn? Ajăn Ălmasex, ibḍa meɣ ăẓun? Ajăn Bulĕs a ătwăṣlăbăn dăɣ-tĕssĕba n-ibăkkaḍăn-năwăn? Ajăn, isĕm wa-nin Bulĕs a-s tătwăsălmăɣăm dăɣ-aman?
46001014	Ămmoyăɣ i-Măssinăɣ a-s, wăr t-illa ere dăɣ-wăn ăssilmăɣăɣ, kunta wădden, Krisbus d-Gayĕs
46001015	i-ad-wăr ijĕnn ăwadĕm wăl' iyyăn a-s isĕm wa-nin a-s ătwăsălmaɣ dăɣ-aman.
46001016	Ănšăt-ahi-dd, ĕkteɣ-dd a-s năkk a issĕlmăɣăn kăl-ehăn wa n-Stifanas. Ḍarăt ăddinăt-win-dăɣ, wăr-ĕssenăɣ făl ere ăssilmăɣăɣ dăɣ-aman ɣur-wăn ed, năkk,
46001017	wădden asĕlmaɣ n-ăddinăt dăɣ-aman a făl hi-dd-ăšmašăl Ălmasex, ănn-ak, ăšmašăl-ahi-dd i-ad-sĕllĕnžeɣ ăddinăt, wădden s-a iglan s-tayĕtte ta săɣren dăgg-adĕm i-ad-wăr fĕnnĕẓăɣ hărăt dăɣ-tărna ta hăt tamăttant ta ija Ălmasex făll-tajĕttewt.
46001018	Tidĕt, ălxuṭbăt wa ihălăn ebre n-isălan n-tamăttant ta ija Ɣisa făll-tajĕttewt, ămoos i-wi hallăknen mălayăɣna măšan, năkkăneḍ-i dd-iɣlăs Măssinăɣ, ămoos-anăɣ tărna ta t-dd-fălăt.
46001019	Dăɣ-isălan n-a-wen-dăɣ a dăɣ-innă ĕlkĕttab n-Măssinăɣ: "Ad-ăɣšĕdăɣ iɣăfawăn n-imĕssorha, sĕbboṭṭĕlăɣ musnăt n-kăl-musnăt."
46001020	Šămad isălan-den-dăɣ, ma s-ăddooben imĕssorha tĕnna-net? Ma s-ăddooben kăl-musnăt iji-net? Ma s-ăddooben inĕsdebbărăn n-ăddunya-ta-dăɣ tĕnna-net? Măssinăɣ iman-net a issĕtbătăn a-s sărho n-ăddunya-ta-dăɣ, mălayăɣna ɣas
46001021	făl-a-s, šămad ăddunya-ta-dăɣ, ĕnta hakd sărho-net, indăr-as ad-tĕzzĕy Măssinăɣ-i s-a-wa ija iket-net, sărho a-s t-ija, ijrăẓ-as ad-iɣlĕs imumĕnăn s-immun săr-s, a-wen, jan-t wi săr-s wăren omen, mălayăɣna.
46001022	Ǝnhĕywăt ɣas, kăl-Ălyăhud, wăr-ošelăn ɣas ar ḍarăt ahănay n-ijităn n-Măssinăɣ, kăl-Ălyunan ĕntăneḍ, sărho wa n-fălṣăfa a ḍarăt ošalăn,
46001023	măšan, năkkăneḍ, Ălmasex wa ătwăṣlăbăn făll-tajĕttewt a nĕxaṭṭăb, ămoos a-wen i-kăl-Ălyăhud a-s wăr-ĕrhen măsăllăt-net, ămoos i-inĕẓẓulam mălayăɣna.
46001024	Hakd a-wen-dăɣ, ămoos i-ăddinăt-wi dd-iɣră Măssinăɣ s-iman-net i-ad-tăn-iɣlĕs, jer-i n-kăl-Ălyăhud wăla i n-kăl-Ălyunan, tărna d-sărho wa tăn-isalmadăn s-Măssinăɣ.
46001025	A-wa dd-ifălăn Măssinăɣ wăr jen ăddinăt hărăt, ojăr sărho wa t-ihăn, uhĕn wa ihăn dăgg-adĕm iket-dăɣ-năsăn, a-wa dd-ifălăn Măssinăɣ wăr jen dăgg-adĕm hărăt, ojăr ăṣṣahăt wa t-ihăn, wa ihăn dăgg-adĕm iket-dăɣ-năsăn.
46001026	Sĕjrăhăt ɣas, ayĕtma, ĕmmĕk wa s-kăwăn-dd-iɣră Măssinăɣ s-iman-net. A-s kăwăn-dd-iɣra, wăr dăɣ-wăn ĕjjĕtăn imĕssorha s-a-wa ĕḍkăḍăn dăgg-adĕm s-sărho, wăr kăwăn-hen daɣ imĕṣṣuha wăla ilăllan s-ĕjut,
46001027	măšan a-wa-dăɣ ămoosăn dat-tiṭṭawen n-ăddunya-ta-dăɣ mălayăɣna, ĕnta a ăsnăfrăn Măssinăɣ i-ad-iqqĕn iɣăfawăn n-imĕssorha, a-wa-dăɣ wăr jen kăl-ăddunya hărăt, a ăsnăfrăn i-ad-tăn-isĕmmăxĕlxĕl săr-s.
46001028	Hărătăn-win-dăɣ, wăr-ĕssĕfrărăn, ĕlkăhăn, wăren ĕla idĕm data-săn, a ăsnăfrăn Măssinăɣ i-ad-tăn-isĕmmăḍrĕy săr-săn.
46001029	A-wen, ij'-e Măssinăɣ i-ad-wăr-isĕkif ăwadĕm wăl' iyyăn iman-net data-s.
46001030	Ǝnta-en-dăɣ a kăwăn-osăɣăn d-Ɣisa Ălmasex-i hawăn-dd-ămoosăn sărho wa dd-ifălăn Măssinăɣ d-iqqud; idĕm-net a dăɣ-kăwăn-iššĕšdăj Măssinăɣ, ăsdărfăt-kăwăn-dd dăɣ-ibăkkaḍăn-năwăn
46001031	s-ĕmmĕk wa s-tăn-innă ĕlkĕttab a-s innă: "Ere s-ăsriwăn iman-net-dăɣ, israwnet dăɣ-tĕssĕba n-a-wa has-ija Măssinăɣ."
46002001	Ayĕtma, ašăl wa d-kăwăn-in-oseɣ i-ad-hawăn-ăjăɣ isălan n-ĕddăraj wa dd-ăsnăfalăl Măssinăɣ, wăr hawăn-jeɣ iman-in ere ojărăn ăddinăt wi iyyăḍnen musnăt n-măjrăd, wăla ere tăn-ojărăn sărho.
46002002	A-wa ĕkkăsăɣ ĕlleɣ jere-wăn, wăr t-illa anĕzjum hi-dd-ijjašăn kunta wădden wa n-ad-hawăn-ăjăɣ isălan n-isĕm n-Ɣisa Ălmasex d-tamăttant ta ija făll-tajĕttewt; a-wa săl a-wen-dăɣ, wăr hawăn-ĕjješăɣ isălan-net.
46002003	Ăsrăkkămăɣ-awăn iman-in, jeɣ tarĕmmeɣt-ta-dăɣ făl aškĕḍkĕḍ a tajjăɣ,
46002004	a-wa ĕnneɣ d-a-wa ăxṭăbăɣ, wăr-insa făll-musnăt n-măjrăd wăla făll-tihusay-net s-ĕmmĕk wa s-tăjjăn dăgg-adĕm a-wen i-ad-ăkkărrăsăn imidiwăn-năsăn, ănn-ak, a-wa hawăn-ĕnneɣ, tărna ta ihăkk Unfas Šăddijăn a făll insa
46002005	i-ad-ăns immun-năwăn făll-tărna ta n-Măssinăɣ wădden făll-sărho n-tayĕtte wa n-dăgg-adĕm.
46002006	Ădduuttăt a-s ăddinăt wi ĕrhanen afăham d-tikawt n-s-data dăɣ-immun, ămoos-asăn a-wa hawăn-nĕxaṭṭăb sărho măšan sărho-wen-dăɣ, wăr-oher hărăt d-sărho wa făll-tĕgl' ăddunya wăla wa făll-ĕglăn imĕṣṣuha n-ăddunya-ta-dăɣ-i s-a ijăn-dăɣ, ilkam ad-tăt-iba.
46002007	Năkkăneḍ, sărho wa dd-ifălăn Măssinăɣ a-s nĕxaṭṭăb, a-wen, ĕddăraj a-s kăla t-ămoos s-ašăl-i-dăɣ, ăsnăfalăl-dd Măssinăɣ ălmăɣna-net; ĕnta-den-dăɣ a-wa hanăɣ-dd-ăsmăjnăt Măssinăɣ hărwa wăr dd-tăxlek ăddunya i-ad-nĕkrĕš idĕm ɣur-s.
46002008	Wăr t-illa dăɣ-imĕṣṣuha n-ăddunya-ta-dăɣ-i ijrawăn sărho-wen-dăɣ ed ĕnnăr săr-s ĕssanăn, wăr tĕyyĕn Emăli-i n-măssi-s n-ănnur ătiwăṣlăb făll-tajĕttewt.
46002009	Ămoos a-wen a ăssiitbătăn a-wa innă ĕlkĕttab n-Măssinăɣ a-s innă: "A-wa s-wăr kăla t-tĕnhăy tiṭṭ, wăr kăla has-tĕslă tamĕẓẓujt, wăr kăla dd-ijjăš ulh n-ăgg-adĕm făl tĕmɣăre n-tihusay-i-dăɣ ija, ĕnta-den-dăɣ a-wa dd-ăsmăjnăt Măssinăɣ i-imărhan-net."
46002010	A-wen, ăsnăfalăl-anăɣ-t-dd Măssinăɣ s-tărna n-Unfas-net, ĕnta-i s-wăr t-illa a-s wădden isafăyk'-e-hi-dd, isafăyk-dd wăla a-wa ikittĕw Măssinăɣ.
46002011	Ǝndek ɣas dăɣ-dăgg-adĕm-i issanăn inĕzjam n-amidi-net? Wăr t-illa ere tăn-issanăn kunta wădden ĕnta iman-net, ĕmmĕk-wen-dăɣ daɣ a-s, wăr t-illa ere issanăn a-wa ihăn inĕzjam n-Măssinăɣ, kunta wădden Unfas n-Măssinăɣ iman-net.
46002012	Năkkăneḍ, wădden unfas wa n-ăddunya a nĕjraw, Măssinăɣ a hanăɣ-ikfăn Unfas-net i-ad-nĕlmĕd s-isuf wi ăhuuskătnen hanăɣ-ija.
46002013	A-wen-dăɣ a făl a-wa nĕxaṭṭăb, wădden sărho iglan făll-tayĕtte ta n-dăgg-adĕm, sărho hanăɣ-ihakk Unfas Šăddijăn a-s nĕtamăjrad, nĕsaɣra ăddinăt a-wa ămoos Unfas Šăddijăn s-ĕmmĕk wa s-irha Unfas Šăddijăn iman-net ad-nĕsiwĕl dăɣ-isălan-net.
46002014	Ăwadĕm wa iglăn făll-iman-net, wăr-iha Unfas Šăddijăn ulh-net, wăr-ăddoobăt ad-ijrăh a-wa innă Unfas n-Măssinăɣ ed wăr t-ija hărăt, wăr-ăddoobăt ad-ijrăh isălan-en ed hărătăn wi n-Unfas n-Măssinăɣ, tărna n-Unfas Šăddijăn a-s tăn-ijarrăh ăwadĕm.
46002015	Ăwadĕm wa s-iha Unfas Šăddijăn ulh-net, ijraw musnăt n-hărăt iket-net, issan ebăḍḍi n-hărătăn, wăr t-illa ere t-madăn-išĕnnĕmĕšrĕy.
46002016	Ǝnta-den-dăɣ a-wa ăsdăttăt Măssinăɣ a-s innă: "Mi issanăn a-wa ihăn inĕzjam n-Măssinăɣ băršeɣ ad-has-umas enĕsdebbăr?" Năkkăneḍ-i omănnen, ikf'-anăɣ Ălmasex ĕnniyăt wa t-ihăn.
46003001	Ayĕtma-ɣ, a-wa hawăn-janneɣ, wăr hawăn-t-jĕnneɣ s-ĕmmĕk wa s-t-mad-ănnăɣ i-ăddinăt dăɣ-ănniihăḍ Unfas Šăddijăn, ănn-ak, jeɣ-awăn-in măjrăd wa mad-ăjăɣ i-ăddinăt ĕglanen făll-derhan n-iman-năsăn, ed ija ɣur-i a-s dăɣ-isălan-wi-dăɣ n-immun, tămoosăm aratăn hărwa.
46003002	A-wen-dăɣ a făl măjrăd wa hawăn-in-tajjăɣ, ămoos săr-i a-s šund axx, wădden imĕnsiwăn ăẓẓaynen, ed wăr tăddobem alămaẓ-net, ălwăxla a-s hannăyăɣ a-s har ašăl-i-dăɣ, wăr has-tăddobem hărăt, ed wădden Unfas Šăddijăn a dăɣ-wăn ănnihăḍăn.
46003003	Kăwăneḍ daɣ har ămăra-dăɣ, wăr t-illa a kăwăn-iẓlayăn d-inĕẓẓulam ed hak iyyăn dăɣ-wăn, osam făll-amidi-net, kannăsăm jer-iman-năwăn. Ǝntăneḍ-den-dăɣ hărătăn wi kăwăn-ĕšlanen ăsidăttătnen a-s wăr tĕẓleyăm d-ăddinăt ĕglanen făll-derhan n-iman-năsăn.
46003004	Wădden, afăl dd-iggăd iyyăn dăɣ-wăn ad-ijanna: "Năkk Bulĕs a-s ĕlkamăɣ", ijann'-as wa iyyăḍăn: "Aa făw, năkk Ăbbăloš a-s ĕlkamăɣ", ajăn wădden ĕnta-den-dăɣ a wa ăsidătten a-s tĕṭṭafăm ălxal n-ăddinăt ĕglanen făll-derhan n-iman-năsăn.
46003005	Uhĕn Ăbbăloš-i-dăɣ făw, mi ămoos? Năkk daɣ Bulĕs, mi ămoosăɣ? Ǝnhĕywăt! Năkkăneḍ, wăr nămoos ɣas ar inaxdimăn n-Măssinăɣ hawăn-dd-ija ĕssĕbab i-ad-kăwăn-in-nĕsĕssiɣĕd isălan n-immun săr-s, wăr hanăɣ-iha daɣ ere s-wădden a-wa itamašal iket-net, Emăli a t-ikfăn turhajăt n-amišĕl-net.
46003006	A-wa ămešălăɣ, olăh ɣas d-ahĕšk s-năkk a t-ăddomen, ăddomeɣ-t măšan, Ăbbăloš, a t-issĕswăn, issĕdwăl-t-dd Măssinăɣ.
46003007	A-wen-dăɣ a făl wa ăddomen hakd wa issĕswăn, wăr-ămoosăn wăla, ănn-ak Măssinăɣ-i dd-issĕdwălăn a-s hărăt.
46003008	Wa ăddomen hakd wa issĕswăn, wăr t-illa a-s ănimajărăn ed hak iyyăn dăɣ-săn, ad-t-ăkf Măssinăɣ ălxaqq n-tide-net.
46003009	Iket-nănăɣ, Măssinăɣ a dăr-nănniixdăm, kăwăneḍ a-s ašĕkrĕš-net wa dăɣ-ixdăm, kăwăneḍ daɣ a-s ehăn-net wa itĕdday.
46003010	Dăɣ-a-wa hi-dd-iqqălăn năkk, ikf'-ahi Măssinăɣ ănnuɣmăt n-ad-alăhăɣ d-ălbănna n-emăssărho issanăn ălxidmăt-net, ĕkneɣ asĕns n-ăssas n-ehăn, osă-dd ḍar'-i ălbănna iyyăn, ikrăs fălla-s. Hakd a-wen-dăɣ, ĕnta da a-wa dăr-kăwăn-ăsimătărăɣ: hak ăwadĕm-dăɣ, ăjet ĕnniyăt i-ĕmmĕk wa s-itĕdday făll-ehăn-en
46003011	ed wăr t-illa ere ăddoben asĕns n-ăssas săl wa s-išwăr insă, a-wen a t-ămoosăn Ɣisa wa n-Ălmasex.
46003012	A-wen-dăɣ a făl ăssas-en, jer-ikras fălla-s ăwadĕm s-orăɣ wăla s-aẓrĕf wăla s-timăɣwanen ti n-tilăllaten lănen ălqim, wăla s-isăɣerăn wăla s-alĕmmoẓ wăla s-ajăbăl,
46003013	hak ăwadĕm-dăɣ, ilkam ad-dd-infilĕl a-wa ămešăl ed, ad-t-dd-isĕffukkăr ašăl wa ilkămăn făl-a-s ašăl-en, ăhijăljăl efew wa išăšdajăn hărăt iket-net i-ad-dd-infilĕl a-wa ămešăl hak ăwadĕm.
46003014	Wa s-dd-ăqqimăn ijităn-net, wăr tăn-ikša efew, ad-ijrĕw ălhăk-net,
46003015	wa s-ikša efew ijităn-net, ad-ifut. Tidĕt, ad-iɣlĕs măšan, ad-alăh ĕlɣĕllas-net d-i n-ere făll-intăs efew, iɣlăs-dd dăɣ-s.
46003016	Ajăn, wăr tĕssenăm a-s kăwăneḍ a-s ehăn n-ămudd wa šăddijăn n-Măssinăɣ? Izzaɣ Unfas Šăddijăn dăɣ-ulhawăn-năwăn.
46003017	Ǝlmĕdăt a-s ere ăsmăḍăsăn meɣ ere iɣšădăn ehăn n-ămudd-en-dăɣ, ad-t-ihlĕk Măssinăɣ făl-a-s ehăn n-Măssinăɣ, šăddiij. Ehăn-en daɣ, kăwăneḍ a t-ămoosăn.
46003018	Wăr dăɣ-wăn ităkărraset wăl' iyyăn iman-net, i dăɣ-wăn ordăn iman-net tayĕtte s-timtăr ti făll-tĕgl' ăddunya, ăsimătărăɣ-t d-ad-ăj iman-net enĕbbeddĕl i-ad-t-ăkf Măssinăɣ tayĕtte ta n-tidĕt
46003019	făl-a-s, musnăt wa tăttilăl ăddunya, ĕbbuddĕl dat-Măssinăɣ. A-wen-dăɣ a făl iktab dăɣ-ĕlkĕttab n-Măssinăɣ a-s: "Imusănăn n-ăddunya-ta-dăɣ, tikărras-năsăn a-s tăn-irammăs Măssinăɣ."
46003020	Iktab daɣ a-s: "Issan Emăli a-wa ihăn inĕzjam n-imusănăn n-ăddunya-ta-dăɣ, musnăt-năsăn, wăr săr-s iẓley d-ăho ăhohăn."
46003021	Ayĕtma, wăr tăjjăt fella-năwăn dăɣ-ăwadĕm wăl' iyyăn băršeɣ ad-jannem: ĕlkamăɣ i-măndam wa wăla wa, ed wăr t-illa făw a-s wădden, ikf'-awăn-t Măssinăɣ,
46003022	jer-năkk Bulĕs, wăla Ăbbăloš, wăla Bĕṭrus wăla ăddunya wăla tămudre, wăla tamăttant, a-wa t-illăn ămăra-dăɣ hakd a-wa ilkămăn. A-wen-dăɣ iket-net, i-năwăn,
46003023	măšan, kăwăneḍ, il'-iwăn Ălmasex, Ɣisa Ălmasex ĕnta, i n-Măssinăɣ.
46004001	Ayĕtma-ɣ, năkkăneḍ-i n-inĕmmušal, eklan n-Ălmasex a nămoos, ikf'-anăɣ Măssinăɣ turhajăt n-ad-năwwăkkăl ĕddăraj wa s-dd-ăsnăfalăl ălmăɣna-net.
46004002	Ămăra, ăddinăt ăwwikkălnen hărăt, wăr t-illa a dăɣ-săn ătiwărhăn a săl iqqud dăɣ-a-wa ăɣlăfăn.
46004003	Dăɣ-a-wa hi-dd-iqqălăn, wăr-ăkkulăɣ dăɣ-a-wa dăɣ-i jannem kăwăneḍ, wăla dăɣ-a-wa dăɣ-i jănnen ăddinăt wi iyyăḍnen, wăr-ĕdgeẓăɣ dăɣ-almud n-ak, a-wa făll-i itawănnen i olaɣăn meɣ i lăbasăn.
46004004	Wăr t-illa a dăɣ-ĕššakăɣ iman-in, hakd a-wen-dăɣ, wădden a făll-i ikkasăn uḍlem, Emăli a-s emĕššerrăɣ-in.
46004005	A-wen-dăɣ a făl hawăn-janneɣ, wăr tăswărăm ăwadĕm wăl' iyyăn uḍlem a ikkăs ăzzăman n-a-wen wăr dd-iwweḍ. Ăyyăt a-wen i-ašăl wa dd-mad-ass Emăli-i he-ijĕn ănnur-net făll-a-wa tăjjăn ăddinăt dăɣ-tihay, isĕnnĕfilĕl-dd a-wa ihăn ulhawăn n-ăddinăt. Ašăl-en, hak ăwadĕm, ad-ijrĕw ɣur-Măssinăɣ tĕmmal ta dăr-ănihăjja.
46004006	Ayĕtma-ɣ, ĕḍkălăɣ-awăn-dd isălan-in năkk d-Ăbbăloš i-ad-umas a-wen ălmital wa s-kăwăn-safhamăɣ a-s: "Wăr ităkket ăwadĕm wăl' iyyăn jĕnnĕj a-wa ĕnnăn ĕlkĕttabăn n-Măssinăɣ." A-wen-dăɣ a făl wăr-ităbărajet wăl' iyyăn dăɣ-wăn dăɣ-tĕnna n-a-s ăssof iyyăn dăɣ-năɣ amidi-net.
46004007	Kăyy daɣ-i itabărajăn s-a-wen, ma led wăr len ăddinăt wi iyyăḍnen? Ma led făw s-wădden Măssinăɣ a hak-t-ikfăn? Šămad daɣ a-wa led iket-net, Măssinăɣ a hak-t-ikfăn, adiš ma dăɣ-tabărajăd šund a-s wădden Măssinăɣ a kăy-ikfăn.
46004008	Ayĕtma, kăwăneḍ ya, ăru d-tĕyyĕwănăm, tărzăɣăm, tĕssĕntăm făw tĕmmĕnukĕla, ăbas săr-năɣ tămiɣatărăm. Kunta tidĕt-dăɣ a-s tămnakălăm, tanĕmmirt, adiš, nahret dăr-wăn tĕmmĕnukĕla-ten-dăɣ.
46004009	Năkkăneḍ-i n-inĕmmušal, s-tĕnnĕd, ij'-anăɣ Măssinăɣ adday n-ăddinăt, nolăh d-ăddinăt s-ăru d-tăɣtăs tamăttant-năsăn, nămoos i-ăddinăt hakd ănjălosăn taliwen dăɣ-sabăryaḍăn.
46004010	Nămoos ăddinăt wăren ĕjreh hărăt dăɣ-tĕssĕba n-isĕm n-Ălmasex, măšan kud-dăɣ wăr nĕjreh hărăt, kăwăneḍ ya tĕmdam, tăssorhem dăɣ-tassaɣt ta jăm d-Ălmasex; nĕbrar, nătiwălkăh măšan, kăwăneḍ tămoosăm imĕṣṣuha, ăssimɣărăn-kăwăn ăddinăt.
46004011	Har ămăra-dăɣ, isimnĕnniḍ-anăɣ laẓ d-fad, irmas-anăɣ ɣĕllĕl, nĕjarrăw tiwit, nămitănjăr siha d-siha,
46004012	hak ašăl tĕffay tide-nănăɣ făl ĕṣṣuhu n-ălxidmăt wa nĕha s-ifassăn-nănăɣ i-ad-nĕkkĕs aɣăna făll-iman-nănăɣ. Wi hanăɣ-gaggărnen, nĕlaqqăn-asăn iman-nănăɣ, wi hanăɣ-ɣazzăbnen, nĕšammăr-asăn,
46004013	wi ɣaššădnen ismawăn-nănăɣ, nĕẓaẓad-asăn măjrăd; nămoos ɣas dat-ăddinăt šund ănnikal hin-ifarrăḍ ăwadĕm, har ămăra-dăɣ, wăr t-illa ere hanăɣ-ăssifrărăn.
46004014	Ayĕtma, wăr hawăn-in-ĕktebăɣ isălan-wi-dăɣ i-ad-kăwăn-sĕkmoɣ iman, wăla i-ad-kăwăn-sĕkkurĕkĕḍăɣ, ănn-ak, ăddăbaratăn šund wi ităjj abba isamătarăn mĕddana-s a hawăn-in-tajjăɣ, ed tidĕt-dăɣ a-s, aratăn ĕkneɣ tărha a tămoosăm.
46004015	Ămăra, kud-dăɣ lam măraw afḍăn n-imăsăɣran kăwăn-saɣranen isălan n-Ălmasex, iyyăn n-abba a lam, năkk a t-ămoosăn ed năkk a kăwăn-in-ăssawăḍăn isălan n-Ălĕnžil-i kăwăn-osaɣăn d-Ălmasex.
46004016	A-wen-dăɣ a făl, ăsimătărăɣ-kăwăn d-ad-hi-tăttălălăm.
46004017	Dăɣ-isălan n-a-wen-dăɣ a făl săr-wăn-in-ăšmašălăɣ Timoti-i n-rure-ɣ ĕkneɣ tărha, iɣdal hullan dăɣ-alkum-net i-Emăli, afăl kăwăn-in-osa, ad-kăwăn-dd-isĕktĕw tašniwen ti s-ĕlkamăɣ i-Ɣisa Ălmasex d-ĕmmĕk wa s-tănăt-salmadăɣ i-ălkănisăten iket-dăɣ-năsnăt.
46004018	Iyyăḍ dăɣ-wăn ordan a-s wăr-ilkem ad-kăwăn-in-ăqqalăɣ, itajj dăɣ-săn a-wen-dăɣ aḍu,
46004019	ănset ĕnniyăt-năwăn, kunta irḍa Măssinăɣ s-a-wen, ad-kăwăn-in-ăkkăɣ šik, dihen ăddinăt wi ɣur-ija a-s wăr-ilkem ad-kăwăn-in-ăqqalăɣ, ad-ĕnhĕyăɣ a-wa ăddoben
46004020	făl-a-s Tĕmmĕnĕya n-Măssinăɣ, Măssinăɣ a tăt-isatbatăn dăɣ-imojjan-năwăn wădden tăẓude n-măjrăd d-milɣaw n-ilĕs.
46004021	Ma tărham daɣ ămăra? Ak ma tăssofăm ad-kăwăn-in-ăkkăɣ ăwwayăɣ tăborit meɣ ad-kăwăn-in-ăkkăɣ d-ĕnniyăt ăẓedăn?
46005001	Ayĕtma! Ma ămoos erk ălxal wa fălla-wăn nĕsall? Ătiwăsla a-s ih'-iwăn ăwadĕm iṭṭafăn erk ălxal, erk ălxal s-kăla wăr-ătwăsla wăla jer-inĕẓẓulam, ed itawănna a-s ih'-iwăn ăhalĕs itihrĕn asĕftăɣ d-hănne-s n-ti-s.
46005002	Ɣas kăwăneḍ, ija ɣur-wăn xorĕzzĕma ogdăhăn d-a-wen-dăɣ, uhĕn-dăɣ, hălăm ad-tabărajăm, ăniihăjja a-s iba a tĕṭṭăfăm, isnanăn iman-năwăn, tĕkkĕsĕm-in ăwadĕm wa ămešălăn tăkunt togdăhăt d-a-wen-dăɣ jere-wăn.
46005003	Tidĕt, wăr t-ĕlleɣ ɣur-wăn măšan, a-wen wăr hin-ikkes a-s ham inĕzjam-in, ăwadĕm wa ămešălăn tăkunt-ten-dăɣ, ăru t-ĕssĕḍlămăɣ šund ɣas ĕlleɣ jere-wăn.
46005004	Ămăra, žămmăɣăt s-isĕm n-Emăli-nănăɣ Ɣisa, tĕjĕm ɣas šund a-s năkk iman-in a t-illan jere-wăn, ad-fălla-wăn dd-izĕzzubbĕt Emăli-nănăɣ tărna-net,
46005005	tĕjĕm dihen ăwadĕm wa ămešălăn tăkunt-ten-dăɣ dăɣ-ifassăn n-Iblis i-ad-umas a-s kud-dăɣ, tĕhlăk taɣĕssa-net, ašăl wa ilkămăn dd-mad-ass Emăli, ad-ijjĕš ălžănnăt.
46005006	Tĕluše n-ibărajăn han-kăwăn! Ajăn wăr tĕssenăm a-s takmĕttet n-tăẓẓa ĕnḍărrăt a sakafăt ejel ăjjeen.
46005007	Abăkkaḍ-wen-dăɣ, olăh d-tăẓẓa ta tărĕwăt, ĕkkĕsăt-t-in jere-wăn i-ad-tišdajăm šund a-wa ija ejel ăynayăn. Ălmasex a-s Faska-nănăɣ, ĕnta a hanăɣ-dd-ija Măssinăɣ Ašăɣol wa n-tenăšše n-ibăkkaḍăn.
46005008	A-wen-dăɣ a făl, ažĕmmăɣ-nănăɣ, wăr-ija făll-tăẓẓa tărĕwăt, nĕbḍĕwet d-a-wa ărĕwăn lăbasăn hanăɣ-išlăn d-amsud, umaset ažĕmmăɣ-nănăɣ a ijan făll-tijĕlwen ti wăr ha tăẓẓa, a-wen ălmăɣna-net a-s, nĕnmĕnnet tidĕt jer-iman-nănăɣ s-ĕnniyăt šăddijăn.
46005009	Dăɣ-tăkarḍe-nin ta săl ta-dăɣ, ĕktabăɣ-awăn-in a-s ĕbḍĕwăt iman-năwăn d-ere isamăḍasăn iman-net.
46005010	A-s hawăn-in-ĕktăbăɣ a-wen, wăr-otesăɣ ɣas ăddinăt wi samăḍasnen iman-năsăn, wăla wi n-imărhan n-aẓrĕf, wăla wi tamašalnen taxărbĕnit, wăla wi n-imăkrăḍăn, wăla wi n-imăṣṣănămăn dăɣ-ăddunya-ta-dăɣ, ed dihen, ad-hawăn-iqqĕl ăššil, ad-tĕzjărăm ăddunya-ta-dăɣ.
46005011	A hawăn-ĕnneɣ, ĕbḍĕwăt iman-năwăn, wăr sărtayăt hărăt d-ăwadĕm ijannen ămoos ă/n/na-wăn dăɣ-ăddin, a-s ija a-wen, isamăḍas iman-net, meɣ tĕšl'-e taxărbĕnit, meɣ ămoos emăṣṣănăm, meɣ ăgg-ănnămima, meɣ emăsăw n-asmĕd, meɣ itihăɣ; ăwadĕm itamašalăn hărătăn-win-dăɣ, wăr dăr-s toherăm wăla ăkoss.
46005012	Wădden năkk a iwar asĕḍlam n-ăddinăt wi n-ajăma wăren ĕzzey Măssinăɣ, Măssinăɣ a-s ilkam ad-tăn-išrăɣ măšan, ălmăssexităn wi hănen ammas n-ălkănisăt, kăwăneḍ a iwar ad-tăn-tăɣtĕlăm, sĕssiɣĕdăm-tăn.
46005013	Ăddinăt wi n-ajăma wăren ămoos ălmăssexităn, Măssinăɣ a-s ilkam ad-tăn-išrăɣ, isĕḍlĕm-tăn, măšan, kăwăneḍ, innă ĕlkĕttab n-Măssinăɣ: "Ǝkkĕsăt enăllăbăs jere-wăn."
46006001	Ǝnd'-e-d-il' ălmăɣna n-a-s e-d iɣšăd iyyăn dăɣ-wăn hărăt i-ă/n/na-s, ad-ăyy-wen ălžămaɣăt wa n-imĕššeddĕjăn-i s-ăniihăjja ad-dăɣ-săn ăj isălan, ašĕl, isĕrrĕwrĕw-as s-ăššăreɣa wa n-inĕẓẓulam i-ad-has-ĕkkĕsăn tekăriḍt.
46006002	Meɣ kăwăneḍ, wăr tĕssenăm a-s imĕššeddĕjăn a he-ĕšrăɣnen kăl-ăddunya-ta-dăɣ? Kunta daɣ dăɣ-tĕssĕba-nănăɣ năkkăneḍ-i-dăɣ a-s ilkam, ad-išrăɣ Măssinăɣ ăddinăt, mafăl hawăn-indar ad-tĕjrĕwăm ăddăbara jer-iman-năwăn i-hărăt wărăn făror.
46006003	Ajăn wăr tĕssenăm a-s wăla ănjălosăn, ilkam ad-tăn-nĕšrăɣ ăb' ăṭṭăma n-ad-hanăɣ-indăr ad-nĕjrĕw ăddăbara i-talɣa wărăt făror jat făll-ărori n-ăkall-wa-dăɣ.
46006004	Kunta ill'-e a ikkan jere-wăn, kăwăneḍ-i n-imumĕnăn, ma tattărăn isălan n-a-wen s-kăl-ăššăreɣa wăren oher hărăt d-ălkănisăt?
46006005	Ăsikărakăḍ a-wa jăm, ɣas kăwăneḍ, ălžămaɣăt-năwăn imda, ăbă-dd dăɣ-s enĕsdebbăr iwar sărho ikkăn jer-ĕssin ă/n/natăn jer-ikka hărăt.
46006006	Wăr kăwăn-ĕjrehăɣ! Ma n-ĕmmĕk n-ad-itišk iyyăn dăɣ-wăn i-amidi-net s-inĕẓẓulam, iɣaššăd isĕm-net.
46006007	Ăyyăt-ahi ad-kăwăn-sĕlmĕdăɣ a-s uɣšad-wen-dăɣ toyyăm ikka jere-wăn, ĕnta a ăssiitbătăn iba n-iqqud-năwăn. Uhĕn kăwăneḍ, ma ja taẓidert-năwăn? Kunta iḍlăm-kăwăn ăwadĕm, ma hawăn-ikkasăn ad-fălla-s tĕṣbărăm?
46006008	Ɣas, kăwăneḍ, tokăyăm-dd a-wen har ămăra-dăɣ, wăr t-illa ere s-wădden, issan s-iba n-iqqud-năwăn, kăwăneḍ-di-dăɣ a iwar uḍlem ed tihăɣăm ayĕtma-wăn.
46006009	Ajăn wăr tĕssenăm a-s ăddinăt wi wăren oɣed, xăram-asăn ujĕš n-Tĕmmĕnĕya n-Măssinăɣ? Wăr săswadăt iman-năwăn: inămmăḍăsăn, imăṣṣănămăn, imĕzzĕna, meddĕn wi sasalahnen iman-năsăn d-tiḍeḍen, meddĕn wi tinmĕkkĕnen jer-iman-năsăn,
46006010	imăkrăḍăn, kăl-taxărbĕnit, imăswan n-asmĕd, kăl-tinawen d-wi tihăɣnen, xăram-asăn ujĕš n-Tĕmmĕnĕya n-Măssinăɣ.
46006011	Ǝntăneḍ-den-dăɣ hărătăn wi s-tăkkilem ibda, tamašalăn-tăn iyyăḍ dăɣ-wăn măšan, ašăl-i-dăɣ, tărridăm-dd dăɣ-a-wen, iššĕšdăj-kăwăn Măssinăɣ, ikf'-iwăn idĕm s-isĕm n-Emăli-nănăɣ Ɣisa Ălmasex s-tărna n-Unfas Šăddijăn n-Măssinăɣ-i hanăɣ-ilăn.
46006012	Ǝjrawăɣ s-hărăt iket-net, măšan wădden hărăt iket-net a infan hărăt, wăr t-illa a-s wădden ĕjrawăɣ săr-s măšan, wăr-e ăyyăɣ hărăt wăl' iyyăn ănnihăḍ dăɣ-i.
46006013	Iyyăḍ dăɣ-wăn, jannen: imĕnsiwăn, tăsa a takkăn, tăsa daɣ, imĕnsiwăn a-s dd-tăxlăk, tidĕt a-wen, măšan, ĕlmĕdăt a-s tăsa hakd imĕnsiwăn, ilkam ad-tăn-iba. Taɣĕssa, wăr tănhăjja d-ad-tăt-isamăḍas ăwadĕm ed taɣĕssa, ti n-Emăli, Emăli daɣ, i n-taɣĕssa, ĕnta a ilan s-ad-dăɣ-s ănnăhăḍ.
46006014	Măssinăɣ daɣ-i dd-issĕnkărăn Emăli Ɣisa jer-inĕmmuttan, ĕnta daɣ a-s ilkam ad-hanăɣ-dd-isĕnkăr jere-săn s-tărna-net.
46006015	Ajăn wăr tĕssenăm a-s taɣĕssa-năwăn, ašrut n-ta n-Ălmasex a tămoos? Ɣas ĕnd'-e-d-il' ĕmmĕk ad-iḍkĕl ăwadĕm ašrut la taɣĕssa n-Ălmasex, asăɣ-t d-taɣĕssa n-tălkăxbat? Xăša!
46006016	Meɣ, ajăn, wăr tĕssenăm a-s ere ohărăn isĕftaɣ d-tălkăxbat, ămoos dăr-s tiyyăt taɣĕssa ed iktab a-s: "Ăhalĕs, afăl osăɣ d-tamăḍt, ămoosăn tiyyăt taɣĕssa."
46006017	Ǝmmĕk-wen-dăɣ daɣ a-s ere ikfăn iman-net i-Emăli, ad-dăr-s ahăr iyyăn n-ĕnniyăt.
46006018	Ayĕtma, jawăḍăt i-asĕmmăḍĕs n-iman-năwăn. Abăkkaḍ ămešăl ăwadĕm-dăɣ, wăr-oher hărăt d-taɣĕssa-net, măšan, ere isamăḍasăn iman-net, han-t iman-net.
46006019	Meɣ ajăn, wăr tĕssenăm a-s taɣĕssa-năwăn ămăra, ĕnta a-s ehăn n-ămudd wa măqqărăn dăɣ-izzaɣ Unfas Šăddijăn wa kăwăn-ikfa Măssinăɣ, ikrăš-kăwăn, ăbas lam iman-năwăn.
46006020	Ăsdărfăt-kăwăn Măssinăɣ s-ălqim măqqărăn, a-wen-dăɣ a făl, sĕmɣărăt-t dăɣ-ĕnniyăt-năwăn hakd-dăɣ tiɣĕswen-năwăn. ((Dăɣ-isălan n-a-wen-dăɣ a făl iktab a-s: Taɣĕssa hakd ĕnniyăt, i n-Măssinăɣ.))
46007001	Ămăra, ad-hawăn-dd-ăqqĕlăɣ isĕstanăn wi hi-jăm dăɣ-tăkarḍe ta hi-dd-tĕktăbăm. Dăɣ-a-wa ordeɣ, ufa ad-ăqqayĕm ăhalĕs wăr-ădobăn
46007002	măšan, i-ad-wăr-itiḍĕw ăwadĕm dăɣ-asĕmmăḍĕs n-iman-net, hak ăhalĕs, ikrĕšet hănne-s, tĕkrĕšet daɣ hak tamăḍt ăhalĕs-net.
46007003	Ăkfet ăhalĕs hănne-s ălxaqq wa fălla-s la, tăkfet daɣ tamăḍt ălxaqq wa fălla-s ila ăhalĕs-net.
46007004	A-wen-dăɣ a ănihăjjăn făl-a-s, wădden tamăḍt a tănnihăḍăt dăɣ-taɣĕssa-net, ăhalĕs-net a dăɣ-s ănnihăḍăn; wădden daɣ ăhalĕs a ănnihăḍăn dăɣ-taɣĕssa-net, hănne-s a dăɣ-s tănnihăḍăt.
46007005	Wăr-igăddălet wăl' iyyăn iman-net i-wa iyyăḍăn kunta wădden ad-tănimărḍăm s-a-wen i-hărăt n-ăzzăman i-ad-tĕkfĕm iman-năwăn i-tamădilt n-Măssinăɣ. A-wa săl a-wen, udaɣ făw, ad-igdĕl iyyăn iman-net i-amidi-net i-ad-wăr kăwăn-jămmăḍ tanămagiẓt, ijrĕw săr-wăn Iblis tašlĕlt s-kăwăn-ăžžurrăb, isiḍĕw-kăwăn dăɣ-abăkkaḍ.
46007006	Măjrăd wa hawăn-in-jeɣ ămăra-dăɣ, ĕssĕyasa wădden alămăr.
46007007	Ǝnnăr săr-i tăqqal năkk ɣas, iket-di, ănnăɣ i-e d t-illăm ăhalĕs ad-dăr-i alăh iba n-adubĕn măšan, hak ăwadĕm, wăr-e ăj ar a-wa dăr-t-ăskăllăf Măssinăɣ: ăwadĕm iyyăn, ijraw a-wa, a-s ija a-wen, iyyăn daɣ ijraw hărăt iyyăn săl wa ijrăw amidi-net.
46007008	Ămăra, ăddinăt wi wăren ădobăn, ĕntăneḍ d-tinuḍăfen, ĕnneɣ-asăn: kunta ăddoben ad-ĕjĕn a-wa jeɣ, adiš, ăqqaymĕnet wăr-ădobănăn, ikna
46007009	măšan, kunta hannăyăn a-s, wăr-ăddoben ad-ănnăhăḍăn dăɣ-iblis-năsăn, adiš dubĕnnet, ed ufa, ad-idubĕn ăwadĕm, uhĕn ad-t-ăj derhan-net dăɣ-a t-e-išĕkšĕn temse.
46007010	Ăddinăt wi ădobănnen, omarăɣ-tăn, ănn-ak, Emăli a tăn-omarăn s-a-wen, wădden năkk, wăr băḍḍĕwet tamăḍt d-ăhalĕs-net,
46007011	kunta daɣ făl-t, adiš wăr tilĕset adubĕn, tĕttăret ĕmmĕk s-tăt-dd-ăssoɣăl ăhalĕs-net; ăhalĕs daɣ ĕnta, wăr hin-itĕyyet hănne-s.
46007012	Ăddinăt wi iyyăḍnen, ĕnneɣ-asăn, năkk daɣ a hasăn-ijannen, wădden Emăli: afăl ădobăn amumĕn tamăḍt wărăt tămoos tamumĕnt, wăr tăt-in-itĕyyet a tĕkkăs tărḍa s-taɣimit ɣur-s,
46007013	kunta daɣ ădobăn ăhalĕs wărăn ămoos amumĕn tamumĕnt, wăr tăttăret tamumĕnt-en efel-net a ikkăs ăhalĕs-en irḍ'-as s-taɣimit ɣur-s,
46007014	făl-a-s, tamăḍt-en, tăddoobăt ad-tumas ĕssĕbab wa t-madăn-ăj dăɣ-tabarăt n-Măssinăɣ, išdaj. Ăhalĕs daɣ wa n-amumĕn s-wăr tămoos hănne-s tamumĕnt, ăddoobăt ad-umas ĕssĕbab wa madăn-ăj hănne-s dăɣ-tabarăt n-Măssinăɣ. Afăl wăr jem a-wen, har tĕbḍăm, wăr mad-ărmĕsăn aratăn-năwăn zăbo olaɣăn.
46007015	Jer-ăhalĕs wa wărăn omen wăla tamăḍt ta wărăt tomen, afăl ăbas irha iyyăn dăɣ-săn taɣimit ɣur-amidi-net, adiš, ijrĕwet-as tekle, dihen, wăr t-illa uḍlem iwarăn amumĕn wăla tamumĕnt ed Măssinăɣ-i hanăɣ-dd-iɣrăn s-iman-net, ălxer jer-iman-nănăɣ a-s hanăɣ-dd-iɣra.
46007016	Kămm-i n-tamăḍt, ma tĕssanăd kunta wădden kămm a madăt-tumas i-ăhalĕs-năm ĕssĕbab wa s-t-mad-iɣlĕs Măssinăɣ? Kăyy daɣ-i n-ăhalĕs, ma tĕssanăd kunta wădden kăyy a madăn-umas ĕssĕbab wa s-mad-iɣlĕs Măssinăɣ hănne-k?
46007017	Ḍarăt-a-wen daɣ, hak ăwadĕm-dăɣ, iṭṭĕfet tămudre ta t-ikfa Emăli, hak ăwadĕm, iṭṭĕfet tămudre ta iha a-s t-dd-iɣră Măssinăɣ s-iman-net; ĕnta-den-dăɣ a-wa săɣreɣ dăɣ-ălkănisăten iket-dăɣ-năsnăt.
46007018	Kunta iyyăn dăɣ-wăn a-s dd-ătwăɣra, wăr-ămelăy, wăr-ităttăret ad-isĕmmilĕy iman-net; kunta daɣ kăyy a-s kăy-dd-iɣra Măssinăɣ tămelăyăd, adiš, wăr hak itumaset a-wen asăkor.
46007019	Jer-amili wăla iba-net, wădden a-wen a infan hărăt, hărăt a t-infan, amišĕl n-alămărăn n-Măssinăɣ.
46007020	Hak iyyăn dăɣ-wăn, iṭṭĕfet ĕmmĕk wa s-t-dd-iɣră Măssinăɣ s-iman-net.
46007021	Kunta a-s kăy-dd-iɣră Măssinăɣ, akli a tămoosăd, wăr tămmujrăẓăd tumast-năk; măšan kunta ill'-e ĕmmĕk s-tĕjrăwăd iman-năk, ăj'-e.
46007022	Akli daɣ wa dd-iɣră Emăli s-iman-net, ămoos elăll-net; wa n-elăll daɣ dd-iɣră Emăli s-iman-net, ămoos ămăra, akli n-Ălmasex.
46007023	Wăr toyyem ăddinăt ăsikălen-kăwăn ed Emăli-i kăwăn-dd-iɣrăn s-iman-net i-ad-kăwăn-isĕddărfĕt, a ilan ălqim a-s kăwăn-ăslăllăt.
46007024	Ayĕtma, hak iyyăn dăɣ-wăn-dăɣ, ăqqaymet dăɣ-ĕmmĕk wa s-t-dd-iɣră Măssinăɣ s-iman-net, ɣaymăt tĕlkamăm i-Măssinăɣ.
46007025	Dăɣ-isălan n-timawaḍen ti wăren ĕzzey meddĕn d-ti s-kăla wăr-ădobănnăt, wăr ɣur-i t-illa alămăr hi-ikfa Emăli hasnăt, măšan, ad-kăwăn-sĕnnĕmhĕlăɣ dăɣ-isălan-năsnăt, ăjăɣ-awăn daɣ asĕnnĕmhĕl n-ăhalĕs ijrawăn ɣur-Măssinăɣ s-a-wa ijănna tidĕt, ed Măssinăɣ a dd-ifal a-wen.
46007026	Ǝnta da a-wa hawăn-janneɣ: ordeɣ a-s dăɣ-tĕssĕba n-tirĕmmaɣ ti t-ĕllănen ămăra-dăɣ, ufa i-hak ăwadĕm-dăɣ, ad-ăqqayĕm dăɣ-taɣărha-ta-dăɣ-t-dd-iɣră Emăli.
46007027	Ak kăyy, osaɣ-kăy hărăt d-tamăḍt? Wăr tĕtterăd amĕzzi. Ak kăyy, wăr kăy-oseɣ hărăt d-iyyăt? Adiš, wăr tĕtterăd adubĕn
46007028	măšan, hakd a-wen-dăɣ, kud tădobănăd-dăɣ, wăr tofed abăkkaḍ; tămawaḍt daɣ ta wărăt tĕzzey meddĕn tăssofăt ad-tĕdubĕn, afăl ja a-wen, wăr tof' abăkkaḍ. A ărheɣ ad-tĕssanăm a-s tĕlkam tissust s-ăssofăɣ ad-kăwăn-ĕkkĕsăɣ dăɣ-taɣdărt-net i-ad-has-tăsidăwăm iket-di dd-tiḍĕw fălla-wăn.
46007029	Ayĕtma, ajilal n-ăddunya a nĕha, a-wen-dăɣ a făl ɣur-ašăl-i-dăɣ, wa ădobănăn, idgĕẓet hullan dăɣ-ălxidmăt n-Emăli wa iha šund wăr-ădobăn,
46007030	wa s-ăsninăn iman-net, idgĕẓet hullan dăɣ-ălxidmăt n-Emăli wa iha šund ɣas wăr t-illa a t-ijrawăn; wa ăsriwăn, idgĕẓet hullan dăɣ-ălxidmăt n-Emăli wa iha šund ɣas a-s wăr-iddĕwĕt; wa ižănšen, idgĕẓet hullan dăɣ-ălxidmăt n-Emăli wa iha šund ɣas wăr t-illa a ižănša;
46007031	wi rabbăxnen dăɣ-ăddunya-ta-dăɣ, ĕjĕnet iman-năsăn šund a-s wăr t-illa a dăɣ-s ĕjrawăn ed ăddunya-ta-dăɣ d-a-wa tăt-ihăn, ilkam ad-t-iba.
46007032	Wăr kăwăn-isărmaɣet hărăt. Idgĕẓet wa wărăn ădobăn dăɣ-hărătăn wi n-Emăli, wen ĕnta, a ităjj-dăɣ, ad-t-ăj i-ad-iẓĕjrĕẓ iman-net i-Emăli
46007033	măšan, wa ădobănăn, hărătăn n-ăddunya-ta-dăɣ a dăɣ-idgaẓ, a ităjj-dăɣ, ad-t-ăj dăɣ-umaɣ n-ad-iẓĕjrĕẓ iman-net i-hănne-s,
46007034	ad-ănimăntaš ĕnniyăt-net ebre n-hănne-s d-ebre n-Măssinăɣ. Ǝmmĕk-wen-dăɣ daɣ a-s tamăḍt wărăt tădobăn meɣ tămawaḍt wărăt tĕzzey meddĕn, tiɣĕswen-năsnăt d-ĕnniyătăn-năsnăt, ebre n-ălxidmăt i-Emăli ɣas a-s orakăn măšan, tamăḍt tădobănăt, wăr zĕnnĕzjumĕt ɣas ar dăɣ-ăddunya-i-dăɣ d-ĕmmĕk s-tĕẓẓĕjrăẓ iman-net i-ăhalĕs-net.
46007035	A-wa hawăn-ĕnneɣ, tănfo-năwăn a dăɣ-hawăn-t-ĕnneɣ, wăr hawăn-ĕgdelăɣ adubĕn, ănn-ak, a ărheɣ, ad-tĕlkĕmăm i-Emăli s-ulh imdan, tĕjĕm tămudre wăr ih' anmĕntaš, tămudre, tăssiitbătăt tuksĕḍa-năwăn i-Măssinăɣ.
46007036	Kunta inhăy abba n-talyaḍt elle-s har tokăy adubĕn har has-ămoos a-wen a ăsikărakăḍăn, kunta ijrăw ăddăbara s-tĕja elle-s ehăn, ăjet-as-t, wăr-ofa abăkkaḍ.
46007037	Ăwadĕm wa irhăn adubĕn, idubĕnet măšan daɣ, afăl dd-inkăr abba innă, wăr t-ăšhăššăl ăwadĕm s-a-wen, a-s tăqqaymet elle-s wăla adubĕn, ăjet-as a-wa t-dd-ijjăšăn, ikna.
46007038	Abba, wa irḍăn s-ad-tăj elle-s wărăt tĕzzey meddĕn ehăn, ija a iknan, wa ăqqimăn daɣ wăr-ăsdobăn elle-s, ija a ufăn a-wa ija-wĕnnin.
46007039	Tamăḍt a ikkăs ăhalĕs-net iddar, wăr has-t-illa adubĕn iyyăn săl-wen-dăɣ ha, măšan, afăl t-ăba, idubĕnet-tăt ere wa s-tărha, tăjet ɣas a-wen s-ălmăɣna ilkamăn i-Emăli.
46007040	Hakd a-wen-dăɣ, tĕnḍĕḍ i-tamăḍt ta tăqqimăt wăr toles adubĕn. Ǝnta-den-dăɣ măjrăd wa s-ărheɣ ad-hawăn-t-in-sĕssiwĕḍăɣ dăɣ-isălan-wi-dăɣ, ordeɣ daɣ a-s a-wa ĕnneɣ, iha erhet n-Unfas Šăddijăn n-Măssinăɣ iket-net.
46008001	Ayĕtma! Dăɣ-a-wa dd-iqqălăn isălan n-isan wi itĕkkat ăwadĕm i-ăṣṣănămăn, ĕnta da a-wa hawăn-janneɣ dăɣ-săn: musnăt, iket-nănăɣ nĕla dăɣ-s hărăt măšan, musnăt, isabăraj, a-s ija a-wen, tărha, sartay;
46008002	ere ordăn iman-net musnăt, ilmĕdet a-s wăr-ăzzăbbăt almud hărwa
46008003	măšan, ăwadĕm wa irhăn Măssinăɣ s-ulh imdan, wen ĕnta, izzay-t Măssinăɣ.
46008004	Dăɣ-isălan n-isan wi ămoosnen takute i-ăṣṣănămăn, ăṣṣănămăn, wădden wăla a ĕnḍărrăn, Măssinăɣ, ĕnta ɣas, wăr-ila amidi.
46008005	Tidĕt, han hărătăn ăjjootnen išĕnnawăn d-ăkall jan ăddinăt imălan făll-iman-năsăn, ordan daɣ ăddinăt a-s a-wen-dăɣ tidĕt
46008006	măšan, ɣur-năɣ năkkăneḍ, wăr t-illa a săl Măssinăɣ, ĕnta a-s Abba-nănăɣ, ĕnta a dd-ixlăkăn a-wa t-illăn iket-net, ĕnta a hanăɣ-ilăn; wăr t-illa ar iyyăn n-Emăli, Ɣisa Ălmasex, idĕm-net a dăɣ-dd-ixlăk hărăt iket-net, ĕnta daɣ a hanăɣ-iṭṭafăn tămudre.
46008007	Măšan, kud-dăɣ nĕssan a-s ăṣṣănămăn wădden hărăt-dăɣ, ăddinăt, wăr-ogdehăn musnăt. Iyyăḍ, ăynayăn s-ălɣibadăt n-ăṣṣănămăn, a-wen-dăɣ a făl ed ĕkšăn isan ikat ăwadĕm i-ăṣṣănămăn, ad-ĕššĕkăn iman-năsăn a-s jan a ămmiḍăsăn.
46008008	Ḍarăt-a-wen daɣ, wădden amĕnsi a hanăɣ-e-iẓĕnnĕmihĕẓăn d-Măssinăɣ; isan-win-dăɣ, jer-tĕkšed-tăn wăla, wăr kăy-ifneẓ, wăr kăy-ăssewăḍ a-wen s-wăla a ĕnḍărrăn.
46008009	Ăjăt ĕnniyăt i-iman-năwăn, wăr t-illa a-s wădden xălal-awăn măšan, a tăttăm-dăɣ, wăr-itumaset a ăddoben ad-isiḍĕw ere wărăn ikna ĕṣṣuhu dăɣ-immun-net dăɣ-abăkkaḍ.
46008010	Kunta kăyy-i ijrăhăn hărăt, inhay-kăy ere wărăn ikna ujreh n-hărăt tăqqiimăd tattăd dăɣ-ehăn n-ăṣṣănămăn, wădden ad-kăy-iššĕk, arĕw-dd săr-s a-wen-dăɣ ad-ăkš ĕnta-dăɣ isan-win-dăɣ ikăt ăwadĕm i-ăṣṣănămăn?
46008011	Dihen, ad-umas ujreh-năk i-hărăt ĕssĕbab n-tanmĕšrayt i-ă/n/na-k wa wărăn ikna ujreh n-hărăt s-ĕnta dăɣ-ămmut-as Ălmasex s-ĕmmĕk wa s-hak-ămmut kăyy-dăɣ.
46008012	Ere ăssoḍăn ă/n/na-s dăɣ-tanmĕšrayt šund-ten-dăɣ, ad-dăɣ-s ĕḍmĕnăn iman-net ed a-wa ija abăkkaḍ, toyyăm-t daɣ kăwăneḍ, ij'-e. Ere daɣ wa ijăn a-wen, Ălmasex a-s itajj tihăyyen, itirĕm-t.
46008013	A-wen-dăɣ a făl kunta amĕnsi a madăn-umas ĕssĕbab n-tanmĕšrayt i-ă/n/na-k, adiš săxrĕm-t i-ad-wăr-itumas a-wen, tanmĕšrayt i-ă/n/na-k dăɣ-ăddin.
46009001	Ayĕtma, năkk-i-dăɣ, wădden ĕjrawăɣ iman-in. Ajăn wădden, ănămmašul a ămoosăɣ? Ajăn wădden ĕnhayăɣ Emăli-nănăɣ Ɣisa s-tiṭṭawen-in? Ajăn wădden kăwăneḍ iman-năwăn a-s tasĕtbat n-a-wa ăxdămăɣ i-Emăli.
46009002	Kud-dăɣ ija ɣur-iyyăḍ a-s wădden ănămmašul a ămoosăɣ, ăniihăjja a-s wădden kăwăneḍ ed kăwăneḍ-di-dăɣ a-s tasĕtbat n-tĕnnĕmušĕla-nin dat-Emăli.
46009003	Ăddinăt daɣ wi hi-tiẓĕmnen, sawarăn-ahi bahu, ălwižab-in hasăn da:
46009004	wădden năkkăneḍ nĕjraw s-ad-năkš, nĕsĕw s-ĕmmĕk wa s-t-tăjjăn ăddinăt wi iyyăḍnen?
46009005	Meɣ ĕndek diha d-ătiwănna a-s wăr năddobăt ad-nĕdubĕn hărăt dăɣ-šătma-năɣ ti n-tălmăssexiten, nidaw dăr-snăt dăɣ-isikilăn-nănăɣ s-ĕmmĕk wa s-t-jăn inĕmmušal wi iyyăḍnen d-ayĕtma-s n-Ɣisa d-Bĕṭrus?
46009006	Meɣ năkk d-Bărnăbbas ɣas a iwar ălxidmăt s-ifassăn-nănăɣ i-ad-nĕṭṭĕf tămudre n-iman-nănăɣ?
46009007	Mi s-kăla inhăy ĕssărdasi ihan ĕlɣĕskăr wăla timẓal, meɣ mi s-kăla ăddomăt ašĕkrĕš ăqqayĕm wăr dăɣ-s ikša? Mi s-kăla iḍăn ehăre, ăqqayĕm wăr-ăẓoẓăj, isĕw?
46009008	A-wa hawăn-janneɣ, wădden ălɣadăt dd-ĕkkasăn dăgg-adĕm dăɣ-iɣăfawăn-năsăn, ănn-ak, alămăr wa n-Mosa a tăn-innăn.
46009009	Iktab dăɣ-Ăṭṭăwrăt a-s: "E-d jed awdes dăɣ-tijenen n-ălkăma i-ad-dăɣ-snăt išĕbbăɣtĕš i-ad-hak-ibḍĕw tiblalen d-ahošăr, wăr has-jed ăkinbăb." Ak tordam a-s Măssinăɣ-i-dăɣ, iwdesăn a dăɣ-idgaẓ s-ĕmmĕk-wen-dăɣ?
46009010	Năkkăneḍ-i-dăɣ n-inĕmmušal a-s iha isălan-nănăɣ. Tidĕt-dăɣ a-s dăɣ-tĕssĕba-nănăɣ a făl dd-ăzzăbbăt alămăr-wen-dăɣ ed ăwadĕm ăddomen ašĕkrĕš-net, ăhhuuššăl-t ɣas ad-ijar ăṭṭăma n-ad-has-t-dd-izjăr hărăt.
46009011	Năkkăneḍ, năxṭăb-awăn măjrăd n-Măssinăɣ, ămoos a-wen šund ašĕkrĕš năddoomăt, ajăn afăl dd-izjăr hărăt ifassăn-năwăn săr-năɣ, ajăn a-wen a iqqanăn eɣăf ḍarăt ălxer n-Măssinăɣ wa nĕja dăɣ-ulhawăn-năwăn?
46009012	Kunta ill'-e ere s-kăwăn-iwar ălxaqq-net, ajăn wăr t-nojer săr-wăn? Măšan, hakd a-wen-dăɣ, wăr kăwăn-iha i năzzilzăm d-hărăt, ănn-ak, năqbăl hărăt iket-net i-ad-wăr nĕja tăsahaɣt wăl' iyyăt i-Ălĕnžil n-Ălmasex.
46009013	Ajăn, wăr tĕssenăm a-s ăddinăt wi ăxdamnen dăɣ-ehăn n-ămudd wa măqqărăn, ehăn-en-dăɣ a hasăn-iṭṭafăn tămudre? Meɣ, ajăn wăr tĕssenăm a-s ăddinăt wi ɣarrăsnen i-tikutawen făll-tasĕskărt ta n-tikutawen, a-s ăɣrăsăn-dăɣ, lan dăɣ-s ejădăr?
46009014	Ǝmmĕk-wen-dăɣ daɣ a făl omăr Emăli a-s ăddinăt wi xaṭṭăbnen Ălĕnžil, ĕddărnet s-Ălĕnžil.
46009015	Năkk, wăr t-illa ăẓuk fălla-wăn jeɣ. Akătab daɣ wa hawăn-in-tajjăɣ ămăra-dăɣ, wăr hawăn-t-in-tĕjjăɣ făl-a-s innin ărheɣ dăɣ-wăn hărăt, wăr t-illa a dăɣ-wăn ărheɣ, ănn-ak, ăsidăwăt-ahi hullan a-wa s-hawăn-ăxṭăbăɣ Ălĕnžil wăr t-illa a dăɣ-wăn ĕttarăɣ, ăssofăɣ făw tamăttant uhĕn ad-dăɣ-i ikkĕs ăwadĕm tedăwit-ten-dăɣ n-a-s wăr t-illa a dăɣ-wăn ĕttarăɣ a-s hawăn ăxṭăbăɣ Ălĕnžil.
46009016	Asĕllĕnži wa tăjjăɣ i-ăddinăt, wăr tĕttărăɣ ad-hi-umas abăraj, ănn-ak, fărĕḍ a hi-ămoos, amăskoy năkk afăl ăqqimăɣ wăr-ăxṭebăɣ Ălĕnžil.
46009017	Ǝnnăr ălxuṭbăt wa tăjjăɣ, ămoos a tajjăɣ dăɣ-iẓĕjraẓ n-iman-in, adiš, ăniihăjja d-ad-ĕjrĕwăɣ ălxaqq n-tide-nin măšan, wădden a-wen a ijăn, Măssinăɣ a hi-ijăn dăɣ-a-wen, ĕnta a hi-issăɣlăfăn ămašal-wen-dăɣ.
46009018	Ma săr-i dd-issăɣsăl a-wen-dăɣ? Adiš, emărked-in ɣur-Măssinăɣ a t-ămoosăn ad-salănžeɣ ăddinăt dăɣ-a-s, wăr t-illa a dăɣ-săn rammăsăɣ i-ad-umasăn isălan-en, a ĕjrawăn bănnan.
46009019	Năkk, wăr t-illa ere s-ămoosăɣ akli-net măšan, hakd a-wen-dăɣ, wăr t-illa ere s-wădden ăsrăsăɣ iman-in data-s i-ad-umas a-wen, ĕssĕbab n-ĕlɣĕllas n-tĕššĕm n-ăddinăt.
46009020	Kăl-Ălyăhud, jeɣ-asăn iman-in ăgg-Ălyăhud i-ad-sĕjĕdĕn i-a-wa hasăn-janneɣ, utabăn, iɣlĕs-tăn Măssinăɣ; wi ĕglănen s-a-wa tĕnnă Ăṭṭăwrăt, jeɣ-asăn iman-in ere iglan făll-a-wa tĕnna Ăṭṭăwrăt kud-dăɣ ădduuttăt a-s wădden ĕnta a tănniihăḍăt dăɣ-a-wa făll-ĕgleɣ; a-wen, jeɣ-t i-ad-sĕjĕdĕn i-a-wa hasăn-xaṭṭăbăɣ, utabăn, iɣlĕs-tăn Măssinăɣ.
46009021	Ăddinăt wi wăren ĕssen făll-Măssinăɣ, ăssalăhăɣ iman-in dăr-săn, a-s ija a-wen, năkk, ijmaḍ-t ăššăk a-s ĕssanăɣ s-Măssinăɣ ed ălqanun wa n-Ălmasex a făll-ĕgleɣ. A-wen, jeɣ-t i-ad-sĕjĕdĕn i-a-wa xaṭṭăbăɣ, utabăn, iɣlĕs-tăn Măssinăɣ.
46009022	Ăddinăt wi rĕkkĕmnen, jeɣ-asăn iman-in iyyăn dăɣ-săn i-ad-ăɣlĕsăn ĕntăneḍ-dăɣ, ălxal hi-ijjăš ăgg-adĕm-dăɣ, ad-has-sĕssilăhăɣ iman-in dăr-s i-ad-umas a-s emăremar jeɣ-dăɣ, ad-iɣlĕs Măssinăɣ iyyăḍ dăɣ-săn.
46009023	Jeɣ a-wen-dăɣ iket-net dăɣ-tĕssĕba n-Ălĕnžil i-ad-ĕjrĕwăɣ năkk-dăɣ ejădăr-in.
46009024	Ajăn, wăr tĕssenăm a-s ăddinăt wi timšĕšijnen dăɣ-eɣărɣăr, ošalăn iket-dăɣ-năsăn măšan, iyyăn dăɣ-săn ɣas a madăn-ijrĕw ălhăk wa făll-igla azzal. Dăɣ-isălan wi n-immun, ašĕlăt kăwăneḍ-dăɣ i-ad-tĕjrĕwăm ălhăk-wen-dăɣ.
46009025	Tĕssanăm a-s kăl-azzal, wăr t-illa arăkan d-asĕmănĕnnăḍ s-wădden tajjăn-t i-tiɣĕswen-năsăn i-ad-ănnehăḍăn dăɣ-snăt. Ǝntăneḍ-i išla a-wen-dăɣ, ălhăk wărăn-e ăhaj a dăɣ-săn ilkamăn, a-s ija a-wen năkkăneḍ, ălhăk wa mad-nĕjrĕw, afăl nĕjlăy dăɣ-azzal wa n-immun-nănăɣ, iɣlal.
46009026	A-wen-dăɣ a făl năkk, ošalăɣ măšan, wădden azzal n-derhan n-iman-in ɣas a jeɣ s-tĕnnĕd ăwadĕm ănikăfnăkăfăn siha d-siha, wăr-issen a iha, năkk, wăr šĕšlĕyăɣ,
46009027	ănnihăḍăɣ dăɣ-iman-in hullan, wăr-ĕlkemăɣ ɣas i-a-wa făll-i tărha taɣĕssa-nin, ănn-ak, Măssinăɣ a oyyeɣ a dăɣ-i ănnăhăḍ i-ad-ămašălăɣ erhet-net dăɣ-a-s ăksuḍăɣ ad-ăbas heɣ azzal-wen-dăɣ ḍarăt ălxuṭbăt wa jeɣ i-ăddinăt.
46010001	Ayĕtma, wăr ărheɣ ad-tĕžhalăm dăɣ-isălan n-a-wa irmăsăn imɣarăn-nănăɣ ibda dăɣ-tenere. Ăzzăman-en, tĕllay jĕnnĕj-săn tejărăkt, sasaɣad-tăn, ijrăw-asăn Măssinăɣ ad-ĕjlĕyăn ejărew wa sĕmmăn,
46010002	olăh a-wen d-a-s ătiwăsălmăɣăn dăɣ-tejărăkt-en d-ejărew wa sĕmmăn dăɣ-idĕm n-tassaɣt ta jăn d-ănnăbi Mosa,
46010003	ăzzăbbăt-dd Măssinăɣ fălla-săn amĕnsi n-talĕmmiẓt dd-ifalăn išĕnnawăn, ĕkšăn,
46010004	ĕswăn dăɣ-aman wi fălla-săn dd-ăzzăbbăt Măssinăɣ. Aman-en, taḍaɣt dd-falăt išĕnnawăn a dd-ĕzjarăn, tărjăš ḍăra-săn e-s ĕkkăn dăɣ; taḍaɣt-en, tamătart n-Ălmasex a tămoos.
46010005	Hakd a-wen-dăɣ, tunjăy tĕššĕm-năsăn amišĕl n-erhet n-Măssinăɣ, ăbjănjănăn fălla-s, hăn-dd-i ăjjootnen dăɣ-săn ămmuun dăɣ-tenere-en-dăɣ.
46010006	Hărătăn-win-dăɣ, ălmitalăn a hanăɣ-ămoosăn i-ad-wăr nĕjješ ălxal wa ĕjjăšăn, i-ad-wăr nĕsĕdărhĕn a-wa lăbasăn ăsdărhănăn.
46010007	Ǝbḍĕwăt d-ălɣibadăt n-ăṣṣănămăn, wăr jem a-wa jăn iyyăḍ dăɣ-săn ed ătwănn'-anăɣ: "Tăqqima tamĕtte, tĕkšă, tĕswă, tĕbdad ad-dallăl dat-ăṣṣănămăn-net."
46010008	Wăr nĕsămăḍaset iman-nănăɣ šund a-wa jăn iyyăḍ dăɣ-săn; win-hi ĕntăneḍ, ihlăk dăɣ-săn Măssinăɣ sănatăt timĕrwen d-kăraḍ n-efăḍ n-ăhalĕs dăɣ-iyyăn n-ašăl.
46010009	Wăr nĕtirmet Ălmasex šund a-wa jăn iyyăḍ dăɣ-săn, ed wi jănen a-wen, ĕkšănăt-tăn taššălen.
46010010	Wăr tăbjănjănăm šund a-wa jăn iyyăḍ dăɣ-săn ed, tĕssanăm a-s, os'-en-dd ănjălos wa iṭṭăfăn tamăttant, ilhăs-tăn iket-dăɣ-năsăn.
46010011	A-wa tăn-irmăsăn, ifăqqăn n-a-wa ăddoben ad-hanăɣ-irmĕs a ămoos i-ad-năj ĕnniyăt i-iman-nănăɣ. Isălan-wi-dăɣ, ĕktăbăn i-ad-hanăɣ-sĕfhĕmăn hărăt năkkăneḍ-i hănen ajilal n-ăddunya.
46010012	A-wen-dăɣ a făl ere ordăn iman-net tebădde, ăjet ĕnniyăt i-ad-wăr-oḍa.
46010013	A-s kăwăn-ăžžurrăb Iblis-dăɣ, ĕnta a-s itižărrub dăgg-adĕm iket-năsăn, Măssinăɣ Ămaɣdal a ămoos, wăr kăwăn-e-ăyy ăžžurrăb-kăwăn Iblis s-a t-illăn jĕnnĕj-tădabit-năwăn, ănn-ak, e-d kăwăn-ăžžurrăb-dăɣ, ad-kăwăn-ăkf daɣ tădabit n-ăṣṣăbarăt s-dd-tĕntăšăm iman-năwăn dăɣ-a-wen.
46010014	Ayĕtma wi ĕkneɣ tărha, jawăḍăt i-ălɣibadăt n-ăṣṣănămăn,
46010015	meddĕn ĕjrahnen hărăt a-s ăssewălăɣ, a-wen-dăɣ a făl zĕnnĕzjumĕtăt hullan dăɣ-a-wa hawăn-janneɣ.
46010016	Afăl ălwăqq wa d-nĕtihăr amĕnsi wa šăddijăn n-Emăli, afăl ălwăqq wa d-nĕsass dăɣ-alkas wa šăddijăn i-ad-numay i-Măssinăɣ, ajăn wădden ĕnta-den-dăɣ a-wa isidĕttun tartit-nănăɣ d-Ălmasex s-tărna n-ašni-net. Ajăn wădden tajĕlla ta nĕtuẓan jer-iman-nănăɣ i-ad-hanăɣ-dd-sĕktĕw tamăttant ta ija Ɣisa dăɣ-tĕssĕba n-ibăkkaḍăn, tamăttant-ten-dăɣ inhăy dăɣ-taɣĕssa-net, a hanăɣ-tĕssărtăyăt dăr-s.
46010017	Šămad wăr t-illa ar tajĕlla tiyyăt, a-wen a t-ămoosăn taɣĕssa n-Ălmasex, a-wen-dăɣ daɣ a-s năkkăneḍ, kud nĕjjĕt-dăɣ, nămoos tiyyăt taɣĕssa dăɣ-tĕssĕba n-tassaɣt-nănăɣ dăr-s.
46010018	Ǝkyĕdăt ɣas dăɣ-kăl-Iṣrayil, ɣur-săn wi tattănen isan n-tikutawen ti jănen i-Măssinăɣ, osaɣăn daɣ dăɣ-tĕssĕba n-takute-ten-dăɣ d-Măssinăɣ ed asăɣrĕs wa făll-ɣarrăs takute, i n-Măssinăɣ.
46010019	Ma tordam, ma ĕkkeɣ dăɣ-a-wen? Tordam a-s isan ikat ăwadĕm i-ăṣṣănămăn, ămoosăn hărăt? Meɣ ăṣṣănămăn iman-năsăn făw, ak hărăt? Wăr-ămoosăn wăla a ĕnḍărrăn,
46010020	ănn-ak, a ărheɣ, ad-kăwăn-sĕlmĕdăɣ a-s a ikăt ăwadĕm i-ăṣṣănămăn-dăɣ, wădden Măssinăɣ a-s t-ikăt, alšinăn a-s t-ikăt. Ăywa! Năkk, wăr-ărheɣ ad-tasɣĕm hărăt d-alšinăn.
46010021	Wăr tăddobem ad-sassăm dăɣ-alkas wa kăwăn-dd-isakten tanăɣla ta ija ašni n-Emăli Ɣisa dăɣ-tĕssĕba n-ad-tĕjrĕwăm tenăšše n-ibăkkaḍăn-năwăn, talĕsăm daɣ ḍarăt-a-wen, tesăse dăɣ-alkas wa dăɣ-sassăn inaɣbadăn n-alšinăn ăssaɣăt wa d-tăn-ɣabbădăn. Wăr tăddobem ad-tĕkšĕm tajĕlla ta kăwăn-dd-saktet taɣĕssa n-Ɣisa-i ămmun i-ad-tĕjrĕwăm tenăšše n-ibăkkaḍăn-năwăn, talĕsăm daɣ ḍarăt-a-wen tetăte n-tajĕlla ta tăttăn inaɣbadăn n-alšinăn ăssaɣăt wa d-tăn-ɣabbădăn.
46010022	Meɣ, kăwăneḍ, a tărham ad-asĕm Emăli fălla-wăn? Tordam a-s tăddobem ad-tăɣlĕsăm dăɣ-ăššar-net afăl t-ijjăš aḍkăr fălla-wăn?
46010023	Wăr t-illa a-s wădden nĕjraw săr-s măšan, wădden hărăt iket-net a infan hărăt.
46010024	Wăr dăɣ-wăn itămmăɣet wăl' iyyăn i-tĕnfa ta n-iman-net ĕnta ɣas, ănn-ak, izĕzăret tĕnfa ta n-imidiwăn-net ta n-iman-net.
46010025	Isan tĕjrăwăm nazzăn dăɣ-ăssuk-dăɣ, a ămoosăn-dăɣ, ăkšăt dăɣ-săn kunta wăr tăn-ĕkrehăn ulhawăn-năwăn
46010026	ed ĕlkĕttab n-Măssinăɣ, innă: "Ăkall d-a-wa t-ihăn iket-net, i n-Emăli."
46010027	Afăl kăwăn-dd-ăsmăjarăt ere wărăn ămoos amumĕn, afăl t-tĕkkăm, amĕnsi hawăn-dd-issĕskăr-dăɣ, ăkšăt dăɣ-s, wăr t-kărrăhnet ulhawăn-năwăn
46010028	măšan, afăl kăwăn-iɣtăl ăwadĕm, inn'-awăn: "Hewăt, isan-di, i n-teɣse ikat ăwadĕm i-ăṣṣănăm, wăr tăn-tĕkšem dăɣ-tĕssĕba n-ăwadĕm wa hawăn-illăɣen i-ad-wăr tăɣšedăm iman-net."
46010029	Wăr hawăn-ĕnneɣ a-wen dăɣ-tĕssĕba n-aɣăšad n-iman wi-năwăn, ănn-ak, ĕnneɣ-awăn-t dăɣ-tĕssĕba n-ad-wăr tăɣšedăm iman n-ăwadĕm wa kăwăn-ikkăsăn dăɣ-taɣdărt d-ad-wăr tĕššekăm iman-năwăn ḍarăt a-wa. Ǝssanăɣ a-s ad-hi-ĕnnĕn iyyăḍ dăɣ-wăn: "Ajăn năkk, mafăl tĕyyăɣ ăwadĕm ikmam-ahi dăɣ-tărha n-iman-in, dăɣ-tĕssĕba n-a-s ikrah a-wa tajjăɣ?
46010030	Năkk a-wa dăɣ-ămmoyăɣ i-Măssinăɣ ălwăqq wa d-tattăɣ, ĕndek a-wa ijrăwăn i-ăwadĕm ad-ijjĕš ti-nin făll-amĕnsi s-išwăr ămmoyăɣ i-Măssinăɣ dăɣ-tĕssĕba-net?"
46010031	Ămăra, ĕnneɣ-awăn: jer-tattăm wăla sassăm, a tăjjăm-dăɣ, ăjăt-t dăɣ-derhan n-ad-sĕmɣărăm Emăli.
46010032	Wăr tumasăt i-ăwadĕm wăl' iyyăn ĕssĕbab n-tanmĕšrayt jer-ămoos ăgg-Ălyăhud wăla ăgg-Ălyunan wăla amumĕn.
46010033	Tălălăt-ahi, wăr tĕjjăɣ făw a dăɣ-hi-ĕššakăn ăddinăt, wădden tĕnfa n-iman-in ɣas a ḍarăt ošalăɣ, ănn-ak, dăɣ-a-wa tăjjăɣ iket-net, ăzizărăɣ tĕnfa n-ăddinăt wi iyyăḍnen ta-nin i-ad-tăn-iɣlĕs Măssinăɣ.
46011001	Tălălăt-ahi s-ĕmmĕk wa s-ăttilălăɣ Ălmasex.
46011002	Ayĕtma, ămmoyăɣ-awăn ĕmmĕk wa s-hi-kittĕwăm hak ašăl, hannăyăɣ daɣ a-s a-wa kăwăn-ĕssăɣrăɣ d-a-wa dăr-kăwăn-ăsmătărăɣ, tamašălăm-t iket-net.
46011003	Ămăra, ărheɣ ad-kăwăn-in-sĕjrăhăɣ hărăt iyyăn: Ɣisa a ixkamăn dăɣ-hak ăhalĕs, ăhalĕs a ixkamăn dăɣ hănne-s, Ɣisa daɣ Măssinăɣ a dăɣ-s ixkamăn.
46011004	A-wen-dăɣ a făl e-d itĕddal ăhalĕs Măssinăɣ, meɣ ijraw ɣur-Măssinăɣ măjrăd s-ila s-ad-t-ăffăssăr i-ăddinăt, wăr-ităjjet a-wen injaḍ ed asĕmmăḍri a itajj Ɣisa-i n-ămănokal-net.
46011005	Tamăḍt daɣ, e-d tĕddal Măssinăɣ, meɣ e-d tĕjrăw ɣur-Măssinăɣ măjrăd s-la s-ad-t-tăffăssăr i-ăddinăt, wăr la s-ad-tăj a-wen wăr tăswăr ed tamăḍt wărăt tăswăr, asĕmmăḍri a tajj ăhalĕs-net ed wăr tĕẓley d-ere ăsităbălbălăn; asĕttĕbĕlbĕl ya, ăsikărakăḍ făll-tamăḍt.
46011006	A-wen-dăɣ a făl tamăḍt ta wărăt tărha aswăr, adiš šĕjwĕšet daɣ, măšan, kunta ija ɣur-wăn a-s ăsikărakăḍ ad-šĕjwĕš tamăḍt meɣ tăstăbălbăl, adiš, uf'-as ad-sĕwăr.
46011007	Ăhalĕs ĕnta, wăr-ămɣatăr s-ad-injaḍ e-d itĕddal Măssinăɣ ed Măssinăɣ, ixlăk-anăɣ dăɣ-milhaw wa-net i-ad-t-nĕsĕmɣăr, a-s ija a-wen, semɣar wa ila ăhalĕs, hănne-s a dd-ifal,
46011008	ed ašăl wa dd-ixlăk Măssinăɣ ăddunya, wădden ăhalĕs, a dd-iknăn dăɣ-tamăḍt, ănn-ak tamăḍt a dd-tĕknăt dăɣ-ăhalĕs.
46011009	Wădden ăhalĕs a dd-iknăn dăɣ-tĕssĕba n-tamăḍt, ănn-ak, tamăḍt a dd-tĕknăt dăɣ-tĕssĕba n-ăhalĕs.
46011010	Dăɣ-tĕssĕba n-a-wen-dăɣ d-dăɣ-tĕssĕba n-ănjălosăn wi ăsijădnen hak ăssaɣăt, a făl iwar tamăḍt ad-tăsiwăr eɣăf-net i-ad-tăssikna s-a-wen-dăɣ a-s tăqbal a-s ill'-e jĕnnĕj-s ăhalĕs-net.
46011011	Măšan, hakd a-wen-dăɣ dăɣ, năkkăneḍ-i s-ašăl-i-dăɣ, nosăɣ d-Emăli s-immun wa săr-s nĕja, ăhalĕs, wăr t-illa ar s-tamăḍt, tamăḍt daɣ, wăr t-tĕlla ar s-ăhalĕs
46011012	făl-a-s, ašăl wa dd-ixlăk Măssinăɣ ăddunya, ăhalĕs a dăɣ-dd-ikkăs tamăḍt măšan, ašăl-i-dăɣ, wăr t-illa ăhalĕs s-wădden tamăḍt a t-torăwăt. A-wen iket-net, Măssinăɣ ad-dd-ifal.
46011013	Ǝjrăhăt-in ɣas kăwăneḍ iman-năwăn: ak, ăhuuskăt ad-dd-tĕjjĕš tamăḍt wărăt tăswăr ălžămaɣăt n-imumĕnăn tĕddalnen Măssinăɣ, ad-t-tĕddal ĕnta-dăɣ?
46011014	Ajăn wădden, a-wa hanăɣ-iɣlăyăn iket-net, isakn'-anăɣ a-s wăr dd-osenăt tišĕkkaḍ făll-ăhalĕs? Ilăš fălla-s a-wen
46011015	măšan, tamăḍt ĕnta, a-wa hanăɣ-iɣlăyăn iket-net, ăssiikn'-anăɣ a-s tišĕkkaḍ, tamăḍt a făll-ăhusknăt ed Măssinăɣ a has-tănăt-ikfăn i-ad-tudabăt ad-tĕṣtăr iman-net.
46011016	Ăywa, kunta han-kăwăn ăddinăt ha tamădašt dăɣ-isălan-wi-dăɣ, ĕlmĕdnet a-s wăr t-illa agna nĕzzay săl wa-dăɣ, wăr t-illa daɣ agna ĕzzaynăt ălkănisăten n-Măssinăɣ ti iyyăḍnen săl wa-dăɣ.
46011017	Ămăra, ăssiilmădăɣ-kăwăn a-s wăr ɣur-i lem tisenen ed, ĕsleɣ a-s kăwăneḍ, e-d tažămmaɣăm, wăr tinɣĕymim i-ad-tĕhĕlĕm s-data, ănn-ak, a-wa kăwăn-isahalăn s-ider ɣas a făl tažămmaɣăm.
46011018	S-tizarăt, ĕsleɣ a-s e-d tažămmaɣăm i-ălɣibadăt, tiẓunawen a tajjăm, ĕflasăɣ a-s a-wen, ija dăɣ-s hărăt,
46011019	ed băḍḍo-băḍḍo, ăhhuuššăl ɣas i-ad-itwĕnhĕy wi s-itbăt a-s tidĕt a-s ĕlkamăn.
46011020	Ǝsleɣ a-s tažămmaɣăm măšan, ažĕmmăɣ-năwăn i-ad-tahĕrĕm amĕnsi wa n-tasăktot šăddijăn n-Emăli, wăr-itĕjj s-ălmăɣna
46011021	făl-a-s, e-d iwwăḍ ălwăqq wa n-tetăte n-amĕnsi-en, hak iyyăn dăɣ-wăn, ad-iḍĕw dăɣ-a-wa dd-iwwăy ad-t-itatt, umas a-s aɣil-năwăn iyyăn, ălluẓ, a-s ija a-wen, aɣil wa iyyăḍăn, ăyyiwăn har dăɣ-s ikkăs făw asmĕd ĕnniyăt.
46011022	Ma jăn ihănan-năwăn tĕkšĕm-dd, tĕswĕm-dd dăɣ-săn tĕzzar tĕkkĕm-dd ălkănisăt n-Măssinăɣ? Meɣ kăwăneḍ, wăr tĕssĕmɣărăm ălkănisăt ta n-Măssinăɣ? Meɣ a tărham ad-sĕmmăḍrĕyăm ăddinăt wi kăwăn-hănen wăren la hărăt? Ak ĕndek ɣas a-wa s-tărhăm ad-hawăn-tăn-ănnăɣ dăɣ-a-wen? Ak a tărham ad-hawăn-ăqqĕsăɣ? Xăram-awăn!
46011023	Ămăra, a-wa hi-issăɣra Emăli a-s ărheɣ ad-hawăn-t-in-sĕssiwĕḍăɣ: Ehăḍ wa dăɣ-ila Emăli Ɣisa s-ad-ăttărmăs, iḍkăl tajĕlla,
46011024	ămmoy i-Măssinăɣ tĕzzar, ăẓun-tăt jer-inĕṭṭulab-net, inn'-asăn: tajĕlla-ta-dăɣ a-s taɣĕssa-nin ta mad-ăkfăɣ dăɣ-idăggan-năwăn. Ɣăymăt tažămmaɣăm, tuẓanăm-tăt jer-iman-năwăn i-ad-hi-dd-kittĕwăm.
46011025	Ǝssĕmdăn tetăte ɣas, ijă a ĕnnin-dăɣ daɣ i-kara wa n-tesăse, iḍkăl-t, innă: "A-wa ihăn kara-wa-dăɣ a-s tasăktot n-ărkăwăl n-tassaɣt wa ăynayăn madăn-imĕl jer-i dăr-wăn afăl inɣăl ašni-nin dăɣ-tĕssĕba-năwăn. E-d t-tĕswăm-dăɣ, ɣaymăt hi-dd-kittĕwăm,
46011026	e-d tĕžĕmmăɣăm-dăɣ har tohărăm tajĕlla d-kara-wa-dăɣ, isălan n-tamăttant n-Emăli a tajjăm har ašăl wa dd-mad-iqqĕl."
46011027	A-wen-dăɣ a făl ere ikšăn tajĕlla-ta-dăɣ dd-siktĕwăt taɣĕssa n-Emăli, meɣ ere iswăn kara-wa-dăɣ dd-isiktĕwăn ašni-net, dăɣ-a-s, wăr-ikfa a-wen semɣar, asĕffăṭṭi ɣas a itajj dăɣ-taɣĕssa d-ašni n-Emăli-i ikfa i-ĕlɣĕllas n-dăgg-adĕm.
46011028	A-wen-dăɣ a făl hak ăwadĕm-dăɣ, izĕjjĕzzet iman-net, ikkĕset abăkkaḍ dăɣ-tămudre-net tĕzzar, ijrĕw s-ad-ăkš tajĕlla n-Emăli, isĕw daɣ kara-net
46011029	făl-a-s, ere ikšăn tajĕlla n-Emăli meɣ iswă kara-net dăɣ-a-s wăr-omen a-s a-wa taɣĕssa n-Emăli d-ašni-net, ăwadĕm-en, ilmĕdet a-s ĕḍmanăn dăɣ-s iman-net.
46011030	Dăɣ-tĕssĕba n-a-wen-dăɣ făw a făl kăwăn-han ăddinăt ăssilmăḍnăt turhĕnnawen d-inĕbdan, iyyăḍ făw, ămmun.
46011031	Afăl nădoɣ i-iman-nănăɣ, wăr hanăɣ mad-iwăr uḍlem dat-Măssinăɣ.
46011032	Măšan, kud hanăɣ-iwăr uḍlem dăɣ-ăššăreɣa n-Emăli-dăɣ, ija a-wen dăɣ-ittus n-ad-naɣĕd, dihen, wăr mad-nahăr d-ăddunya ujĕš n-temse.
46011033	Ayĕtma, e-d tĕžžĕmmăɣăm i-ad-tĕkšĕm tajĕlla ta dd-siktut taɣĕssa n-Emăli, ẓĕẓẓidărăt, nĕmăqqĕlăt jer-iman-năwăn,
46011034	kunta ih'-iwăn ere ălluẓăn, ăkšet-dd ɣur-ehăn-net tĕzzar, i-ad-wăr-itumas ažĕmmăɣ-năwăn a fălla-wăn dd-isiḍĕwăn ăššăreɣa n-Măssinăɣ. Harătăn wi iyyăḍnen hin-oyyeɣ wăr tăn-ĕnneɣ, ad-hawăn fălla-săn ĕdwĕnneɣ afăl kăwăn-in-oseɣ.
46012001	Ayĕtma, ămăra, dăɣ-isălan n-isuf wi ităjj Măssinăɣ s-tărna n-Unfas Šăddijăn i-ăddinăt wi omănnen s-Ălmasex, wăr-ărheɣ ad-dăɣ-săn tĕžhalăm.
46012002	Tĕssanăm a-s ibda a-s tănimăšrăyăm i-Măssinăɣ, ăṣṣănămăn ɣas a ḍarăt tošalăm siha d-siha, a-s ija a-wen, wăr t-tĕlla tăfert tăddobet ad-dd-tĕzjăr imawăn-năsăn.
46012003	A-wen-dăɣ a făl ărheɣ, ad-hawăn-ăllăɣeɣ a-s, wăr t-illa ere s-iha Unfas Šăddijăn ulh-net dd-e-iggĕdăn, ad-ijanna: "Ilɣăn Măssinăɣ Ɣisa", wăr t-illa daɣ ăgg-adĕm ăddooben tĕnna n-a-s: "Ɣisa a-s Emăli" ar s-ad-t-dd-intaj Unfas Šăddijăn s-tĕnna n-a-wen.
46012004	Isuf n-Măssinăɣ wi ităjj i-dăgg-adĕm s-tărna n-Unfas Šăddijăn, ĕjjĕtăn ănnuɣăn-năsăn măšan, Unfas ĕnta iyyăn ɣas;
46012005	imašalăn wi issăɣlăf Măssinăɣ i-dăgg-adĕm s-tărna n-Unfas-net, ĕjjĕtăn, ĕẓlayăn măšan, a-wen, wăr hin-ikkes a-s Emăli iyyăn a ihakkăn a-wen;
46012006	tădabit daɣ ta ihăkk Măssinăɣ i-asĕssiwĕḍ n-imašalăn-win-dăɣ, tĕbḍa s-ăwadĕm-ăwadĕm măšan, Măssinăɣ iyyăn a isarɣasăn a-wen-dăɣ iket-net i-ăddinăt iket-năsăn.
46012007	Hak amumĕn-dăɣ, ijraw ɣur-Unfas Šăddijăn tădabit tiyyăt s-ixdăm a infan imumĕnăn wi iyyăḍnen.
46012008	Ăwadĕm iyyăn, ijraw ɣur-Unfas Šăddijăn tădabit n-tĕnna n-măjrăd ilan ujreh, iyyăn ijraw ɣur-Unfas Šăddijăn tĕlɣulĕma, a-wen iket-net, Unfas-en-dăɣ n-iyyăn a t-ihakkăn.
46012009	Ăwadĕm iyyăn, ihakk'-e Unfas immun, ăkf iyyăn tădabit n-ad-izizuy imarhinăn,
46012010	ăkf iyyăḍ tădabit n-tijawt n-tikunen, ăkf iyyăḍ tădabit n-asĕssiwĕḍ i-ăddinăt isălan fălla-s dd-ăzizăbbăt Măssinăɣ, ăkf iyyăn musnăt jer-ăddinăt, iyyăḍ tădabit n-asiwĕl n-awalăn wăren ătwăssan, ăkf daɣ iyyăḍ tădabit n-ăttăfăssir n-awalăn-en-dăɣ.
46012011	Unfas Šăddijăn-en-dăɣ a itajjăn hărătăn-win-dăɣ iket-dăɣ-năsăn. Hak ăwadĕm-dăɣ d-tădabit ta s-irha ad-has-tăt-ăkf, hak ăwadĕm-dăɣ, wăr-ăssalăh a-wa t-ikfă d-a-wa ikfă amidi-net.
46012012	Ăyyăt-ahi ad-kăwăn-ăkfăɣ ălmital s-kăwăn-ĕssĕfhĕmăɣ edăgg wa-dăɣ: wădden taɣĕssa n-ăwadĕm-i-dăɣ, tiyyăt ɣas măšan, tămmuzjăl, tartit n-izĕmmuzjal-en-dăɣ iket-năsăn a-s taɣĕssa. Ǝnta-den-dăɣ daɣ a-wa nĕja dăɣ-tassaɣt-nănăɣ d-Ălmasex,
46012013	iket-nănăɣ, iyyăn n-Unfas a dăɣ-nătwăsălmăɣ i-ad-nasăɣ, numas tiyyăt taɣĕssa. A-wen, wăr săr-s ĕẓleyăn kăl-Ălyăhud wăla kăl-Ălyunan wăla eklan wăla ilăllan ed iket-dăɣ-năsăn, Unfas-wen-dăɣ n-iyyăn a ĕjrăwăn.
46012014	Taɣĕssa ya, wăr tămoos azămmăzjul iyyăn ɣas, ĕjjĕtăn izĕmmuzjal-net.
46012015	Afăl dd-iggăd aḍăr, inna: "Năkk, wăr hi-tĕla taɣĕssa ed wăr-ămoosăɣ ăfuss", ajăn ikkăs-t a-wen dăɣ-tumast n-azămmazjul n-taɣĕssa?
46012016	Kud dd-tĕggăd daɣ tamĕẓẓujt, tĕnnă: "Năkk, wăr hi-la taɣĕssa ed, wăr-ămoosăɣ tiṭṭ", ajăn a-wen ikkas-tăt dăɣ-tumast n-hărăt dăɣ-taɣĕssa?
46012017	Ǝnnăr tămoos tăɣĕssa iket-net tiṭṭ, ma s-mad-isĕl ăgg-adĕm hărăt? Ǝnnăr tămoos taɣĕssa iket-net tamĕẓẓujt, ma s-mad-isunsĕj ăwadĕm hărăt?
46012018	Wădden ĕmmĕk-wen-dăɣ daɣ a-s dd-ixlăk Măssinăɣ taɣĕssa, ănn-ak a-s tăt-dd-ixlăk, hak azămmazjul n-taɣĕssa-dăɣ d-edăgg wa s-has-irha dăɣ-taɣĕssa.
46012019	Ǝnnăr azămmazjul iyyăn ɣas a t-illan, iket-di, wăr t-tĕmmil taɣĕssa.
46012020	Dăɣ-tĕssĕba n-a-wen-dăɣ a făl, taɣĕssa, ĕjjĕtăn izĕmmuzjal-net măšan, taɣĕssa ĕnta, tiyyăt ɣas.
46012021	A-wen-dăɣ a făl wăr tăddobăt, ad-dd-tĕggĕd tiṭṭ, tănn i-ăfuss: "Năkk, wăr dăɣ-k leɣ ĕššăɣĕl", wăr-ăddobăt daɣ eɣăf, ad-dd-iggĕd, ănn i-iḍarăn: "Wăr săr-wăn ămɣatărăɣ."
46012022	Wădden, hannăyăm a-s izĕmmuzjal n-taɣĕssa-nănăɣ wi wăr nĕkna asĕfrar, ĕntăneḍ-en-dăɣ a hanăɣ-ĕnfanen s-hărăt,
46012023	ija ɣur-năɣ a-s izĕmmuzjal n-taɣĕssa-nănăɣ wi nĕkna mĕlkăhaw, ĕntăneḍ, a nĕkna asĕbbĕlĕl, wi s-hanăɣ-ăsikărakăḍ wăla ad-năɣăr ismawăn-năsăn, ĕntăneḍ-en-dăɣ a nĕkkan aṣătar.
46012024	Wi iwăr sărho, wăr nămɣatăr s-aṣătar-năsăn făl-a-s Măssinăɣ iman-net-i dd-iknăn taɣĕssa, ij'-asăn ăddăbara făl iwăr sărho išrutăn wi ifăl.
46012025	A-wen ij'-e Măssinăɣ i-ad-wăr kĕnnĕs taɣĕssa d-iman-net, dihen, hak azămmazjul-dăɣ, ăkkuul dăɣ-amidi-net.
46012026	A-wen-dăɣ a făl e-d ăsnin edăgg iyyăn dăɣ-taɣĕssa, taɣĕssa iket-net daɣ a tăsniinăt, e-d irxăm daɣ edăgg iyyăn dăɣ-taɣĕssa, taɣĕssa iket-net a madăt-tisraw.
46012027	Kăwăneḍ, a-s taɣĕssa n-Ălmasex, hak iyyăn dăɣ-wăn-dăɣ, ămoos azămmazjul-net iyyăn.
46012028	A-wen-dăɣ a făl dd-ăšmašăl Măssinăɣ inĕmmušal s-tizarăt dăɣ-ălxidmăt-net wa n-ălkănisăt, issĕlkăm-asăn-dd ănnăbităn, ĕlkămăn-asăn ălɣulam, ĕlkămăn-asăn ăddinăt wi lănen tădabit n-iji n-tikunen, ĕlkămăn-asăn wi lănen tădabit n-azuzi n-imarhinăn, ĕlkămăn-asăn wi ha tărha n-ad-ĕdhĕlăn imidiwăn-năsăn d-wi lănen tădabit n-asĕssiɣĕd-năsăn d-wi lănen tădabit n-măjrăd n-awalăn wăren ătwăssan.
46012029	Ǝnhĕywăt, wădden ăddinăt iket-dăɣ-năsăn a-s inĕmmušal, wădden iket-dăɣ-năsăn a-s ănnăbităn, wăr ămoosăn iket-năsăn ălɣulam, wădden iket-năsăn a ĕjrawnen tădabit n-tijawt n-tikunen
46012030	wăla azuzi n-imarhinăn wăla măjrăd n-awalăn wăren ătwăssan wăla tădabit n-ăttăfăssir-năsăn.
46012031	Šămad isălan-den-dăɣ, adiš, ărheɣ dăɣ-wăn ad-sĕddărhĕnăm isuf n-Unfas Šăddijăn wi ufănen, win-dăɣ a-s lam s-ad-tĕdgĕẓăm dăɣ-umăɣ-hasăn. Ăyyăt-ahi ad-kăwăn-sĕlmĕdăɣ a-wa ufăn dăɣ-a-wen-dăɣ iket-net.
46013001	Kud-irha siwĕlăɣ awalăn wi n-dăgg-adĕm hakd-dăɣ wi n-ănjălosăn, kunta ămmuukkăn a-wen, afăl wăr-ăsdăwăɣ a-wen d-tărha n-ulh tĕmdat, wăr iẓley măjrăd-in d-emăsli n-tăẓoli tăssewălăt bannăn meɣ tefelt n-daroɣ tĕẓyakăt.
46013002	Kud-irha făw umas a-s wăr t-illa măjrăd n-Măssinăɣ s-wădden ăzizăbbăt-t-dd făll-i i-ad-t-in-sĕssiwĕḍăɣ ăddinăt, kud-irha făw, wăr t-illa ĕddăraj s-wădden ĕssanăɣ-t, kud-irha ăzizăbbeɣ musnăt, kud-irha leɣ immun wa isahanen iḍaɣăn, afăl wăr-ăsdăwăɣ a-wen d-tărha n-ulh tĕmdat, wăr-ămoosăɣ wăla a ĕnḍărrăn.
46013003	Kud-irha, ărmĕsăɣ ehăre-nin iket-net, ăjăɣ-t takute i-tilăqqiwen, kud-irha făw ăjăɣ i-Emăli alkum-wa-dăɣ s-wăr-ăkkulăɣ a-s ărɣeɣ dăɣ-efew dăɣ-tĕssĕba-net, afăl wăr-ăsdăwăɣ a-wen d-tărha n-ulh tĕmdat, wădden wăla a ĕnḍărrăn.
46013004	Ăwadĕm wa s-ha tărha tĕmdat ulh-net, he taẓidert, oolaɣ, wăr-itisĕm făl a ikfa Măssinăɣ wăr t-ikfa, wăr-itĕbărij, wăr-ăssakăy,
46013005	wăr itĕjj a ilăšăn, wăr-igla făl derhan n-iman-net, išmăr, ilammăẓ-in a ăjjeen,
46013006	wăr-ităqqĕs i-a wărăn oɣed, tidĕt a t-isadăwen,
46013007	inašš, iflas, ijar ăṭṭăma, iṣbăr.
46013008	Tărha, wăr-ilkem ad-tăt-ăba, tĕllulĕya dăɣ-isălan n-Măssinăɣ, ad-tĕmdĕw; awalăn wi wăren ătwăssan, ad-tăn-iba, musnăt ad-imdĕw
46013009	ed musnăt, hakd-dăɣ tĕllulĕya dăɣ-isălan n-Măssinăɣ, hak iyyăn dăɣ-năɣ ila dăɣ-s hărăt
46013010	măšan, afăl dd-osa a-wa imdăn, ad-imdĕw a-wa dărrusăn, ijjĕš a-wa imdăn edăgg-net.
46013011	A-s nămoos aratăn, măjrăd n-aratăn a nĕtajj, inĕzjam n-aratăn a nĕṭṭaf, tayĕtte n-ara a-s nărjaš măšan, nămoos meddĕn ɣas, noyy'-in fălla-năɣ a-wa lăn aratăn.
46013012	Tidĕt-dăɣ a-s ămăra-dăɣ, wăr nănnuflăy dăɣ-ahănay n-hărătăn wi n-Măssinăɣ ed ahănay-nănăɣ, olăh d-ahănay wa ităjj ăwadĕm i-iman-net dăɣ-tiset wăššărăt, wăr-ăddobăt s-iyyăt ad-dăɣ-s inhĕy iman-net iket-net măšan, ašăl wa n-tebădde, ad-nĕnhĕy Măssinăɣ s-tiṭṭawen-nănăɣ, nĕzzĕy-t s-ĕmmĕk wa s-hanăɣ-izzăy ašăl-i-dăɣ.
46013013	Iket-di d-ităjj a-wen, ĕllan-t kăraḍ hărătăn ăɣlalnen: immun, ăṭṭăma d-tărha măšan, toojăr-tăn tărha iket-dăɣ-năsăn.
46014001	Ayĕtma! Tĕjjĕšet tărha tĕmdat ulhawăn-năwăn, ărhăt isuf wi ităjj Unfas Šăddijăn i-dăgg-adĕm hullan wi n-asĕssiwĕḍ n-măjrăd dd-ăzizăbbăt Măssinăɣ fălla-wăn i-ăddinăt.
46014002	Ăwadĕm wa ăddooben ad-isiwĕl awalăn wăren ătwăssan, Măssinăɣ a-s itamăjrad wădden dăgg-adĕm, wăr t-illa ere t-ifhamăn ed, Unfas a t-dd-intăjăn i-ad-isiwĕl ĕddărajăn-wi dăɣ-ăssewăl.
46014003	Ăwadĕm wa făll-dd-ăzzăbbăt Măssinăɣ măjrăd hin-ăssawăḍ dăgg-adĕm, dăgg-adĕm a-s itamăjrad i-ad-tăn-isĕṣṣuhĕt dăɣ-immun, isĕmmĕtăr-tăn, isĕsmăḍ ulhawăn-năsăn.
46014004	Wa isawalăn awalăn wăren ătwăssan, iman-net ɣas a iniffĕw, isiṣuhut-tăn s-a-wa ijănna măšan, wa făll-dd-ăzzăbbăt Măssinăɣ măjrăd hin-ăssawăḍ dăgg-adĕm, ălkănisăt iket-net a iniffĕw, isiṣuhut-tăt.
46014005	Ayĕtma, derhan-in a-s ad-siwĕlăm iket-năwăn awalăn wăren ătwăssan măšan, ăssofăɣ ad-tĕjrĕwăm tădabit n-ad-hin-sasawăḍăm ăddinăt măjrăd fălla-wăn dd-ăzizăbbăt Măssinăɣ ed wa ijrăwăn turhajăt-ten-dăɣ, ojăr wa isawalăn awalăn wăren atwăssan hullan afăl wăr-ăddobăt wa isawalăn awalăn-en, ad-ăffăssăr a-wa ijănna i-ad-isĕṣṣuhĕt săr-s ălkănisăt.
46014006	Ayĕtma, kud kăwăn-in-ĕkkeɣ ămăra, ad-hawăn-sawalăɣ awalăn wăren ătwăssan, ma s-mad-infĕw a-wen? Wădden ufa ad-kăwăn-sĕfhĕmăɣ a hi-dd-ăsinăfalăl Măssinăɣ meɣ ad-hawăn-siwĕḍăɣ musnăt meɣ ad-kăwăn-in-sĕssiwĕḍăɣ măjrăd făll-i dd-ăzizăbbăt Măssinăɣ meɣ ad-hawăn-t-săɣrăɣ?
46014007	Ǝḍkĕlăɣet-dd ɣas ălmital făl hărăt wăr iha unfas šund taɣănibt meɣ tehărdănt, afăl emăsli wa takkăsăn, wăr ija ewet olaɣăn, ĕndek a-wa he-ăj ăwadĕm ibḍĕw emăsli wa n-taɣănibt d-wa n-tehărdănt?
46014008	Tăsinsăɣt daɣ ta dd-ɣarrăt ĕlɣĕskăr s-tebădde, afăl wăr tăt-ăshăḍ ăwadĕm s-ĕmmĕk-net, ma ămoos ĕssărdasi wa dd-e-ibdĕdăn i-amjăr?
46014009	Ǝmmĕk-wen-dăɣ daɣ a-s, măjrăd wa tăjjăm, afăl wăr-issĕfhăm, mi madăn-ijrăh a-wa jănnem? Ad-talăhăm ɣas d-ere ăssewălăn dăɣ-aḍu.
46014010	Awalăn, ĕjjĕtăn dăɣ-ăddunya măšan wăr t-illa-i s-wădden il' ălmăɣna,
46014011	afăl wăr-ĕssenăɣ ălmăɣna n-iyyăn dăɣ-săn, ad-umasăɣ ălžahil i-wa t-ămmijrădăn, umas-ahi năkk-dăɣ wa t-ămmijrădăn, ălžahil.
46014012	Ɣas, šămad kăwăneḍ tĕknam tărha n-ajăraw n-isuf wi ihakk Măssinăɣ i-dăgg-adĕm s-tărna n-Unfas Šăddijăn, adiš, ĕmmăɣăt dăɣ-săn i-wi ufănen siṣuhutnen ălkănisăten.
46014013	A-wen-dăɣ a făl, ăwadĕm wa ijrăwăn dăɣ-Măssinăɣ turhajăt n-ad-ămmăjrăd awalăn wăren ătwăssan, ittăret daɣ dăɣ-Măssinăɣ ad-t-ăkf turhajăt n-ăttăfăssir-năsăn
46014014	făl-a-s, e-d tĕddalăɣ Măssinăɣ dăɣ-awal wăr-ĕssenăɣ, Măssinăɣ a ɣabbădăɣ s-ĕnniyăt-in măšan a-wa jănneɣ, năkk iman-in, wăr săr-i ila ujreh.
46014015	Adiš, ma ănihăjjăn? Ăddoobeɣ ad-ĕdĕlăɣ Măssinăɣ dăɣ-măjrăd wărăn ătwăssan s-tărna n-Unfas Šăddijăn măšan, a-wen, wăr hin-ikkes a-s ăddoobeɣ ad-t-ădĕlăɣ s-tayĕtte-nin dăɣ-măjrăd ĕfhamăn ăddinăt, ăddoobeɣ ad-amĕlăɣ Măssinăɣ dăɣ-awal wărăn ătwăssan măšan a-wen wăr hin-ikkes a-s ăddoobeɣ ad-t-amĕlăɣ s-tayĕtte-nin s-ălmăɣna ĕjrahăn ăddinăt.
46014016	Afăl wăr jeɣ a-wen har ɣabbădăɣ Măssinăɣ dăɣ-măjrăd wărăn ătwăssan, ĕndek ĕmmĕk wa s-mad-ăkawĕnăn ăddinăt wi hănen ălžămaɣăt n-imumĕnăn hi-ăsijădnen, ĕnnĕn-ak: "Amin!" a-s wăr t-illa a ĕfhamăn dăɣ a-wa ĕnneɣ?
46014017	Kud-dăɣ tittar n-tămayit i-Măssinăɣ a tăjjăɣ s-a-wen, wăr-idhel a-wen amumĕn wa hi-ăsijădăn i-ad-iṣṣuhĕt dăɣ-immun-net ed wăr-issen a jănneɣ.
46014018	Năkk, ămmoyăɣ i-Măssinăɣ, ojărăɣ-kăwăn iket-năwăn măjrăd dăɣ-awalăn wăren ătwăssan
46014019	măšan, e-d heɣ ălkănisăt, ăssofăɣ ad-ănnăɣ sĕmmosăt tifer saɣranen hărăt dăɣ-erhet n-Măssinăɣ uhĕn ad-ănnăɣ măraw afḍăn n-tifer dăɣ-imĕjridăn wăren ătwăssan s-wăr t-illa ere tăn-ifhamăn.
46014020	Ayĕtma-ɣ, iwšarăt, tĕyyĕm tumast n-aratăn; tidĕt, dăɣ-isălan wi hălnen ebre n-tăllăbăst, umasăt šund aratăn măšan, dăɣ-isălan n-a-wa ihălăn ebre n-tayĕtte ta n-almud n-erhet n-Măssinăɣ, umašăt meddĕn ĕmdanen.
46014021	Iktab dăɣ-alămăr n-Măssinăɣ a-s, innă Măssinăɣ: "Tamĕtte-ta-dăɣ, ad-săr-s dd-šĕmmišĕlăɣ ăddinăt ămmijrădnen awal săl wa tamăjrad, ad-has-ămmăjrădăɣ s-iḍlay n-imăjarăn măšan hakd a-wen-dăɣ iket-net, wăr hi-mad-sĕjĕd."
46014022	A-wen, ăssiilmăd-anăɣ a-s awalăn wi wăren ătwăssan, iji n-Măssinăɣ dd-ăsisawăy i-ad-umas ašămol wădden i-imumĕnăn, ănn-ak i-wi wăren omen, a-s ija a-wen, asiwĕl dăɣ-măjrăd dd-ăzizăbbăt Măssinăɣ făll-ăwadĕm, imumĕnăn a-s ămoos ašămol wădden ăddinăt wi wăren omen.
46014023	Ǝssĕnăt ɣas afăl tăžžimmăɣ ălkănisăt iket-net, ad-tamăjradăn ăddinăt wi tăt-hănen iket-năsăn s-awalăn wăren ătwăssan, ăddinăt wi s-a ăynayăn d-omănăn, ma he-ĕnnĕn dăɣ-a-wen? Meɣ daɣ ma dăɣ-wăn-e-ĕnnĕn wi wăren omen? Wădden ad-hasăn-talăhăm ɣas d-inĕbbuddal iket-dăɣ-năwăn?
46014024	Măšan, afăl măjrăd fălla-wăn dd-ăzizăbbăt Măssinăɣ a hin-sasawaḍăm ăddinăt, kud fălla-wăn dd-ijjăš ăwadĕm wărăn omen wăla-i s-a ăynayăn d-omăn, ămzăyyen-dd d-măjrăd n-Măssinăɣ wa siɣulăm, ad-ĕlmĕdăn a-s tidĕt a dăɣ-tăssewălăm, ĕššĕkăn iman-năsăn, ĕlmĕdăn daɣ s-ibăkkaḍăn-năsăn
46014025	ed, ad-dd-isĕffukkăr măjrăd wa jăm a-wa iffărăn dăɣ-ulhawăn-năsăn. Dihen, ăwadĕm-en, ad-irkăɣ dat-Măssinăɣ, iɣbĕd-t, ăjjayh daɣ a-s tidĕt-dăɣ a-s ill'-e Măssinăɣ jere-wăn.
46014026	Ayĕtma-ɣ, ĕndek ăddăbara? Ărheɣ dăɣ-wăn a-s e-d tĕžĕmmăɣăm, kunta, ih'-iwăn ere irhan iji n-tĕmmal i-Măssinăɣ dd-tĕjmaḍăt a-wa iɣra dăɣ-Ăẓẓăbur, meɣ ere irhan ad-isăɣăr ăddinăt, meɣ-i s-dd-ăsinăfalăl Măssinăɣ hărăt, meɣ-i ijrawăn ɣur-Măssinăɣ turhajăt n-ad-ămmăjrăd awal wărăn ătwăssan, meɣ-i ɣur-s ijrawăn turhajăt n-ad-ăllăɣăt ălmăɣna n-măjrăd wărăn ătwăssan, ăjăt hărătăn-win-dăɣ iket-năsăn dăɣ-ĕnniyăt n-ad-sĕṣṣuhum ălkănisăt.
46014027	Wi tamăjradnen awalăn wăren ătwăssan, ĕgdăhăn ĕssin meɣ kăraḍ, ĕmzizărnet s-măjrăd, ămlet-t ere itafăssarăn a-wa jănnen,
46014028	afăl wăr t-illa ere iffĕssărăn a-wa jănnen, adiš susĕmnet dăɣ-ălkănisăt, ămmăjrădet hak iyyăn dăɣ-săn i-Măssinăɣ dăɣ-iman-net.
46014029	Ăddinăt wi făll-dd-ăzzăbbăt Măssinăɣ măjrăd hin-ăssawăḍăn ăddinăt, măjrădnet dăɣ-săn ĕssin meɣ kăraḍ s-emăzezar, sĕjĕdnet-asăn ăddinăt wi iyyăḍnen, zĕjjĕznet-tăn hullan i-ad-ĕbḍĕwăn a-wa olăɣăn dd-ifălăn Măssinăɣ d-a-wa dd-ĕkkăsăn ăddinăt-en dăɣ-iɣăfawăn-năsăn.
46014030	Afăl dăɣ-wăn-in-isasawaḍ iyyăn i-tamĕtte măjrăd fălla-s dd-ăzizăbbăt Măssinăɣ har dd-inkăr iyyăn s-dd-ăsinăfalăl Măssinăɣ hărăt s-irha tĕnna-net, isusĕmet wa ăzzarăn i-ad-ămmăjrăd wa dd-išrăyăn.
46014031	Tăddobem s-emăzezar, ad-hin-sĕssiwĕḍăm tamĕtte măjrăd fălla-wăn dd-ăzizăbbăt Măssinăɣ i-ad-săɣrĕm imumĕnăn iket-năsăn, sĕmmĕtărăm-tăn
46014032	făl-a-s ănnăbităn, ănihăjja ad-t-illa ĕnniyăt-năsăn daw-wa n-ănnăbităn wi iyyăḍnen.
46014033	Hak hărăt-dăɣ, ăjet s-ălxal ed Măssinăɣ, ălxer wădden tămšăršăr. Dăɣ-isălan n-tiḍeḍen ămăra, ărheɣ dăɣ-wăn, ad-tĕjĕm a-wa jănăt ălkănisăten n-imĕššeddĕjăn,
46014034	susĕmnet dăɣ-ălkănisăt, ed wăr hasnăt t-illa măjrăd dăɣ-s, ănn-ak sĕrĕsnet iman-năsnăt, sĕjĕdnăt ed a-wen-dăɣ a innă alămăr n-Măssinăɣ.
46014035	Ti dăɣ-snăt lăt asĕstan, tăqqĕlet ehăn-net tĕzzar sĕstĕnet ăhalĕs-net făl-a-s ilăš făll-tamăḍt, ad-tămmăjrăd dăɣ-ălkănisăt.
46014036	Ajăn kăwăneḍ, ija ɣur-wăn a-s măjrăd n-Măssinăɣ, kăwăneḍ ad-dd-ifăl? Meɣ ija ɣur-wăn a-s kăwăneḍ ɣas a făll-t-dd-ăzzăbbăt?
46014037	Kunta ih'-iwăn ere ordan a-s ĕnta ănnăbi a ămoos, meɣ orda s-ijraw ɣur-Unfas Šăddijăn, a wăr-ĕjrewăn ăddinăt wi iyyăḍnen, adiš, ilmĕdet daɣ a-s a-wa-dăɣ hawăn-in-ĕktăbăɣ, alămăr dd-ifalăn Emăli a ămoos.
46014038	Ere dd-iggădăn innă a-wen bahu, wăr t-in-tĕjrehăm, Măssinăɣ a făl wăr-issen.
46014039	Ayĕtma-ɣ, ĕdgĕẓăt dăɣ-asĕssiwĕḍ n-ăddinăt i-măjrăd fălla-wăn dd-ăzizăbbăt Măssinăɣ, wăr tĕgdelăm i-ăddinăt wi iyyăḍnen măjrăd dăɣ-awalăn wăren ătwăssan
46014040	măšan, ăjăt a-wen iket-net s-ăneḍam d-ălxal.
46015001	Ayĕtma-ɣ, ărheeɣ ămăra ad-kăwăn-dd-sĕktoɣ a-s Ălĕnžil wa s-hawăn-jeɣ isălan-net, tomănăm săr-s, tĕṭṭăfăm-t, iṭṭaf daɣ tămudre-năwăn hak ašăl,
46015002	Ălĕnžil-en, ĕnta a-s ĕssĕbab n-ĕlɣĕllas-năwăn afăl has-jăm uḍĕf s-ĕmmĕk-wa-dăɣ s-hawăn-t-in-ăssawăḍăɣ, afăl wăr has-jem a-wen, ad-umas immun-năwăn, i n-bănnan.
46015003	Ayĕtma-ɣ, a-wa ăɣreɣ a kăwăn-ĕssăɣrăɣ năkk-dăɣ. A-wa kăwăn-ĕssăɣrăɣ daɣ, eɣăf-net da: Inn'-anăɣ ĕlkĕttab n-Măssinăɣ a-s Ălmasex, ămmut dăɣ-tĕssĕba n-ibăkkaḍăn-nănăɣ;
46015004	inn'-anăɣ daɣ ĕlkĕttab n-Măssinăɣ a-s ijjăš aẓĕkka măšan, ašăl wa s-kăraḍ ḍarăt tamăttant-net, inkăr-dd jer-inĕmmuttan,
46015005	issĕknă iman-net i-Bĕṭrus, ḍara-s inĕṭṭulab wi n-măraw d-ĕssin,
46015006	ḍara-săn ĕntăneḍ, issĕknă iman-net i-imumĕnăn okăynen sĕmmosăt timaḍ n-ăwadĕm s-tĕššĕm-năsăn, tĕddar kud-dăɣ aɣil-năsăn iyyăn, ăba-t,
46015007	ḍara-săn, issĕknă iman-net i-Yaqub, tĕzzar ĕnhăyăn-t daɣ inĕmmušal iket-năsăn.
46015008	Ḍăra-săn iket-dăɣ-năsăn, ănfalăl-ahi-dd năkk-dăɣ Bulĕs, năkk-i n-aɣri
46015009	ed, năkk a-s wa ĕnḍărrăn n-ajijal dăɣ-inĕmmušal, wăr-ănhăjjăɣ făw d-ad-itwĕnn năkk ănămmašul făl tĕmɣăre n-ălɣizabăt-i-dăɣ ĕssĕknăɣ ălkănisăt n-Măssinăɣ.
46015010	Măšan, a-wen, wăr hin-ikkes a-s, Măssinăɣ a hi-ijăn dăɣ-ănnuɣmăt-net a-wa ămoosăɣ ašăl-i-dăɣ, ănnuɣmăt daɣ wa făll-i ija, wăr hin-inɣel bănnan, ed, ašăl-i-dăɣ, ăddoobeɣ ad-ănnăɣ a-s ojărăɣ inĕmmušal iket-năsăn ălxidmăt măšan, ălxidmăt-en, wădden năkk a t-ijăn, ănnuɣmăt n-Măssinăɣ-i dăɣ-i ixdămăn a t-ijăn.
46015011	Jer-năk wăla inĕmmušal wi iyyăḍnen, hărăt iyyăn a hawăn-năxṭăb, ĕnta-den-dăɣ daɣ a-wa s-tomănăm.
46015012	Kunta năkkăneḍ nĕnn'-awăn a-s Ălmasex, inkăr-dd jer-inĕmmuttan, adiš ma isawănnen iyyăḍ dăɣ-wăn a-s wăr tĕlkem tanăkra jer-inĕmmuttan?
46015013	Kunta tidĕt-dăɣ a-s wăr t-tĕlla tanăkra jer-inĕmmuttan ašăl ilkămăn, adiš Ălmasex-dăɣ, wăr dd-inker jere-săn.
46015014	Kunta daɣ Ălmasex wăr dd-inker jer-inĕmmuttan, adiš ălxuṭbat-nănăɣ, taxxalen ɣas, wăr t-illa a infa, adiš, immun-năwăn daɣ săr-s, wăr t-illa a infa.
46015015	Kunta inĕmmuttan wăr-ilkem ad-dd-ĕnkarăn, adiš, terk tijuhawen a nămoos, nĕnnă bahu ed nĕnnă issĕnkăr-dd Măssinăɣ Ălmasex jer-inĕmmuttan, a-s ija a-wen, wăr t-dd-issĕnkăr jere-săn.
46015016	Afăl ɣas inĕmmuttan, wăr dd-nĕkkărăn dăɣ-tamăttant, adiš, Ălmasex daɣ, wăr dd-inker jere-săn.
46015017	Kunta daɣ Ɣisa Ălmasex, wăr dd-inker jer-inĕmmuttan, adiš immun-năwăn săr-s, wăr infa hărăt ed tĕnsam hărwa daw-ăẓuk n-ibăkkaḍăn-năwăn.
46015018	Kunta daɣ a-wa tordăm tidĕt, adiš, wi s-a-s tăn-ăba-dăɣ omanăn s-Ălmasex, adiš ăba-tăn bănnan, wăr hasăn t-illa ăṭṭăma wăl' iyyăn.
46015019	Kunta daɣ ăṭṭăma-nănăɣ wa nĕjăr dăɣ-Ălmasex, imdă-dd dăɣ-ăddunya-ta-dăɣ ɣas, adiš, imĕskay năkkăneḍ dăɣ-dăgg-adĕm, wăr t-illa ere hanăɣ-ojărăn tĕla n-tăhanint.
46015020	Ayĕtma-ɣ, Ălmasex, tidĕt-dăɣ a-s inkăr-dd jer-inĕmmuttan, ĕnta a dd-issĕnkăr Măssinăɣ s-tizarăt i-ad-hanăɣ-isĕflĕs a-s inĕmmuttan wi iyyăḍnen, ilkam ĕntăneḍ-dăɣ ad-dd-ĕnkărăn.
46015021	Ǝmmĕk-wa-dăɣ s-ăhalĕs iyyăn ad-dd-orăwăn tamăttant s-dăgg-adĕm iket-năsăn, ĕmmĕk-wen-dăɣ daɣ, a-s ăhalĕs iyyăn-dăɣ ɣas ad-dd-orăwăn a-s tĕlkam tanăkra n-ăddinăt iket-năsăn jer-inĕmmuttan.
46015022	Dăgg-adĕm, tĕlkam dăɣ-săn tamăttant iket-năsăn ed Adĕm ad-dd-ĕzjarăn iket-dăɣ-năsăn; ĕmmĕk-wen-dăɣ daɣ a-s mad-ĕjrĕwăn ăddinăt iket-năsăn wi ărtăynen d-Ălmasex tămudre tăynayăt tăɣlalăt.
46015023	Ămăra, tanăkra n-inĕmmuttan, ad-tăj s-emăzezar: Ălmasex a dd-inkărăn s-tizarăt jer-inĕmmuttan i-ad-umas ăḍḍimmana i-ăddinăt wi has-ĕlkămnen, ḍara-s, ad-dd-ĕnkărăn ăddinăt wi săr-s omănnen, win, tanăkra-năsăn, ad-tăj ašăl wa dd-mad-iqqĕl Ɣisa.
46015024	Ɣur-a-wen-dăɣ, ad-mad-tĕmdĕw ăddunya. Ălwăqq-wen-dăɣ ad-mad-isuk Ɣisa Iblis ăkall ĕnta d-a-wa ila dăɣ-alšinăn d-tărna d-ăṣṣahăt, ăkf dihen Tĕmmĕnĕya iket-net Abba Măssinăɣ.
46015025	Ɣisa, ăhhuuššăl ad-iṭṭaf Tĕmmĕnĕya hundăɣ har ăj Măssinăɣ išĕnja-net daw-iḍarăn-net, ikrĕš fălla-săn ašăl.
46015026	Ašănjo-net wa s-mad-išrĕy, tamăttant
46015027	făl-a-s, iktab dăɣ-ĕlkĕttab n-Măssinăɣ a-s: "Ikf'-e Măssinăɣ ašăl făll-hărăt iket-net." Tidĕt, Măssinăɣ ija hărăt iket-net daw-iḍarăn n-Ălmasex, măšan, kunta ija Măssinăɣ hărăt iket-net daw-iḍarăn n-Ɣisa, Măssinăɣ ĕnta iman-net, wăr-iha hărătăn wi mălnen daw-iḍarăn n-Ɣisa.
46015028	Afăl ija Măssinăɣ e d t-illăm hărăt daw-iḍarăn n-Ălmasex, dihen, Ɣisa iman-net a madăn-ăj iman-net daw-tanhaḍt n-Măssinăɣ i-ad-titbat tĕmmĕnukĕla n-Măssinăɣ făll-e d t-illăm hărăt d-e d t-illăm ăgg-adĕm.
46015029	Zĕnnĕzjumĕtăt ɣas dăɣ-măjrăd-wa-dăɣ: kunta wăr tĕlkem tanăkra dăɣ-inĕmmuttan, adiš ăddinăt wi titwĕsĕlmiɣnen dăɣ-tĕssĕba n-tasăktot n-ayĕtma-săn wi ăba, ma s-tăn-išillĕw a-wen a-s ĕssănăn a-s wăr tĕlkem tanăkra jer-inĕmmuttan? Ma tordam, mafăl šalḍašăn iman-năsăn?
46015030	Uhĕn kunta inĕmmuttan-i-dăɣ, wăr dăɣ-săn tĕlkem tanăkra, adiš, năkkăneḍ-i-dăɣ, ma dăɣ-nĕdgaẓ, nĕtajjăš hak ašăl miši bănnan-bănnan?
46015031	Hak ašăl, ĕkkeɣ edes i-tamăttant. Ayĕtma-ɣ, a-wa hawăn-jănneɣ ija ĕddĕttu-wa-dăɣ făl kăwăneḍ a-s mad-ăbbărăjăɣ dat-Ɣisa Ălmasex-i n-Emăli-nănăɣ.
46015032	Kunta năkk erhet n-dăgg-adĕm ɣas a-s ĕlkamăɣ, wăr hi-t-illa ăṭṭăma n-a-s tĕlkam tanăkra jer-inĕmmuttan, adiš ma s-hi-infa akĕnnas wa jeɣ d-iwăɣsan dăɣ-aɣrĕm wa n-Ifăsus? Šămad wăr tĕlkem tanăkra jer-inĕmmuttan, adiš, "Năkšet, năswet ed ašĕkka, wăr dăɣ-năɣ ilkem ar tamăttant."
46015033	He kăwăneḍ, wăr tĕssĕswădăm iman-năwăn! "Erk amidi jed, ad t-tumasăd."
46015034	Iqqĕlet-kăwăn-dd ĕnniyăt, ĕbḍĕwăt d-abăkkaḍ ed a-wen-dăɣ a ăniihăjjăn făll-ăddinăt ăksuḍnen Măssinăɣ. Tidĕt-dăɣ a-s han-kăwăn ăddinăt wăren ĕzzey Măssinăɣ, a-wen janneɣ-awăn-t i-ad-dăɣ-wăn ăjăɣ tasăja.
46015035	Ǝssanăɣ a-s măjrăd-wa-dăɣ, afăl has-ĕslăn iyyăḍ, ad hi-ĕnnĕn: "Ǝndek ĕmmĕk wa s-mad-dd-ĕnkărăn inĕmmuttan? Ma dăr-mad-talăh taɣĕssa ta dar-mad-dd-ĕnkărăn?"
46015036	Iba n-tayĕtte yaden! Ajăn wăr tĕssenăd a-s afăl tăddomed tablalt ămăra-dăɣ, wăr-ilkem ad-hak-dd-tăssidwăl ar s-ad-tămmăt tĕzzar.
46015037	A-wa mad-tĕddumud, wădden ĕnta a dd-madăn-idwĕl, jer-tablalt n-ălkăma wăla tiyyăt n-allonăn wi iyyăḍnen, tablalt-net ɣas a tăddomed wădden ahĕšk-net iket-net a tăddomed.
46015038	Hakd a-wen-dăɣ, tablalt-ten-dăɣ tăddomed, ad-tăt-ăkf Măssinăɣ turhajăt n-ad-dd-sĕdwĕl a-wa s-irha s-ad-t-dd-sĕdwĕl, hak ădomm-dăɣ, ikf'-e ĕẓẓĕnĕf-net.
46015039	A-wa iwărăn ărori n-ăkall, wăr-oleh tiɣĕswen iket-net, taɣĕssa ta n-dăgg-adĕm, tĕẓlay d-ta n-irĕzzejăn, tĕẓlay d-ta n-igḍaḍ, tĕẓlay d-ta n-imănan.
46015040	Ǝmmĕk-wen-dăɣ daɣ a-s t-ĕllanăt tiɣĕswen n-hărătăn wi ĕllăynen dăɣ-išĕnnawăn d-tiɣĕswen n-hărătăn wi wărnen ărori n-ăkall; tĕssanăm a-s hărătăn wi ĕllăynen dăɣ-išĕnnawăn, wăr olehăn d-wi rajjăšnen făll-ărori n-ăkall.
46015041	Asmăqqi wa n-tăfukt, iẓlay d-tĕmĕlle n-ewăr, tăfukt d-ewăr daɣ, asmăɣmăɣ-năsăn, iẓlay d-wa n-etran; etran iman-năsăn, ĕllan-t iyyăḍ ojărnen imidiwăn-năsăn asmăɣmăɣ.
46015042	A-wen-dăɣ a dăr-tolăh tanăkra jer-inĕmmuttan. A-s tajjăšăn ăddinăt aẓĕkka, olăhăn d-tablalt ăddomăt ăwadĕm, ad-tĕnbĕl, tămmăt tĕzzar. Afăl dd-tăsfăqqăt, tĕdwăl, ăbas dăɣ-s ilkam mărkăhaw, inĕmmuttan daɣ a-s dd-mad-ĕnkărăn, wăr fălla-săn tĕla tamăttant tărna.
46015043	A-s tajjăš tablalt ider n-ăkall, wăr făror, wăr t-illa ere fălla-s issanăn; inĕmmuttan daɣ a-s tajjăšăn aẓĕkka, wăr t-illa ăṣṣahăt tăn-ihan măšan, a-s dd-mad-ĕnkărăn, ĕḍnayăn ăṣṣahăt šund tablalt-ten-dăɣ s-ad-dd-tifăqqut, la mănhoy.
46015044	Enĕmmettĕn, a-s itajjăš aẓĕkka, ămoos tafĕkka wăr-iha unfas măšan, a-s dd-mad-inkăr, ih'-e unfas. Ǝmmĕk-wa-dăɣ s-ĕllanăt tiɣĕswen iha unfas wa tănăt-ăssodărăn, ĕmmĕk-wen-dăɣ daɣ a-s mad-ĕmĕlnăt tiɣĕswen ăssodăr Unfas Šăddijăn n-Măssinăɣ.
46015045	Dăɣ-isălan n-a-wen-dăɣ făw a făl innă ĕlkĕttab n-Măssinăɣ a-s: "Adĕm a-s ăhalĕs wa dd-ixlăk Măssinăɣ s-tizarăt, ixlăk-t-dd ɣas, ija dăɣ-s Măssinăɣ unfas, ămoos ăwadĕm han iman" măšan, Ɣisa-i n-Adĕm wa dd-išrăyăn, Unfas Šăddijăn-i ihakkăn tămudre a t-ikfăn tămudre.
46015046	Wădden taɣĕssa ta tăynayăt ihăkk Unfas Šăddijăn a dd-tăzzarăt, ănn-ak taɣĕssa ɣas ta ikarrăš ăgg-adĕm a dd-tăzzarăt, tĕlkăm-as ḍarăt a-wa taɣĕssa ta tăynayăt ihăkk Unfas Šăddijăn.
46015047	Adĕm-i dd-ăzzarăn făll-ărori n-ăkall, ăẓarĕẓ n-ăkall a dăɣ-dd-ikna; ij'-e a-wen ere ila ărori n-ăkall-i-dăɣ măšan, Ɣisa-i n-ăhalĕs wa iyyăḍăn, išĕnnawăn a dd-ifăl.
46015048	Ăddinăt wi wărnen ărori n-ăkall, olăhăn d-ere wa tăn-dd-ăshăyăwăn dd-iknăn dăɣ-ăẓarĕẓ n-ăkall măšan, ăhalĕs wa dd-ifălăn išĕnnawăn, ăddinăt wi ila ĕkkănen ălžănnăt, ăhhuuššăl ad-dăr-s alăhăn ĕnta-en-dăɣ dd-ifălăn išĕnnawăn.
46015049	Ǝmmĕk daɣ wa-dăɣ a-s ămăra-dăɣ, nolăh d-ere wa hanăɣ-ăshăyăwăn dd-iknăn dăɣ-ăẓarĕẓ n-ăkall, ĕmmĕk-wen-dăɣ daɣ a-s ilkam dăɣ-năɣ ad-nalăh năkkăneḍ d-ere wa dd-ifălăn išĕnnawăn.
46015050	Ayĕtma, ĕlmĕdăt a-wa ihălăn ebre n-taɣĕssa d-ašni, wăr-e ikus Tĕmmĕnĕya n-Măssinăɣ ed taɣĕssa-ta-dăɣ, tĕlkam dăɣ-s tamăttant, ăywa, a dăɣ-tĕlkam tamăttant, wăr mad-ijjĕš tămudre ta tăɣlălăt dd-malăt.
46015051	Ǝnta da ĕddăraj wa s-kăwăn-salmadăɣ: wădden iket-dăɣ-nănăɣ a maden-ĕnhĕy eḍĕs wa n-tamăttant, ănn-ak, ad-ĕmmuttĕynăt tiɣĕswen-nănaɣ iket-dăɣ-nănăɣ.
46015052	A-wen, ad-ăj dăɣ-tamăzăyyat n-ewet n-tăsinsăɣt, făl ešăfălli n-tiṭṭ, afăl ija a-wen, ad-dd-ĕnkărăn inĕmmuttan dăɣ-tiẓĕska d-tiɣĕswen ăynaynen făll-wăr tĕla tamăttant tărna. Tanăkra n-inĕmmuttan-ten-dăɣ, ad-tĕmzĕyyĕt d-amutti n-tiɣĕswen-nănăɣ năkkăneḍ-i ĕddărnen i-ad-ăbas fălla-snăt la tamăttant tărna
46015053	făl-a-s, ăhhuuššăl a-s taɣĕssa-nănăɣ ta-dăɣ făll-la tamăttant tărna, wăr t-illa ar ad-ăbas fălla-s la tamăttant tărna, ăhhuuššăl daɣ a-s taɣĕssa-nănăɣ ta-dăɣ tamăttet, wăr t-illa ar ad-tiynĕy, tumas taɣĕssa s-ăbas fălla-s la tamăttant tărna.
46015054	Afăl tămmuttăy taɣĕssa-nănăɣ ta n-ămăra-dăɣ, tămoos taɣĕssa tăynayăt, ilsa a-wa wărăn irĕkkăh a-wa irakkăhăn, ilsa a-wa făll-wăr la tamăttant tărna, dihen, ad-itbĕt a-wa innă ĕlkĕttab n-Măssinăɣ a-s innă: "Tamăttant, tĕttĕlmăẓ-in, tamăttant tămmut!"
46015055	Ătwănnă daɣ: "Onin tamăttant, ya tamăttant, ĕndek tărna-năm? Ma ja tistant ta s-tĕddajăd ăddinăt a ija a-wa-dăɣ, naqqăd-tăn săr-s?"
46015056	Abăkkaḍ a ikfăn tamăttant tistant-ten-dăɣ s-hanăɣ-năqq. Alămăr wa n-ănnăbi Mosa s-hanăɣ-indăr ad-nămašăl a-wa innă a ikfăn abăkkaḍ tărna ta s-hanăɣ-isikĕw ăkall.
46015057	Tidĕt ĕnta-den-dăɣ măšan, ĕnhĕywăt, năkfet Măssinăɣ-i hanăɣ-ikfăn tărna făll-abăkkaḍ semɣar dăɣ-idĕm n-Emăli-nănăɣ Ɣisa Ălmasex.
46015058	A-wen-dăɣ a făl, ayĕtma-i ĕkneɣ tărha, ĕbdĕdăt făll-iman-năwăn, tĕntĕmăm dăɣ-immun-năwăn, ĕdgĕẓăt hak ašăl i-ad-ihĕl ălxidmăt wa hăm i-Emăli s-data dăɣ-a-s tĕssanăm a-s tiluyyaɣ-năwăn, wăr-e umasnăt bănnan dat-Emăli.
46016001	Ayĕtma! Dăɣ-isălan n-a-wa s-tărhăm ad-t-sĕdwĕm i-ad-săr-s tĕdhĕlăm imĕššeddĕjăn wi hănen Yărussălam, ăjăt ɣas a-wa dăɣ-s ĕnneɣ i-ălkănisăten ti n-teje ta n-Gălasya.
46016002	Hak ălxad-i n-ašăl ăzzarăn dăɣ-ĕssĕboɣ, ăjet hak ăwadĕm a-wa s-irha s-edes s-a-wa dăr-ogdăh ajăraw-net, dihen, wăr hi-mad-tăqqĕlăm har hin-asăɣ tĕzzar ad-tattărăm asdu n-hărăt siha d-siha.
46016003	Afăl kăwăn-in-oseɣ, ad-sĕnnĕfrĕnăm jer-iman-năwăn meddĕn wi s-tărhăm, dihen, ad-tăn-ăkfăɣ tikarḍiwen tan-ĕḍmannen tĕzzar, sukăɣ-tăn-in Yărussălam d-tirjit-năwăn.
46016004	Kunta daɣ ĕnhăyăɣ a-s wăr hi-t-illa ar ad-dăr-săn idawăɣ, adiš, ad-hi-ilzĕm a-wen.
46016005	Ilkam dăɣ-i ad-kăwăn-in-ăkkăɣ măšan, ad-ĕmmărăɣ teje ta n-Masidunya tĕzzar.
46016006	Dăɣ-a-wa kittĕwăɣ, ărheɣ ad-ăjăɣ ăzzăman ɣur-wăn, sĕssikĕyăɣ iha miši tajrĕst ɣur-wăn, tĕdhĕlăm-ahi dăɣ-asikĕl-in s-idăggan wi iyyăḍnen.
46016007	Wăr-ărheɣ ad-kăwăn-in-ĕmmărăɣ ɣas akĕyăɣ, ănn-ak, ărheɣ ad-ăhajăɣ ɣur-wăn kunta irḍa Emăli s-a-wen.
46016008	Iket-di, ad-ăqqaymăɣ dăɣ-aɣrĕm wa n-Ifăsus har dăɣ-s sĕssikĕyăɣ ămudd wa n-Fantăkawt,
46016009	hannăyăɣ a-s amer-ahi dăɣ-s emm hĕrĕwăn s-hin-ăssawăḍăn isălan n-Ălĕnžil, ărhan ăddinăt ăjjootnen măsăllăt n-isălan-en kud-dăɣ wăr-ăba išĕnja s-wăr-ijreẓ a-wen.
46016010	Afăl kăwăn-in-osa Timoti, ăjăt ĕnniyăt i-ad-wăr t-issărmăɣ hărăt jere-wăn, iyyăn n-ĕššăɣĕl i-Emăli a nĕha năkk d-ĕnta ɣur-wăn,
46016011	wăr t-ilăkkăhet ăwadĕm wăl' iyyăn dăɣ-wăn, ănn-ak, sărɣĕsăt-as asikĕl-net i-ad-hi-dd-iqqĕl šik dăɣ-ălxer ed, năkk hakd ayĕtma-năɣ dăɣ-ăddin wi iyyăḍnen, năqqal-as.
46016012	Dăɣ-a-wa dd-iqqălăn isălan n-ă/n/na-năɣ, Ăbbăloš, ĕttărăɣ dăɣ-s hullan ad-hin-nidaw săr-wăn năkkăneḍ d-ayĕtma-năɣ dăɣ-ăddin, măšan, s-tĕnnĕd ɣas, wăr ija făll-a-wen ămăra-dăɣ, afăl ijraw s-a-wen, ad-kăwăn-in-ăkk ĕnta-dăɣ.
46016013	Ayĕtma-ɣ, ăhlăt iman-năwăn dăɣ-immun, umasăt meddĕn ĕmdanen, ṣuhĕtăt.
46016014	Zăzrăt tărha dăɣ-hărăt iket-net.
46016015	Ăsimătărăɣ-kăwăn d-ad-tĕssanăm hărăt i-Stifanas d-eɣewĕn-net, ĕntăneḍ a ăzzarnen s-immun s-Ɣisa dăɣ-teje ta n-Akaya, ixdăm hullan i-ad-idhĕl imĕššeddĕjăn. Ayĕtma, ărheɣ dăɣ-wăn
46016016	ad-sajadăm i-ăddinăt šund-win-dăɣ, ĕntăneḍ hakd d-ăddinăt wi iyyăḍnen ĕdgăẓnen dăɣ-ălxidmăt n-Măssinăɣ.
46016017	Tĕjraẓ-ahi tăbošăjt ta săr-i dd-ija Stifanas d-Furtinatus d-Akăyyăkos, ĕnhăyăɣ-tăn ɣas, olăh-ahi d-a-s kăwăneḍ a hannăyăɣ,
46016018	ĕssĕnsăn ĕnniyăt-in s-ĕmmĕk wa s-ĕssĕnsăn wa-năwăn. Ǝjrăẓnet-awăn meddĕn šund-win-dăɣ, sĕmɣărăt-tăn.
46016019	Ăhuulăn-kăwăn-in imumĕnăn wi hănen ălkănisăten ti n-Azya. Ăhuul-kăwăn-in Akilas d-Briska d-ălkănisăt ta tažămmaɣăt dăɣ-ehăn-năsăn. Ăhuulăn-kăwăn-in hullan hullan dăɣ-idĕm n-tassaɣt ta nĕja d-Emăli Ălmasex.
46016020	Ăhuulăn-kăwăn-in ayĕtma-wăn dăɣ-ăddin wi t-ĕllănen diha-dăɣ iket-năsăn. Afăl tăɣrăm tăkarḍe-ta-dăɣ, nĕmĕjjăt jer-iman-năwăn isofan janen s-tărha tĕmdat.
46016021	Năkk daɣ Bulĕs, ăhuulăɣ-kăwăn-in. Hannăyăm-t edăgg wa-dăɣ dăɣ-tăkarḍe, năkk iman-in a t-iktăbăn.
46016022	Ilɣăn Măssinăɣ ere wărăn irha Ɣisa Ălmasex. "M|scARANATA|d", a-wen ălmăɣna-net: Emăli, ĕqqĕl-dd šik. |r
46016023	Ikf'-iwăn Emăli Ɣisa ălxer-net.
46016024	Oyyeɣ ɣur-wăn iket-dăɣ-năwăn tărha-nin dăɣ-idĕm n-tassaɣt ta nĕja d-Ɣisa Ălmasex. Amin!
47001001	A-wa năkk, Bulĕs, wa ija Ɣisa Ălmasex ănămmašul dăɣ-erhet n-Măssinăɣ hin-iktabăn năkk d-Timoti wa n-ă/n/na-năɣ dăɣ-ăddin i-ălkănisăt n-Măssinăɣ ta hăt aɣrĕm wa n-Kurĕnta. Năhuul-kăwăn-in, năhuul-in daɣ imĕššeddĕjăn wi ĕzzăɣnen ăkall wa n-Akaya,
47001002	ikf'-iwăn Măssinăɣ-i n-Abba-nănăɣ d-Emăli Ɣisa Ălmasex ănnuɣmăt d-ălxer.
47001003	Năkfet Măssinăɣ-i n-Abba n-Emăli-nănăɣ Ɣisa Ălmasex semɣar, namĕlet-t ĕnta-i n-măssi-s n-tăhanint, isasmaḍăn ulhawăn-nănăɣ dăɣ-tersĕmmawen ti hanăɣ-rammăsnen,
47001004	i-ad-nudabăt năkkăneḍ-dăɣ, asĕsmaḍ n-ulhawăn n-ăddinăt wi tărmas tisnant, arĕw-dd săr-săn a-wen-dăɣ, tălawit n-ulh tolăhăt d-ta hanăɣ-ikfa Măssinăɣ.
47001005	Ǝmmĕk-wa-dăɣ s-a ăjjeen dăɣ-a-wa hanăɣ-irammăsăn, irammăs-anăɣ dăɣ-tĕssĕba n-a-wa s-hanăɣ-ila Ălmasex, ĕmmĕk-wen-dăɣ daɣ a-s ikann Măssinăɣ asĕsmaḍ n-ulhawăn-nănăɣ dăɣ-tĕssĕba n-tassaɣt ta nĕja d-Ălmasex.
47001006	A-wen-dăɣ a făl a-wa hanăɣ-irammăsăn năkkăneḍ dăɣ-tisnant, wăr-ămoos ɣas ar a săr-wăn dd-oraw Măssinăɣ i-ad-ismaḍăn ulhawăn-năwăn, tăɣlĕsăm. Ăṣṣahăt daɣ wa hanăɣ-ihakk Măssinăɣ, i n-ad-kăwăn-nĕdhĕl kăwăneḍ-dăɣ i-ad-tudabem ăṣṣăbarăt dăɣ-a-wa hanăɣ-irmăsăn s-ašăl-i-dăɣ, irmas-kăwăn kăwăneḍ-dăɣ.
47001007	Nĕkkas ăššăk dăɣ-isălan-năwăn ed, nĕflas a-s a-wa hanăɣ-irmăsăn dăɣ-tisnant šund ɣas kăwăneḍ a irmăs, a-wa nĕjrăw daɣ năkkăneḍ dăɣ-tălawit, nohar-t dăr-wăn.
47001008	Ayĕtma! Ǝlmĕdăt a-s ăkall wa n-Azya, nĕnhay dăɣ-s ălɣizabăt ăssuksăḍăn, iẓbăb-anăɣ dăɣ-s a hanăɣ-irnan hăr năɣel făw a-s sămdo-nănăɣ, osă-dd.
47001009	Nĕkkăs ăṭṭăma dăɣ-iman-nănăɣ šund ɣas a-s tamăttant a hanăɣ-tătiwăɣtăsăt măšan, a-wen, otăs-t Măssinăɣ i-ad-umas a-s fella-nănăɣ ĕnta, wădden iman-nănăɣ, ed Măssinăɣ, ila tărna n-ad-dd-isĕnkăr inĕmmuttan;
47001010	ĕnta a hanăɣ-dd-intăšăn dăɣ-tamăttant-ten-dăɣ tăssuksăḍăt, ĕnnăr wădden a-wen, ăru d-nĕssĕmda. Nĕflas daɣ a-s ĕnta ɣas a hanăɣ-e-agĕẓăn dăɣ-e d t-illăm ăššar.
47001011	Nĕssan a-s tĕdhalăm-anăɣ s-tittar-năwăn, ĕdhalăn-anăɣ daɣ ăddinăt ăjjootnen hanăɣ-tĕddalnen Măssinăɣ, tittar-năwăn iket-dăɣ-năwăn, a săr-năɣ-dd-orăwnen ănnuɣmăt n-Măssinăɣ, ămoos a-wen-dăɣ ĕssĕbab wa făl tiimĕlĕn ăddinăt ăjjootnen tihusay n-Măssinăɣ, dăɣ-tĕssĕba n-a-wa hanăɣ-ija.
47001012	Kunta ill'-e a-s năddoobăt ad-săr-s năbbărăj, wăr t-illa a ămoos kunta wădden a-s wăr t-illa a dăɣ-nĕššak iman-nănăɣ, tajuhe-ten-dăɣ a hanăɣ-salmadăt a-s a-wa nĕjă dăɣ-ăddunya hakd a-wa nĕjă jere-wăn iket-net, oɣad. A-wen wădden a dd-ifalăn sărho-nănăɣ, Măssinăɣ a t-ijăn dăɣ-ănnuɣmăt-net, ĕnta-i hanăɣ-ikfăn turhajăt n-iji n-a-wen s-ălxal răqqiisăn dăɣ-iman šăddijnen d-tidĕt.
47001013	Nărha ad-tĕssanăm a-s dăɣ-tikarḍiwen-nănăɣ, a-wa ilăn ujreh s-ĕnta a ɣarrăm ɣas a dăɣ-hawăn-năssewăl, wăr hawăn-năssewăl dăɣ-a săl a-wen-dăɣ, ĕflasăɣ daɣ a-s, ad-iwwaḍ hărăt făll-ujreh-năwăn dăɣ-isălan-win-dăɣ.
47001014	Ămăra, wădden hărăt iket-net a săr-wăn ilan ujreh; a-wen-dăɣ a făl ašăl-i-dăɣ, nămoos abăraj-năwăn, mašăn afăl dd-osa ašăl wa issĕbdăd Emăli-nănăɣ Ɣisa, ašăl-wen, kăwăneḍ a he-umasnen abăraj-nănăɣ.
47001015	Tĕssĕba n-taflĕst-ten-dăɣ hawăn-jeɣ a făl hi-dd-ijjăš s-tizarăt derhan n-ad-kăwăn-in ăkkăɣ i-ad-tumas tedăwit-năwăn, tedăwit tĕmdat,
47001016	ed dăɣ-derhan-in, ăɣelăɣ ad-kăwăn-in-ĕmmărăɣ tĕzzar, akĕyăɣ s-teje ta n-Masidunya, alĕsăɣ-kăwăn-dd daɣ umăr afăl tăt-dd-fălăɣ i-ad-hi-tarĕjăm dăɣ-asikĕl-in s-teje ta n-Ălyăhudĕyăt.
47001017	Kunta a-wa ăsdărhănăɣ, wăr-ija, ajăn, ija ɣur-wăn a-s, wăr-ĕjleyăɣ dăɣ-a-wa hawăn-ĕnneɣ? Meɣ ajăn tordam a-s derhan-in, a dd-ĕkkasăɣ ɣas dăɣ-eɣăf-in šund a-wa tăjjăn dăgg-adĕm s-ad-hak-ănn iyyăn: Ǝyya, iglĕw, iqqĕl-kăy-dd a ĕnḍărrăn ḍarăt-a-wen, ănn-ak: Ăbo?
47001018	Măssinăɣ a hi-ăjjĕyhăn dăɣ-a-wa hawăn-nĕjanna, wăr kăla hawăn-nĕssărtăy tidĕt d-bahu.
47001019	A-wen, janneɣ-awăn-t făl-a-s Ɣisa Ălmasex-i n-Rure-s n-Măssinăɣ-i s-hawăn-nĕtajj isălan-net năkk d-Sillas d-Timoti, wăr ămtălla ĕyya-net d-ăbo-net, tidĕt ɣas a ijanna.
47001020	Ǝnta-en-dăɣ, a dăɣ-ăsdăttăt Măssinăɣ a-wa s-ija ărkăwăl-net, a-wen-dăɣ a făl, a nĕttăr dăɣ-Măssinăɣ-dăɣ, isĕm-net a dăɣ-nĕjanna: "A|scMIN|d", i-ad-itwĕsĕmɣăr Măssinăɣ dăɣ-tĕssĕba-net.
47001021	Măssinăɣ iman-net a hanăɣ-osăɣăn s-ăṣṣahăt dăr-wăn d-Ălmasex-i hanăɣ-ijăn inĕmmušal-net ašăl wa d-hanăɣ-ăsnăfrăn.
47001022	Ǝnta daɣ a hanăɣ-iššĕšwălăn s-ešwăl šund wa ităjj ăwadĕm i-tĕla-net, ija daɣ Unfas-net dăɣ-ulhawăn-nănăɣ i-ad-itbat a-s ĕnta a hanăɣ-ilăn, nĕkkĕs ăššăk dăɣ-marušăt wa hanăɣ-itwăr s-ilkam ad-hanăɣ-t-ăkf.
47001023	Măssinăɣ a hi-ăjjĕyhăn wădden ăgg-adĕm, inɣ'-ahi daɣ kunta bahu a hawăn-janneɣ, wăr t-illa a hi-ikkasăn ad-kăwăn-in-ăkkăɣ dăɣ-Kurĕnta ar iba n-tărha n-ad-ănxĕsăɣ iman-năwăn,
47001024	făl-a-s, dăɣ-isălan wi n-immun, wăr-iha ĕnniyăt-nănăɣ ad-fălla-wăn nĕfrăḍ a-wa wăla a-wa, ed nĕkkas ăššăk a-s immun-năwăn, itbat, ănn-ak, a-wa hanăɣ-išlăn, išl'-anăɣ făl-a-s innin, nărh'-awăn ălxer.
47002001	Ărheɣ dăɣ-iman-in, ad-wăr kăwăn-in-tilĕsăɣ uɣĕl i-ad-ăɣšĕdăɣ iman-năwăn
47002002	ed kunta năkk-i-dăɣ a dd-iqqălăn ɣaššădăɣ-awăn iman, mi hi-e-isĕddĕwen? Kunta kăwăneḍ-i n-ĕssĕbab n-tedăwit-in, ăɣšădăɣ iman-năwăn, ĕndek ĕmmĕk wa s-hi-e-sĕddĕwem?
47002003	A-wen-dăɣ făw a dd-orăwăn a-s ăssofăɣ ad-hawăn-in-ĕktĕbăɣ, uhĕn ad-kăwăn-in-ăkkăɣ năkk iman-in, ed ĕssanăɣ a-s afăl kăwăn-in-ĕkkeɣ s-ĕmmĕk-wa-dăɣ, ad-ăɣšĕdăn iman-in fălla-wăn ed ĕkkasăɣ ăššăk a-s tedăwit-in, a-s tedăwit-năwăn.
47002004	Tăkarḍe-ta-dăɣ, kattăbăɣ-awăn-tăt-in măšan, ărmăsnăt-ahi tirĕmmaɣ, osas ulh-in, jeɣ tisnant ta n-imeṭṭawăn dăɣ-tĕssĕba-năwăn măšan hakd a-wen-dăɣ, akătab wa hawăn-jeɣ, wădden i n-ad-ăɣšĕdăɣ iman-năwăn, ănn-ak, i-ad-tĕlmĕdăm făll-tărha-i-dăɣ măqqărăt hawăn-jeɣ.
47002005	Ămăra, ăwadĕm wa săr-wăn dd-ăwwăyăn uɣšad n-iman-wen-dăɣ, wădden năkk ɣas a-s iɣšăd hărăt, iɣšăd-awăn-t daɣ kăwăneḍ, ănn-ak, ănnăɣet: iɣšăd iman n-tĕššĕm-năwăn, măšan, wăr-ărheɣ ad-šĕššĕjreɣ măjrăd dăɣ-isălan n-a-wa iɣšăd.
47002006	Ăwadĕm-en-hi, igdăh-as ămăra uḍlem-wen-dăɣ t-tăswăr tĕššĕm-năwăn, ed tăsmăqqăm fălla-s.
47002007	Ămăra d-ămmujrăẓ a-wa ija, ătub, adiš, ăjăt-t-dd s-iman-năwăn, tĕnšĕm-as, sĕsmĕḍăm ulh-net i-ad-wăr t-năqq tămujriẓt tojărăt ta t-tărmăsăt s-tizarăt.
47002008	Ǝttarăɣ dăɣ-wăn, ad-t-sĕknĕm tărha t-tăssiilmădăt a-s tăkkulăm dăɣ-s.
47002009	Tăkarḍe ta hawăn-in-ĕktăbăɣ, ti s-kăwăn-tirĕmăɣ i-ad-ĕlmĕdăɣ ak făw tamašalăm a-wa hawăn-janneɣ meɣ.
47002010	Ǝlmĕdăt a-s ere s-tĕnšăm-dăɣ, ĕnšeɣ-as. Ere daɣ wa s-ĕnšeeɣ, kunta ill'-e ere hi-iɣšadăn hărăt, ămiiɣatărăn s-ad-has-ănšăɣ, ilmĕdet a-s ĕnšeɣ-as-in dăɣ-tĕssĕba-năwăn, ĕnšeɣ-as daɣ dăɣ-tĕssĕba n-Ălmasex.
47002011	Afăl nĕtajj a-wen, wăr săr-năɣ dd-mad-ijrĕw Iblis tašlĕlt s-hanăɣ-ikkărrăs ed tiddas-net, wăr hanăɣ-ĕdrejnăt.
47002012	Ăzzăman wa d-ĕjjăšăɣ aɣrĕm wa n-Tărwas i-ad-dăɣ-s ăxṭĕbăɣ Ălĕnžil n-Ălmasex, oră-hi dăɣ-s Emăli emm hĕrĕwăn, issărɣăs-ahi iji n-isălan dăɣ-idăggan ăjjootnen
47002013	măšan, hakd a-wen-dăɣ, wăr-insa ĕnniyăt-in, făl-a-s wăr dăɣ-s in-ogeẓăɣ Titus-i n-ă/n/na-năɣ dăɣ-ăddin, a-wen-dăɣ a făl fălăɣ ayĕtma dăɣ-ăddin wi t-ĕllănen dihen, okăyăɣ s-teje ta n-Masidunya.
47002014	Tĕmmal i-Măssinăɣ-i ihakkăn ašăl făll-Iblis, dăɣ-ăddimmăt n-Ălmasex-i dăr-nosaɣ, ĕnta daɣ a hanăɣ-ikfăn turhajăt n-ad-nĕtajj isălan n-Ălĕnžil i-ăddinăt dăɣ-edăgg iket-net, isălan a-wen s-ašăl-i-dăɣ, jăn abɣănɣĕl wa tăjjăn aḍutăn ăẓednen.
47002015	A-wen-dăɣ a făl năkkăneḍ-i ila Ălmasex, nămoos i-Măssinăɣ šund aḍutăn-win-dăɣ ăẓednen ikna tărha, a-wen-dăɣ daɣ a nămoos i-ăddinăt wi hănen tabarăt ta n-ĕlɣĕllas hakd wi hănen tabarăt ta n-ĕlhĕllak
47002016	măšan ăddinăt wi hănen tabarăt ta n-ĕlhĕllak, aḍu wa hasăn-nămoos, erk aḍu dd-itiirĕwăn săr-săn tamăttant, a-s ija a-wen, ăddinăt wi iyyăḍnen, nămoos-asăn, aḍu ăẓedăn dd-itiirĕwăn săr-săn tămudre tăɣlalăt. Ăssiistănăɣ-kăwăn: mi s-ĕgdăhăn iman-net dăɣ-ălxidmăt ogdăhăn d-a-wen-dăɣ?
47002017	Năkkăneḍ, wăr noleh d-ăddinăt wi iyyăḍnen jănen măjrăd n-Măssinăɣ mamăla s-ĕbbăɣărăn; Măssinăɣ a hanăɣ-ijăn dăɣ-a-wa hanăɣ-išlăn iket-net, a-wa hanăɣ-issăɣlăf daɣ, nĕtajj'-e s-ĕnniyăt šăddiijăn dat-Măssinăɣ dăɣ-tĕssĕba n-tassaɣt ta nĕja d-Ălmasex.
47003001	Edăwănne-wa s-iket hawăn-t-jeɣ, ajăn idĕm ăynayăn a nĕtattăr ɣur-wăn? Ăbo! Meɣ ajăn năkkăneḍ, nămiiɣatăr s-tăkarḍe ĕktabăn dăgg-adĕm tăssiilmădăt a-s inĕmmušal s-tidĕt a nămoos? Ǝllan-t ăddinăt ămiɣatărnen s-a-wen i-ad-sĕlmĕdăn a-wa ămoosăn măšan, năkkăneḍ, wăr dăɣ-wăn nărha a-wen.
47003002	Tăkarḍe-nănăɣ, kăwăneḍ-di-dăɣ. Tăkarḍe a-wa, tĕktabăt dăɣ-ulhawăn-nănăɣ, ĕssanăn săr-s dăgg-adĕm, ɣarrăn-tăt daɣ iket-dăɣ-năsăn.
47003003	Ălmasex a iktăbăn tăkarḍe-ten-dăɣ dăɣ-ulhawăn-nănăɣ, ij'-anăɣ năkkăneḍ imawayăn-net i-ad-tăt-năj dăɣ-ifassăn-năwăn măšan, tăkarḍe-en, wădden adăloš a-s tĕktab, ănn-ak, Unfas n-Măssinăɣ-i n-Amăɣlol a tăt-iktăbăn, wădden isĕllam n-tihun a făll-tăt-iktăb, ulhawăn n-dăgg-adĕm a dăɣ-tăt-iktăb.
47003004	Nĕkkas ăššăk dăɣ-tărna n-Măssinăɣ ta hanăɣ-ikfa dăɣ-ăddimmăt n-Ălmasex.
47003005	Wăr nĕhel wăla-dăɣ ad-nănn a-s, a-wa-dăɣ hanăɣ-išlăn, išl'-anăɣ s-tărna dd-nĕkkas dăɣ-iman-nănăɣ, ănn-ak, Măssinăɣ a hanăɣ-ikfăn turhajăt n-tădabit n-iji-net,
47003006	ĕnta a hanăɣ-ikfăn turhajăt n-ad-numas inaxdimăn n-ărkăwăl n-tassaɣt ăynayăn wărăn ăshătăl făll-alămăr wa n-Mosa ănn-ak făll-tărna n-Unfas Šăddijăn: Alămăr, tamăttant Unfas, tămudre.
47003007	Alămăr wa s-janneɣ dd-itiirĕwăn tamăttant s-ăgg-adĕm, ăzzăbbăt-t-dd Măssinăɣ făll-ănnăbi Mosa, iktab făll-isĕllam n-tihun. Ija dăɣ-s Măssinăɣ ălxurmăt ijan tihusay s-indăr wăla-dăɣ i-kăl-Iṣrayil ad-dăɣ-s ĕjĕn wăla-dăɣ hărăt n-ăssaɣăt ĕnḍărrăn n-akăyad făl tĕssĕba n-ănnur-i ăsmăɣmăɣăn făll-idĕm n-ănnăbi Mosa, uhĕn-dăɣ ănnur-en, wăr-ăhoja ăsimăɣmăɣ fălla-s.
47003008	Kunta ălxurmăt n-ăssaɣăt-wen-dăɣ ĕnḍărrăn, ija tihusay ogdăhnen d-a-wen-dăɣ, ăb' ăṭṭăma n-tĕmɣăre n-tihusay ti ija ămašal wa dd-ăssawăḍ Unfas n-Măssinăɣ-i s-ĕnta ad-ăhaj.
47003009	Ɣas, kunta, alămăr-wen-dăɣ, wărăn săr-năɣ dd-itiirĕw ar tamăttant, ila ălxurmăt ogdăhăn d-a-wen-dăɣ, ăb' ăṭṭăma n-tĕmɣăre n-ălxurmăt wa mad-ăj alămăr-i hanăɣ-itajjăn ăddinăt lanen idĕm dat-Măssinăɣ.
47003010	A-wen-dăɣ făw a făl ălxurmăt-wen-dăɣ dd-ăzzarăn, ăba-hin ălxurmăt-net ed osă-dd-i t-iknan mijraw,
47003011	făl-a-s, kunta a-wa t-illăn s-ilkam ad-t-iba, ila ălxurmăt ogdăhăn d-a-wen-dăɣ, ăb' ăṭṭăma n-ălxurmăt wa mad-ikrĕš a-wa s-ĕnta a iɣlalăn.
47003012	Ăṭṭăma ogdăhăn d-wen-dăɣ a făll-năsifălla, a-wen-dăɣ a făl ozja ĕnniyăt-nănăɣ,
47003013	wăr noleh d-ănnăbi Mosa-i s-ălwăqq wa d-fălla-s dd-ăsmăɣmăɣ ănnur n-Măssinăɣ, ăškănbăš-as i-ad-wăr hĕnnĕyăn kăl-Iṣrayil a-s asmăɣmăɣ wa ija idĕm-net, ifannăẓ-in s-a ĕnḍărrăn a ĕnḍărrăn.
47003014	Ăsɣărăn kăl-Iṣrayil ulhawăn-năsăn, a-wen-dăɣ a făl har ašăl-i-dăɣ, ed ɣarrăn ĕlkĕttab wa n-ărkăwăl n-tassaɣt wa ărĕwăn, indar-asăn afăham-net ed olăh-asăn ĕlkĕttab-en d-a hasăn-ilsa hărăt, s-ĕmmĕk-wa-dăɣ s-ăškănbăš ănnăbi Mosa idĕm-net i-ad-wăr t-hĕnnĕyăn ăddinăt. Ămăra, a-wa ilsăn tiṭṭawen n-ăddinăt hasăn-igdălăn ujreh, wăr t-illa ujreh-net ar s-tartit d-Ălmasex.
47003015	Ijmaḍ-t ăššăk a-s har ašăl-i-dăɣ, kud-ăɣrăn ĕlkĕttabăn wi iktăb ănnăbi Mosa-dăɣ, ad-tăn-asĕn, wăr hasăn-len ujreh ed, ilsa hărăt tiṭṭawen n-ulhawăn-năsăn,
47003016	măšan ăddinăt wi ĕkfănen iman-năsăn i-Emăli, ăbas ăšikănbăš hărăt i-idmawăn-năsăn.
47003017	Emăli, Unfas a ămoos, ere s-iha Unfas n-Emăli ulh-net, a-di, ijraw iman-net.
47003018	Năkkăneḍ daɣ-i s-ămăra-dăɣ, ăbas ăšikănbăš hărăt i-idmawăn-nănăɣ, ere dăɣ-năɣ ikyădăn dăɣ, ad-inhĕy šund dăɣ-tiset ălxurmăt n-Emăli măšan, ilkam ad-tĕmmuttĕy talɣa-nănăɣ, ăkf'-anăɣ Unfas n-Emăli ălxurmăt ojărăn wa-dăɣ nĕjrăw ămăra-dăɣ.
47004001	Šămad Măssinăɣ, oḍăn-anăɣ tăhanint-ta-dăɣ făl ija ămašal ogdăhăn d-a-wa-dăɣ dăɣ-ifassăn-nănăɣ, adiš, kuyĕdăt-anăɣ,
47004002	nĕbḍĕwet d-a-wa ăsikărakăḍăn tamašalăn ăddinăt dăɣ-ufăr, wăr nĕtĕttăret tikărras n-ăwadĕm, wăr nĕsĕmĕskil măjrăd n-Măssinăɣ, tidĕt ɣas a nĕjanna i-ăddinăt dat-Măssinăɣ i-ad-ĕlmĕdăn a-s a-wa hasăn-nĕjanna iket-net tidĕt.
47004003	Kunta daɣ Ălĕnžil, ĕllan-t ăddinăt s-iffar ălmăɣna-net, a-di wi ĕkfănen iman-năsăn i-ĕlhĕllak a-s ăttunkăl,
47004004	ănimăšrăyăn i-Măssinăɣ, ăsdărɣăl-tăn Iblis-i ăminakălăn făll-ăddunya-ta-dăɣ, igdăl-asăn ahănay n-ănnur wa măqqărăn ăsmăɣmăɣăn ihăn isălan n-Ălĕnžil-i hanăɣ-isalmadăn s-ălxurmăt n-ănnur wa ihăn Ălmasex-i s-ăwadĕm wa t-inhăyăn, inhăy Măssinăɣ.
47004005	Wădden isălan n-iman-nănăɣ a nĕxaṭṭăb i-ad-hanăɣ-in-ĕjrăhăn ăddinăt, isălan n-Ălmasex a nĕxaṭṭăb. Dăɣ-tĕssĕba-net ĕnta-en-dăɣ a făl nĕja iman-nănăɣ eklan-năwăn,
47004006	ed Măssinăɣ-i innăn ašăl ăzzarăn: "Ămĕlet ănnur i-ad-iba tihay", ĕnta-en-dăɣ, a dd-ijăn ănnur wa s-ămăra-dăɣ, ăsimăɣmăɣ dăɣ-ulhawăn-nănăɣ i-ad-nudabăt ahănay n-tihusay n-ănnur wa ăsimăɣmăɣăn făll-idĕm n-Ălmasex.
47004007	Hărăt-wen-dăɣ, ij'-anăɣ-t Măssinăɣ, măšan hakd a-wen-dăɣ ufa ad-nĕssan nĕkittĕw a-s wăr t-illa a nămoos. Wăr nămoos ɣas ar šund hărăt ilan ălqim itwarăn dăɣ-ilĕkkan s-răqqiis terăẓẓe-năsăn i-ad-itbĕt a-s tărna ta n-Măssinăɣ, wădden ta n-iman-nănăɣ a-s năxdam i-Măssinăɣ.
47004008	Ǝẓbăbăn-anăɣ ăddinăt siha d-siha măšan, wăr nălfăẓẓăṭ, nĕššĕwwăš măšan, wăr nĕkkes ăṭṭăma;
47004009	ăstăɣăynăn-anăɣ ăddinăt măšan, wăr ḍara-năɣ iqqel Măssinăɣ, indăr-asăn ad-hanăɣ-ărmĕsăn; tĕggatăn-anăɣ s-ăkall măšan, indăr-asăn ad-hanăɣ-in-sĕmdun, issĕbdăd-anăɣ-dd Măssinăɣ.
47004010	Hak ăssaɣăt-dăɣ, ărhan-anăɣ ăddinăt tĕsĕmme n-tamăttant šund ta ija Ɣisa măšan, intăš-anăɣ-dd Măssinăɣ dăɣ-săn i-ad-ĕlmĕdăn a-s tămudre-ta-dăɣ ija Ɣisa, a nĕja năkkăneḍ-dăɣ, šămad iddar, adiš, nĕddar năkkăneḍ-dăɣ dăɣ-tĕssĕba-net.
47004011	Ăšerăkken ɣas dăɣ-ăddunya-ta-dăɣ tamăttant-nănăɣ dăɣ-tĕssĕba n-alkum-nănăɣ i-Ɣisa. Tidĕt, tĕbrar taɣĕssa-nănăɣ, măšan, nĕddar; ămoos a-wen a ăssiitbătăn i-ăddinăt tămudre ta ija Ɣisa dăɣ-ulhawăn-nănăɣ.
47004012	Ărhan tamăttant-nănăɣ dăɣ-tĕssĕba n-ălxuṭbăt wa nĕtăjj măšan, hakd a-wen-dăɣ, orăw-dd săr-wăn a-wen-dăɣ hanăɣ-tăjjăn, tămudre tăynayăt.
47004013	Nĕṭṭaf ɣas ĕnniyăt wa s-innă ănnăbi iyyăn dăɣ-ĕlkĕttab n-Măssinăɣ: "Omanăɣ s-Măssinăɣ, a-wen-dăɣ a făl ămmijrădăɣ dăɣ-isălan-net." Ămăra, immun šund-wen-dăɣ a nĕṭṭaf năkkăneḍ-dăɣ, nomăn ɣas, ad-nĕxaṭṭăb isălan-net.
47004014	Nĕkkas ăššăk a-s Măssinăɣ-i dd-issĕnkărăn Emăli Ɣisa jer-inĕmmuttan, ilkam ad-hanăɣ-dd-isĕnkăr jere-săn, isĕbdĕd-anăɣ năkkăneḍ hakd kăwăneḍ edes-has dat-Măssinăɣ.
47004015	A-wa hanăɣ-išlăn iket-net, kăwăneḍ a he-infĕw i-ad-imɣar ănnuɣmăt n-Măssinăɣ, iwwaḍăn-dd fălla-wăn ăddinăt ăjjootnen, ijatăn wi tiimĕlnen Măssinăɣ.
47004016	A-wen-dăɣ a făl, kuyĕdăt-anăɣ ed nĕssan a-s kud-dăɣ ašăl-i-dăɣ, tikmĕmmeḍ taɣĕssa-nănăɣ s-a ĕnḍărrăn a ĕnḍărrăn, hak ašăl-dăɣ itiwwaḍ-dd, a ăynayăn făll-tiynĕya n-ulhawăn-nănăɣ.
47004017	Hărăt n-aɣăna wa nĕhannăy ămăra-dăɣ, taẓidert, ilkam ad-t-iba, išrĕy-t-dd ălxurmăt iɣlalăn, ăsinăflăyăn wărăn il' asuɣĕl.
47004018	Wăr-inăbbăjet a-wa inabbăjăn tiṭṭawen n-dăgg-adĕm tiṭṭawen-nănăɣ, ănn-ak, năknet akăyad dăɣ-a-wa wărăn ila mănhoy t-illăn ɣur-Măssinăɣ făl-a-s, a-wa ilăn mănhoy, ad-t-iba, a-s ija a-wen, a-wa t-wărăn ila t-illan ɣur-Măssinăɣ, iɣlal hărkuk.
47005001	Ămăra, nĕssan a-s taɣĕssa-ta-dăɣ nĕha tolăhăt ɣas d-ehăket, ilkam ad-tumas šund ebăršăj măšan, nĕssan a-s ašăl wa n-sămdo n-hărăt iket-net, a-s e-ăj, ăsimăjnăt-anăɣ-dd Măssinăɣ ehăket ăynayăn dăɣ-išĕnnawăn. Wen ĕnta, wădden a ĕknan ifassăn n-ăgg-adĕm, Măssinăɣ iman-net a t-dd-iknăn, iɣlal daɣ.
47005002	Ămăra, noẓar dăɣ-ehăket-wa-dăɣ, năsidărhăn ad-nĕddĕk ɣur-Măssinăɣ i-ad-nĕjjĕš ehăket wa n-tiɣĕswen ti ăynaynen,
47005003	s-afăl ašăl wa tănăt-nĕjjăš, ad-ăbas nĕzzaf.
47005004	A nĕkka nĕzzaɣ dăɣ-taɣĕssa-ta-dăɣ, ad-noẓar, năsnin hak ašăl măšan, wădden arurĕd a nĕja ad-hanăɣ-ikkĕs Măssinăɣ dăɣ-ăddunya-ta-dăɣ, ănn-ak a nărha, ad-fălla-năɣ-in-ikkĕs taɣĕssa ta tărĕwăt s-hak ašăl tamăttat, ăj ta tăɣlălăt dăɣ-edăgg-net.
47005005	Măssinăɣ iman-net a hanăɣ-dd-ixlăkăn i-a-wen, ĕnta-i hanăɣ-ikfăn Unfas-net i-ad-umas tasĕtbat d-ăḍḍimmana n-ărkăwăl wa hanăɣ-ijjăš.
47005006	Ăsikayăd-anăɣ a-wen-dăɣ hak ašăl ed, nĕssan a-s a nĕkka nĕha taɣĕssa-ta-dăɣ, ad-nujĕj Emăli.
47005007	Tidĕt, wăr t-nĕhĕnnĕy s-tiṭṭawen-nănăɣ ămăra-dăɣ măšan, năkkăneḍ immun wădden a-wa hannăynăt tiṭṭawen-nănăɣ a făl năsifălla.
47005008	Nĕflas hullan a-wa s-nomăn măšan, năssoof ad-năhan, nĕzjăr taɣĕssa-ta-dăɣ, nĕddĕk edes i-Emăli.
47005009	A-wen-dăɣ a făl jer-năqqima dăɣ-taɣĕssa-ta-dăɣ wăla nĕzjar-tăt, nĕjrĕẓet i-Emăli dăɣ-hărăt iket-net,
47005010	făl-a-s ăhhuuššăl, ad-dd-nĕbdĕd iket dăɣ-nănăɣ dăɣ-edăgg n-ăššăreɣa wa n-Ălmasex i-ad-hanăɣ-išrăɣ. Dihen, hak ăwadĕm d-a-wa has-jăn imojjan-net. Wa ămešălăn a-wa olăɣăn, ad-ijrĕw marušăt-net, wa s-a-wa lăbasăn daɣ ɣas a ămešăl, ad-ijrĕw ălhăk-net.
47005011	Šămad nĕssan a-wa s-itawănna tuksĕḍa n-Emăli, nĕtattăr daɣ ad-tĕjjĕš tuksĕḍa-ten-dăɣ ulhawăn n-dăgg-adĕm, Măssinăɣ, wăr has-tĕdrej talɣa-nănăɣ, norda daɣ a-s kăwăneḍ, dăɣ-ulhawăn-năwăn, tĕssanăm fălla-năɣ.
47005012	A-wa hawăn-nĕjanna, wăr hawăn-t-nĕjĕnn făl-a-s innin nărha ad-hanăɣ-in-tĕjrăhăm, ănn-ak, nĕjann'-awăn-t i-ad-tudabem abăraj dăɣ-tĕssĕba n-a-wa năxdăm jere-wăn, dihen, ad-tĕlmĕdăm a-wa mad-tĕnnĕm i-wi tabărajnen dat-ăddinăt, a-s ija a-wen, wăr šăddijăn ulhawăn-năsăn.
47005013	Kunta iyyăḍ ija ɣur-săn a-s iba n-tayĕtte a hanăɣ-irmasăn, wăr-iɣšed hărăt a-wen ed ălxidmăt n-Măssinăɣ wa nĕha, a hasăn-ijrăwăn tĕnna n-a-wen; kunta daɣ, jăn-anăɣ ăddinăt ĕssannen a-wa hăn, a-wen, tănfo-năwăn.
47005014	Ălxidmăt wa nĕha, tĕntaj-anăɣ săr-s tărha ta măqqărăt hanăɣ-ija Ălmasex, a-wen-dăɣ a făl nĕdgaẓ. Nĕkkas ăššăk a-s ĕnta-i n-iyyăn, ămmut dăɣ-tĕssĕba-năwăn, ămoos a-wen-dăɣ a-s šund iket-dăɣ-nănăɣ a ămmutnen dăɣ-a-wa ămoosăn amišĕl n-erk hărătăn wi nĕtamašal ibda.
47005015	Dăɣ-tĕssĕba-nănăɣ iket-nănăɣ a făl ămmut i-ad-umas a-s ăddinăt wi ikfa tămudre ta tăynayăt, ad-ăbas ărjašăn dăɣ-derhan n-iman-năsăn, ănn-ak, ărjašăn s-a-wa fălla-săn irha Ălmasex-i ămmun, inkăr-dd jer-inĕmmuttan.
47005016	Ašăl-i, ăbas nĕḍkaḍ ăwadĕm wăl' iyyăn s-a-wa s-t-ĕḍkăḍăn dăgg-adĕm. Ibda a-wen-dăɣ a-s nĕḍkaḍ Ălmasex iman-net măšan ămăra, wădden tayĕtte-ten-dăɣ a-s nĕgla.
47005017	E-d osăɣ ăwadĕm d-Ălmasex-dăɣ, ămoos ăwadĕm ăynayăn, a-wa n-ibda ibbĕdăy; ĕnhĕywăt-t, hărăt iket-net, ăynay-dd săr-s.
47005018	A-wen, Măssinăɣ-i hanăɣ-ăẓmăẓălăn d-iman-net s-Ălmasex a t-ijăn, ijă daɣ ašăl-i-dăɣ ămašal-wen-dăɣ n-aẓĕmmăẓĕl n-dăgg-adĕm d-Măssinăɣ dăɣ-ifassăn-nănăɣ.
47005019	Dăɣ-tĕssĕba n-tărna n-Ălmasex-en-dăɣ, ad-ija Măssinăɣ tanmĕẓalt dăr-s d-ăddinăt iket-dăɣ-năsăn, ĕnta a ijjăšăn ărkăwăl wa n-ad-ăbas hasăn-e-iṭṭaf uḍlem-năsăn, ij'-anăɣ năkkăneḍ-dăɣ inĕmmejrĕdăn ăwwikkălnen tanmĕẓalt-net.
47005020	Ămăra, năkkăneḍ a-s ălžămaɣăt n-imawayăn n-isălan n-ălxer n-Ălmasex šund ɣas a-s Măssinăɣ iman-net a itamăjradăn i-dăgg-adĕm dăɣ-tĕssĕba-nănăɣ; a-wen-dăɣ a făl dăɣ-wăn nĕtattăr, nĕj'-awăn isĕm wa n-Ălmasex, ehăff, măẓălăt d-Măssinăɣ iket-di.
47005021	Ɣisa-i s-wăr kăla ofa abăkkaḍ, ij'-e Măssinăɣ dăɣ-edăgg n-inăsbăkkaḍăn i-ad-nasăɣ dăr-s, nĕkrĕš idĕm dat-Măssinăɣ.
47006001	Năkkăneḍ, Măssinăɣ a dăr-nănnixdăm, a-wen-dăɣ a făl kăwăn-năsimătăr d-ad-wăr hin-tăsbăṭṭălăm ănnuɣmăt n-Măssinăɣ-wa kăwăn-ikfa
47006002	ed Măssinăɣ iman-net innă: "Ǝsleɣ i-tittar-năwăn, ašăl wa ĕssĕbdădăɣ i-ad-kăwăn-ăɣlĕsăɣ osă-dd ɣas, ogăẓăɣ-kăwăn." Ămăra, ašăl-en n-ĕlɣĕllas issĕbdăd Măssinăɣ, osă-dd, ĕnta-da-dăɣ nĕha ašăl-i-dăɣ.
47006003	Năkkăneḍ, wăr t-illa a nĕtajj i-ad-nĕkkĕs ăwadĕm dăɣ-tuksĕḍa n-Măssinăɣ, i-ad-wăr-ijărrĕw ăwadĕm a lăbasăn innă dăɣ-ămašal wa nĕha.
47006004	A-wa nĕtăjj iket-net, nĕtajj'-e i-ad-itbĕt dat-ăddinăt, a-s inaxdimăn dd-ăšimašăl Măssinăɣ a nămoos. A ijăn-dăɣ, nĕbdad făll-iman-nănăɣ, wăr t-illa aɣăna s-wădden nĕhannăy-t jer-ălɣizabăt, wăla tissust, wăla tirĕmmaɣ măšan, nĕṣbar dăɣ-a-wen-dăɣ iket-net.
47006005	Ǝjjăšnăt-anăɣ tiwit, nĕjjăš tikărmuten, oẓăyăn-anăɣ ăddinăt, ehăḍ d-ašăl nălluyyăɣ ed nĕšɣal, dehiyyăn făw wăr nĕjărrĕw s-eḍĕs, nĕtajj išilan wăr t-illa a nĕkša.
47006006	Măšan, šăddiij tămudre-nănăɣ, tămudre n-ăddinăt ĕzzaynen Măssinăɣ. Hanăɣ-taẓidert, noolaɣ, idhal-anăɣ Unfas Šăddijăn, nărha ăddinăt s-ulh imdan.
47006007	Nĕxaṭṭăb măjrăd n-Măssinăɣ s-tidĕt-net d-tărna-net, iqqud a-s hărăt dăɣ-imutaj wi s-nĕkannăs d-išĕnja-nănăɣ, ĕnta a nĕja tăkoba hakd aɣărh.
47006008	Dăɣ-a-wa nĕha, ăssiimɣărăn-anăɣ iyyăḍ, ĕlkăhăn-anăɣ iyyăḍ; tĕmmalăn-anăɣ iyyăḍ, gaggărăn-anăɣ iyyăḍ; jan-anăɣ iyyăḍ inĕsbuha, a-s ija a-wen, wăr t-illa a dd-izajjărăn imawăn-nănăɣ săl tidĕt;
47006009	jan-anăɣ iyyăḍ ăddinăt wăren ătwăssăn, a-s ija a-wen, nĕkna atwĕzzi; ija ɣur-iyyăḍ a-s năssijja-hin făw măšan, wăr nămmut hărwa, ăɣtasăn-anăɣ tamăttant măšan, nĕddar hărwa.
47006010	Jan-anăɣ iyyăḍ imĕskay măšan, hărkuk năddiwăt; jan-anăɣ iyyăḍ tilăqqiwen măšan, nĕtirĕw-dd ărrĕzăɣ s-ăddinăt ăjjootnen; jan-anăɣ iyyăḍ ăddinăt s-wăr t-illa a lan uhĕn-dăɣ, wăr t-illa a hin-noḍan.
47006011	Ayĕtma-ɣ wi n-kăl-Kurĕnta, wăr t-ih' ăššăk a-s nor'-awăn imawăn-nănăɣ i-tidĕt, nor'-awăn daɣ ulhawăn-nănăɣ, wăr t-illa făw a hawăn-nĕffar;
47006012	ănn-ak, ulhawăn-wi-di-dăɣ-năwăn a hanăɣ-wăren-olwa, ĕnnăr wădden a-wen, olwan-awăn wi-nănăɣ hullan hullan.
47006013	Šămad ilyaḍăn-in a tămoosăm, ăyyăt-ahi ad-hawăn-ăjăɣ măjrăd wa he-ăj abba i-aratăn-net: ăjăt-anăɣ a-wa hawăn-nĕja, arăt-anăɣ ulhawăn-năwăn s-ĕmmĕk wa s-hawăn-nora wi-nănăɣ.
47006014	Wăr toseɣăm iman-năwăn d-ăddinăt wi wăren oher hărăt d-Emăli. Ma ohar a-wa olăɣăn d-a-wa lăbasăn, meɣ ma ohar ănnur d-tihay?
47006015	Ma tămoos tassaɣt ta t-tĕllăt jer-Ălmasex d-Iblis meɣ jer-amumĕn d-ănăẓẓalim?
47006016	Ma ohar ehăn wa šăddijăn n-Măssinăɣ d-ăṣṣănămăn. Ǝlmĕdăt a-s năkkăneḍ a-s ehăn n-ămudd wa šăddijăn n-Măssinăɣ. Măssinăɣ-i iddărăn innă: "Ad-ĕzzăɣăɣ jere-săn, ĕdhĕlăɣ-tăn e-s ĕkkăn-dăɣ, umasăɣ-asăn Măssinăɣ, umasăn ĕntăneḍ tamĕtte-nin."
47006017	A-wen-dăɣ a făl innă Emăli: "Ǝzjărăt-dd jer-inĕẓẓulam, ĕbḍĕwăt iman-năwăn dăr-săn, wăr ḍesăm a ămmiḍăsăn. Afăl jăm a-wa fălla-wăn ărheɣ, ad-kăwăn-dd-ăjăɣ s-iman-in, sĕbbĕlĕlăɣ-kăwăn,
47006018	umasăɣ-awăn Abba, tumasăm mĕddana-ɣ d-ešše-ɣ. Năkk-i n-Emăli-i ilăn tărna a innăn a-wen."
47007001	Ǝnhĕywăt ɣas ayĕtma-ɣ wi ĕkneɣ tărha, šămad năkkăneḍ a-s ija Măssinăɣ ărkăwălăn-win-dăɣ, adiš, nĕbḍĕwet d-asĕmmăḍĕs n-tiɣĕswen-nănăɣ d-ĕnniyătăn-nănăɣ, nišdajet, tănnăhăḍet dăɣ-năɣ tuksĕḍa n-Măssinăɣ.
47007002	Ayĕtma, arăt-anăɣ ulhawăn-năwăn, ăjăt-anăɣ edăgg. Wăr t-illa ere năddiɣwăt, wăl' ere năssok' ăkall, wăl' ere năkkirrăs i-ad-năkš ehăre-net.
47007003	A-wa hawăn-janneɣ, wăr teɣalăt janneɣ-awăn-t i-ad-kăwăn-sĕḍlĕmăɣ, ham ulhawăn-nănăɣ, nĕj'-awăn tărha-ta-dăɣ s-wăr hanăɣ-e-ibḍĕw a săl tamăttant.
47007004	Ǝjrawăɣ s-măjrăd dăɣ-isălan-năwăn, ămoos-ahi daɣ abăraj ad-fălla-wăn ăbbărăjăɣ, ĕssĕnsăn isălan wi fălla-wăn ĕsleɣ ĕnniyăt-in har jeɣ tedăwit-ta-dăɣ hin-tăstăwăt wăla dăɣ-tersĕmmawen ti nĕnhăy.
47007005	A hin-năwwăḍ teje ta n-Masidunya-dăɣ har ašăl-i-dăɣ, wăr kăla nĕja hărăt n-ăssaɣăt n-tăsonfat. Iwwăɣwăɣ-anăɣ ălɣizabăt siha d-siha, ĕknăsăn-anăɣ ăddinăt, nărmăɣ făll-iman-nănăɣ hakd-dăɣ făll-tiɣĕswen-nănăɣ,
47007006	măšan issĕsmăḍ Măssinăɣ-i n-enĕssesmăḍ n-talɣiwen ulhawăn-nănăɣ, ed nĕha a-wen-dăɣ, a-s hanăɣ-dd-osa Titus.
47007007	Ăsdăwăt-anăɣ ass-net, ăsdăwen-anăɣ daɣ isălan-năwăn wi dăɣ-năɣ ija. Illăɣăt ĕmmĕk wa s-t-tăsbălălăm, ija dăɣ-năɣ isălan n-awnaf wa hanăɣ-jăm, illăɣăt-anăɣ daɣ tisnant ta jăm dăɣ isălan n-a-wa ijăn; iglă har hanăɣ-innă a-s ašrut wa-nin a tărmăsăm dăɣ-isălan-win-dăɣ har ămăra, năkk a făll-tĕknasăm d-išĕnja-nin. Ǝsleɣ i-isălan-en-dăɣ ɣas, ăssakăyăɣ dăɣ-tedăwit.
47007008	Ǝssanăɣ a-s ikm'-iwăn a-wa s-kăla hawăn-t-in-ĕktăbăɣ măšan, wăr t-ămmujrăẓăɣ, kud-dăɣ ămmujrăẓăɣ-t, hannăyăɣ a-s wăr tăhoja tisnant-năwăn.
47007009	Ămăra, ăddiweɣ dăɣ-isălan-năwăn măšan, wădden tisnant ta kăwăn-tărmasăt a hi-tăsidăwet, ănn-ak, tătubt ta jăm s-Măssinăɣ săr-wăn-dd-orăw măjrăd wa hawăn-in-jeɣ a hi-ăsidăwen.
47007010	Tisnant ta s-Măssinăɣ a tăt-dd-orăwăn săr-năɣ, wăr la imujraẓ ed tiirĕw-dd săr-năɣ tăbĕḍḍawt d-a-wa lăbasăn nĕtamašal, năɣlĕs, a-s ija a-wen, tisnant ta s-ăddunya a săr-năɣ-tăt-dd-orăwăn, ten, ušreyăn-net, ĕlhĕllak ɣas.
47007011	Tidĕt, ikm'-iwăn a-wa hawăn-ĕnneɣ măšan, ămoos a-wa săr-wăn dd-orăw a ihan erhet n-Măssinăɣ. Ǝnhĕywăt kăwăneḍ iman-năwăn ălxal wa ăhusken tărmăsăm ămăra, tĕššăkăm iman-năwăn, tăkrakăḍăm, tărmăɣăm, tăsdărhănăm ad-hi-talĕsăm ahănay, tărḍăm iket-năwăn dăɣ-armuḍ a-s ăwadĕm wa ămešălăn tĕluše-ten-dăɣ jere-wăn, inmĕnhĕyet d-imojjan-net; ĕnta-den-dăɣ a-wa issĕtbătăn a-s ĕnta a iwar uḍlem, wădden kăwăneḍ.
47007012	Ărheeɣ ad-tĕssanăm a-s tăkarḍe ta iyyăḍăt hawăn-in-ĕktăbăɣ, wăr tăt-in-ĕktebăɣ dăɣ-tĕssĕba n-ăwadĕm wa ănmăšrăyăn wăla wa ittĕḍlămăn, ănn-ak, ĕktăbăɣ-awăn-tăt-in dăɣ-tĕssĕba n-ĕddĕguẓăt wa jăm fălla-năɣ s-Măssinăɣ a-s ĕssĕbab-net.
47007013	Ămăra-dăɣ, issĕsmăḍ a-wa jăm ulhawăn-nănăɣ, tăssewăḍ daɣ tedăwit ta ija Titus făll-ta-nănăɣ, ikkăs-anăɣ dăɣ-tăqqăn n-eɣăf dăɣ-isălan-năwăn,
47007014	ĕbbărăjăɣ data-s dăɣ-isălan-năwăn, ĕnhăyăɣ a-s a-wa ăhusken has-ĕnneɣ fălla-wăn, wăr t-ămmujrăẓăɣ ed wăr-ăbbuggăt. Tidĕt d-tărha ɣas a kăwăn-nĕssĕkna, nosa daɣ a-s a-wa nĕnna i-Titus dăɣ-isălan-năwăn, tidĕt.
47007015	Ašăl-i, e-d dd-iktă asĕbbĕlĕl wa t-jăm a-s kăwăn-in-osa d-ĕjjĕluyăt d-semɣar wa jăm dăɣ-amišĕl n-a-wa hawăn-nĕjanna, ad-kăwăn-itimĕl s-tărha.
47007016	Tedăwit-ten-dăɣ ija, a jeɣ năkk-dăɣ, ed ĕssanăɣ a-s ăddoobeɣ ad-fălla-wăn sĕffĕllăɣ, ĕflĕsăɣ-kăwăn dăɣ-hărăt iket-net.
47008001	Ayĕtma-ɣ, nărha ad-hawăn-năj isălan n-ănnuɣmăt wa ikfa Măssinăɣ ălkănisăten ti hănen teje ta n-Masidunya.
47008002	Wăr t-illa ălɣizabăt s-wădden ĕnhăyăn-t măšan, wăr-ifneẓ a-wen tĕmɣăre n-tedăwit-năsăn, lăqqĕwăn măšan wăr-ăsɣărăn ifassăn-năsăn i-imumĕnăn wi wăren ĕṭṭef hărăt.
47008003	Ăjjĕyhăɣ a-s jăn a-wa ăddooben, ănn-ak, jăn făw a okăyăn a-wa ăddooben, ămoos a-wen a tăn-dd-ifalăn, wădden a-s tăn-ăšihăššăl ăwadĕm.
47008004	Ǝntăneḍ iman-năsăn a dd-ifăl ĕnniyăt-wen-dăɣ, tilăqqad făw a hanăɣ-jăn făll-tărha-i-dăɣ jăn n-ad-ĕdhĕlăn imĕššeddĕjăn-wi hănen Yărussălam.
47008005	Tanĕmmirt-năsăn, jăn a okăyăn a-wa tăn-norda. Emăli a ĕkfăn iman-năsăn, ĕkfăn-anăɣ daɣ iman-năsăn dăɣ-erhet n-Măssinăɣ.
47008006	Isălan n-a-wen-dăɣ jăm a făl năsmătăr Titus i-ad-kăwăn-in-iqqĕl, isĕmdĕw a-wa issĕnta jere-wăn, awĕy-dd tirjit ta s-tăbokăm i-imumĕnăn.
47008007	Tidĕt-dăɣ a-s wăr t-illa a-s wădden ăsnăflăy-kăwăn Măssinăɣ dăɣ-s, jer-immun wăla musnăt wa n-tayĕtte wăla musnăt n-măjrăd, wăla ăddăgaẓăt dăɣ-iji n-isălan-net wăla tărha tĕmdat. A-wen-dăɣ a făl isălan-wi-dăɣ n-tirjit i-imumĕnăn, ĕjlĕyăt dăɣ-săn hullan.
47008008	A-wa dăr-kăwăn-ăsimătărăɣ, wăr-ărheɣ ad-hawăn-umas tăhaššilt. Isălan ɣas n-armuḍ wa s-ĕkfănăt ălkănisăten ti iyyăḍnen a dăɣ-wăn tajjăɣ i-ad-tĕjlĕyăm kăwăneḍ-dăɣ, sĕtbĕtăm tărha ta jăm i-ayĕtma-wăn wi iyyăḍnen.
47008009	Tĕssanăm iman-năwăn tĕmɣăre n-ănnuɣmăt wa kăwăn-ikfă Emăli-nănăɣ Ɣisa Ălmasex dăɣ-tĕssĕba-năwăn, ĕnta-i n-amărrĕzăɣ, ăslăqqăw iman-net i-ad-tărzăɣăm kăwăneḍ, dăɣ-ĕllăqqu-net.
47008010	Ăddăbara-nin hawăn da: sĕmdĕwăt-in a-wa ăhusken tĕssĕntăm; ĕnhaḍ, kăwăneḍ a ăzzarnen s-ajăraw n-ĕnniyăt-wa-dăɣ, kăwăneḍ daɣ a ăzzarnen s-iji-net.
47008011	A-wen-dăɣ a făl ărheɣ a-s a-wa dăɣ-tĕssĕntăm ăddăgaẓăt, sămdăt-t-in s-tădabit-năwăn.
47008012	Ere ikfăn hărăt i-Măssinăɣ s-ulh imdan, ikf'-e s-ĕnniyăt n-a-wa ila wădden a wăr-ila, ad-ijrăẓ ălxal-net i-Măssinăɣ, Măssinăɣ daɣ, wăr dăɣ-năɣ-e ittăr a wăr nĕla, wăla a wăr năddobăt.
47008013	Wăr hawăn-jĕnneɣ, kăykăyăt-dd a-wa tĕṭṭăfăm i-ad-sĕyyĕwĕnăm ăddinăt iyyăḍ, făw, ănn-ak, a tattărăɣ ad-tagdăhăm iket-dăɣ-năwăn dăɣ-a-wa lăm.
47008014	Tidĕt, ašăl-i, kăwăneḍ, ăsnăflăy-kăwăn Măssinăɣ, a-wen-dăɣ a făl dăɣ-wăn tattărăɣ ad-tĕdhĕlăm ayĕtma-wăn wi tărmăs tămăɣatert ed ăddobăt a-s ašĕkka, ad-tĕbrĕjwĕl talɣa, umas a-s win-dăɣ tĕdhălăm ašăl-i-dăɣ, a he-isĕnnĕflĕy Măssinăɣ, a-s ija a-wen, kăwăneḍ, tărmas-kăwăn tămăɣatert. Dihen, ĕntăneḍ a iwar ad-kăwăn-ĕdhĕlăn.
47008015	Ǝnta-den-dăɣ migdăhaw wa s-hawăn-jănneɣ dăɣ-hanăɣ-ăssewăl ĕlkĕttab n-Măssinăɣ a-s innă: "Wa dd-ăjlaben a ăjjen, wăr-ăssakăy, wa s-a-ĕnḍărrăn daɣ a dd-ăjlabăt, wăr fălla-s in-ăba hărăt."
47008016	Nămmoy i-Măssinăɣ ed issĕjlăy Titus dăɣ-isălan-năwăn s-ĕmmĕk wa s-dăɣ-săn-ĕjlayăɣ năkk iman-in.
47008017	Titus iman-net a irḍăn s-ad-kăwăn-in-ăkk, nĕttăr dăɣ-s daɣ ad-kăwăn-in-ăkk šik, ija daɣ făll-a-wen.
47008018	Dăɣ-isălan n-asikĕl wa săr-wăn-in-ija, năsidăw-t-in d-ă/n/na-năɣ iyyăn dăɣ-ăddin s-wăr t-illa ălkănisăt s-wădden tajăyha făll-tihusay n-ălxidmăt-wa t-išlăn dăɣ-efes n-Ălĕnžil.
47008019	Wădden dăɣ-tĕssĕba n-a-wen-dăɣ ɣas a făl săr-wăn-t-in-năsidăw d-Titus, ĕnta-en-dăɣ daɣ a ăsnăfrănnăt ălkănisăten i-ad-isărtĕy tirjiten iket-di d-tuẓannăt. Ălxidmăt-wen-dăɣ, nĕh'-e i-ad-itwĕsĕmɣăr isĕm n-Emăli, nĕsĕtbĕt tărha n-tadhĕlt ta s-nărha ad-tăt-năj i-ayĕtma-năɣ.
47008020	Dăɣ-isălan n-tasĕssiwit-ta-dăɣ, aẓrĕf ăjjeen a-wa, a-wen-dăɣ a făl wăr nărha ad-hanăɣ-iššĕk ăwadĕm dăɣ-isălan n-ĕmmĕk wa s-t-nĕṭṭăf hundăɣ har ašăl wa d-e-ijjĕš ifassăn n-mĕssaw-s
47008021	ed, nărha amišĕl n-a-wa olăɣăn dat-Emăli hakd-dăɣ dăgg-adĕm.
47008022	Meddĕn-wi hin-năšmašăl săr-wăn, năsidăw-tăn-in daɣ d-ă/n/na-năɣ iyyăn nĕkna azĕjjĕzz, nĕnhăy a-s ăwadĕm irhan tadhĕlt n-ăddinăt wi iyyăḍnen, a-wen-dăɣ a făl t-noyya, ikk'-iwăn-in. Ijlăy hullan dăɣ-derhan n-ad-kăwăn-in-ăkk, ikn'-iwăn daɣ taflĕst, ijlay hullan dăɣ-derhan n-amišĕl n-erhet n-Măssinăɣ.
47008023	Ămăra, taɣălift-năwăn Titus wa n-amidi-nin dăr-oharăɣ ălxidmăt, taɣălift-năwăn meddĕn wi iyyăḍnen dăr-nănniixdăm dăr-s ăddewnen. Iket-nănăɣ kăwăneḍ-di-dăɣ a-s năxdam. Meddĕn wi n-ĕssin dăr-ăddew Titus, ălkănisăt a tăn-in-tăšimašălăt i-ad-ăxdĕmăn jere-wăn, sĕmɣărăn isĕm n-Ălmasex.
47008024	Săknăt-tăn tărha tĕmdat i-ad-umas a-wen tajuhe i-ălkănisăten-ti tăn-dd-ăšmašălnen, ĕlmĕdnăt a-s wăr-ăbbuggăt abăraj wa fălla-wăn nĕtajj.
47009001	Dăɣ-isălan n-tadhĕlt ta tĕkkăt imĕššeddĕjăn wi hănen teje ta n-Ălyăhudĕyăt, ĕjrăhăɣ-in a-s wăr-ămɣatărăɣ ad-hawăn-siwĕlăɣ dăɣ-isălan-net,
47009002	ed diha t-tĕllăm, tĕjlayăm hullan dăɣ-a-wen. Iwwăy-dd săr-i făw a-wen ad-kăwăn-amĕlăɣ dat-imumĕnăn wi ĕzzăɣnen teje ta n-Masidunya; ĕnneɣ-asăn a-s: imumĕnăn-wi hănen teje ta n-Akaya, wa-dăɣ n-ĕnhaḍ jan ĕmmĕk i-ad-ĕdhĕlăn imumĕnăn wi ĕzzăɣnen Ălyăhudĕyăt. Hannăyăm ămăra a-s ĕjjĕluyăt-năwăn, orăw-dd derhan s-ăddinăt ăjjootnen n-ad-arĕjăn ĕntăneḍ-dăɣ.
47009003	A-wen, wăr hin-ikkes a-s ămăra, ăšimašălăɣ-in săr-wăn hărăt dăɣ-ayĕtma-năɣ iyyăḍ dăɣ-ăddin i-ad-wăr-itĕbĕggut a-wa fălla-wăn ĕnneɣ. A-s kăwăn-in-tisĕn, ĕjrĕwnet-kăwăn tĕknam dăɣ-asdu i-ad-titbat tĕmmal ta kăwăn-jeɣ dăɣ-isălan n-aẓrĕf-wa-dăɣ.
47009004	Ăksuuḍăɣ a-s afăl kăwăn-in-ĕkkeɣ, năkk d-hărăt dăɣ-imumĕnăn wi n-Masidunya, har kăwăn-in-nosa wăr tăsdăwăm, ad-hi-umas a-wen tăkrakiḍt, umas-awăn-tăt kăwăneḍ-dăɣ ḍarăt tĕmmal ta kăwăn-jeɣ hasăn.
47009005	Tĕssĕba n-ad-wăr ija a-wen-dăɣ a făl hi-dd-ijjăš ĕnniyăt n-ad-ĕttărăɣ dăɣ-ayĕtma-win-dăɣ n-kăraḍ, ad-hi săr-wăn-in-izarăn, sĕdĕwĕn tirjit ta s-jăm ărkăwăl-net i-ad-tĕmdĕw talɣa-ten-dăɣ iket-di d-kăwăn-in-tisăɣ. A-wen a madăn-isĕtbĕt a-s a-wa jăm, wădden ăwadĕm a kăwăn-ăšhăššălăn săr-s, ănn-ak, ămoos a jam d-iman-năwăn dăɣ-tedăwit.
47009006	Ǝlmĕdăt a-s ăwadĕm wa ăddomen a ĕnḍărrăn, wăr-e alĕy a ăjjeen, măšan, wa ăddomen a ăjjen, ad-alĕy a ăjjeen.
47009007	Hak ăwadĕm, ăkfet a-wa issĕbdăd dăɣ-ulh-net, wăr-itumaset a-wa ihăkk a dăɣ-ăẓikănẓăr, wăla a t-ăhhuuššălăn ed Măssinăɣ, ăwadĕm ɣas wa ihakkăn s-ulh ăsriiwăn a has-ijraẓăn.
47009008	Măssinăɣ a ăddoben ad-kăwăn-ăkf a ojărăn a-wa s-tămiɣatărăm, isĕnnĕflĕy-kăwăn i-ad-tudabem kăwăneḍ-dăɣ ad-tĕdhĕlăm ăddinăt wi iyyăḍnen, tĕjrĕwăm imărkedăn,
47009009	s-ĕmmĕk wa s-tăn-innă ĕlkĕttab n-Măssinăɣ a-s innă: "Ăfuss n-emăssărho wa izzăyăn ihuk, wăr kăla has-ăba a ikfa, imărkedăn-net ăɣlalăn."
47009010	Măssinăɣ a ihakkăn idommăn i-anăsdamu, isajat fălla-s isudar, ĕnta daɣ a he-isĕnnăḍfĕsăn ajăraw-năwăn i-ad-tudabem amišĕl n-imărkedăn.
47009011	Măssinăɣ a ăddoben asĕbbĕlĕl-năwăn dăɣ-a-wa iṭṭăf ăhusken i-ad-ămerăn ifassăn-năwăn i-ăddinăt. Dăɣ-a-wen-dăɣ a-s afăl hin-năssawăḍ aẓrĕf-wa-dăɣ n-tadhĕlt mĕssaw-s, ad-amĕlăn ăddinăt ăjjootnen Măssinăɣ dăɣ-tĕssĕba n-tadhĕlt ta kăwăn-dd-fălăt.
47009012	Ijmaḍ-t ăššăk a-s aẓrĕf n-tadhĕlt wa mad-tĕkfĕm, ad-ikkĕs imĕššeddĕjăn ăjjootnen dăɣ-timɣutar-năsăn, arĕw-dd a-wen-dăɣ daɣ s-ad-amĕlăn ăddinăt ăjjootnen Măssinăɣ.
47009013	Tihusay n-a-wen-dăɣ jăm a he-isĕtbĕtăn tărĕḍḍawt ta jăm s-Ălĕnžil n-Ălmasex d-amišĕl wa tăjjăm i-erhet n-Măssinăɣ. Afăl jăm a-wen har t-ĕnhăyăn ăddinăt, ad-amĕlăn Măssinăɣ, umayăn-as dăɣ-tĕssĕba n-tadhĕlt ta jăm i-imumĕnăn d-ăddinăt wi iyyăḍnen ed wăr hasăn-tăsɣărăm ifassăn-năwăn.
47009014	Ǝntăneḍ daɣ ămăra, dăɣ-tĕssĕba n-tĕmɣăre n-ănnuɣmăt wa kăwăn-issĕknă Măssinăɣ, tĕddalăn-awăn Măssinăɣ i-ad-kăwăn-sĕlmĕdăn s-tărha ta kăwăn-jăn.
47009015	Ămăra ayĕtma, namĕlet Măssinăɣ făl tihusay n-isuf wi hanăɣ-ija wăren la milhaw.
47010001	Ayĕtma-ɣ, năkk Bulĕs, ĕnnăn dăɣ-wăn iyyăḍ e-d t-ĕlleɣ ɣur-wăn, ad-sĕrĕsăɣ iman-in; e-d kăwăn-ujĕjăɣ, ad-ĕhhulĕsăɣ. Ămăra, hărăt iyyăn a dăɣ-wăn ărheɣ dăɣ-idĕm n-tăẓude d-milɣaw-i ija Ălmasex:
47010002	wăr hi-tăšhăššălăm ad-kăwăn-in-ăkkăɣ sĕlmĕdăɣ-kăwăn a-s hălăɣ. Ăddinăt wi ordanen a-s a-wa hanăɣ-išlăn, a dd-nĕkkas ɣas dăɣ-iɣăfawăn-nănăɣ, ĕlmĕdnet a-s afăl-tăn-in-oseɣ, wăr tăn-e-ăyyăɣ s-ăkall, ad-tăn-sĕlmĕdăɣ a-wa ămoosăɣ.
47010003	Tidĕt a-s dăgg-adĕm ɣas a nămoos măšan, itbat a-s anmănɣ wa nĕha, wăr t-nĕha s-imutaj dd-tĕkna tayĕtte n-ăgg-adĕm,
47010004	ed tăẓoli ta s-nĕknăs, wădden a dd-ikna ăgg-adĕm, Măssinăɣ a hanăɣ-tăt-dd-iknăn i-ad-nĕknĕs s-ăṣṣahăt wa-net, nudabăt terăẓẓe n-iɣallan wi ăṣṣohătnen idăy Iblis,
47010005	nĕsibĕggut ĕttĕkĕbru wa sabdadăn dăgg-adĕm i-ad-ĕgdĕlăn i-ăddinăt muzĕyăt n-Măssinăɣ. Nĕtattăr ad-ănnăhăḍ Măssinăɣ dăɣ-ĕnniyăt n-hak ăgg-adĕm i-ad-ămašăl erhet n-Ălmasex.
47010006	Afăl itbăt a-s kăwăneḍ, tĕmdam-dd dăɣ-amišĕl n-a-wen-dăɣ, ijmaḍ-t ăššăk a-s ăddinăt wi wăren tĕmišil a-wen, ad-ĕnmĕnhĕyăn d-iman-năsăn.
47010007	Sĕjrăhăt dăɣ-tidĕt, wăr tĕḍkelăm ăwadĕm wăl' iyyăn s-a-wa fălla-s hannăyăm, kunta ih'-iwăn ere iflasăn s-tĕla ta t-ija Ălmasex, adiš, ilmĕdet ɣur-iman-net a-s, ĕmmĕk wa s-t-ila Ălmasex, a-s hanăɣ-ila năkkăneḍ-dăɣ
47010008	ed ălxikmăt wa hanăɣ-ikfă Emăli, ikf'-anăɣ-t i-ad-nĕṣṣuhĕt, wădden i-ad-nĕhĕl ider, a-wen-dăɣ a făl a-wa făl tabărajăɣ, wăr hi-ămoos tăkrakiḍt ed Emăli, a dd-ifal.
47010009	Wăr teɣalăt a-s dăɣ-tikarḍiwen-in, wăr tĕttărăɣ ɣas ar asărmaɣ-năwăn;
47010010	ĕsleɣ a-s ĕnnăn iyyăḍ dăɣ-wăn: wa Bulĕs, tikarḍiwen-net ɣas a dăɣ-ihăl, isimăqqĕw fălla-năɣ măšan, e-d t-illa jere-năɣ, ad-t-izjăr aḍu, iqqĕl ăkall.
47010011	Ăddinăt wi jănnănen a-wen, ĕlmĕdnet a-s afăl tăn-in-nosa, ad-tăn-nĕsĕlmĕd a-s a-wa-dăɣ nĕkattăb dăɣ-tikarḍiwen-nănăɣ e-d t-nĕlla ɣur-wăn, ĕnta daɣ a nĕtamašal jere-wăn.
47010012	Ăddinăt-en jănen iman-năsăn hărăt, ijmaḍ-t ăššăk a-s wăr nĕtĕttăr ad-nĕḍkĕl wăla ad-nĕsĕnnĕfăqq iman-nănăɣ dăr-săn, ămoosăn ăddinăt wăr-išla ar utăr n-asĕgdah n-iman-năsăn jer-iman-năsăn, irmas-tăn iba n-tayĕtte.
47010013	Năkkăneḍ, wăr nĕḍĕkkĕl iman-nănăɣ s-ĕmmĕk-wen-dăɣ, wăr nĕtĕjj a săl a-wa s-hanăɣ-ikfa Măssinăɣ turhajăt n-iji-net, ĕnta daɣ a hanăɣ-ijrăwăn s-ad-kăwăn-in-năkk.
47010014	Ašăl daɣ wa d-kăwăn-in-nosa năwway-awăn Ălĕnžil, wăr nĕja jere-wăn a-s wădden Măssinăɣ a hanăɣ-ikfăn turhajăt-net. Tĕssanăm daɣ a-s năkkăneḍ a săr-wăn-in-ăzzarăn i-ad-hawăn-năj isălan n-Ălĕnžil n-Ălmasex.
47010015	Ămăra, wăr nĕtĕbărij s-a wărăn ămmukkăn ija ăwadĕm iyyăn data-năɣ. Dăɣ-a-wa nĕkkăs năxdam jere-wăn, wăr năxdem făll-a ăssinta ăgg-adĕm. Ḍarăt-a-wen daɣ, nĕjar ăṭṭăma n-a-s afăl măqqăr immun-năwăn s-Măssinăɣ, ad-timɣar daɣ tăkost ta nĕla jere-wăn dăɣ-a-s nogaẓ tăkost ta hanăɣ-issăɣlăf Măssinăɣ.
47010016	Dihen, ad-nudabăt axăṭab n-Ălĕnžil dăɣ-tajiwen ti hawăn-in-ĕllanen, wăr nărha făw, ad-nĕḍĕs edăgg iḍas ăwadĕm data-năɣ i-ad-wăr nĕbbărăj făll-a ija ăwadĕm iyyăn data-năɣ.
47010017	Ere itabărajăn dăɣ, ăbbărăjet dăɣ-a-wa ija Emăli.
47010018	Tĕssĕba n-a-wen-dăɣ a făl innă ĕlkĕttab n-Măssinăɣ: "Abăraj wa ijă ăwadĕm i-iman-net, uf'-e wa has-ijă Măssinăɣ."
47011001	Ayĕtma, ĕṣbărăt ămăra hărăt n-iba n-tayĕtte hi-dd-ifalăn, ĕyya, ĕṣbărăt făll-i a ĕnḍărrăn
47011002	făl-a-s, jeɣ-awăn tărha ta n-tismiten, tismiten daɣ s-Măssinăɣ a dd-falnăt. Ija ɣur-i a-s Ălmasex a dăr-kăwăn-ăsdobănăɣ i-ad-tumasăm šund tămutărt šăddijăt wărăt tĕzzey meddĕn s-wăr t-illa făw ălɣib tăt-iwarăn, ărheeɣ daɣ ad-tăqqaymĕm dăɣ-tĕšĕdje-ten-dăɣ.
47011003	Măšan, ăssirmăɣ-ahi a-s, tassaɣt ta n-tidĕt jăm d-Ălmasex, ăbas dăɣ-s tĕjlayăm. Hannăyăɣ a-s tărham, ad-tĕšlĕyăm i-tabarăt s-ĕmmĕk wa s-has-tĕšlăy Xĕwwa-i tĕkkărrăs taššălt, tăšnămăšrăy-tăt.
47011004	Ǝjrăhăɣ-in a-s afăl kăwăn-in-osa ere hawăn-ixaṭṭăbăn isălan n-Ɣisa wărăn oher hărăt d-a-wa hawăn-năxṭăb, meɣ ere hawăn-ijăn isălan n-unfas wărăn oher hărăt d-Unfas wa ihăn ulhawăn-năwăn, meɣ ere hawăn-ijăn isălan n-Ălĕnžil săl wi hawăn-nĕja, šik-dăɣ a-s hasăn-tirĕm timĕẓẓujen-năwăn, tĕyyĕm-t s-măjrăd.
47011005	Ǝyya, ija ɣur-wăn a-s ăddinăt wi jăm inĕmmušal măqqornen, ojărăn-ahi tumast n-ănămmašul. Taẓidert! Wăr t-illa a-s hi-ojărăn.
47011006	Tidĕt, ămmukkăn a-s ojărăn-ahi ăllifaẓ n-măjrăd măšan, dăɣ-isălan wi n-musnăt, ĕssanăɣ a-wa heɣ, nĕssĕkn'-awăn-t s-ălxalăn ăjjootnen, năsdăttăt-t data-wăn s-a-wa nĕnnă d-a-wa nĕjă.
47011007	Tĕssanăm a-s ašăl wa ăzzarăn d-hawăn-năxṭăb isălan n-Ălĕnžil n-Măssinăɣ, bănnan a-s hawăn-t-năxṭăb meɣ ămmukkăn a-s a-wa jeɣ a-s hawăn-ăsrăsăɣ iman-in i-ad-timɣarăm kăwăneḍ, i lăbasăn; ak ajăn ălxer wa hawăn-jeɣ, iqqăl emănkăs?
47011008	Ǝgleɣ făw har ălkănisăten tiyyăḍ a hi-ĕdhălnen dăɣ-ălxidmăt wa jeɣ jere-wăn, ĕfnăẓăɣ-tănăt i-ad-kăwăn-siwĕḍăɣ kăwăneḍ.
47011009	A-wa ĕkkăsăɣ ĕlleɣ jere-wăn, tidĕt-dăɣ a-s ămɣatărăɣ măšan, wăr t-illa ere s-kăla has-ămoosăɣ ăẓuk, wăr-ărheɣ daɣ ad-t-umasăɣ i-ăwadĕm wăl' iyyăn ašăl-i-dăɣ wăla ašĕkka. Tĕssanăm a-s ayĕtma dăɣ-ăddin dd-falnen Masidunya a hi-ĕdhălnen ăzzăman-wen-dăɣ.
47011010	Ašăl-i, ĕnta-den-dăɣ abăraj-in, wăr t-illa ere s-ĕkšeɣ ehăre-net. A-wen ăddoobeɣ ad-dăɣ-s ăbbărăjăɣ dăɣ-ăkall wa n-Akaya iket-dăɣ-net. A-wen, tăsiidăttăt-t tidĕt ta n-Ălmasex hi-hăt.
47011011	Ma hi-ăswănnăn a-wen-dăɣ? Ak iba n-tărha-năwăn? Ăbo, Măssinăɣ a issanăn a-s ărheeɣ-kăwăn.
47011012	A-wa jeɣ jere-wăn, ad-t-alĕsăɣ iji. Dihen, ăddinăt wi tabărajnen a-s wăr dăr-săn nĕẓley, ad-ĕnmĕnhĕyăn d-iman-năsăn ed, wăr mad-ĕjrĕwăn fălla-năɣ ălɣib s-hanăɣ-ăkkulmen.
47011013	Ăddinăt-win-dăɣ, inĕmmušal n-bahu a ămoosăn, erk inaxdimăn ăssiijbărnen tumast n-inĕmmušal n-Ălmasex s-bahu ɣas.
47011014	A-wen, wăr-iqqen eɣăf ed Iblis iman-net dehiyyăn itajj-dd iman-net dat-ăddinăt ălmăt ănjălos n-ănnur ăwwayăn tidĕt,
47011015	wăr-iqqen adiš eɣăf kunta inaxdimăn-net, sajbarăn tumast n-inaxdimăn oɣadnen dat-Măssinăɣ; ajilal-năsăn, imojjan-năsăn.
47011016	Ǝnneɣ-awăn hărwa a-s wăr-iteɣalet ăwadĕm, irmas-ahi iba n-tayĕtte măšan, kud-dăɣ ija ɣur-wăn a-s a-wen-dăɣ a ijan, săjdăt-ahi, tĕyyĕm-ahi ad-ăbbărăjăɣ a n-bănnan.
47011017	Măjrăd wa hawăn-in-tajjăɣ ămăra-dăɣ, wădden măjrăd ija Emăli dăɣ-emm-in, ănn-ak, măjrăd šund wa he-ăj ere irmas iba n-tayĕtte a hawăn-in-tajjăɣ.
47011018	Ǝllan-t ăddinăt ăjjootnen tabărajnen s-a-wăr ih' ălfăyda, ăyyăt-ahi năkk-dăɣ, ad-ăbbărăjăɣ a n-bănnan.
47011019	Tĕjraw-ahi tăkunt-năwăn! Kăwăneḍ-i ĕnnănen lam tayĕtte, šik-dăɣ a-s riḍḍum s-a-wa hawăn-jannen ăddinăt wi irmăs iba n-tayĕtte kăwăn-in-tisĕnen.
47011020	Tănnuflăyăm dăɣ-ĕkkĕlu-hasăn, ĕntăneḍ-i kăwăn-tihăɣnen, samăḍrayăn-kăwăn, ĕlkăhăn-kăwăn, sattăɣăn-awăn dat-ăddinăt.
47011021	Jan-awăn tanhaḍt, ed năkkăneḍ, nĕkkas-awăn ăṣṣahăt dăɣ-iman-nănăɣ, wăr nĕhel ad-hawăn-năj šund a-wen. Măjrăd n-ere irmas iba n-tayĕtte a hawăn-tajjăɣ i-ad-kăwăn-sĕlmĕdăɣ a-s ăddoobeɣ năkk-dăɣ ĕhhulĕs-wen-dăɣ.
47011022	Kunta ăddinăt wi kăwăn-takărrasnen ĕnnăn ĕntăneḍ Ɣăbranităn a ămoosăn, ămoosăɣ-t năkk-dăɣ, kunta dăgg-Iṣrayil a ămoosăn, ămoosăɣ-t năkk-dăɣ, kunta ihăyawăn n-Ibrahim a ămoosăn, ămoosăɣ-t năkk-dăɣ.
47011023	Kunta inĕmmušal n-Ălmasex a ămoosăn, ămoosăɣ-t, ojărăɣ-tăn daɣ tumast-net. Ăyyăt-ahi ămăra ed edăwănne n-ere s-ăba eɣăf-net a hawăn-tajjăɣ. Ăddinăt wi tordăm hărăt, kunta tiluyyaɣ, ojărăɣ-asăn-tănăt; kunta tikărmuten, ojărăɣ-tăn ahănay-năsnăt; wăr tăn-iha-i inhayăn tiwit ti ĕnhăyăɣ, wăr tăn-iha-i ijjašăn miši wa ĕjjăšăɣ. Dăɣ-idăggan ăjjootnen, ĕjjăšăɣ miši-wa-dăɣ făl dăroɣ hin-ăssijjăɣ.
47011024	Sĕmmos ihăndăggan, salalăn-ahi kăl-Ălyăhud tiwit ti n-kăraḍăt timĕrwen d-tĕẓẓa wăr dd-išărrĕy ăwadĕm.
47011025	Har kăraḍ ihăndăggan, hakkăn-ahi kăl-Roma tiwit s-ebărtăk wa sĕmmăn, kăla hi-ĕkfăn ăddinăt sămmăjori n-tihun, har kăraḍ ihăndăggan ɣaššăd turăft n-aman ta heɣ făll-ejărew wa sĕmmăn, okăy făll-i ehăḍ d-ašăl heɣ ammas n-aman.
47011026	Ăssekălăɣ făll-iḍarăn s-iɣărman ăjjootnen, dehiyyăn a ĕnḍărrăn ɣas a hin-ăqqiimăn, ĕkšĕn-ahi aman, dehiyyăn inaɣtafăn a făll-i oḍănen, dehiyyăn ăddinăt-wi-dăɣ n-tumast-in, dehiyyăn inĕẓẓulam a făll-i oḍănen i-ad-hi-ănɣĕn. Wăr t-illa aɣăna wăr-ĕnheyăɣ dăɣ-iɣărman wăla dăɣ-tinariwen wăla făll-ijĕrwan, hakd-dăɣ miši wa săr-i dd-tirĕwăn wi jannănen s-bahu a-s ălmăssexităn a ămoosăn.
47011027	Wăr t-illa alĕḍḍeš wăr-ĕnheyăɣ, ĕnhăyăɣ aɣăna, jăn-ahi ihăḍan n-iba n-eḍĕs, jeɣ išilan n-laẓ d-fad, itikĕy făll-i ăzzăman d-wăr jĕrrĕwăɣ a ĕkšeɣ, ăskăbăybăy-ahi esămeḍ, ɣălulăɣ.
47011028	Ill'-e a ăjjeen s-ăddobeɣ tĕnna-net măšan, ufa ad-susĕmăɣ kud-dăɣ a-wen-dăɣ iket-net, irn'-e săr-i a-wa s-hak ašăl-dăɣ, ĕjrawăn-ahi inĕzjam n-ălkănisăten.
47011029	Amumĕn irmăs hărăt-dăɣ, ad-ăjăɣ adăgaẓ-wa-dăɣ s-šund năkk a irmăs a-wa t-irmăsăn, afăl ĕsleɣ-i dăɣ-săn oḍan dăɣ-tanmĕšrayt, ad-ărɣ ulh-in dăɣ-tĕssĕba-net.
47011030	Năkk, kunta ill'-e a tajjăɣ abăraj, wăr t-illa a ămoos kunta wădden iba n-ăṣṣahăt-in.
47011031	Măssinăɣ-i n-Abba n-Emăli Ɣisa-i ănihăjjăn d-tĕmmal hărkuk a ăjjĕyhăn a-s tidĕt a janneɣ.
47011032	Ašăl iyyăn d-heɣ aɣrĕm wa n-Dămašăq, issĕbdăd gĕfăr, wa ăsmănakăl Aritas-i n-ămănokal n-ăkall, ejhăn n-ălgomităn dăɣ-imawăn n-aɣrĕm iket-net i-ad-hi-ăɣtĕfăn, sĕttărmĕsăn-ahi
47011033	măšan, jăn-ahi imumĕnăn wi t-ĕllănen dihen dăɣ-deke hĕrĕwăn, ăstărarăn-ahi s-fĕnetăr ihan aɣălla wa făll-idăy aɣrĕm, ĕmmĕk-wen-dăɣ a dăɣ-ĕzjărăɣ aɣrĕm, ăɣlăsăɣ dăɣ-ăššar n-gĕfăr.
47012001	Ayĕtma, ĕttĕkĕbru, ma t-ihan? Wăr t-illa! Ăyyăt-ahi ămăra ad-hawăn-ăjăɣ hărăt dăɣ-isălan n-a-wa ĕnhăyăɣ d-a-wa hi-dd-ăsnăfalăl Emăli.
47012002	Ǝzzayăɣ ăhalĕs n-ălmăssexi immĕḍkălăn s-ašĕnna wa s-kăraḍ a ilan măraw iwĕtyan d-ĕkkoẓ. Ăhalĕs-en, wăr-ĕssenăɣ kunta ĕnta iman-net a osăn edăgg-en, meɣ anfilĕl a has-dd-ija a-wa inhăy, a-wen, Măssinăɣ a t-issanăn,
47012003	ĕssanăɣ ɣas a-s ăhalĕs-en-dăɣ, osa ašĕnna wa s-kăraḍ, iqqăl-dd. Kunta ĕnta iman-net a t-osăn, meɣ Măssinăɣ a has-dd-ăsnăfalălăn a-wa inhăy, wăr t-ĕssenăɣ, Măssinăɣ a t-issanăn.
47012004	Ăhalĕs-en-dăɣ, ălwăqq wa d-osa ălžănnăt, ašĕnna wa s-kăraḍ, islă i-isălan-i-dăɣ ăhuuskătnen s-wăr t-illa ăgg-adĕm ijrawăn s-asuɣĕl-năsăn făl tihusay-i-dăɣ jăn.
47012005	Ăhalĕs šund wa-dăɣ, ăddoobeɣ ad-ăbbărăjăɣ dăɣ-isălan-net măšan, a-s tĕkkăsăm a-wen-dăɣ, wăr t-illa a dăɣ-e-ăbbărăjăɣ kunta wădden iba n-ăṣṣahăt-in.
47012006	A-wen-dăɣ a făl kud-ărheɣ ad-ĕḍkĕlăɣ iman-in dăɣ, wăr hi-ija a-wen ere wărăn ijreh hărăt, wăr-ămoosăɣ enĕbbeddĕl ed a-wa he-ănnăɣ iket-net, a-s mad-t-tasĕm, tidĕt. Wăr tĕbĕrijăɣ ed wăr-ărheɣ ad-hi-iḍkĕḍ ăwadĕm ar s-a-wa jănneɣ d-a-wa tăjjăɣ. A-wa săl a-wen, mălayăɣna.
47012007	Tinfilal-ti-dăɣ ăhuuskătnen s-hi-ikfa Emăli turhajăt n-ahănay-năsnăt, ăddoobătnăt ad-hi-sĕssĕffĕnnĕynăt măšan, i-ad-wăr tĕjjăɣ a-wen, ija dăɣ-i Măssinăɣ ălɣib hi-olăhăn d-asĕnnan ihan aḍăr n-ăwadĕm, ălɣib olăhăn d-tewete n-ănjălos n-Iblis i-ad-wăr sĕffĕnnĕyăɣ.
47012008	Har kăraḍ ihăndăggan, tĕddalăɣ Emăli i-ad-hi-ibḍĕw d-ălɣib-wen-dăɣ,
47012009	măšan, inn'-ahi: "Bulĕs, igdăh-ak ănnuɣmăt-in ed ɣur-i, dĕdi-dăɣ d-lămmeḍ ăwadĕm, ad-t-ikann ăṣṣahăt-in uḍĕf." A-wen-dăɣ a făl ăssoofăɣ, ĕbbărăjăɣ dăɣ-iba n-ăṣṣahăt-in i-ad-făll-i ikĕn Ălmasex asĕns n-tărna-net.
47012010	A-wen-dăɣ a făl iba n-ăṣṣahăt hi-irmăsăn-dăɣ, jer-wa n-tirĕbbaḍ, wăla tissusen wăla wa n-ălɣizabăt wăla tirĕmmaɣ, a hi-irmăsăn-dăɣ dăɣ-tĕssĕba n-Ălmasex, ăsidăwăt-ahi ed dihen-dăɣ iman-net d-ĕbrarăɣ, ad-tumasăɣ emăṣṣehi.
47012011	Ǝnhĕywăt! Kăwăneḍ a hi-ăšhăššălnen d-ad-hawăn-in-ăjăɣ măjrăd wa ităjj ere irmas iba n-tayĕtte; kăwăneḍ a-s ăniihăjja a-s timĕlăm-ahi dat-ăddinăt wi s-tordam a-s ojărăn-ahi tumast n-inĕmmušal. Ǝssanăɣ a-s wăr t-illa a ămoosăɣ măšan, wăr t-illa a-s hi-ufăn ăddinăt wi jăm inĕmmušal tăskakăm dăɣ-išĕnnawăn.
47012012	Ămăra, ijităn wi satbatnen tumast n-ănămmašul, jăn jere-wăn: ĕššumorăt, ijităn n-Măssinăɣ, hărătăn ăssuksăḍnen, tikunen, ămešălăɣ a-wen-dăɣ iket-net jere-wăn.
47012013	Lăɣătăt-ahi ɣas a jeɣ dăɣ-ălkănisăten ti iyyăḍnen wăr jeɣ ɣur-wăn săl wa n-a-s unjăyăɣ ad-hawăn-umasăɣ ăẓuk; kunta a-wen, ikm'-iwăn, adiš, ănšăt-ahi-dd.
47012014	Ămăra, năkk da ăbokăn ad-săr-wăn-in-ăjăɣ asikĕl-in wa s-kăraḍ, măšan ĕlmĕdăt a-s wăr kăwăn-in-ĕkkeɣ i-ad-hi-tĕkfĕm hărăt ănn-ak, ĕkkeɣ-kăwăn-in ed tojărăm săr-i ehăre, a ămoos-dăɣ. Ajăn wădden abbatăn a-s ăniihăjja ad-ĕṭṭĕfăn tămudre i-aratăn-năsăn a ĕkkăn măḍrĕyăn wădden aratăn a iwar a-wen.
47012015	S-iman wi-nin năkk, wăr t-illa a leɣ hawăn-ĕnkaẓăɣ ed diha t-ĕlleɣ, ăsidăwăɣ i-ad-kăwăn-ăkfăɣ wăla-dăɣ tămudre-nin. Ak, ajăn kăwăneḍ tărha ta măqqărăt hawăn-jeɣ, wăr săr-wăn dd-torew ar iba n-tărha-nin?
47012016	Tĕssanăm a-s wăr kăwăn-iha făw ere ăddoben ad-ăjjăyh a-s kăla has-ămoosăɣ ăẓuk. Adiš, ma ăsihălăn iyyăḍ jannen: wa Bulĕs, imsăd, amsud daɣ ɣas a-s ikša ehăre-nănăɣ.
47012017	Lăɣătăt-ahi ɣas dăɣ-meddĕn wi săr-wăn-in-ăšmašălăɣ i kăwăn-ikkan s-tăkkărzăzzăl i-ad-ăkš ehăre-năwăn?
47012018	Năkk a ăsmătărăn Titus d-ad-kăwăn-in-akk ĕnta d-ă/n/na-ɣ dăɣ-ăddin wa s-hawăn-jeɣ isălan-net. Ak, ajăn a-s kăwăn-in-osăn, ĕkšăn ehăre-năwăn? Năkk hakd Titus, iyyăn n-ĕnniyăt a nĕṭṭăf jere-wăn, iyyăn n-emm a nohăr dăɣ-a-wa nămešăl iket-net.
47012019	Tăkarḍe-ta-dăɣ, wăr hawăn-tăt-in-nĕkteb făl-a-s innin nărha ad-năkf iman-nănăɣ tidĕt. A-wa nĕnnă iket-net, Măssinăɣ a dat-tăn-nĕnnă dăɣ-tĕssĕba n-tassaɣt ta nĕja d-Ălmasex. Ayĕtma-ɣ, ittus n-măjrăd wa hawăn-in-jeɣ, i n-ad-tĕṣṣuhum dăɣ-immun-năwăn.
47012020	Ăssiirmăɣ-ahi a-s afăl kăwăn-in-oseɣ, ad-kăwăn-in-asăɣ wăr hem ălxal wa dăr-kăwăn-ĕzzăyăɣ, ĕkrukĕḍăɣ; a-wen, ălmăɣna-net a-s ăssirmăɣ-ahi ad-kăwăn-in-asăɣ, ĕllan-t ikĕnnasăn d-tismiten d-akfor d-tărha n-anmijar d-mawmaw d-ĕhhulĕs d-asĕnnăxĕmbĕl n-ăddinăt jere-wăn.
47012021	Ăssiirmăɣ-ahi a-s afăl kăwăn-in-oseɣ, ad-hi-isărĕs Măssinăɣ, isăkn'-ahi a-s han-kăwăn ăddinăt ăjjootnen s-har ămăra-dăɣ, wăr-ămmujrăẓăn a-wa jăn, utabăn; ad-hi-umas a-s šund iba a ĕṭṭafăɣ dăɣ-tĕssĕba n-iyyăḍ dăɣ-wăn s-har ămăra-dăɣ, ĕkfan iman-năsăn iba n-tĕšĕdje d-erk ălxal, d-asĕmmăḍĕs n-iman-năsăn.
47013001	Năkk-da-hi ăbokăn ămăra ad-săr-wăn-in-ăjăɣ asikĕl-in wa s-kăraḍ. Ere itĕggar uḍlem-dăɣ, ad-t-iwăr s-a-wa ĕnnănăt sănatăt meɣ kăraḍăt tijuhawen ed a-wen-dăɣ a iɣtăs ĕlkĕttab n-Măssinăɣ.
47013002	A-s săr-wăn-in-jeɣ asikĕl-in wa s-ĕssin, ĕllăɣeɣ-awăn a-s ăddinăt wi ămešălnen abăkkaḍ hakd wi iyyăḍnen, ĕlmĕdnet a-s kud-dăɣ ujĕjăɣ-tăn ămăra-dăɣ, afăl hin-oseɣ, wăr hasăn-e-sĕlmăḍăɣ iman-in
47013003	ed, wădden tĕnnăm tărham ad-sĕbbuyĕnăm kunta Ălmasex a-s ămoosăɣ enĕmmejrĕd-net meɣ. Sollanăt, išwar tĕkkasăm ăššăk dăɣ-a-wen. A-wa ĕkkăsăɣ ăxdamăɣ jere-wăn, ijmaḍ-t ăššăk a-s wădden Ălmasex ibrarăn a tĕnhăyăm, sĕjrăhăt ɣas dăɣ-ăṣṣahăt wa s-ihă ulhawăn-năwăn i-ad-tĕkkĕsăm ăššăk a-s tidĕt-dăɣ a-s ăṣṣohăt.
47013004	Tidĕt a-s ibrar ašăl wa d-ătwăṣlăb făll-tajĕttewt măšan, tĕssĕnkăr-t-dd tărna n-Măssinăɣ jer-inĕmmuttan. Năkkăneḍ-i dăr-s osăɣnen, nĕbrar măšan, nohăr dăr-s tămudre ta tăṣṣohet ija s-tărna n-Măssinăɣ ta dd-e-tĕnfilĕlăt jere-wăn.
47013005	Zĕjjĕzzăt ɣas iman-năwăn: ak ma dăr-ogdăh immun-năwăn? Ăqqĕlăt-in iman-năwăn, zĕjjĕzzĕm-tăn. Ak ajăn wăr hĕnnĕyăm a-s Ɣisa Ălmasex, izzaɣ dăɣ-ulhawăn-năwăn. Wăr-ăɣelăɣ han-kăwăn ăddinăt wăren ăddin,
47013006	ija ɣur-i năkk a-s tĕssanăm a-s inĕmmušal n-tidĕt a nămoos, tĕnhayăm-t a-wen,
47013007	nĕttar dăɣ-Măssinăɣ ad-tĕbḍĕwăm d-e d t-illăm a lăbasăn. Issan Măssinăɣ a-s wăr nărha făw, ad-kăwăn-nĕšĕhhĕššĕl s-tărĕḍḍawt n-a-wa nămoos, wăr nărha ɣas ar ad-kăwăn-išlĕw a-wa olăɣăn, kud-dăɣ wăr hanăɣ-tĕkfem tidĕt.
47013008	A-wa ămoosăn tidĕt, wăr t-dd-nĕkka d-hărăt, wăr năddobăt ɣas ar tĕnna-net.
47013009	Ăsidăwăt-anăɣ abror wa nĕja, igdăh ɣas a-s kăwăneḍ, tăṣṣohem, tittar-nănăɣ dăɣ-Măssinăɣ, ad-tumasăm meddĕn ĕmdanen, šăddijnen.
47013010	Ǝnta-den-dăɣ ăddălil wa făl hawăn-in-ĕssĕktăbăɣ tăkarḍe-ta-dăɣ ašăl-i-dăɣ; derhan-in a-s, afăl kăwăn-in-oseɣ, udaɣ ad-kăwăn-săknăɣ eẓăwe wa ăddobeɣ ed, tădabit ta hi-ikfa Emăli, ti n-ad-kăwăn-sĕbdĕdăɣ, tĕṣṣuhum, wădden ti n-ad-kăwăn-siḍĕwăɣ.
47013011	Ḍarăt-a-wen daɣ, ayĕtma-ɣ, dăwătăt, umasăt meddĕn ĕmdanen, išdajăt, nĕmsĕkkuyĕdăt jer-iman-năwăn, ĕṭṭĕfăt iyyăn n-ĕnniyăt, nĕmhirĕjăt dăɣ-ălxer i-ad-kăwăn-idhĕl Măssinăɣ-i dd-ijăn tărha d-ălxer.
47013012	Nĕmĕjjăt jer-iman-năwăn tărha tĕmdat. Ăhuulăn-kăwăn-in imĕššeddĕjăn wi t-ĕllănen diha-dăɣ.
47013013	Issĕnsă fălla-wăn Emăli Ɣisa Ălmasex ănnuɣmăt, ikf'-iwăn Abba tărha-net, osăɣ-kăwăn Unfas Šăddijăn iket-dăɣ-năwăn. Amin!
48001001	A-wa năkk Bulĕs wa s-tumast-net i-ănămmašul wăr dd-tĕfel tărha n-ăgg-adĕm, wăr has-dd-issĕbăb daɣ ăgg-adĕm wăl' iyyăn, Măssinăɣ-i n-Abba dd-issĕnkărăn Ɣisa Ălmasex jer-inĕmmuttan d-Ɣisa Ălmasex iman-net a hi-ăsnăfrănăn i-ămašal-wen-dăɣ.
48001002	Ăhuulăɣ-kăwăn-in, năkk d-ayĕtma-ɣ wi ɣur-i-t-ĕllănen dăr-oharăɣ immun s-Emăli Ɣisa Ălmasex a hawăn-in-ĕktabnen kăwăneḍ-i hănen ălkănisăten ti n-Gălasya.
48001003	Ǝttarăɣ s-Măssinăɣ-i n-Abba-nănăɣ d-Emăli-nănăɣ Ɣisa Ălmasex a kăwăn-ikfăn ănnuɣmăt d-ălxer.
48001004	Ɣisa Ălmasex, iman-net a ikfa i-ad-nĕjrĕw tenăšše n-ibăkkaḍăn-nănăɣ, ištăf-anăɣ dăɣ-a-wa lăbasăn făll-tĕglă ăddunya, ăẓẓehăẓ-anăɣ-dd d-iman-net, ĕnta-den-dăɣ a-wa ihan erhet n-Abba-nănăɣ Măssinăɣ-i
48001005	ănihăjjăn hărkuk d-tĕmmal. Amin!
48001006	Kăwăneḍ ya tĕjraw-ahi tăkunt n-armuḍ wa dăr-tăqqălăm ḍarăt wa kăwăn-dd-iɣrăn s-ănnuɣmăt-net i-ad-tĕlkĕmăm i-Ălĕnžil iyyăn săl wa-net.
48001007	Ăyyăt-ahi ad-kăwăn-sĕlmĕdăɣ a-s wăr t-illa ar iyyăn n-Ălĕnžil, a t-ămoosăn wa n-Ălmasex. He kăwăneḍ, wăr toyyem erk ăddinăt wi tattărnen tikărras-năwăn, samăskalăn-awăn Ălĕnžil wa n-iyyăn iha ĕlɣĕllas.
48001008	Ǝnneɣ-awăn: ere kăwăn-dd-osăn, kud-irha umas iyyăn dăɣ-năɣ wăla ănjălos dd-ifalăn išĕnnawăn, ad-hawăn-ixaṭṭăb Ălĕnžil săl wa hawăn-năxṭăb, inẓăy-t Măssinăɣ.
48001009	A-wen, ăru d-hawăn-tăn-nĕnnă, nĕjann'-awăn-t daɣ ămăra, ere hawăn-ixṭăbăn Ălĕnžil săl wa n-iyyăn hawăn-năxṭăb, tăqbălăm, inẓăy-t Măssinăɣ.
48001010	Ămăra, ajăn dăgg-adĕm a-s tattărăɣ ad-ĕkrĕšăɣ idĕm data-săn meɣ Măssinăɣ? Făw! Meɣ tordam a-s tattărăɣ ad-ẓĕjrĕẓăɣ iman-in i-dăgg-adĕm? Făw! Ǝnnăr tattărăɣ ad-ẓĕjrĕẓăɣ iman-in i-dăgg-adĕm, wăr tumasăɣ akli ixdamăn i-Ălmasex.
48001011	Ayĕtma, ĕlmĕdăt a-s Ălĕnžil wa hawăn-ăxṭăbăɣ, wădden a dd-ikkas ăgg-adĕm dăɣ-eɣăf-net,
48001012	wădden ăwadĕm a hi-t-issăqbălăn, wăla ăwadĕm a hi-t-issăɣrăn, Ɣisa Ălmasex iman-net a hi-t-dd-ăsnăfalălăn i-ad-t-ĕfhĕmăɣ.
48001013	Ḍarăt-a-wen daɣ, han-kăwăn isălan n-a-wa s- kăla t-heɣ ibda a-s ĕlkamăɣ i-ăddin wa n-kăl- Ălyăhud. Ăqquzzăbeɣ ălkănisăt n-Măssinăɣ s-a-wa ăddobeɣ iket-net, wăr t-illa a ăsidărhănăɣ ar ad- tăt-in-alĕmăɣ făll-ărori n-ăkall.
48001014	Ăzzăman-en, ojărăɣ imigdăhăn-in dăɣ-tumast-in uḍĕf n-ăddin wa n-kăl-Ălyăhud, ojărăɣ-tăn s-a ăjjeen dăɣ-tărha n-igguẓ n-ălɣadatăn wi hanăɣ-dd-oyyăn imărawăn-nănăɣ.
48001015	Măšan, Măssinăɣ, dăɣ-tărha ta hi-ija, ăsnăfrăn-ahi hărwa wăr-ĕweɣ, osă-dd ašăl wa issĕbdăd i-a-wen ɣas, iɣr'-ahi-dd s-iman-net dăɣ-ănnuɣmăt-net i-ad-umasăɣ akli-net,
48001016	ăsmăqqăs-ahi d-Rure-s wa dd-ifălăn išĕnnawăn i-ad-ăjăɣ isălan-net i-inĕẓẓulam. Ija a-wen ɣas, ĕgleɣ, wăr t-illa ere dăɣ-ĕttarăɣ ăddăbara n-a-wa wăla a-wa.
48001017	Wăr-ĕkkeɣ wăla Yărussălam i-ad-dăɣ-s ĕnmĕzzĕyăɣ d-meddĕn wi hi-ăzzarnen s-tumast n-inĕmmušal, ĕkkeɣ ăkall wa n-arabăn, tĕzzar, ăqqălăɣ-dd aɣrĕm wa n-Dămašăq.
48001018	Šămad okayăn kăraḍ iwĕtyan ḍarăt-a-wen-dăɣ, ad-ĕkkeɣ Yărussălam, ănmăzzayăɣ d-Bĕṭrus-i ɣur-ăzzubbeɣ har jeɣ măraw išilan d-sĕmmos.
48001019	A-wa săl ĕnta-en-dăɣ, wăr-ĕnheyăɣ dăɣ-inĕmmušal ar Yaqub wa n-ă/n/na-s n-Ɣisa.
48001020	Isălan-wi-dăɣ hawăn-in-kattăbăɣ, Măssinăɣ a-s tajuhe-nin, tidĕt wădden bahu.
48001021	Fălăɣ dihen ɣas, ĕkkeɣ tajiwen ti n-Surya d-Silisi.
48001022	A-s ităjj a-wen-dăɣ, wăr kăla ĕnhăyăn ălmăssexităn wi ĕzzăɣnen teje ta n-Ălyăhudĕyăt idĕm-in,
48001023	măsăllăt ɣas a jăn n-a-s ăhalĕs wa s-kăla itiɣĕzzĕbut ălkănisăt, ĕnta-da-dăɣ ămăra s-ĕnta iman-net a ixaṭṭăbăn immun wa s-kăla itattăr ad-t-in-alĕm făll-ărori n-ăkall.
48001024	Ad-timĕlĕn Măssinăɣ dăɣ-tĕssĕba n-a-wa hi-ija.
48002001	Măraw iwĕtyan d-ĕkkoẓ ḍarăt-a-wen-dăɣ ad-olăsăɣ ajoẓi s-Yărussălam ăddeewăɣ ăsihe-wa d-Bărnăbbas d-Titus.
48002002	Ajoẓi-nin daɣ s-Yărussălam, Măssinăɣ a hi-t-dd-ăsnăfalălăn, jeɣ-t. Ǝžžĕmmăɣăɣ dihen d-inušămăn n-ălkănisăt ta t-tĕllăt dihen, ăssoɣălăɣ-asăn isălan n-Ălĕnžil wa xaṭṭăbăɣ i-inĕẓẓulam, ĕffĕsărăɣ-asăn s-iyyăn-iyyăn isălan n-a-wa jeɣ d-a-wa hi-išlăn iket-net i-ad-wăr-itumas ălxidmăt wa s-išwăr jeɣ-t, a jeɣ bănnan.
48002003	Jeɣ-dăr-săn anĕfham-wa-dăɣ făl wăr-ăšhăššălăn wăla dăɣ-Titus-i dăr-i ăddewăn asĕmmili n-iman-net ed ĕssanăn a-s ăgg-Ălyunan a ămoos.
48002004	Wăr t-illa făw ere dd-iḍkalăn isălan n-amili wăla iba-net har jere-năɣ dd-ălmamăsăn kăl-Ălyăhud iyyăḍ jannănen s-bahu a-s ălmăssexităn a ămoosăn, ad-tattărăn asĕmmili-net măšan, nĕlmăd šik a-s a-wa inaramăn hanăɣ-dd-ĕjjašnen i-ad-zĕjjĕzzĕn ajăraw n-iman wa hanăɣ-ikfa Ɣisa Ălmasex a-s nomăn săr-s. Nĕlmăd a-s wăr tĕttărăn ɣas ar ad-năj ăššăk dăɣ-ĕllĕllu wa nĕjrăw, alĕsăn-anăɣ asĕkkĕlu i-alămăr wa n-ănnăbi Mosa.
48002005	Ăddinăt-en-dăɣ, wăr hasăn-noyya iman-nănăɣ s-ăkall, nĕssĕkfăr-asăn iman-nănăɣ, nunjăy s-a-wa săɣren i-ad-tăqqaymĕm kăwăneḍ tĕṭṭafăm Ălĕnžil-i ămoosăn tidĕt ta s-tărḍăm.
48002006	Dăɣ-taɣimit-nănăɣ-ten-dăɣ, ad-ĕnnăn meddĕn wi n-inušămăn n-imizărăn, kud-dăɣ, s-iman wi-nin, wăr-ăkkulăɣ d-a-wa ămoosăn ed Măssinăɣ, wăr-iḍĕkkĕl ăddinăt s-ĕḍḍĕkuḍ wa dăɣ-tăn-jăn imidiwăn-năsăn, hakd a-wen-dăɣ, wăr t-illa ăššăk jan dăɣ-a-wa săɣreɣ,
48002007	ănn-ak, ărḍăn iket-dăɣ-năsăn a-s năkk, ikkĕllăf-ahi Măssinăɣ axăṭab n-Ălĕnžil i-inĕẓẓulam-i wăren ĕja amili hărăt s-ĕmmĕk wa s-ikkĕllăf Bĕṭrus d-a-wen i-kăl-Ălyăhud-i ɣur-ămoos amili hărăt.
48002008	Ǝfhămăn iket-năsăn a-s tărna n-Măssinăɣ ta hi-jăt dăɣ-tĕnnĕmušĕla n-Ălĕnžil i-inĕẓẓulam, ĕnta daɣ a jăt Bĕṭrus dăɣ-tĕnnĕmušĕla-net i-kăl-Ălyăhud.
48002009	Dăɣ-edăwănne-nin d-inušămăn, irḍa Yaqub d-Bĕṭrus d-Exya-i ămoosnen imizărăn wi ĕššămnen n-ălkănisăt a-s năkk-dăɣ, ikf'-ahi Măssinăɣ turhajăt n-ad-ăjăɣ isălan n-Ălĕnžil-net i-inĕẓẓulam. Ɣur dihen-dăɣ ad-dăr-năɣ jăn năkk d-Bărnăbbas ifassăn n-ălxer, nănmărḍa dăr-săn i-ad-năkk năkkăneḍ inĕẓẓulam, ĕkkĕn ĕntăneḍ kăl-Ălyăhud.
48002010	Hărăt iyyăn a dăr-hanăɣ-ăsmătărăn, ĕnnăn-anăɣ: "Wăr hin-tĕttĕwăm tilăqqiwen n-ălkănisăt ta hăt Yărussălam". Ămoos a-wen-dăɣ dăɣ-năɣ ĕttărăn a dăɣ-ĕkneɣ ĕjjĕluyăt ḍarăt-a-wen.
48002011	Tĕglă tanfust hundăɣ har ašăl wa dd-osa Bĕṭrus aɣrĕm wa n-Intyuš. Indăr-ahi dihen anĕfham dăr-s ed iwar-t uḍlem dăɣ-a-wa ija
48002012	făl-a-s iket-di dd-tisĕn meddĕn dd-ăšimašăl Yaqub, itihăr imĕnsiwăn d-ălmăssexităn wi wăren ămoos dăgg-Ălyăhud măšan, osăn-dd inămmašalăn n-Yaqub ɣas, imăl ĕnta s-edes šund kăla wăr-inhey ălmăssexităn-win-dăɣ, ăbas dăr-săn itihăr wăla imĕnsiwăn a-wa-dăɣ has-tĕja tuksĕḍa n-a-wa he-ĕnnĕn kăl-Ălyăhud wi jănnănen ifraḍ amili făll-ăddinăt iket-năsăn.
48002013	Ǝnhăyăn kăl-Ălyăhud wi iyyăḍnen n-ălmăssexităn a-wa ija Bĕṭrus ɣas, ĕlkămăn-as ĕntăneḍ-dăɣ har dd-iha ilkam-asăn Bărnăbbas iman-net dăɣ-tĕlmĕnufăɣa ta ijjăš Bĕṭrus.
48002014	Ǝnhăyăɣ a-s ifraɣ Bĕṭrus i-tidĕt n-a-wa inna Ălĕnžil ɣas, ăɣtălăɣ-t dat-ăddinăt iket-năsăn, ĕnneɣ-as: kunta kăyy-i n-ăgg-Ălyăhud tĕlkamăd i-agna wa s-ĕlkamăn inĕẓẓulam, ĕnd'-e-d-il' ĕmmĕk ămăra-dăɣ, ad-tĕttărăd dăɣ-inĕẓẓulam ad-ilalăn agna wa n-kăl-Ălyăhud?
48002015	Tidĕt, s-alăṣăl-dăɣ, dăgg-Ălyăhud a nămoos, wăr hanăɣ-iha ašni n-tiwsaten ti n-inĕẓẓulam wăren ĕssen s-alămăr n-Măssinăɣ
48002016	măšan, hakd a-wen-dăɣ, nĕssan a-s ăwadĕm, immun s-Ɣisa Ălmasex ɣas a t-ihakkăn idĕm dat-Măssinăɣ wădden amišĕl n-a-wa innă alămăr wa n-ănnăbi Mosa kud-irha iṭṭaf-t iket-dăɣ-net. A-wen-dăɣ, a făl năkkăneḍ-dăɣ, nomăn s-Ɣisa Ălmasex i-ad-hanăɣ-ăkf immun-nănăɣ săr-s idĕm dat-Măssinăɣ wădden imărkedăn-nănăɣ ed wăr t-illa ăwadĕm madăn-ijrĕw idĕm ɣur-Măssinăɣ făl-a-s innin ămešăl a-wa innă alămăr wa n-ănnăbi Mosa.
48002017	Năkkăneḍ, Ălmasex a-s nĕtattăr ad-hanăɣ-ijrĕw idĕm ɣur-Măssinăɣ măšan, kunta hakd a-wen-dăɣ iket-net, ăffukkăr-dd a-s nămoos inăsbăkkaḍăn, ajăn a-wen ălmăɣna-net a-s Ălmasex a hanăɣ-ăssoḍăn dăɣ-ibăkkaḍăn-win-dăɣ? Xăša!
48002018	Ădduuttăt a-s afăl dd-ăqqălăɣ alămăr wa n-ănnăbi Mosa wa ăbboṭălăɣ, ad-janneɣ i-iman-in, ăddoobeɣ amišĕl-net, a-di, uḍlem ɣas a sawarăɣ iman-in ed a-wen wăr-ămmukkăn.
48002019	Alămăr, iman-net a hi-madăn-ănɣ i-ad-ăbas ĕddarăɣ i-alămăr, ănn-ak, Măssinăɣ a-s ĕddarăɣ.
48002020	Năkk, ohărăɣ d-Ălmasex atwĕṣlĕb wa ătwăjja făll-tajĕttewt, kunta ămăra ĕddarăɣ, ăbas năkk a iddarăn, Ălmasex a iddarăn dăɣ-taɣĕssa-nin. Tămudre-nin dăɣ-ăddunya-ta-dăɣ, jeɣ-tăt dăɣ-tĕssĕba n-immun wa jeɣ s-Rure-s n-Măssinăɣ-i hi-ijăn tărha-ta-dăɣ făl ămmut dăɣ-tĕssĕba-nin i-ad-ăɣlĕsăɣ.
48002021	A-wen-dăɣ a făl wăr-ărḍeɣ sibĕṭṭulăɣ ănnuɣmăt wa hi-ikfa Măssinăɣ ed ădduuttăt a-s ĕnnăr ihakk amišĕl n-alămăr wa n-Mosa idĕm ɣur-Măssinăɣ, adiš Ălmasex-i-dăɣ, ămmut bănnan.
48003001	Ya kăl-Gălasya! Ajăn kăwăneḍ iba n-tayĕtte a kăwăn-irmăsăn? Mi kăwăn-ăkrakăwăn i-ad-tăqqĕlăm ḍarăt Ɣisa-i s-hawăn-nĕffĕssăr ăddălil wa făl ătwăṣlăb făll-tajĕttewt?
48003002	Sastanăɣ-kăwăn ămăra: amišĕl n-a-wa innă alămăr meɣ immun s-Ălĕnžil-i s-tăsjădăm a kăwăn-ikfăn Unfas Šăddijăn?
48003003	Ajăn kăwăneḍ irmas-kăwăn iba n-tayĕtte ogdăhăn d-a-wen-dăɣ! Ǝnd'-e-d-il' ĕmmĕk a-s a-wa tĕssĕntăm s-tărna n-Unfas Šăddijăn, tăsbăṭṭălăm-t-in har dd-tăqqălăm ămăra, tăsifăllăm făll-iman-năwăn?
48003004	Ɣas kăwăneḍ a-wa-dăɣ dd-tokăyăm iket-net dăɣ-immun-năwăn, wăr t-illa a kăwăn-ikfa dăɣ-tayĕtte? Wăr il' ĕmmĕk a-wen!
48003005	Ak Unfas Šăddijăn wa kăwăn-ikfa Măssinăɣ d-tikunen ti ija jere-wăn, ma tordam, mafăl ija a-wen-dăɣ iket-net jere-wăn? Ak ajăn tordam a-s amišĕl-năwăn i-alămăr n-ănnăbi Mosa a făl hawăn-ija a-wen meɣ a-wa s-innin tomănăm s-Ălĕnžil-i s-tăsjădăm?
48003006	Ǝktĕwăt-dd măjrăd wa innă Măssinăɣ făll-ănnăbi Ibrahim a-s innă: "Omăn Ibrahim s-Măssinăɣ, ikrăš data-s idĕm."
48003007	Ălmăɣna n-a-wen a-s ăddinăt wi omănnen s-Măssinăɣ a-s aratăn n-Ibrahim wi n-tidĕt.
48003008	Ăru d-ătwăktăb dăɣ-ĕlkĕttab n-Măssinăɣ n-a-s ilkam ad-amĕnăn inĕẓẓulam s-Măssinăɣ, ăkf'-en immun-năsăn-en-dăɣ idĕm dat-Măssinăɣ. Ăru d-ija Măssinăɣ i-Ibrahim isălan n-ălxer-wi-dăɣ a-s has-innă: "Ad-ăjăɣ ălbăraka dăɣ-tiwsaten iket-dăɣ-năsnăt dăɣ-ăddimmăt-năk."
48003009	A-wen-dăɣ a făl ere omănăn s-Ɣisa-dăɣ, ad-dăɣ-s ăj Măssinăɣ ălbăraka wa ija dăɣ-Ibrahim.
48003010	Dăɣ-isălan n-ăddinăt wi jărnen ăṭṭăma n-a-s amišĕl-năsăn i-alămăr wa n-ănnăbi Mosa a tăn-madăn-iɣlĕs, ĕlmĕdnet a-s iwar-tăn uḍlem dat-Măssinăɣ, ed iktab dăɣ-ĕlkĕttab n-Măssinăɣ a-s: "Ilɣăn Măssinăɣ ăwadĕm wărăn itĕmišil hak ăssaɣăt a-wa ĕnnăn fărĕḍăn wi hănen alămăr wa n-ănnăbi Mosa."
48003011	Wăr t-illa ăwadĕm mad-ăj alămăr ămaɣdal dat-Măssinăɣ ed iktab a-s: "Immun a ihakkăn ăgg-adĕm idĕm dat-Măssinăɣ i-ad-ăj tămudre ta fălla-s irha Măssinăɣ."
48003012	Nĕssan a-s immun, wăr-oseɣ hărăt d-alămăr ed iktab daɣ dăɣ-ĕlkĕttabăn a-s ere ămešălăn s-iqqud fărĕḍăn n-alămăr wa n-Mosa iket-net, ad-iddăr săr-săn.
48003013	Iwar-anăɣ uḍlem dat-Măssinăɣ ed indăr-anăɣ ad-nămašăl a-wa innă alămăr măšan, osă-dd Ălmasex ɣas, ăsdărfăt-anăɣ dăɣ-tilɣant ta hanăɣ-ăswăr, iḍkăl-tăt făll-iman-net, ămmut i-ad-năɣlĕs ed iktab a-s: "Ilɣăn Măssinăɣ ăwadĕm ătiwăṣlăbăn făll-tajĕttewt."
48003014	Tamăttant ta ija Ɣisa făll-tajĕttewt, ij'-et i-ad-ĕnmiwĕḍăn inĕẓẓulam dăɣ-idĕm-net d-ălbăraka wa s-ijjăš Măssinăɣ ărkăwăl-net i-Ibrahim, nĕjrĕw daɣ năkkăneḍ-i săr-s omănnen Unfas Šăddijăn dăɣ-tĕssĕba n-Ɣisa Ălmasex.
48003015	Ărheeɣ ayĕtma ămăra, ad-hawăn-ăffăssărăɣ isălan-wi-dăɣ s-ălmital iglan făll-agnatăn wi dăɣ-nănăɣ: tĕssanăm a-s ed iktăb ăhalĕs tăkarḍe dăɣ-ija isălan n-ĕmmĕk wa s-mad-tuẓan tăkasit ta dd-mad-ăyy, afăl issĕmda akătab-net, iɣfăl-tăt, ad-ăbas t-illa ere ăddooben asiwĕḍ wăla afănaẓ n-a-wa s-išwăr iktăb-t.
48003016	Ǝmmĕk-wen-dăɣ daɣ a-s ijjăš Măssinăɣ ărkăwălăn-net i-Ibrahim d-ahăya-net. Ǝjrăhăt-in a-s wăr-innă ĕlkĕttab: "Ad-dăr-k ĕjjĕšăɣ ărkăwăl kăyy d-ihăyawăn-năk." A innă: "Kăyy d-ahăya-năk", i-ad-ĕlmĕdăn ăddinăt a-s ăwadĕm iyyăn ɣas a-s iha Măssinăɣ ti-net, a t-ămoosăn Ălmasex.
48003017	Ămăra, ălmăɣna n-a-wen, ĕnta da: Măssinăɣ, ijjăš d-Ibrahim ărkăwăl n-tassaɣt, šămad okaynăt ĕkkoẓăt timaḍ d-kăraḍăt timĕrwen n-awătay ad-dd-ăzzăbbăt Măssinăɣ alămăr wa n-ănnăbi Mosa făll-kăl-Ălyăhud, ămăra, alămăr-wen, wăr-ăddobăt ad-hin-ikkĕs ărkăwăl wa s-išwăr ijjăš-t Măssinăɣ s-tizarăt.
48003018	Ǝnnăr ija a-wen, adiš, ma ija ărkăwăl wa s-išwăr ijjăš-t Măssinăɣ i-Ibrahim? Nĕssan a-s Ibrahim, issĕtbăt Măssinăɣ ărkăwăl wa has-ijjăš, wădden s-alămăr măšan s-tĕnna-net ed Măssinăɣ iman-net a has-innăn: "Ad-kăy-ăkfăɣ ănnuɣmăt-in."
48003019	Alămăr, adiš, ma infa? Alămăr, temăhiḍt hanăɣ-salmadăt a-s năkkăneḍ-i-dăɣ, inăsbăkkaḍăn a nămoos ămiiɣatărnen s-tenăšše hundăɣ har ašăl wa dd-mad-ass ahăya n-Ibrahim wa s-ătwănna ed ĕnta-en-dăɣ a-s ijjăš Măssinăɣ ărkăwăl-wen-dăɣ. Alămăr-en, tĕssanăm a-s ănjălosăn a t-dd-ăwwăynen s-ănnăbi Mosa-i t-dd-ăwwăyăn s-tamĕtte ta jer-imăl d-Măssinăɣ.
48003020	Dăɣ-ărkăwăl wa ijjăš Măssinăɣ d-Ibrahim, wăr t-illa ere imalăn jere-s d-Ibrahim ed Măssinăɣ, ĕnta ɣas a ijjăšăn ărkăwăl-wen-dăɣ i-Ibrahim wăla ĕssĕbab wăl' iyyăn.
48003021	A-wen ak ălmăɣna-net a-s alămăr wa n-ănnăbi Mosa, ill'-e a-s ănimăšrăy i-ărkăwăl wa ijjăš Măssinăɣ? Ăbo, wăr-ămmukkăn a-wen ed ĕnnăr t-illa alămăr ăddooben ihuk n-ălžănnăt, ĕjrĕwăn-t ăddinăt, ăj'-en alămăr-en-dăɣ ăddinăt ĕjrawnen idĕm dat-Măssinăɣ
48003022	măšan, illăɣăt-anăɣ ĕlkĕttab n-Măssinăɣ a-s ăddunya iket-net a t-tĕllat daw-tărna n-abăkkaḍ, ămoos a-wen a itbatăn dăɣ-tĕssĕba n-ad-ĕjrĕwăn ăddinăt wi omănnen s-Ɣisa Ălmasex a-wa s-hasăn-ijjăš Măssinăɣ ărkăwăl-net.
48003023	Ămăra, dat-ăzzăman wa dd-issărɣăs Măssinăɣ immun s-Ɣisa Ălmasex, alămăr wa n-ănnăbi Mosa a dăɣ-năɣ ănniihăḍăn, nămoos-as šund kăl-takărmut ikna uḍĕf dăɣ-tišĕm-net, ănniihăḍ dăɣ-năɣ hundăɣ har ašăl wa dd-ăsnăfalăl Măssinăɣ immun s-Ălmasex.
48003024	A-wen, isalmad-anăɣ a-s alămăr wa n-ănnăbi Mosa, taɣălift a hanăɣ-ija; iɣlaf-anăɣ i-ăzzăman wa dd-mad-ass Ălmasex i-ad-hanăɣ-ăkf immun-nănăɣ idĕm ɣur-Măssinăɣ.
48003025	Ămăra-dăɣ d-nĕjjăš ăzzăman wa n-immun, ăbas fălla-năɣ ila ănaɣlaf-en tărna
48003026	ed ɣur-ašăl-wa-dăɣ d-tomănăm, tămoosăm aratăn n-Măssinăɣ dăɣ-tĕssĕba n-Ɣisa Ălmasex,
48003027	ĕnta-i s-isĕm-net a dăɣ-tătwăsălmăɣăm dăɣ-aman, ămoos a-wen a ăssiitbătăn tassaɣt-năwăn dăr-s, tărmăsăm daɣ ălxal wa irmas Ălmasex.
48003028	Ămăra-hi, ăbas iẓlay wa n-ăgg-Ălyăhud d-wa n-Ălyunan, ăbas iẓlay wa n-elăll d-wa n-akli, ăbas iẓlay ăhalĕs d-tamăḍt ed tămoosăm iket-dăɣ-năwăn iyyăn n-ăwadĕm dăɣ-tĕssĕba n-tassaɣt-năwăn d-Ɣisa Ălmasex.
48003029	Ɣas, šămad Ɣisa Ălmasex a kăwăn-ilan, adiš tămoosăm ihăyawăn n-Ibrahim, ad-tĕjrĕwăm tăkasit ta s-hawăn-ijjăš Măssinăɣ ărkăwăl-net.
48004001	Ărheeɣ daɣ dăɣ-edăgg-wa-dăɣ, ad-kăwăn-ăknăɣ asĕssĕjrah n-a-wa s-ărheɣ tĕnna-net: wădden ara s-ilkam ad-ikus ti-s, a ikka wăr-ikreš tayĕtte, wăr-iẓley d-akli n-măssi-s kud-dăɣ wăr t-ih' ăššăk a-s a-wa ila abba-net dăɣ-ehăre iket-net, i-net.
48004002	A ikka ămoos ara ĕnḍărrăn, ad-ila imănnăhăḍăn d-ălwăkilăn has-janen ĕnniyăt ĕnta hakd a-wa ila iket-net. Ad-ija a-wen-dăɣ hundăɣ har ašăl wa d-ikkăs abba-net ăššăk a-s rure-s, ămoos ăhalĕs ilan tanhaḍt ămăra.
48004003	Šund a-wen-dăɣ a fălla-năɣ ijan năkkăneḍ-dăɣ, nolăh d-aratăn s-kăla ăkkilen i-tărna ta făll-tĕgl' ăddunya
48004004	măšan, tăwwăḍ-dd tăqqăn ta issĕbdăd Măssinăɣ ɣas, ăšmašăl-dd săr-năɣ Rure-s toraw tamăḍt i-ad-izzăɣ jere-năɣ, ămašăl ĕnta-dăɣ a-wa innă alămăr wa n-kăl-Ălyăhud,
48004005	a-wen, ij'-e Măssinăɣ dăɣ-tĕssĕba n-ad-isĕddărfĕt ăddinăt wi ĕzzăɣnen daw-alămăr-wen-dăɣ, ăkf'-anăɣ daɣ năkkăneḍ turhajăt ta n-tumast n-aratăn-net.
48004006	Tidĕt-dăɣ a-s aratăn-net a tămoosăm ed tasĕtbat n-a-wen, a tăt-ămoosăn, Unfas Šăddijăn n-Rure-s n-Măssinăɣ wa ija dăɣ-ulhawăn-nănăɣ. Unfas-net-en-dăɣ a hanăɣ-ijrăwăn s-ad-nĕɣarr Măssinăɣ s-isĕm: Abba.
48004007	A-wen-dăɣ a făl, ăbas tămoosăm eklan, ănn-ak aratăn n-Măssinăɣ a tămoosăm. Ɣas šămad aratăn n-Măssinăɣ a tămoosăm, adiš, tămoosăm imĕkkusa wi s-irh' ălxer iket-net.
48004008	Ibda, a-s wăr tĕzzeyăm Măssinăɣ, ăṣṣănămăn-i n-mălayăɣna ɣas a-s tăkkilem, ɣabbădăm-tăn
48004009	măšan, ašăl-i d-tĕzzeyăm Măssinăɣ, ănn-ak, ănnăɣet, ašăl-i d-kăwăn-izzăy Măssinăɣ, ĕnd'-e-d-il' ĕmmĕk n-ad-talĕsăm ihuk n-iman-năwăn i-mălayăɣnatăn wi făll-tĕgl' ăddunya s-wăr t-illa făw a ĕnfan wăla a tăn-ihan, adiš kăwăneḍ a tărham ad-tăqqĕlăm ĕkkĕlu-wa-dăɣ dd-tĕzjărăm?
48004010	Ǝjrahăɣ-in a-s tĕknam asĕmɣar n-uḍĕf n-išilan iyyăḍ d-orăn iyyăḍ d-ăzzămanăn iyyăḍ d-iwĕtyan iyyăḍ,
48004011	ăssiirmăɣ-ahi hullan a-wa kăwăn-išlăn har ămmukkăn făw a-s ija ɣur-i a-s ălxidmăt wa jeɣ jere-wăn, ăbboṭṭăl-in bănnan.
48004012	Ayĕtma! Asĕlɣad a kăwăn-tajjăɣ ămăra, tălălăt-ahi ed ăzzăman wa ĕkkăsăɣ ĕlleɣ-t jere-wăn, jeɣ iman-in iyyăn dăɣ-wăn, wăr-ĕnheyăɣ daɣ a hi-tăɣšadăm.
48004013	Tĕssanăm făw a-s ašăl wa ăzzarăn d-kăwăn-in-oseɣ i-ad-hawăn-ăjăɣ isălan n-Ălĕnžil, a-s kăwăn-in-oseɣ, ărhiinăɣ,
48004014	ja taɣĕssa-nin tĕlĕmḍe-ta-dăɣ făl tăsijălălhăy măšan, hakd a-wen-dăɣ, wăr hi-tĕkrehăm, wăr hi-tăjlălhăyăm, ănn-ak, tăsbărrăkăm-ahi šund ɣas ănjălos n-Măssinăɣ a kăwăn-dd-osăn, šund ɣas a-s năkk iman-in a-s Ɣisa Ălmasex.
48004015	Ma ija ălxer wa hi-tĕssĕknăm ăzzăman-wen-dăɣ? Ma kăwăn-ijrăwăn? Ajăn tĕttĕwăm-in a-s ăzzăman-en-dăɣ d-kăwăn-in-oseɣ, ărhiinăɣ, tĕssĕknăm-ahi tărha-ta-dăɣ făl ĕnnăr ămmukkăn a-wen-dăɣ, tĕkkukkĕrem-dd tiṭṭawen-năwăn i-ad-hi-tănăt-tĕkfĕm.
48004016	Ajăn tidĕt ta hawăn-jănneɣ, tĕj'-ahi ašănjo-năwăn?
48004017	Ăddinăt wi ĕdgăẓnen dăɣ-asĕmmĕskĕl n-isălan wi hawăn-nĕja, wăr teɣalăt ăkkulăn dăɣ-wăn, ănn-ak tărha ɣas n-ad-kăwăn-sĕnnĕmĕjjĕjăn dăr-i i-ad-hasăn-tĕlkĕmăm a dăɣ-ošalăn.
48004018	Tidĕt, idgĕẓet ăwadĕm măšan, idgĕẓet dăɣ-amišĕl n-a-wa olăɣăn. Năkk, ăssofăɣ ad-tamašalăm a-wa olăɣăn s-ălwăqq iket-net jer-ĕlleɣ ɣur-wăn wăla wăr ɣur-wăn t-ĕlleɣ.
48004019	Ilyaḍăn-in, ăssiilmădăɣ-kăwăn a-s oẓarăɣ dăɣ-tĕssĕba-năwăn, ijmaḍ-t ăššăk daɣ a-s jeɣ tiẓẓurt ta tăjj tamăḍt jarrăwăt eɣăf-net, tiẓẓurt daɣ ta jeɣ, ad-tăt-ĕṭṭafăɣ hundăɣ har ašăl wa d-mad-ikĕn Ălmasex ăntum dăɣ-ulhawăn-năwăn.
48004020	Ăsiidărhănăɣ ad-t-ĕlleɣ ɣur-wăn ăssaɣăt-wa-dăɣ i-ad-hawăn-ăjăɣ măjrăd săl wa-dăɣ făl-a-s iqqan eɣăf-in făll-tĕmɣăre n-asĕmmăxĕlxĕl-i-dăɣ hi-ija a-wa kăwăn-išlăn.
48004021	Ăyyăt-ahi ad-kăwăn-sĕstĕnăɣ kăwăneḍ-i ĕdgăẓnen s-ĕmmĕk-wa-dăɣ dăɣ-utăr n-amišĕl n-a-wa innă alămăr wa n-ănnăbi Mosa. Ak ajăn tĕknam făw teɣăre n-a-wa innă?
48004022	Wădden, iktab dăɣ-s a-s ikrăš Ibrahim ĕssin ilyaḍăn, iyyăn, ohar-t d-Xăžrăta ta n-taklit, wa iyyăḍăn, ohar-t d-Sarăta ta n-telăllit-i issăxlăl.
48004023	Ara wa ohăr d-taklit, ohăr-t dăr-s s-ĕmmĕk-wa-dăɣ s-itihăr ăhalĕs d-tamăḍt ara măšan, ara wa ohăr d-telăllit, ămoos ara n-ărkăwăl wa ijjăš Măssinăɣ i-Ibrahim.
48004024	Tanfust-ta-dăɣ jăt făll-tiḍeḍen-ti-dăɣ n-sănatăt, la ălmăɣna šĕjreen, ălmăɣna-net da: tiḍeḍen-ti-dăɣ n-sănatăt, ănifăqqănăt d-ărkăwălăn wi n-ĕssin: Ărkăwălăn-en, wa ăzzarăn, tamătart-net, Xăžrăta; a-wen ărkăwăl wa ijjăš Măssinăɣ d-ănnăbi Mosa făll-aḍaɣ wa n-Săynay, wen ărkăwăl, a-wa t-dd-ijmăḍăn dăɣ-aratăn iket-net eklan ed Xăžrăta-i n-ma-săn, taklit.
48004025	Xăžrăta-en-dăɣ a-s šund aḍaɣ wa n-Săynay ihăn ăkall wa n-arabăn, toolăh daɣ d-aɣrĕm wa n-Yărussălam-i s-ašăl-i-dăɣ, mĕssaw-s iket-dăɣ-năsăn, ăkkiilen hărwa i-alămăr-en-dăɣ.
48004026	Măšan, Yărussălam ta n-tidĕt t-tĕllăt ɣur-Măssinăɣ dăɣ-išĕnnawăn, ĕnta a-s tamăḍt ta n-telăllit n-anna-nănăɣ.
48004027	A-wen-dăɣ făw a făl iktab dăɣ-isălan n-tamăḍt ta n-telăllit a-s: "Tamăḍt, kămm-i n-temĕjjejrut, dăwăt, săqqĕlĕlĕt daɣ kămm-i s-kăla wăr kăm-tărmes tiẓẓurt ta n-ajăraw n-eɣăf ed ădduuttăt a-s tamăḍt ta tătwăksănăt, făl-a-s innin wăr tĕtĕy, ad-tajăr ta dăr-ohăr ăhalĕs-net aratăn."
48004028	Ayĕtma, ĕlmĕdăt a-s kăwăneḍ aratăn dd-oraw ărkăwăl n-Măssinăɣ a tămoosăm šund ĕmmĕk wa s-ijjăš Măssinăɣ ărkăwăl i-Ibrahim ɣas, ikrăš Isxaqq.
48004029	S-ĕmmĕk-wa-dăɣ s-ibda iwă-dd alyaḍ wa tĕkrăš Xăžrăta, idwăl ɣas, ad-isakna wa n-Sarăta aɣăna; ĕmmĕk-wen-dăɣ daɣ a ijan jer-ăddinăt har ašăl-i-dăɣ.
48004030	Ămăra, ilyaḍăn-win-dăɣ n-ĕssin, ma hanăɣ-innă ĕlkĕttab n-Măssinăɣ dăɣ-isălan-năsăn? Wădden iktab a-s innă Măssinăɣ i-Ibrahim: "Sĕfĕl iman-năk taklit d-rure-s ed wăr t-illa ĕmmĕk s-ohăr alyaḍ wa n-taklit tăkasit d-alyaḍ wa n-telăllit."
48004031	Ayĕtma, năkkăneḍ, anna-nănăɣ telăllit wădden taklit.
48005001	Ălmasex a hanăɣ-ijrăwăn iman-nănăɣ, nĕjrăw-tăn daɣ s-ălxal imdan. A-wen-dăɣ a făl, ĕhĕlăt iman-năwăn, wăr jem iman-năwăn tolăs daw-ăẓuk wa n-Iblis i-ad-has-tăkkălem.
48005002	Năkk Bulĕs, ĕnneɣ-awăn: afăl tăsmalăyăm iman-năwăn s-ĕmmĕk wa s-t-ifrăḍ alămăr, adiš, wăr kăwăn-e-infĕw Ălmasex s-wăla a ĕnḍărrăn.
48005003	Ărheɣ daɣ ad-ĕkkĕsăɣ ăwadĕm iket-net irhan ad-isĕmmilĕy iman-net dăɣ-taɣdărt, afăl ăsmalăy iman-net, ămoos-as fărĕḍ ad-ămašăl daɣ fărĕḍăn wi iyyăḍnen ĕktăbnen dăɣ-alămăr.
48005004	Kăwăneḍ-i tattărnen ad-kăwăn-ăj amišĕl n-fărĕḍăn n-alămăr wa n-ănnăbi Mosa ăddinăt lanen idĕm dat-Măssinăɣ, ăssiilmădăɣ-kăwăn a-s ibḍ'-iwăn a-wen d-Ɣisa Ălmasex, ăsiinămăjjăj-kăwăn d-ănnuɣmăt n-Măssinăɣ.
48005005	Năkkăneḍ-i omănnen s-Ɣisa Ălmasex, Măssinăɣ a ih' ăṭṭăma-nănăɣ i-ad-hanăɣ-ăj imaɣdalăn. Ăṭṭăma-en, năqqal-as s-taẓidert ta ihakk Unfas Šăddijăn-i s-ĕnta a ăssixdămăn immun-nănăɣ.
48005006	Ăwadĕm, afăl išwăr irtăy d-Ɣisa Ălmasex, wădden amili wăla iba-net a infan hărăt, a-wa infăn hărăt, immun d-asĕtbat-net s-tărha-nănăɣ i-ăddinăt.
48005007	Ănna săbxas yaden, uhĕn kăwăneḍ-i s-a ija a-wa-dăɣ tosasăm dăɣ-azzal wa n-immun s-ĕmmĕk-wa-dăɣ, ma kăwăn-dd-iwwăɣăn, igdăl-awăn amišĕl n-tidĕt?
48005008	Erk ĕnniyăt-wen-dăɣ, wădden Măssinăɣ-i kăwăn-dd-iɣrăn s-iman-net a dd-ifal,
48005009	ajăn tĕttĕwăm-in a-s tăẓẓa ĕnḍărrăt a sakafăt ejel n-ălkăma ăjjeen.
48005010	Năkk, ikf'-ahi Emăli dăɣ-isălan-năwăn taflĕst n-a-s wăr-e tĕjĕm ɣas ar inĕzjam šund wi jeɣ măšan, ărheeɣ ad-tĕssanăm a-s ăwadĕm wa itattărăn uɣĕn n-iɣăfawăn-năwăn, ilmĕdet a-s ad-t-irmĕs Măssinăɣ ed anmĕšri šund-wen-dăɣ, wăr săr-s iẓley Măssinăɣ ăddinăt.
48005011	Ayĕtma, dăɣ-a-wa hi-dd-iqqălăn năkk, ĕnnăr isălan wi tăjjăɣ, ĕfraḍăɣ făll-ăddinăt amili, adiš mafăl hi-tiɣĕzzuben kăl-Ălyăhud bănnan? Ǝnnăr a-wen-dăɣ a xaṭṭăbăɣ, iket-di, wăr tumas tajĕttewt ta făll-ămmut Ălmasex ălmuxal i-ăwadĕm wăl' iyyăn.
48005012	Ărheeɣ dăɣ-ăddinăt wi kăwăn-šaškanen ad-kăwăn-ĕkfĕn ălɣafyăt kud-ărhan ḍarăt-a-wen, sĕmmĕkĕḍmĕkĕḍăn iman-năsăn.
48005013	Ayĕtma, ajăraw n-iman-năwăn a-s kăwăn-dd-iɣra Ălmasex s-iman-net, wăr tăjjăt a-wen ăsaru făll-hakkăm iman-năwăn abăkkaḍ, ănn-ak, kunta ill'-e a dăɣ-wăn itanăhaḍăn, umaset tanmĕdhalt jer-iman-năwăn dăɣ-tărha
48005014	făl-a-s alămăr wa n-ănnăbi Mosa iket-net, ăkilăwkălăw-t-dd măjrăd wa innăn: "Ăj i-ănhăraj-năk tărha-ta-dăɣ jed i-iman-năk."
48005015	Măšan, afăl dd-tăqqălăm tănifăqqăm d-iwăɣsan, tinmĕdidăm, tinmĕkšim jer-iman-năwăn, dihen, ăjăt ĕnniyăt i-ad-wăr tĕnmĕlhisăm jer-iman-năwăn.
48005016	Ăyyăt Unfas Šăddijăn ad-ănnăhăḍ dăɣ-wăn, dihen, ad-ăbas tĕlkamăm i-erk derhanăn n-tiɣĕswen-năwăn.
48005017	A-wa lăbasăn isadărhan ăgg-adĕm, iknas Unfas Šăddijăn; Unfas Šăddijăn daɣ iknas a-wa lăbasăn isadărhan ăgg-adĕm. Wăr kăla imda akĕnnas wa n-jere-săn, a-wen-dăɣ a dd-orăwăn a-s, wădden a dd-ijjăšăn eɣăf n-ăwadĕm-dăɣ, ad-t-ăj.
48005018	Afăl Unfas Šăddijăn a dăɣ-wăn ănniihăḍăn, wăr dăɣ-wăn-e-ănnăhăḍ alămăr wa n-ănnăbi Mosa.
48005019	Erk imojjan wi lăbasnen itamašal ăgg-adĕm, wăr-ĕfferăn, ătiwăssanăn, ĕntăneḍ da: ĕlkăxbu, iba n-tĕšĕdje, asĕmmăḍĕs n-iman,
48005020	ălɣibadăt n-ăṣṣănămăn, ĕkkĕriku, amšĕnji, akĕnnas, tismiten, asjĕt n-aḍkăr, tărha n-mijraw, băḍḍo-băḍḍo, ejhăn-ejhăn,
48005021	munkăẓi, tesăse n-asmĕd, tăruft d-a ăjjeen wărăn iẓley d-a-wen-dăɣ. Ǝkkasăɣ-kăwăn dăɣ-taɣdărt s-ĕmmĕk wa s-kăla hawăn-t jeɣ, ĕnneɣ-awăn: ăddinăt wi tamašalnen hărătăn-win-dăɣ, xăram-asăn ujĕš n-Tĕmmĕnĕya n-Măssinăɣ.
48005022	A-wa olăɣăn dd-itirĕw Unfas Šăddijăn s-ulh n-ăgg-adĕm ĕnta da: tărha, tedăwit, ălxer, taẓidert, tăhanint, milɣaw, immun,
48005023	tăẓude, tanhaḍt dăɣ iman. Hărătăn-win-dăɣ, wăr tăn-iha-i iknas alămăr.
48005024	Ăddinăt wi ĕkfănen iman-năsăn Ɣisa Ălmasex, ĕṣlăbăn făll-tajĕttewt ta făll-ătwăṣlăb Ɣisa derhanăn-năsăn wi lăbasnen tăn-ĕlwaynen.
48005025	Šămad Unfas Šăddijăn a dăɣ-năɣ ănnihăḍăn, adiš, năyyet-t daɣ ad-ănnăhăḍ dăɣ-tămudre-nănăɣ s-a-wa olăɣăn.
48005026	Wăr nĕtumaset ăddinăt tabărajnen wăla tinmĕkĕnẓernen jer-iman-nănăɣ, wăr-itisĕmet wăl' iyyăn făll-a ila amidi-net wăr ila.
48006001	Ayĕtma, ărheeɣ dăɣ-wăn, kăwăneḍ-i dăɣ-ănniihăḍ Unfas Šăddijăn n-Măssinăɣ a-s, e-d tărmăsăm ăwadĕm iɣšadăn hărăt, sĕssiɣĕdăt s-ĕnniyăt ăẓedăn, wăr t-tăxwelăm. Kăyy daɣ-i t-isasaɣadăn, ăj ĕnniyăt i-iman-năk i-ad-wăr toḍed dăɣ-abăkkaḍ šund wa dăɣ-oḍa.
48006002	Iḍkĕlet hak iyyăn dăɣ-wăn ăẓuk wa ăllinjăt amidi-net, dihen, ad-tămašălăm alămăr wa n-Ălmasex.
48006003	Ere ordăn iman-net hărăt-dăɣ, a-s ija a-wen, wăr-ămoos wăla a ĕnḍărrăn, ilmĕdet a-s iman-net ɣas a isaswad,
48006004	iššĕket ăwadĕm imojjan-net tĕzzar iššĕk wi n-ăwadĕm iyyăn, dihen kunta ihannăy făll-iman-net a ăniihăjjăn d-tĕmmal, adiš amĕlet iman-net s-a-wen-dăɣ, măšan, wăr-ităjjet făw ĕmmĕk s-ăsnăfăqqa iman-net d-ăddinăt wi iyyăḍnen,
48006005	făl-a-s, hak ăwadĕm ad-itwĕsĕstĕn d-ăẓuk n-a-wa ămešăl.
48006006	Wi kăwăn-saɣranen măjrăd n-Măssinăɣ, ifraḍ fălla-wăn ad-dăr-săn tahĕrĕm a-wa s-kăwăn-irxăm Măssinăɣ iket-net.
48006007	Wăr tăkărrasăt iman-năwăn, Măssinăɣ, wăr t-itĕjj ăwadĕm tekăškăšt, wăr-e alĕy ăwadĕm ar a-wa ăddomăt:
48006008	wa s-taɣĕssa-net ɣas a-s ixdam derhan-net, ad-săr-s dd-arĕw a-wa itamašal ĕlhĕllak măšan, wa s-Unfas Šăddijăn a-s itamašal derhan-net, ad-săr-s dd-arĕw a-wen tămudre tăɣlalăt.
48006009	Wăr hanăɣ-ităjjăšet sendad n-amišĕl n-a-wa olăɣăn ed, afăl dd-tosa tăqqăn ta issĕbdăd Măssinăɣ, kunta wăr sămmeḍ fălla-năɣ iji n-a-wa olăɣăn, ad-nĕjrĕw ălxer n-a-wa nĕjă.
48006010	A-wen-dăɣ a făl ămăra, iket-di nĕjraw s-a-wen, ihĕlet milɣaw-nănăɣ ebre n-e d t-illăm ăwadĕm hullan ebre n-wi dăr-nohăr immun.
48006011	Ǝnhĕywăt tĕššuhărt n-akătab dăɣ-edăgg-wa-dăɣ i-ad-tĕlmĕdăm a-s năkk iman-in a hawăn-in-iktăbăn tăkarḍe-ta-dăɣ.
48006012	Ăddinăt wi tattărnen ad-hawăn-ĕjĕn amili fărĕḍ, ĕjrăhăt-ah'-in ɣas a wa tăn-išlan, wăr-ĕrhen ahănay n-aɣăna, a-wen-dăɣ a făl, wăr helăn ad-ĕnnĕn i-ăddinăt a-s ĕlɣĕllas wăr-iha ar tajĕttewt ta făll-ămmut Ălmasex.
48006013	Tĕzzar daɣ ăddinăt-en ĕṭṭăfnen amili, ĕjrăhăt-in ɣas a-s ĕntăneḍ iman-năsăn, wăr tĕmišilăn fărĕḍăn n-alămăr iket-net, jan dăɣ-săn nefran, wăr fălla-wăn ĕfreḍăn amili ɣas ar dăɣ-tărha n-ad-ăbbărăjăn n-a-s ĕntăneḍ a ămoosnen ĕssĕbab n-amili-năwăn.
48006014	Năkk, wăr t-illa a jeɣ abăraj kunta wădden tidĕt ta n-a-s Emăli-nănăɣ Ɣisa Ălmasex, ămmut făll-tajĕttewt. Tamăttant daɣ ten-dăɣ ija a tămoosăt ĕssĕbab wa făl săr-i olăh a-wa-dăɣ ihăn ăddunya-ta-dăɣ šund a ămmun, olăhăɣ-as daɣ năkk d-ere ămmun.
48006015	Wădden amili wăla iba-net a-s hărăt, tumast n-ăwadĕm ăssiynăy Măssinăɣ a-s hărăt.
48006016	Ǝttarăɣ s-Măssinăɣ, ad-ăkf ălxer-net d-tăhanint-net i-e d t-illăm ere ilkamăn i-a-wa ĕnneɣ, ijrăw daɣ a-wen i-e d t-illăm ere ihan Iṣrayil wa n-Măssinăɣ.
48006017	Ǝttarăɣ dăɣ-wăn, kăwăneḍ ašăl-i-dăɣ, ad-wăr dăɣ-wăn itilĕs ăwadĕm asĕsnan n-iman-in, ĕgdăhăn-ahi ibuyĕsăn-wi-dăɣ ăššišwălnen taɣĕssa-nin s-ĕntăneḍ a-s tajuhe n-a-s năkk, il'-ahi Ɣisa.
48006018	Ayĕtma-ɣ dăɣ-ăddin, ăhuulăɣ-kăwăn-in, ĕttarăɣ daɣ dăɣ-Emăli-nănăɣ Ɣisa Ălmasex, ad-ăj ănnuɣmăt-net dăɣ-ĕnniyăt-năwăn. Amin!
49001001	A-wa năkk, Bulĕs, wa ija erhet n-Măssinăɣ ănămmašul n-Ɣisa Ălmasex hin-iktabăn i-imĕššeddĕjăn wi ăɣdălnen s-Ɣisa Ălmasex ĕzzăɣnen aɣrĕm wa n-Ifăsus.
49001002	Ăhuulăɣ-kăwăn-in, ikf'-iwăn Măssinăɣ-i n-Abba-nănăɣ d-Emăli Ɣisa Ălmasex ănnuɣmăt d-ălxer.
49001003	Tĕmmal i-Măssinăɣ-i n-Abba n-Emăli-nănăɣ Ɣisa Ălmasex-i fălla-năɣ dd-ăzzăbben s-tărna n-Unfas-net e d t-illăm ărrăxmăt ihan išĕnnawăn itatăjrawăn ɣur-Măssinăɣ dăɣ-idĕm n-Ălmasex.
49001004	Măssinăɣ a hanăɣ-ăsnăfrănăn hărwa wăr dd-tăxlek ăddunya i-ad-numas data-s dăɣ-tĕssĕba n-Ălmasex imĕššeddĕjăn, wăr-iwer uḍlem wăl' iyyăn.
49001005	Dăɣ-tĕssĕba n-tărha ta hanăɣ-ija a făl iɣtăs dăɣ-tihusay n-erhet-net s-ad-numas aratăn-net dd-ija s-iman-net dăɣ-idĕm n-Ɣisa Ălmasex.
49001006	Ămăra, namĕlet-t dăɣ-tĕssĕba n-tĕmɣăre n-ănnuɣmăt-net-wa hanăɣ-ikfa bănnan dăɣ-ăddimmăt n-Wa ikna tărha.
49001007	Tădarfit ta hăt ašni n-Rure-s, wa inɣălăn a hanăɣ-ijrăwăn tenăšše n-ibăkkaḍăn, ăzzăbbăt-dd fălla-năɣ ărrĕzăɣ n-ănnuɣmăt-net ed,
49001008	ăsnăflăy-anăɣ dăɣ-a-wen s-sărho d-tayĕtte ta hanăɣ-ikfă i-ad-nĕjrăh erhet-net.
49001009	Iffĕssăr-anăɣ-dd ĕddăraj n-erhet wa s-dd-ăsnăfalăl ălmăɣna-net ašăl-i-dăɣ: a-wen, a t-ămoosăn ăddăbara ăhuusken s-ăru d-t-issĕbdăd Măssinăɣ,
49001010	innă afăl dd-ăddewăn ăzzămanăn har dd-osa wa n-Ălmasex, ad-dd-isĕdĕw a-wa ihăn išĕnnawăn d-ăkall, imnukĕl fălla-s.
49001011	Dăɣ-tĕssĕba-net ĕnta-en-dăɣ d-a-wa hanăɣ-ikittĕw a făl ăru, hărwa wăr t-illa făw a dd-ixlakăn, ad-iɣtăs Măssinăɣ s-ad-hanăɣ-isĕnnĕfrĕn dăɣ-erhet-net wa issĕbdăd.
49001012	Adiš, namĕlet ălxurmăt n-a-wa hanăɣ-ija Măssinăɣ, năkkăneḍ-i jărnen ăṭṭăma-nănăɣ s-tizarăt dăɣ-Ălmasex.
49001013	Ǝnta-den-dăɣ a-wa jăm kăwăneḍ-dăɣ, ed tĕslăm i-tidĕt ta ămoos Ălĕnžil-i iɣallăsăn, tomănăm săr-s, jăm a-wen ɣas, iššĕšwăl-kăwăn s-Unfas Šăddijăn-i s-hawăn-ijjăš ărkăwăl-net.
49001014	Unfas Šăddijăn a-s ăḍḍimmana n-tăkasit ta hanăɣ-itwăr Măssinăɣ. Ijjăš-anăɣ ărkăwăl n-a-s ašăl wa dd-e-isĕmdĕw săr-năɣ tădarfit-net, ad-ăj jer-ifassăn-nănăɣ imraš wi ăhuuskătnen hanăɣ-itwăr, a-wen-dăɣ a făl, namĕlet ălxurmăt n-Măssinăɣ.
49001015	Dăɣ-isălan n-a-wen-dăɣ, a făl năkk-dăɣ, ĕjjăšăn-ahi isălan n-immun-năwăn s-Emăli Ɣisa d-tărha ta săknem imĕššeddĕjăn,
49001016	ad-t-tĕddalăɣ hak ašăl, tumayăɣ-as dăɣ-tĕssĕba-năwăn.
49001017	Tĕddalăɣ Abba n-Emăli-nănăɣ Ɣisa Ălmasex, ĕnta-i t-illăn jĕnnĕj-hărăt iket-net i-ad-kăwăn-ăkf sărho, isĕnnĕfilĕl-dd-hawăn iman-net i-ad-t-tĕknĕm muzĕyăt,
49001018	isĕmmĕlĕwlĕw ulhawăn-năwăn s-ănnur-net i-ad-tĕkkĕsăm ăššăk dăɣ-ăṭṭăma wa kăwăn-ăsjăr a-s kăwăn-dd-iɣră s-iman-net, tĕlmĕdăm daɣ făll-tĕmɣăre n-tăkasit ta s-irha ad-hawăn-tăt-uẓan kăwăneḍ d-imĕššeddĕjăn,
49001019	d-tĕmɣăre n-tărna ta s-wăr t-illa a dăr-togdăh ihăkk imumĕnăn s-a-wa dăr-ogdăh ăṣṣahăt-net, tădabit-net d-tărna-net.
49001020	Tărna-ten-dăɣ, ăšmašăl-tăt-dd s-ăṣṣahăt ašăl wa dd-issĕnkăr Ălmasex jer-inĕmmuttan tĕzzar, ăsɣăym'-e daw-aɣil-net dăɣ-išĕnnawăn,
49001021	jĕnnĕj-e d t-illăm ănjălos, d-e d t-illăm ămănokal, d-e d t-illăm hărăt ilan tărna dăɣ-išĕnnawăn, d-e d t-illăm amănay; ăssajăr isĕm-net e d t-illăm isĕm itawăɣren dăɣ-ăddunya hakd-dăɣ e d t-illăm isĕm s-ilkam ad-dăɣ-s ătiwăɣra.
49001022	Ija hărăt iket-net daw-iḍarăn-net, ij'-e eɣăf n-ălkănisăt iket-net-i
49001023	tămoosăt taɣĕssa ta dăɣ-izzăɣ ĕnta-i dd-ăsnăfalălăn Măssinăɣ-i ilsăn ăkall s-ălmăɣna imdan.
49002001	Kăwăneḍ ibda, tămmum dat-Măssinăɣ, a-wa-dăɣ hawăn-jăn ălɣibăn-năwăn d-ibăkkaḍăn-năwăn.
49002002	Tăttilălăm ăzzăman-en a-wa făll-tĕgl' ăddunya, tamašalăm a-wa fălla-wăn irha Iblis-i ăminakălăn făll-alšinăn-i ĕllăynen, ămiinakăl daɣ făll-inămašrayăn wi n-imĕffellĕgăn.
49002003	Ăddinăt-win-dăɣ, kăla dăɣ-săn năḍḍin năkkăneḍ-dăɣ, nĕlkam ɣas i-derhanăn wi lăbasnen n-tiɣĕswen-nănăɣ d-erk inĕzjam-nănăɣ; ăssiitbăt a-wen tumast-nănăɣ n-kăl-ăddunya wăren ĕẓley d-imidiwăn-năsăn. Wăr hin-ăqqima ɣas ar ad-fălla-năɣ dd-izĕzzubbĕt Măssinăɣ aḍkăr-net s-ĕmmĕk wa s-t-dd-mad-izĕzzubĕt făll-ăddinăt wi iyyăḍnen t-wăren ăksuḍ.
49002004	Măšan Măssinăɣ, măqqăr tăhanint-net, ij'-anăɣ tărha-i-dăɣ măqqărăt,
49002005	s-hărwa nămmut dat-Măssinăɣ, a-wa-dăɣ hanăɣ-jăn uḍlemăn-nănăɣ, ăssodăr-anăɣ năkkăneḍ hakd Ălmasex ed ănnuɣmăt-net a kăwăn-iɣallăsăn.
49002006	Dăɣ-tĕssĕba n-Ɣisa Ălmasex-en-dăɣ a făl hanăɣ-dd-issĕnkăr Măssinăɣ năkkăneḍ hakd ĕnta jer-inĕmmuttan, ăsnăɣăym'-anăɣ dăr-s dăɣ-išĕnnawăn.
49002007	A-wen, ij'-e dăɣ-milɣaw-net i-ad-ĕlmĕdăn ăddinăt făll-tĕmɣăre, d-ĕjut n-ănnuɣmăt wa ihăn Ɣisa Ălmasex s-wăr-ilkem ad-istak.
49002008	Ănnuɣmăt n-Măssinăɣ ăddewăn d-immun săr-s a iɣallăsăn; a-wen, wădden ăgg-adĕm a dd-ifal, ihuk n-Măssinăɣ a ămoos.
49002009	Wăr t-jărrĕwăn imărkedăn ămešăl ăwadĕm i-ad-wăr-itĕbărij wăl' iyyăn.
49002010	Măssinăɣ a dd-ifăl a-wen, ĕnta a hanăɣ-dd-ixlăkăn s-tihusay s-tărna n-Ɣisa Ălmasex i-ad-nudabăt amišĕl n-imărkedăn wi s-ăru d-tăn-dd-ăsmăjnăt Măssinăɣ i-ad-tăn-nămašăl.
49002011	A-wen-dăɣ a făl ămăra, wăr hin-tĕttĕwăm a-s kăla tămoosăm inĕẓẓulam, jannen-awăn kăl-Ălyăhud-i ɣur-ămoos amili hărăt: "Ǝd-kărămelăy", kud-dăɣ, amili-en, wăr-ămoos ar hărăt n-tamĕnkiḍt dd-inakkăḍ ăwadĕm s-ăfuss-net dăɣ-taɣĕssa.
49002012	Ăzzăman-en-hi, wăr t-illa a toharăm d-Ălmasex, wăr t-illa a tăssirtăyăm d-tamĕtte ta n-kăl-Iṣrayil, wăr toherăm dăr-săn ărkăwăl wăla ărkăwălăn n-tassaɣt wi hasăn-ătwăjjăn, wăla ăṭṭăma n-Măssinăɣ dăɣ-ăddunya wăla dăɣ-ălaxărăt.
49002013	Ǝnta-den-dăɣ a-wa dăɣ-wăn ijan măšan, ašăl-i-dăɣ, kăwăneḍ-i s-kăla tujĕjăm, ăẓẓehăẓ-kăwăn-dd Măssinăɣ iman-net s-ašni wa n-Ălmasex inɣălăn, tosăɣăm d-Ɣisa Ălmasex.
49002014	Ǝnta-en-dăɣ a-s ălxer-nănăɣ, ĕnta-i issărtăyăn kăl-Ălyăhud d-inĕẓẓulam, ămoosnen ihĕnnin, sănatăt tiwsaten, ij'-en iyyăn n-ăwadĕm, ikkăs-in jere-săn ajăzzar wa ikkăn jere-săn ed ikfa taɣĕssa-net ašăl wa d-ămmut i-ad-hin-ănd ăɣalla wa tăn-ibḍăn.
49002015	Tamăttant-ten-dăɣ ija a-s hin-issĕmdă a-wa hin-ăba dăɣ-a-wa innă alămăr wa n-ănnăbi Mosa dăɣ-isălan n-a-wa xălalăn d-a-wa xăramăn. Issărtăy ămăra kăl-Ălyăhud d-inĕẓẓulam, imăl-t ălxer jere-săn i-ad-umasăn făll-ĕssin-essăn tiyyăt tawset dăr-s tosaɣăt,
49002016	ăẓmăẓăl ăddinăt d-Măssinăɣ d-jer-iman-năsăn s-tamăttant ta ija făll-tajĕttewt, ij'-en tiyyăt taɣĕssa i-ad-ăbas t-illa anmĕkšar jere-săn.
49002017	Ɣisa Ălmasex, ašăl wa dd-osa, osă-dd i-ad-ixṭĕb isălan n-Ălĕnžil-i hawăn-ih' ălxer kăwăneḍ-i n-inĕẓẓulam-i ănimăjjăjnen d-Măssinăɣ hakd-dăɣ kăl-Ălyăhud-i săr-s dd-ĕllanen;
49002018	ĕnta-en-dăɣ a ikfăn Unfas iyyăn Šăddijăn i-kăl-Ălyăhud hakd inĕẓẓulam i-ad-ĕjrĕwăn tabarăt s-Abba.
49002019	Ămăra, ăbas tămoosăm imăjarăn wăla ăddinăt ĕzzaɣnen ăkall wăr len, tohărăm ăkall d-imĕššeddĕjăn, tămoosăm d-ăgg-ehăn wa n-Măssinăɣ,
49002020	tolăhăm d-ibĕlɣan n-tihun wi s-ikrăs ehăn dăɣ-a-s ăssas n-ehăn-en, a-wa ăxṭăbăn inĕmmušal d-ănnăbităn a t-ămoosăn; Ɣisa Ălmasex iman-net a-s tăhunt n-ehăn ta n-aɣmăr făll-idăy ehăn iket-net.
49002021	Ɣisa-en-dăɣ a făl ănimăṭṭăfnăt tihun ti s-ikrăs ehăn i-ad-wăr t-isiḍĕw hărăt, ogdăh iket-net, itimɣar i-ad-umas ehăn-en, ehăn šăddijăn dăɣ-izzaɣ Emăli.
49002022	Kăwăneḍ daɣ-i n-imumĕnăn, tănimăṭṭăfăm dăr-s, i-ad-tumasăm ehăn dăɣ-izzaɣ Măssinăɣ s-Unfas-net.
49003001	A-wen-dăɣ a făl, năkk Bulĕs, ašăl-i-dăɣ, ămoosăɣ u-takărmut dăɣ-tĕssĕba n-Ɣisa Ălmasex-i hi-ijăn ănămmašul hawăn kăwăneḍ-i n-inĕẓẓulam,
49003002	ăšmašăl-ahi-dd săr-wăn Măssinăɣ dăɣ-ănnuɣmăt-net i-ad-kăwăn-in-sĕssiwĕḍăɣ isălan-net,
49003003	ĕnta-i hi-dd-ăsnăflălăn ĕddăraj wa s-hawăn-odăšăɣ isălan-net a ĕnḍărrăn dăɣ-armuḍ,
49003004	măšan afăl tăɣrăm tăkarḍe-ta-dăɣ, ad-tĕjrăhăm a-wa-dăɣ s-hawăn-ăssewălăɣ ed năkk, Ălmasex a hi-issĕfhămăn ălmăɣna n-ĕddăraj-wen-dăɣ.
49003005	Isălan-wi-dăɣ, ĕzzurĕyatăn ti hin-okăynen, wăr tănăt-dd-izjer ăgg-adĕm s-dd-ăsinăfalăl Măssinăɣ ălmăɣna-năsăn-has măšan, ašăl-i-dăɣ, issĕlmăd ălmăɣna-năsăn s-tărna n-Unfas Šăddijăn i-inĕmmušal-net wi n-imĕššeddĕjăn d-ănnăbităn.
49003006	Ǝddăraj-en-hi, ălmăɣna-net a-s inĕẓẓulam hakd kăl-Ălyăhud, iyyăn n-ajăraw a jăn ɣur-Măssinăɣ, ămoosăn tiyyăt tawset, ohărăn iket-dăɣ-năsăn d-Ɣisa Ălmasex ărkăwăl wa s-ătwăjjăn isălan-net dăɣ-Ălĕnžil.
49003007	Năkk-i, ij'-ahi Măssinăɣ s-tărna n-ănnuɣmăt-net akli-net, wa ixaṭṭăbăn isălan n-Ălĕnžil,
49003008	năkk-i n-adday jer-imĕššeddĕjăn, ikf'-ahi Măssinăɣ ănnuɣmăt-net i-ad-ăjăɣ i-inĕẓẓulam isălan n-tĕmɣăre n-ărrĕzăɣ wa ihăn Ălmasex,
49003009	ăffăsărăɣ-asăn iket-dăɣ-năsăn isălan n-ĕddăraj wa s-kăla ăttunkăl iket-di dd-ixallăk Măssinăɣ ăddunya, s-ašăl-i-dăɣ, ănfalăl-dd ălmăɣna-net.
49003010	Isălan-en, ăsnăfalăl-tăn-dd Măssinăɣ i-ad-tumas ălkănisăt ĕssĕbab wa s-lammădăn imănokalăn d-kăl-ăṣṣahăt wi ĕzzăɣnen išĕnnawăn s-tihusay d-ĕjut wa ija sărho n-Măssinăɣ.
49003011	A-wa s-ăru t-issĕbdăd Măssinăɣ dăɣ-isălan-win-dăɣ, ămešăl-t Emăli-nănăɣ Ɣisa Ălmasex-i
49003012	hanăɣ-ijrăwăn dăɣ-tĕssĕba n-immun wa săr-s nĕja, anmihaẓ d-Măssinăɣ s-ĕnniyăt t-iflasăn.
49003013	A-wen-dăɣ a făl dăɣ-wăn ărheeɣ, ad-wăr hawăn-igĕddĕl aɣăna wa hannăyăɣ akuyĕd, ănn-ak, umaset-awăn a-wen ĕssĕbab n-aḍkul n-iɣăfawăn-năwăn.
49003014	A-wen-dăɣ a făl rakkăɣăɣ dat-Abba i-ad-t-ădĕlăɣ,
49003015	ĕnta-i s-wăr t-illa ejădăš iwarăn išĕnnawăn wăla ăkall s-wădden iɣarr isĕm-net,
49003016	tĕddalăɣ-t ĕnta-i s-irzăɣ ănnuɣmăt-net, wăr t-illa a-s wădden ill'-e jĕnnĕj-s i-ad-kăwăn-isĕṣṣuhĕt dăɣ-iman-năwăn s-tărna n-Unfas-net,
49003017	ikĕn immun s-Ălmasex antum dăɣ-ulhawăn-năwăn, tĕknĕm daɣ anmărh jer-iman-năwăn,
49003018	tudabem kăwăneḍ d-imĕššeddĕjăn iket-năsăn ujreh n-tărha-net-i-dăɣ măqqărăt: tărha daɣ jat tăhhĕrut d-tĕššĕjrĕt d-aḍkul d-atrĕjji-i-dăɣ s-wăr t-illa făw a tăt-madăn-iktĕl.
49003019	Tĕddalăɣ Măssinăɣ i-ad-tĕknĕm ujreh n-tărha n-Ălmasex-i-dăɣ măqqărăt tojărăt a-wa s-ăddoobăt eɣăf n-ăgg-adĕm ad-t-dd-isăɣlĕy, iḍney Măssinăɣ ulhawăn-năwăn s-a-wa iḍnăy wa-net.
49003020	Măssinăɣ-i ăddoben ad-ăj a ojărăn a-wa s-ăddooben iɣăfawăn-nănăɣ utăr-net d-azĕnnĕzjĕmi dăɣ-s, ĕnta-i ăddooben ad-hanăɣ-idhĕl s-tărna-net ta simrumirăt ulhawăn-nănăɣ,
49003021	tumaset tĕmmal ti-net dăɣ-ălkănisăt, d-dăɣ-tĕssĕba n-Ɣisa Ălmasex hărkuk. Amin!
49004001	Ayĕtma! Ăsimătărăɣ-kăwăn năkk-i n-u-takărmut dăɣ-tĕssĕba n-Emăli d-ad-tĕjĕm tămudre tănihăjjăt d-teɣăre ta kăwăn-dd-ija Măssinăɣ s-iman-net.
49004002	Sărĕsăt iman-năwăn dăɣ-hărăt iket-net, iẓadăt, ẓăydărăt, tĕnmĕšmărăm jer-iman-năwăn dăɣ-tărha.
49004003	Ăjăt a-wa tăddobem iket-net i-ad-tĕṭṭĕfăm tassaɣt ta n-iyyăt dăɣ-kăwăn-ija Unfas Šăddijăn, ămlet ălxer jere-wăn.
49004004	Tiyyăt taɣĕssa a tămoosăm, Unfas daɣ iyyăn ɣas, iyyăn n-ăṭṭăma a kăwăn-ăsjăr Măssinăɣ a-s kăwăn-dd-iɣră s-iman-net;
49004005	Emăli iyyăn, immun iyyăn, atwĕsĕlmaɣ dăɣ-aman daɣ iyyăn.
49004006	Măssinăɣ, iyyăn ɣas, ĕnta a-s Abba n-e d t-illăm ăgg-adĕm, ill'-e jĕnnĕj-hărăt iket-net, ăssodăr hărăt iket-net, ih' ulhawăn iket-năsăn.
49004007	Dăɣ-ănnuɣmăt-net, hak ăwadĕm-dăɣ, ij'-as isuf wi ităjj Ălmasex i-ăddinăt i-ad-hin-sĕssiwĕḍăn ămašal-net.
49004008	A-wen-dăɣ a făl innă ĕlkĕttab n-Măssinăɣ dăɣ-isălan n-Ɣisa: "A-s ikk' išĕnnawăn, irna imiksănăn-net, ăšrăwrăw-tăn ḍara-s tĕzzar ija isuf wi s-irha i-dăgg-adĕm."
49004009	Ma ămoos ălmăɣna n-tăfert ta tĕnnăt: "Ikk' išĕnnawăn"? Ălmăɣna-net a-s Ɣisa-i ijjăšăn ider n-ăkall, ĕnta daɣ a ikkăn išĕnnawăn.
49004010	Ǝnta-en-dăɣ s-hawăn-heɣ ti-net, ĕnta-i ijjăšăn ider n-ăkall, ĕnta daɣ a ikkăn ašĕnna wa hin-illan dăɣ-išĕnnawăn, ămnakăl făll-hărăt iket-net.
49004011	Ămăra, dăɣ-isălan n-isuf wi ijă, ĕnta iman-net a ijăn iyyăḍ inĕmmušal, iyyăḍ ănnăbităn, iyyăḍ imăllănžalăn, iyyăḍ ărrabexăn wi n-imănnăhăḍăn d-imăsăɣran n-ălkănisăt.
49004012	Isuf-win-dăɣ, ij'-asăn-tăn i-ad-sărɣĕsăn i-imĕššeddĕjăn tadăwla, ĕkfĕn-tăn imutaj wi s-ămiɣatărăn i-ad-tĕhĕl ălkănisăt-i tămoosăt taɣĕssa n-Ălmasex s-data.
49004013	Dihen, ad-năj issuɣ imdan dăɣ-immun wa nohăr, nĕkĕn tĕmĕzzuyt n-Rure-s n-Măssinăɣ, numas ăddinăt ăɣradnen s-tolăh tămudre-năsăn d-ta n-Ălmasex-i wăr-iwer ălɣib wăl' iyyăn.
49004014	Ad-ăbas nămoos aratăn s-tăšikwălt n-teɣăre tăn-dd-tĕmmărăt-dăɣ, ad-tăn-tăzzawăt; năɣlĕs dăɣ-a-wa sălmadăn dăgg-adĕm wi wăren tĕttăr ar ere ăšnămăšrăyăn s-tikărras-năsăn.
49004015	Numaset ăddinăt tinmĕnninen tidĕt tăddeewăt d-tărha i-ad-nĕdwĕl, nalăh d-Ălmasex-i n-ămizăr-nănăɣ.
49004016	Ǝnta-en-dăɣ a-s ĕssĕbab wa dd-isadawăn ăddinăt i-ad-asĕɣĕn s-ĕmmĕk wa s-osăɣăn izĕmmuz taɣĕssa n-ăgg-adĕm. Taɣĕssa, afăl hak taslăḍt-net dăɣ, išl'-eet a-wa tăt-iwărăn, ad-daggăl iket-net, togdăh, tosaɣ. A-wen-dăɣ a făl, nĕnmărhet i-ad-nĕhĕl s-data.
49004017	Ămăra, a-wa, ĕnneɣ-t, tilĕsăɣ daɣ tĕnna-net dăɣ-tĕssĕba n-Emăli: wăr tolehăm d-inĕẓẓulam -i wăren ĕgla ar făll-mălayăɣna n-ălxal,
49004018	tihay a dăɣ-ărjašăn, ĕžhalăn, ăqqurăn ulhawăn-năsăn, tĕdraj-asăn tămudre ta ihăkk Măssinăɣ.
49004019	Ăssetăn dăɣ-tĕẓẓulĕma d-iba n-tăkrakiḍt d-asĕmmăḍĕs n-iman-năsăn d-tărha n-ajăraw okăyăn ămaku.
49004020	Măšan, kăwăneḍ, wădden erk ălxal-wen-dăɣ a kăwăn-issăɣra Ălmasex
49004021	kunta ĕnta a făl tĕlmădăm, tĕlkămăm i-tidĕt ta kăwăn-issăɣra Ɣisa.
49004022	Ăyyăt fălla-wăn erk ălxal wa s-kăla t-tăttilălăm, tĕbḍĕwăm d-derhanăn n-tiɣĕswen-năwăn ed a-wen wăr dd-itiirĕw ar ĕlhĕllak s-ăgg-adĕm.
49004023	Ăyyăt Măssinăɣ ad-isĕynĕy inĕzjam-năwăn, ăj'-iwăn ăddinăt ărjašnen s-tayĕtte tăynayăt,
49004024	ĕkrĕšăt ălxal wa ikarrăš ăwadĕm ăssiynăy Măssinăɣ, ăɣĕdăt, išdajăt, tĕnnĕm tidĕt dăɣ-hărăt iket-net.
49004025	A-wen-dăɣ a făl, ĕbḍĕwăt d-bahu, ănnet hak iyyăn dăɣ-wăn tidĕt i-amidi-net ed ămăra-dăɣ, hak iyyăn dăɣ-năɣ, ămoos ašrut n-iyyăn.
49004026	Afăl kăy-ijjăš aḍkăr, wăr tĕyy aḍkăr-năk ăssoḍ'-ik dăɣ-a išlayăn, wăr toyyed tăfukt toḍa ha tĕsĕmme n-a-wen ulh-năk,
49004027	wăr jem i-Iblis tašlĕlt s-kăwăn-orăm.
49004028	Wa itikrĕn, wăr-itilĕset tikra, ănn-ak, ixdĕmet s-ifassăn-net i-ad-ijrĕw s-ălxaqq n-tide-net, idhĕl ĕnta-dăɣ wa tărmăs tămăɣatert.
49004029	Wăr dd-izăjjăret măjrăd sĕmmăn, a ămoos-dăɣ, imawăn-năwăn, ănn-ak, i dăɣ-wăn orăn emm-net i-măjrăd-dăɣ, izjăret-t-dd a infan hărăt, iknan, wărăn inxes iman n-ăddinăt wi has-ăsijădnen.
49004030	Wăr zăẓẓăkănẓărăt Unfas Šăddijăn n-Măssinăɣ-i s-kăwăn-iššĕšwăl i-ašăl wa dd-e-isĕmdĕw săr-wăn tădarfit ta s-innă.
49004031	Wăr toyyem tĕsĕmme wăla ăšo wăla aḍkăr wăla terk tettert wăla tigĕggar, wăr toyyem wăla dăɣ-hărătăn-win-dăɣ ikraš ekew dăɣ-ulhawăn-năwăn. Ǝbḍĕwăt d-tăllăbăst a tămoos-dăɣ.
49004032	Iẓadăt jer-iman-năwăn, nĕmiḍĕnăt tăhanint, ɣaymăt tinmĕnšim jer-iman-năwăn s-ĕmmĕk wa s-hawăn-in-inša Măssinăɣ dăɣ-idĕm n-Ălmasex.
49005001	Ayĕtma! Šămad aratăn n-Măssinăɣ ikna tărha a tămoosăm, adiš, tălălăt-t.
49005002	Tănnăhăḍet tărha dăɣ-a-wa tăjjăm iket-net s-ĕmmĕk wa s-hawăn-tăt-issĕkna Ălmasex-i ikfăn iman-net, ămmut i-ad-umas takute lat ălqim, s-ijraẓ aḍu-net i-Măssinăɣ.
49005003	A-wen-dăɣ a făl wăr jere-wăn dd-tătwăḍkalnet isălan n-ăwadĕm ikfan iman-net iba n-tăkrakiḍt wăla asĕmmăḍĕs n-iman-net wăla utăr n-terše tokăyăt ămaku. A-wa hărătăn s-wăr-ănhăjja făw ad-dd-titwăɣrin jer-imĕššeddĕjăn.
49005004	Wăr safălɣaɣăt, wăr tăjjăt măjrăd wărăn ila ălmăɣna, wăla tekăškăšt wărăt la ăddălil, ănn-ak, a tăjjăm-dăɣ, ɣaymăt tumayăm i-Măssinăɣ ijităn-net.
49005005	Ǝlmĕdăt a-s ăddinăt wi ĕkfănen iman-năsăn iba n-tăkrakiḍt d-wi samăḍasnen iman-năsăn d-wi ha tărha n-hărăt-i wărăt tĕẓley d-ălɣibadăt n-ăṣṣănămăn; ăddinăt-en, xăram-asăn ahănay n-Tĕmmĕnĕya ta n-Ălmasex d-Măssinăɣ.
49005006	Wăr kăwăn-isăswadet ăwadĕm s-tăẓude n-ilĕs wărăn infa hărăt ed anmĕšri šund-wen-dăɣ ad-dd-itirĕwăn aḍkăr n-Măssinăɣ făll-ăddinăt wi unjăynen s-ămišĕl n-tĕnna-net.
49005007	Ăddinăt wi tamašalnen hărătăn-win-dăɣ, wăr tăn-tăsmadăwăm.
49005008	Kăla hăm kăwăneḍ-dăɣ tihay măšan, ašăl-i-dăɣ, tosăɣăm d-Emăli, adiš, ĕṭṭĕfăt ălxal wa n-dăgg-ănnur;
49005009	ănnur daɣ, wăr t-dd-izĕjjăr ar milɣaw, iqqud d-tidĕt.
49005010	Šămad dăgg-ănnur a tămoosăm, ĕlmĕdăt a-wa ijrăẓăn i-Emăli, tămašălăm-t.
49005011	Wăr tihrăt hărăt d-mălayăɣnatăn wi tamašalăn kăl-tihay, ănn-ak, sĕffukkărăt a-wa tamašalăn
49005012	ed a-wa tăn-išillun dăɣ-ufăr, ăsikărakăḍ wăla edăwănne dăɣ-s.
49005013	Wăr tăkărrasnet iman-năsăn, ilkam ad-dd-isĕffukkăr ănnur a-wa tăn-išlăn iket-net,
49005014	ed ănnur, wăr t-dd-izĕjjăr ar ănnur. A-wen-dăɣ a făl ătwănnă: "Jăy! Kăyy-i iṭṭăsăn, ĕnkăr-dd dăɣ-eḍĕs Ǝnkăr-dd jer-inĕmmuttan wi jer-tĕnsed i-ad-fălla-k isĕmmĕlĕwlĕw Ălmasex ănnur-net."
49005015	Ăjăt ĕnniyăt i-tămudre-năwăn, udaɣ ad-tumasăm ăddinăt wăren la tayĕtte, umasăt imĕssorha.
49005016	Ăjăt ărramăt dăɣ-taɣrĕst-năwăn, ăyyăt fălla-wăn a-wa wăr-iha ălfăyda ed, išilan lăbasnen a fălla-năɣ janen.
49005017	Wăr tămoosăm ăddinăt irmas iba n-tayĕtte, ĕjrăhăt erhet n-Emăli.
49005018	Wăr săssăt asmĕd har dăɣ-wăn itakkăs ĕnniyăt ed iba n-ălxal a-wen, ănn-ak, ăyyăt Unfas Šăddijăn a dăɣ-wăn ănnăhăḍ.
49005019	Nĕmăṭṭĕfăt jer-iman-năwăn s-tĕmmalen dd-ĕzjarnen Ăẓẓăbur, d-tĕmmalen kăwăn-samătarnen d-isuhaɣ săr-wăn dd-oraw Unfas Šăddijăn. Amĕlăt Emăli s-ulh imdan.
49005020	Umayăt hărkuk i-Măssinăɣ-i n-Abba a-wa hawăn-ija iket-net dăɣ-isĕm n-Emăli-nănăɣ Ɣisa Ălmasex.
49005021	Isărĕset hak iyyăn dăɣ-wăn iman-net i-amidi-net dăɣ-tĕssĕba n-tuksĕḍa ta jăm i-Ălmasex.
49005022	Tiḍeḍen! Sărĕsmăt iman-năkmăt dat-meddĕn-năkmăt šund a-s Emăli a dat-tăsrăsmăt iman-năkmăt,
49005023	ăniihăjja a-wen făl-a-s, ăhalĕs a-s ămizăr n-hănne-s s-ĕmmĕk wa s-ămoos Ălmasex eɣăf n-ălkănisăt-i tămoosăt taɣĕssa-net ta dd-iɣlăs.
49005024	Ǝmmĕk-wa-dăɣ s-tăsirăs ălkănisăt iman-net dat-Ălmasex, ĕmmĕk-wen-dăɣ daɣ a-s lanăt tiḍeḍen ad-sărĕsnăt iman-năsnăt dat-meddĕn-năsnăt dăɣ-hărăt iket-net.
49005025	Meddĕn! Ărhet hak iyyăn hănne-s s-ĕmmĕk wa s-irha Ălmasex ălkănisăt-net-i s-ija tărha ta făll tăt-ikfă iman-net,
49005026	i-ad-tăt-dd-isĕbdĕd dat-Măssinăɣ, wăr tăt-iwer ălɣib wăl' iyyăn ed, ĕnta iman-net a tăt-iššĕšdăjăn, ăssirăd-tăt s-măjrăd-net-i išašdajăn,
49005027	i-ad-dd-tĕbdĕd data-s tĕkna tihusay, tăsisahăɣ ašăl, wăla ălɣib wăla ešer wăla ankĕmmi wăl' iyyăn.
49005028	Ǝmmĕk-wen-dăɣ daɣ a-s lan meddĕn s-ad-ĕṭṭafăn tiḍeḍen-năsăn, ĕjĕn-asnăt tărha d-ĕnniyăt wa jăn i-tiɣĕswen-năsăn. Tărha ta jed i-iman-năk, ăjet i-hănne-k
49005029	ed wăr t-illa ere iksanăn iman-net, ănn-ak, hak ăwadĕm ija ĕnniyăt i-taɣĕssa-net, išakš'-et, isals'-et. Ǝmmĕk-wen-dăɣ daɣ a ija Ălmasex i-ălkănisăt
49005030	ed năkkăneḍ-i săr-s omănnen, nămoos tislaḍ n-taɣĕssa-net.
49005031	A-wen-dăɣ a făl innă măjrăd n-Măssinăɣ: "Ad-ifĕl ăhalĕs ti-s d-ma-s, asăɣ d-hănne-s, umasăn făll-ĕssin-essăn tiyyăt taɣĕssa d-iyyăn n-ăwadĕm."
49005032	Măjrăd-wa-dăɣ hawăn-jeɣ dăɣ-isălan n-ĕddăraj wa tămoos tassaɣt ta ija Ălmasex d-ălkănisăt-net, ĕssanăɣ a-s wăr răqqis ujreh-net
49005033	măšan, ifraḍ făll-hak ăhalĕs-dăɣ, ad-ărh hănne-s s-ĕmmĕk-wa-dăɣ s-irha iman-net; sĕmɣăret daɣ hak tamăḍt, ăhalĕs-net.
49006001	Aratăn! Sajadăt i-imărawăn-năwăn, ĕnta-den-dăɣ a-wa oɣădăn fălla-wăn irha Emăli.
49006002	Innă iyyăn dăɣ-alămărăn n-Măssinăɣ: "Sĕmɣăr ti-k d-ma-k"; alămăr-wa-dăɣ, ĕnta a-s wa ăzzarăn ăsdăw Măssinăɣ d-ărkăwăl, innă:
49006003	"Afăl tĕssĕmɣărăd ti-k d-ma-k, ad-tĕjrĕwăd ălxer, tĕkrĕšăd taɣrĕst."
49006004	Kăwăneḍ-i daɣ n-imărawăn, wăr tăẓẓăkănẓărăm aratăn-năwăn ănn-ak, ăjăt-asăn asĕdwal dăɣ-tăn saɣrem, tadăbbarăm-asăn s-a-wa innă Emăli dăɣ-măjrăd-net.
49006005	Eklan! Săjdăt i-imălan-năwăn, uksaḍăt-tăn, sĕmɣărăm-tăn s-ulhawăn šăddijnen šund ɣas a-s Ălmasex iman-net a-s jăm a-wen.
49006006	Udaɣ ad-tajjăm a-wa fălla-wăn ărhăn dihad kăwăn-hannăyăn ɣas šund a-s tărham ad-kăwăn-in-ĕjrăhăn ăddinăt, ănn-ak, ăjăt a-wa fălla-wăn ărhăn s-ulh irḍan, ed a-wen-dăɣ a fălla-wăn irha Măssinăɣ.
49006007	Ăjăt a-wa kăwăn-iwărăn s-ulh imdan šund a-s Emăli a-s t-tajjăm wădden dăgg-adĕm.
49006008	Tĕssanăm a-s hak ăwadĕm, jer-akli wăla elăll, hak ăwadĕm-dăɣ, ad-t-ăkf Emăli a-wa has-jăn imojjan-net.
49006009	Kăwăneḍ daɣ-i n-mĕssaw-s n-eklan, tajjăt a olaɣăn i-eklan-năwăn, udaɣ ɣas ad-fălla-săn samahaḍăm ed tĕssanăm a-s kăwăneḍ hakd eklan-năwăn, Emăli-năwăn wa n-tidĕt ih' išĕnnawăn, wăr tĕẓleyăm data-s.
49006010	Ḍarăt-a-wen daɣ, ĕṭṭĕfăt tărna n-Emăli i-ad-kăwăn-isĕṣṣuhĕt.
49006011	Ǝjbĕsăt, tĕḍkĕlăm ĕẓẓĕnĕfăn n-imutaj n-amjăr wi kăwăn-ikfa Măssinăɣ i-ad-tudabem ehel n-iman-năwăn dat-Iblis d-tidămaten-net.
49006012	Ămăra, anmănɣ wa nĕha, tĕssanăm a-s wădden dăgg-adĕm a dăr-t nĕja, ănn-ak, nĕj'-e d-kăl-tărna d-kăl-ĕlxĕkum d-kăl-tădabit wi n-ăddunya ărjăšnen dăɣ-tihay, nĕj'-e d-a-wa-dăɣ iglăn făll-tăllăbăst d-alšinăn wi ĕllăynen dăɣ-ălhăwa.
49006013	Šămad isălan-den-dăɣ, adiš, ĕjbĕsăt s-ĕẓẓĕnĕfăn n-imutaj n-akĕnnas wi kăwăn-ikfă Măssinăɣ i-ad-tudabem ehel n-iman-năwăn, afăl fălla-wăn dd-oḍa erk ašăl, tudabem akĕnnas s-a-wa tĕṭṭăfăm, wăr tăjewăḍăm.
49006014	Ǝhĕlăt iman-năwăn: tumaset-awăn tidĕt, tamĕntĕka; umaset-awăn iqqud, ĕltăɣ-idmar wa wăr nĕbbĕjnĕt tidij,
49006015	ĕmmĕk-wa-dăɣ s-tăssirmăḍăm esel n-tifădelen-năwăn, ĕmmĕk-wen-dăɣ daɣ a-s hărkuk, ɣaymăt tăsidăwăm i-iji n-isălan n-Ălĕnžil-i săr-wăn-dd-ăwwăyăn ălxer.
49006016	A tăjjăm-dăɣ, umaset immun s-Măssinăɣ aɣărh wa hin-itiwăɣăn fălla-wăn ăssămăn wi ăhijăljălnen s-kăwăn-itĕjjar Iblis.
49006017	Umaset-awăn ĕlɣĕllas wa kăwăn-ikfa Măssinăɣ takĕnbut ta hin-tiwăɣăt fălla-wăn tisăwaten, ĕšlĕjăt tăkoba ta ămoos măjrăd n-Măssinăɣ-i kăwăn-ikfă Unfas Šăddijăn.
49006018	Tĕddalăt Măssinăɣ hărkuk s-tărna n-Unfas Šăddijăn, ĕjlĕyăt hullan dăɣ-a-wen-dăɣ, wăr toyyem sendad n-a-wen irmas-kăwăn, tĕddalăt Măssinăɣ i-imĕššeddĕjăn iket-dăɣ-năsăn.
49006019	Ădĕlăt-ah'-in Măssinăɣ năkk-dăɣ a hi-issărɣăsăn măjrăd, udabeɣ asuɣĕl n-isălan n-ĕddăraj wa ămoos Ălĕnžil s-ĕnniyăt ozjan.
49006020	Ălĕnžil-en-dăɣ a-s ămoosăɣ ălwakil, kud-dăɣ ašăl-i-dăɣ, dăɣ-tĕssĕba n-iji n-isălan-net a făl heɣ takărmut. Ǝttărăt-ah'-in ad-ĕjrĕwăɣ iman-in i-ad-udabeɣ iji n-isălan-en s-a-wa ilăn ĕmmĕk d-esăwe.
49006021	Dăɣ-a-wa dd-iqqălăn taɣărha-nin hakd-dăɣ a-wa hi-išlăn, ad-dăɣ-wăn ăj, Tušik-i emărh-in n-ă/n/na-ɣ n-ămaɣdal dăɣ-ămašal-wa-dăɣ hanăɣ-ija Emăli, isălan-in;
49006022	ăšimašălăɣ-t-in săr-wăn i-ad-hawăn-ăj isălan-nănăɣ, isĕsmăḍ ulhawăn-năwăn.
49006023	Ăhuulăɣ-kăwăn-in, ĕttarăɣ daɣ s-Măssinăɣ-i n-Abba d-Emăli Ɣisa Ălmasex a kăwăn-ikfăn ălxer kăwăneḍ hakd imumĕnăn iket-dăɣ-năsăn, tĕnmărhĕm jer-iman-năwăn, iwwaḍ immun-năwăn.
49006024	Ikfă Măssinăɣ ănnuɣmăt-net i-ăddinăt wi jănen tărha tĕmdat i-Emăli-nănăɣ Ɣisa Ălmasex. Amin!
50001001	A-wa Bulĕs d-Timoti, eklan n-Ɣisa Ălmasex, hin-ĕktabnen i-e d t-illăm emĕššeddĕj n-Ɣisa Ălmasex izzaɣăn aɣrĕm wa n-Filĕbb, nĕktab-in daɣ i-ărrabexăn wi n-imănnăhăḍăn n-ălkănisăt d-imadhalăn-năsăn.
50001002	Năhuul-kăwăn-in, ikf'-iwăn Măssinăɣ-i n-Abba-nănăɣ d-Emăli Ɣisa Ălmasex ănnuɣmăt d-ălxer.
50001003	E-d kăwăn-dd-ĕkteɣ-dăɣ, ad-dd-ăqqĕlăɣ ɣas tumayăɣ i-Măssinăɣ dăɣ-tĕssĕba-năwăn,
50001004	e-d t-dălăɣ-dăɣ, ad-has-ăjăɣ tamădilt-hawăn tăddewăt d-tedăwit
50001005	făl-a-s ɣur-ašăl-i-dăɣ d-kăwăn-in-ăssawăḍăɣ isălan n-Ălĕnžil har năkk-da-dăɣ, kăwăneḍ a-s imadhalăn-in wi n-tidĕt.
50001006	Ǝkkasăɣ ăššăk a-s Măssinăɣ-i kăwăn-dd-intăjăn s-a-wa-dăɣ olăɣăn, ĕnta a kăwăn-e-idhĕlăn s-amišĕl-net s-sărho hundăɣ har ašăl-wa dd-e-iqqĕl Ɣisa Ălmasex.
50001007	Inĕzjam-in hawăn-den-dăɣ, ĕnta-den-dăɣ daɣ a-wa ăniihăjjăn ed wăr kăla okăy ašăl s-wădden tĕjraw-ahi tenere-năwăn ed, ămašal-wa hi-issăɣlăf Măssinăɣ dăɣ-ănnuɣmăt-net, oharăɣ-t dăr-wăn hărwa wăr heɣ takărmut ăzzăman wa d-xaṭṭăbăɣ Ălĕnžil, ĕknasăɣ fălla-s băršeɣ ašăl-i-dăɣ d-heɣ tišĕm.
50001008	Măssinăɣ a ăjjĕyhăn i-tărha ta măqqărăt hawăn-jeɣ, tărha-nin daɣ hawăn, toolăh d-ta hawăn-ija Ɣisa Ălmasex.
50001009	Tattărăɣ s-Măssinăɣ, ad-timɣar tărha-năwăn, tĕhĕlĕm s-data, tĕjrĕwăm musnăt wa n-tidĕt, ăddewăn d-sărho
50001010	i-ad-tudabem tăbĕḍḍawt jer-a-wa olăɣăn d-a-wa lăbasăn, i-ad-tišdajăm, tumasăm ăddinăt wăr-iwer ălɣib, ăqqalnen i-ašăl wa dd-e-iqqĕl Ălmasex.
50001011	Ɣisa Ălmasex-en-dăɣ a kăwăn-e-idhĕlăn i-ad-tumas tămudre-năwăn, tămudre dd-tirĕwăt iqqud ed a-wen-dăɣ a ămoosăn ălxurmăt d-tĕmmal i-Măssinăɣ.
50001012	Ayĕtma-ɣ, ărheɣ ad-tĕlmĕdăm a-s a-wa sĕmmăn hi-irmăsăn, ehel n-s-data n-Ălĕnžil a dd-orăw dăɣ-ulhawăn n-ăddinăt ăjjootnen
50001013	făl-a-s, ašăl-i-dăɣ, jer-dăɣ-ehăn n-ămănokal wa măqqărăn wăla dăɣ-idăggan wi iyyăḍnen diha-dăɣ, wăr t-illa ere s-wădden issan a-s tišĕm ti heɣ, tĕssĕba n-isĕm wa n-Ălmasex a făl tănăt-heɣ.
50001014	Tĕššĕm n-ayĕtma dăɣ-ăddin, tĕkkăs ăššăk dăɣ-alkum i-Ɣisa ed hannăyăn tišĕm ti-heɣ, ikf'-en a-wen-dăɣ hi-irmăsăn taholăt tăynayăt d-iba n-tasăja dăɣ-iji n-isălan n-Măssinăɣ.
50001015	Tidĕt, ăddinăt iyyăḍ, erk ĕnniyăt d-utăr n-asĕgdah n-iman dăr-i a tăn-ijăn dăɣ-iji n-isălan n-Ălmasex măšan, a-wen, wăr hin-ikkes a-s ăddinăt iyyăḍ, ĕnniyăt olaɣăn a-s xaṭṭăbăn Ălĕnžil.
50001016	Wi ĕntăneḍ, ărhan a-wa hăn, ĕjlayăn dăɣ-s ed ĕssanăn a-s Măssinăɣ a hi-ăsnăfrănăn i-ad-sĕtbĕtăɣ i-ăddinăt tidĕt ta ămoos Ălĕnžil.
50001017	Wi tattărnen asĕgdah n-iman-năsăn dăr-i dăɣ-iji n-isălan n-Ălmasex, erk ĕnniyăt wa n-ĕjrăhăt-ah'-in a ăwwayăn, ordan a-s a-wen-dăɣ a făll-i dd-e-isiwĕḍăn tĕsĕmme d-erk ĕmmĕk wa heɣ dăɣ-tišĕm-in.
50001018	Ămăra, ma iɣšad a-wen? Jer-s-isoran wăla s-tidĕt, Ălmasex, ad-titwĕjjin isălan-net i-ăddinăt. Ǝnta-den-dăɣ a-wa hi-ăsidăwen, hak ašăl daɣ timɣar-dd tedăwit-in
50001019	ed ĕflasăɣ a-s a-wa hannăyăɣ dăɣ-ălɣizabăt iket-net, i n-tănfo-nin. Ǝssanăɣ a-s, ad-dd-ĕzjărăɣ a-wen-dăɣ iket-net ed, tĕddalăm-ahi Măssinăɣ, idhal-ahi daɣ Unfas n-Ɣisa Ălmasex.
50001020	Ǝkneɣ asĕddărhĕn n-ad-ăj a-wen-dăɣ ed, wăr-ĕkkesăɣ ăṭṭăma-net, a-wen-dăɣ a făl, wăr hi-ăskărakăḍ iji n-isălan-net. A-wa ărheɣ dăɣ-Măssinăɣ a-s jer-ašăl-i-dăɣ wăla ašĕkka, umaset derhan-in asĕmɣar n-isĕm n-Ɣisa Ălmasex dăɣ-taɣĕssa-nin jer-ĕddarăɣ wăla ămmuɣ
50001021	făl-a-s ɣur-i, Ălmasex a-s tămudre-nin, tămoos-ahi tamăttant tăsonḍaḍt.
50001022	A hi-ikfa Măssinăɣ dăɣ-taɣrĕst-dăɣ, ad-ĕšɣalăɣ a ih' ălfăyda i-Ɣisa Ălmasex, a-wen-dăɣ a făl wăr-ĕssenăɣ ĕndek a-wa he-sĕnnĕfrĕnăɣ jer-tamăttant d-tămudre;
50001023	ănimăntăšăɣ jer-hărătăn-win-dăɣ n-ĕssin: itajjăš-ahi-dd derhan n-a-s uf'-ahi, ad-ĕjmăḍăɣ ăddunya, ăkkăɣ diha t-illa Ălmasex, ĕnta-den-dăɣ daɣ a-wa ufăn s-a ăjjeen,
50001024	măšan daɣ hannăyăɣ a-s, dăɣ-tĕssĕba-năwăn, iššăm-ah'-in, ăqqiimăɣ ĕddarăɣ edes-hawăn.
50001025	Ǝkkasăɣ ăššăk a-s ad-ĕkkĕsăɣ hărwa ăzzăman jere-wăn i-ad-tĕhĕlĕm s-data, timɣar daɣ tedăwit n-immun-năwăn.
50001026	Dihen, ašăl wa d-kăwăn-in mad-ăqqĕlăɣ, ad-hawăn-umas ašăl n-tedăwit s-dd-tăssibăb tassaɣt-nănăɣ d-Ɣisa Ălmasex făl tĕssĕba n-a-wa hi-ija.
50001027	Tĕssĕba n-a-wen a făl, ĕṭṭĕfăt dat-ăddinăt tămudre tăssitbătăt alkum-năwăn i-Ălĕnžil wa n-Ălmasex; jer-ăqqalăɣ-kăwăn-in wăla, umaset a-s sallăɣ a-s tĕṭṭafăm Ălĕnžil s-ăṣṣahăt, tĕṭṭafăm iyyăn n-ĕnniyăt d-iyyăn n-ulh, jam iyyăn n-akĕnnas dăɣ-isălan n-immun s-Ălĕnžil.
50001028	A ijăn-dăɣ, wăr kăwăn-sărmaɣnet išĕnja-năwăn s-wăla a ĕnḍărrăn. A-wa tamašalăn a-s tasĕtbat n-ĕlhĕllak-năsăn, a-s ija a-wen kăwăneḍ, tămudre-năwăn a salmadăt s-ĕlɣĕllas wa kăwăn-ikfa Măssinăɣ, a-wen, Măssinăɣ a t-ijăn.
50001029	A-wen, janneɣ-awăn-t, i-ad-tĕssanăm a-s teɣăre ta hanăɣ-dd-ija Măssinăɣ dăɣ-ănnuɣmăt-net s-Ălmasex, ij'-anăɣ-tăt-dd i-ad-săr-s namĕn, nĕnhĕy daɣ aɣăna dăɣ-tĕssĕba n-isĕm-net,
50001030	tahĕrĕm dăr-i daɣ kăwăneḍ, anmănɣ wa s-hi-tĕnhăyăm heɣ-t, heɣ-t daɣ har ašăl-i-dăɣ.
50002001	Ămăra, šămad tinmĕdhilăm jer-iman-năwăn dăɣ-tĕssĕba n-tassaɣt ta jăm d-Ălmasex, šămad tănimăṭṭăfăm jer-iman-năwăn dăɣ-tărha i-ad-tăṭṭĕfăm iyyăn n-emm s-tărna n-Unfas, adiš, nĕmărhăt jer-iman-năwăn, tĕnmĕḍinăm tăhanint.
50002002	Ămăra d-jăm tartit jat s-iyyăn n-ulh, kunta tărham ad-hi-ijrĕẓ a-wa hăm, adiš, nĕmĕṭṭĕfăt jer-iman-năwăn, tĕnmărhĕm jer-iman-năwăn, tumasăm šund iyyăn n-ăwadĕm, talăhăm d-ăddinăt oharnen iyyăn n-ittus.
50002003	Wăr tăjjăt a dăɣ-wăr kĕttĕwăm ar iman wi-năwăn, wăr săjarăt iman-năwăn ăddinăt, ănn-ak, sărĕsăt iman-năwăn, tĕjĕm făw ăddinăt wi iyyăḍnen jĕnnĕj-wăn.
50002004	Wăr tošelăm ɣas ḍarăt tĕnfa n-iman-năwăn, ănn-ak, immăɣet hak iyyăn dăɣ-wăn i-a-wa he infun tamĕtte iket-net.
50002005	Tălălăt ĕnniyăt wa făll-igla Ɣisa Ălmasex, tĕglĕm fălla-s kăwăneḍ-dăɣ.
50002006	Ǝnta, a-wa ămoos Măssinăɣ, ămoos-t iket-net măšan, wăr-itter ad-has-tumas tumast n-Măssinăɣ măltaɣ dăɣ-ăkkermămmăy i-ad-isigdăh iman-net d-Măssinăɣ s-ăššil,
50002007	ănn-ak, oyyă a-wen-dăɣ iket-net, ijă-dd iman-net akli, olăh-dd d-dăgg-adĕm i-ad-dăr-săn alăh hărăt iket-net.
50002008	Ăsrăs iman-net i-ad-ămašăl erhet n-Măssinăɣ, irḍa s-tamăttant, tamăttant ta sĕmmăt n-tajĕttewt.
50002009	Tĕssĕba n-a-wen-dăɣ ămešăl, a făl t-iḍkăl Măssinăɣ jĕnnĕj-hărăt iket-net, ikf'-e isĕm t-illan jĕnnĕj-ismawăn iket-năsăn.
50002010	A-wen, ij'-e Măssinăɣ dăɣ-tĕssĕba n-a-s ed ătwăɣra isĕm wa n-Ɣisa, ad-data-s irkăɣ a-wa ihăn išĕnnawăn d-a-wa ihăn ăkall d-a-wa t-illăn daw-ăkall, iɣbĕd-t;
50002011	ăjjayhĕn ăddinăt iket-dăɣ-năsăn, a-s Ɣisa Ălmasex, a-s Emăli; itwĕsĕmɣăr s-a-wen-dăɣ isĕm wa n-Abba Măssinăɣ.
50002012	Ayĕtma, kăwăneḍ-i ĕkneɣ tărha, mašălăt măjrăd n-Măssinăɣ, săxdĕmăm ĕlɣĕllas wa kăwăn-ikfa Măssinăɣ dăɣ-tuksĕḍa-net d-asĕmɣar-net. A-wen ăjăt-t jer-ĕlleɣ-t jere-wăn băršeɣ ašăl-i-dăɣ d-wăr ɣur-wăn t-ĕlleɣ, ĕjlĕyăt daɣ hullan dăɣ-a-wen-dăɣ ed
50002013	Măssinăɣ iman-net i săr-wăn dd-orăwăn tărha d-tădabit n-iji n-a-wen a kăwăn-e-idhĕlăn i-ad-tudabem amišĕl n-erhet-net.
50002014	A tăjjăm-dăɣ, ăjăt-t wăla abjĕnjĕn, wăla tekenẓart.
50002015	Wăr kăwăn-itĕggaret uḍlem wăl' iyyăn, išdajăt, umasăt aratăn n-Măssinăɣ wăr-iwer ălɣib wăl' iyyăn kud-dăɣ tĕzzaɣăm jer-ĕzzurĕyăt tĕfraɣăt, tănimăšrăyăt i-Măssinăɣ. Umasăt i-ăddinăt šund ănnur ămilăwlăwăn dăɣ-tihay s-ĕmmĕk-wa-dăɣ s-ăsimăɣmăɣăn etran dăɣ-išĕnnawăn.
50002016	Ăjăt-asăn isălan n-Ălĕnžil-i tĕṭṭăfăm ihăkkăn tămudre, dihen, afăl ašăl-wa dd-iqqăl Ălmasex, ad-hi-umas alkum-năwăn-has tăsonḍaḍt tăssiitbătăt a-s wăr-ăxdemăɣ, wăr-ĕnheyăɣ aɣăna bănnan.
50002017	Tĕssĕba n-a-wen a făl wăr hi-issărmăɣ făw ad-inɣĕl ašni-nin, ămmătăɣ făw, umasăɣ šund takute tăwweḍăt făll-immun-năwăn s-Măssinăɣ. Ăddiweɣ, oharăɣ dăr-wăn daɣ tedăwit-ten-dăɣ.
50002018	A-wen-dăɣ a făl dăwătăt i-ad-dăr-wăn ahărăɣ năkk-dăɣ tedăwit ta jăm.
50002019	Kunta otăs Emăli Ɣisa s-a-wen, diha-dăɣ s-a ĕnḍărrăn, jarăɣ ăṭṭăma n-ad-săr-wăn-in-šĕmmišĕlăɣ Timoti i-ad-hanăɣ-dd-ăj isălan-năwăn, ismaḍ ulh-in.
50002020	Ǝnta-en-dăɣ ɣas a dăr-i oharăn ăddăgaẓăt wa jeɣ fălla-wăn, wăr ɣur-i t-illa daɣ ere săl ĕnta.
50002021	A-wa iyyăḍăn dăɣ-ăddinăt, ĕššăɣĕlăn n-iman-năsăn ɣas a dăɣ-ošalăn wădden dăɣ-wi n-Ɣisa Ălmasex.
50002022	Dăɣ-a-wa dd-iqqălăn Timoti, tĕssanăm kăwăneḍ iman-năwăn a-s ănaxdim s-tidĕt a ămoos; ikf' iman-net hullan i-iji n-isălan n-Ălĕnžil, nămoos năkk d-ĕnta šund abba d-rure-s.
50002023	Ǝnta-en-dăɣ a-s jarăɣ ăṭṭăma n-ad-t-in-šĕmmišĕlăɣ săr-wăn, afăl ĕlmădăɣ a-wa dăɣ-i-dd-e-išrĕyăn.
50002024	Ǝkkasăɣ ăššăk a-s kunta otas Emăli a-wen-dăɣ, wăr-e ăhajăɣ wăr kăwăn-in-oseɣ năkk iman-in.
50002025	Măšan, iket-di d-ităjj a-wen, ăšimašălăɣ-in săr-wăn Ibbafărodit wa n-ă/n/na-ɣ dăɣ-ăddin dăr-oharăɣ ălxidmăt i-Ɣisa. Wăr t-illa anmănɣ ĕjjašăɣ dăɣ-iji n-isălan n-Ălĕnžil s-wădden ănmăjjaš-t dăr-i, ĕnta-en-dăɣ a săr-i dd-tăšmašălăm, ăwway-ahi tirjĕt-năwăn.
50002026	Naqq'-e tenere-năwăn. Ikm'-e măsăllăt wa jăm n-a-s ărhin hullan.
50002027	Tidĕt-dăɣ a-s ărhin har ăbas t-norda tămudre măšan, oḍăn-as Măssinăɣ tăhanint, oḍăn-ahi-tăt năkk-dăɣ i-ad-wăr făll-i dd-tiwwaḍ tisnant tojărăt ta hi-tărmasăt ămăra-dăɣ.
50002028	A-wen-dăɣ a făl t-in-ăsrarădăɣ săr-wăn i-ad-t-talĕsăm ahănay, tăddăwem, tĕfnĕẓ făll-i tisnant năkk-dăɣ.
50002029	Sĕbbărrĕkăt-t afăl kăwăn-in-iqqăl, tĕjĕm-as daɣ asĕbbărrĕk wa dăr-ănihăjja ere ila Emăli ed ăddinăt šund-win-dăɣ a ănihăjjănen d-ad-tăn-sĕmɣărăm.
50002030	Ǝnta-en-dăɣ a dăɣ-hawăn-ăssewălăɣ, ĕnneɣ-awăn, dăroɣ hin-ăssijjă a-wa-dăɣ has-ija ălxidmăt i-Ălmasex. Iglă har ijă iman-net dăɣ-miši, ij'-ahi dăɣ-idăggan-năwăn a-wa s-ănihăjja a-s kăwăneḍ a hi-t-ijăn ĕnnăr t-tĕllam edes-hahi.
50003001	Ḍarăt-a-wen, ayĕtma-ɣ, sĕddĕwĕtet-kăwăn tassaɣt ta jăm d-Emăli. Wăr hi-ikma ad-hawăn-sĕnnilĕsăɣ măjrăd wa s-ăru d-hawăn-in-ĕktăbăɣ dăɣ-isălan-net. Tănfo-năwăn a ihan a-wen i-ad-taɣĕdăm.
50003002	Agĕẓăt iman-năwăn dăɣ-erk inaxdimăn, olăhăn ɣas d-iyyăḍan ĕnsaynen, agĕẓăt iman-năwăn dăɣ-săn; agĕẓăt iman-năwăn dăɣ-erk ăddinăt-win-dăɣ ɣur-ija s-bahu a-s amili a itajjăn ăwadĕm dăɣ-tamĕtte n-Măssinăɣ.
50003003	Ǝnhĕywăt! Năkkăneḍ-i-dăɣ a-s ăddinăt wi jănen amili wa n-tidĕt s-ĕnta Măssinăɣ a-s ĕssĕbab-net, nĕɣabbăd-t s-tărna n-Unfas, abăraj-nănăɣ Ɣisa Ălmasex wădden fărĕḍăn wăla ălɣadatăn ăssiibdădăn dăgg-adĕm.
50003004	Ǝnnăr t-illa ere ăddooben ad-isĕffullĕt iman-net făll-fărĕḍăn wăla ălɣadatăn ăssiibdădăn dăgg-adĕm, adiš năkk a he-izarăn s-ĕlɣĕllas. Lăɣătăt-ahi ɣas ere hi-ojărăn dăɣ-isălan-win-dăɣ?
50003005	Năkk, ămelăyăɣ ašăl wa s-ĕttam ḍarăt tiwit-in, ăgg-Iṣrayil wa n-tidĕt a ămoosăɣ, la-hi tawset ta n-Bănyamin, ămoosăɣ Ɣăbrani orawăn Ɣăbranităn. Dăɣ-a-wa ămoosăn alămăr wa n-ănnăbi Mosa, kăla heɣ taggayt ta n-kăl-faris;
50003006	wăr t-illa ere hi-ojărăn ĕjjĕluyăt wăla akfor, ăqquzzăbeɣ ălkănisăt; dăɣ-isălan n-a-wa ifrăḍ alămăr făll-ăgg-adĕm d-iqqud-has, wăr t-illa uḍlem hi-iwarăn.
50003007	Ămăra, hărătăn-win-dăɣ jeɣ ibda abăraj, ăbas dat-i ĕẓlayăn d-a wărăn infa hărăt dăɣ-tĕssĕba n-Ălmasex,
50003008	ĕgleɣ făw har ašăl-i-dăɣ, ija ɣur-i a-s wăr t-illa a hi-infan s-hărăt făl tĕssĕba n-azĕzăr-i jeɣ i-muzĕyăt wa jeɣ i-Ɣisa Ălmasex-i n-Emăli-nin, uf'-ahi muzĕyăt-net hărăt iket-net. Tĕssĕba n-a-wen-dăɣ a făl ăsserădăɣ ifassăn-in dăɣ-a-wa-dăɣ s-kăla hi-ămoos abăraj iket-net, ăbas săr-i iẓlay d-ănnikal ed wăr t-illa a ărheɣ ar ad-tĕntĕm tămudre ta n-Ălmasex dăɣ-ta-nin,
50003009	ăqqaymăɣ daɣ osaɣăɣ dăr-s hak ašăl, ăttăjrăwăɣet ăsifăllăɣ iqqud-in făll-alkum-has ĕnta uhĕn iqqud i-alkum i-a-wa innă alămăr ed ɣur-Măssinăɣ, wăr t-illa iqqud ilan idĕm data-s săl wa ihăkk immun s-Ălmasex.
50003010	Wăr t-illa a ăsidărhănăɣ a săl muzĕyăt-net ĕnta, ăknăɣ daɣ muzĕyăt n-tărna ta t-dd-tĕssĕnkărăt jer-inĕmmuttan, ăhĕrăɣ dăr-s tersĕmmawen ti inhăy, alăhăɣ dăr-s tamăttant ta ija
50003011	ed a ijăn-dăɣ, jarăɣ ăṭṭăma n-ad-dd-alĕsăɣ năkk-dăɣ tanăkra jer-inĕmmuttan, ĕjrĕwăɣ tămudre ta tăynayăt.
50003012	A-wen janneɣ-awăn-t wădden i n-a-s innin ĕssĕmdăɣ azzal wa heɣ, meɣ daɣ i n-a-s innin ăsisăgdăhăɣ dăɣ-hărăt iket-net; ăbo! Ănn-ak, diha t-ĕlleɣ, osasăɣ hullan dăɣ-azzal-wen-dăɣ i-ad-ĕjrĕwăɣ marušăt wa hi-itwăr Măssinăɣ ed năkk, ijrăw-ahi Ɣisa Ălmasex.
50003013	Ayĕtma-ɣ, wăr-ordeɣ hărwa a-s năkk-i-dăɣ, hărătăn-win-dăɣ, ăzizăbbeɣ-tăn măšan, hărăt iyyăn ɣas a iwwayăn inĕzjam-in: ĕkfeɣ ărori-nin i-a-wa s-kăla hi-išla ibda iket-net, wăr t-illa a dăɣ-ĕdgaẓăɣ ar a-wa t-illăn dat-i.
50003014	A-wen-dăɣ a făl ĕjlayăɣ hullan dăɣ-a-wa hi-išlăn i-ad-ĕjrĕwăɣ marušăt wa hanăɣ-itwăr Măssinăɣ dăɣ-išĕnnawăn s-hanăɣ-ija Măssinăɣ ărkăwăl-net dăɣ-idĕm n-Ɣisa Ălmasex.
50003015	Ămăra, năkkăneḍ-i ămoosnen meddĕn ĕmdanen dăɣ-isălan wi n-immun s-Măssinăɣ, nĕṭṭĕfet ălxal-wen-dăɣ hak ašăl, kunta daɣ tĕll'-e talɣa tămiišăkkem, ĕdĕlăt Măssinăɣ i-ad-arr tiṭṭawen-năwăn dăɣ-isălan-win-dăɣ.
50003016	Hakd a-wen-dăɣ, a ijăn-dăɣ, šămad nărmăs tabarăt-ten-dăɣ toɣădăt, adiš nĕjlĕyet dăɣ-s, nĕmsidăɣet dăɣ-tekle-nănăɣ.
50003017	Ayĕtma-ɣ, tălălăt tămudre ta ĕṭṭăfăɣ, sĕjrăhăm daɣ tămudre n-meddĕn-wi ĕlkămnen i-ălmital wa tăn-nĕkfă, tălălăm-tăn ĕntăneḍ-dăɣ.
50003018	Ǝllan-t ăddinăt ăjjootnen wăren ĕja tamăttant ta ija Ălmasex făll-tajĕttewt hărăt. Ăddinăt-en, ăru d-kăwăn-ăsmătărăɣ i-ad-hasăn-tĕjĕm ĕnniyăt, ărheeɣ daɣ ămăra ad-kăwăn-alĕsăɣ aɣătal fălla-săn. Ăsninăn iman-in a-s hawăn-janneɣ a-wa-dăɣ.
50003019	Ilkam dăɣ-săn erk ajilal, ĕšlăyăn i-Măssinăɣ, ĕnnăhăḍnăt dăɣ-săn tisatten-năsăn. A-wa s-kăla inăqq, ăbas tăn-ăsikărakăḍ, jăn-t abăraj; wăr-ĕlkemăn inĕzjam-năsăn ar i-a-wa făll-tĕgl' ăddunya.
50003020	Win-ăddinăt, wăr dăr-săn noleh ed năkkăneḍ, ăkall-nănăɣ wa ăynayăn, išĕnnawăn a iha. Išĕnnawăn-en-dăɣ a-s ilkam ad-hanăɣ-tăn-dd ifĕl Emăli Ɣisa Ălmasex-i n-Ămaɣlas-nănăɣ.
50003021	Ǝnta a iha ăṭṭăma-nănăɣ ed afăl dd-iqqăl, ad-fălla-năɣ-in-ikkĕs taɣĕssa-ta-dăɣ tărna tamăttant, ăkf'-anăɣ tiyyăt tăynayăt lat ălxurmăt šund ta-net ed ila tărna s-innăhăḍ dăɣ-hărăt iket-net.
50004001	Ayĕtma-ɣ-i ĕkneɣ tărha, naqq'-ahi tenere-năwăn ed tedăwit-in d-abăraj-in a tămoosăm; ayĕtma-i ĕkneɣ tărha, ăknăt uḍĕf n-Emăli.
50004002	Iwĕdya d-Sintĕkya-i n-šătma-năɣ, ĕttarăɣ dăɣ-snăt ad-ĕjĕnăt ălxer jer-iman-năsnăt, ĕṭṭĕfnet iyyăn n-ĕnniyăt dăɣ-alkum-năsnăt i-Emăli.
50004003	Kăyy daɣ-i n-ămaɣdal wa n-tidĕt dăɣ-ălxidmăt-wa nohăr, sĕlɣĕn-tănăt Iblis, tilalăd-asnăt i-ad-ĕnmĕẓĕlnăt. A-wa tiḍeḍen hi-ĕdhălnen hullan hullan dăɣ-iji n-isălan n-Ălĕnžil, ĕntănăteḍ d-Klima d-ăyĕtma wi iyyăḍnen dăr-ănniixdămăɣ, itbat a-s ĕktabăn ismawăn-năsăn dăɣ-ĕlkĕnnaš wa-dăɣ ĕktăbăn ismawăn n-ăddinăt wi ĕkkănen ălžănnăt.
50004004	Ayĕtma-ɣ, dăwătăt hărkuk dăɣ-Emăli; a-wen, olăsăɣ-t tĕnna, ĕnneɣ-awăn: dăwătăt hărkuk.
50004005	Ǝlmĕdnet ăddinăt iket-dăɣ-năsăn s-tăẓude-năwăn ed Emăli ya, os'-iwăn făw.
50004006	Wăr kăwăn-ităšăwwašet hărăt wăl' iyyăn, a-s tămɣatărăm-dăɣ, tăllăɣem-t i-Măssinăɣ s-tamădilt d-tittar ĕjlaynen ăddewnen d-tămayit;
50004007	afăl jăm a-wen, ad-ăj Măssinăɣ ălxer dăɣ-ulhawăn-năwăn, ăj'-asăn igguẓ ojărăn a-wa s-ăddobăt ĕnniyăt n-ăgg-adĕm ad-t-dd-awĕy, asăɣ ulhawăn-năwăn d-ĕnniyăt-năwăn d-Ɣisa Ălmasex.
50004008	Ḍarăt-a-wen daɣ, ayĕtma-ɣ, a-wa ădduutten, a-wa ilăn tĕmmal, a-wa oɣădăn, a-wa šăddijăn, a-wa ămoosăn isĕssărha d-iẓĕjraẓ d-a-wa ilăn tĕnna d-a-wa ilăn ălxal olaɣăn d-tĕmmal, ĕntăneḍ-den-dăɣ hărătăn wi s-ăniihăjja a-s jam-asăn edăgg dăɣ-ulhawăn-năwăn.
50004009	Mašălăt a-wa kăwăn-ĕssăɣrăɣ d-a-wa tĕnhăyăm făll-i d-a-wa s-hi-tĕslăm har t-ĕnneɣ d-a-wa jeɣ iket-net. Afăl jăm a-wen, ad-kăwăn-idhĕl Măssinăɣ, ăkf'-iwăn ălxer.
50004010	Wăr t-ih' ăššăk a-wen, ăddiwen iman-in hullan dăɣ-Emăli dăɣ-tĕssĕba n-ĕmmĕk wa s-hi-dd-tĕktăm, tĕssĕlmădăm-ahi a-s wăr hin-jerăm. Ǝssanăɣ a-s ăru d-tăsdărhănăm iji n-a-wen, ănn-ak, ăddăbara-net ɣas a wăr tĕjrewăm.
50004011	A-wen janneɣ-awăn-t wădden i n-a-s innin ămiɣatărăɣ s-hărăt, diha t-ĕlleɣ, ĕzzayăɣ ad-ăjăɣ ărramăt dăɣ-a-wa leɣ dăɣ-talɣiwen iket-dăɣ-năsnăt.
50004012	Wăr t-illa a-s wădden onanăɣ-as, jer-ĕllăqqu wăla terše n-ehăre. Wăr t-tĕlla talɣa s-wădden ĕnhayăɣ-tăt, jer-tewwant wăla laẓ, wăr săr-i tĕẓley terše d-iba-net.
50004013	Wăr t-tĕlla tanfust s-wădden, ĕštăfăɣ-dd dăɣ-s iman-in dăɣ-tĕssĕba n-tărna ta hi-ikfa Ălmasex.
50004014	Măšan, hakd a-wen-dăɣ, a-wen, wăr hin-ikkes a-s irăš-awăn Măssinăɣ tadhĕlt ta hi-jăm făll-i tĕfnăẓăt timɣutar.
50004015	Ya ayĕtma-ɣ wi ĕzzăɣnen aɣrĕm wa n-Fĕlibb, tĕssanăm kăwăneḍ iman-năwăn a-s, a-s ĕssĕntăɣ iji n-isălan n-Ălĕnžil, ăzzăman wa dd-fălăɣ teje ta n-Masidunya, a-wa-dăɣ săl ălkănisăt ta-năwăn, wăr t-tĕlla ălkănisăt dăr-wăn tolăhăt anufli dăɣ-a-wa săɣreɣ, wăr t-tĕlla daɣ ti hi-tĕdhalăt s-ĕmmĕk wa s-hi-tĕdhălăm kăwăneḍ.
50004016	A-wen, kăwăneḍ ɣas a t-ijăn ed hărwa heɣ aɣrĕm wa n-Tăslonika, har ĕssin ihăndăggan tirĕjĕm-ahi a-s ĕkkăsăɣ timɣutar-in.
50004017	Wădden ihuk-năwăn a ḍarăt ošalăɣ, ănn-ak, derhan a tattărăɣ n-ad-ijatăn imărkedăn-năwăn ed ilkam, ad-tĕjrĕwăm imraš-năsăn ɣur-Măssinăɣ.
50004018	Ǝlmĕdăt a-s a-wa hi-dd-tăssawăyăm, ĕjrăwăɣ-t iket-dăɣ-net. A ija Ibbafărodit a-wa hi-dd-tăssawăyăm dăɣ-ifassăn-in-dăɣ, wăr t-illa făw a făll-in ăba wăla a hin-oḍanăɣ. Ămoos dat-i a-wa jăm a olăhăn d-aḍutăn n-nefran isihĕwhĕw ăwadĕm. Tirjit-năwăn-hahi, toolăh d-takute lat idĕm dat-Măssinăɣ, irḍa săr-s, tĕjraẓ-as.
50004019	Măssi-ɣ, Măssinăɣ, wăr t-illa a-s wădden iṭṭaf-t, ĕnta-en-dăɣ a kăwăn-e-ikkĕsăn dăɣ-e d t-tĕllăm tămăɣatert s-a-wa dăr-togdăh terše-net i-ad-itwĕsĕmɣăr isĕm-net dăɣ-tĕssĕba n-Ɣisa Ălmasex.
50004020	Imɣaret isĕm n-Măssinăɣ-i n-Abba-nănăɣ hărkuk. Amin!
50004021	Tăhuulăm-in imĕššeddĕjăn n-Ɣisa Ălmasex iket-dăɣ-năsăn, ăhuulăn-kăwăn-in daɣ ayĕtma wi ɣur-i t-ĕllanen diha-dăɣ.
50004022	Ăhuulăn-kăwăn-in daɣ imĕššeddĕjăn iket-năsăn, hullan wi ăxdămnen dăɣ-ehăn wa n-Qăyṣăr-i n-ămănokal n-ăkall wa măqqărăn.
50004023	Ija Emăli Ɣisa Ălmasex ănnuɣmăt-net dăɣ-ĕnniyăt-năwăn iket-dăɣ-năwăn. Amin!
51001001	A-wa năkk, Bulĕs, wa ija erhet n-Măssinăɣ ănămmašul n-Ɣisa Ălmasex. Ăhuulăɣ-in năkk d-ă/n/na-ɣ dăɣ-ăddin wa s-isĕm-net Timoti
51001002	ayĕtma-năɣ wi n-imĕššeddĕjăn n-imaɣdalăn dăɣ-tassaɣt d-Ălmasex ĕzzăɣnen aɣrĕm wa n-Kulĕs. Ikf'-iwăn Abba-nănăɣ Măssinăɣ d-Emăli Ɣisa Ălmasex ănnuɣmăt-net d-ălxer-net.
51001003	Wăr kăla hanăɣ-okăy ašăl d-wăr nămmoy i-Măssinăɣ-i n-Abba n-Emăli-nănăɣ Ɣisa Ălmasex dăɣ-tittar ti has-nĕtăjj dăɣ-tĕssĕba-năwăn.
51001004	Nĕtumay-as hak ašăl făl-a-s, osăn-anăɣ-dd isălan n-immun wa jăm s-Ɣisa Ălmasex d-tărha ta n-tidĕt jăm i-imĕššeddĕjăn.
51001005	A-wen, jăm-t ed tĕssanăm făl ăṭṭăma wa kăwăn-ăsjăr Măssinăɣ-i ihăn išĕnnawăn. Ăṭṭăma-en, măjrăd wa n-tidĕt ămoos Ălĕnžil a hawăn-t-issĕslăn, tomănăm săr-s.
51001006	Ălĕnžil daɣ wa s-kăwăn-in-ĕwwăḍăn isălan-net, ĕmmĕk-wa-dăɣ s-has-tĕslăm a-s titwĕjjin isălan-net dăɣ-ăddunya iket-net, jarrăwăn ăddinăt tămudre ta tăɣlălăt dăɣ-tĕssĕba-net. Ǝmmĕk-wen-dăɣ daɣ s-takkăn isălan-en s-data ɣur-wăn, ɣur-ašăl wa d-hasăn-tĕslăm, tĕjrăhăm ĕddĕttu wa ija ănnuɣmăt n-Măssinăɣ, ĕmmĕk-wen-dăɣ daɣ a-s tĕhhalăn s-data dăɣ-ifăyyăn n-ăkall.
51001007	Ălĕnžil wa s-tĕslăm, issăɣr'-awăn-t Ibbafras wa n-emărh-nănăɣ dăr-nohăr ĕššăɣĕl, ĕnta-i n-ămaɣdal ixdămăn i-Ălmasex dăɣ-idăggan-nănăɣ-hawăn.
51001008	Ǝnta-en-dăɣ a hanăɣ-ijăn isălan n-tărha ta dd-iššĕnšăr Unfas Šăddijăn dăɣ-ulhawăn-năwăn.
51001009	Tĕssĕba n-a-wen-dăɣ a făl năkkăneḍ-dăɣ, ɣur-ašăl-i-dăɣ d-hanăɣ-ĕjjăšăn isălan-năwăn-dăɣ, wăr kăla năssunfa dăɣ-tamădilt n-Măssinăɣ-hawăn, nĕtattăr dăɣ-s ad-kăwăn-ăkf musnăt imdan n-erhet-net, ăkf'-iwăn daɣ s-tărna n-Unfas Šăddijăn sărho d-ujreh iket-net
51001010	i-ad-tĕlmĕdăm ĕmmĕk wa s-ăniihăjja ad-săr-s tĕlkĕmăm i-Emăli, tĕjrĕẓăm-as dăɣ-hărăt iket-net. Dihen, ad-tĕkrĕšăm ănnuɣ n-imărkedăn iket-năsăn, tĕhĕlĕm daɣ s-data dăɣ-tĕmĕzzuyt n-Măssinăɣ,
51001011	tĕṣṣuhum s-tărna n-ălxurmăt-net, tudabem tebădde dăɣ-hărăt iket-net s-taẓidert tăddeewăt d-tedăwit.
51001012	Dăwătăt, tumayăm i-Abba-i kăwăn-ikfăn turhajăt n-ad-tĕjjĕšăm ănnur-net, tahĕrĕm d-imĕššeddĕjăn tăkasit ta hasăn-itwăr dăɣ-Tĕmmĕnĕya-net.
51001013	Măssinăɣ, ohăɣ-anăɣ-dd dăɣ-tărna n-tihay n-Iblis, iwwăy-anăɣ s-Tĕmmĕnĕya n-Rure-s wa ikna tărha.
51001014	Idĕm n-Rure-s-en-dăɣ a dăɣ-dd-nĕjrăw ĕllĕllu dăɣ-tišĕm n-Iblis d-tenăšše n-ibăkkaḍăn.
51001015	Măssinăɣ, wăr-itĕtwĕnhiy, a-wa ămoos iket-net, itawănhay dăɣ-Ɣisa Ălmasex-i n-Rure-s-i t-illăn hărwa wăr t-illa a t-illan.
51001016	Tĕssĕba n-tărna-net ĕnta-en-dăɣ a dăɣ-dd-ixlăk Măssinăɣ hărăt iket-net, jer-a-wa ihăn išĕnnawăn wăla a-wa iwărăn ăkall, a-wa ilăn mănhoy hakd a-wa t-wărăn ila; imănokalăn, imănnăhăḍăn, imĕṣṣuha, imărnan, wăr t-illa a-s wădden ĕnta a t-dd-ixlăkăn, ĕnta daɣ a-s dd-ixlăk.
51001017	Ǝnta a dd-ăzzarăn i-hărăt iket-net, ĕnta daɣ a iṭṭafăn tămudre n-hărăt iket-net.
51001018	Ǝnta a-s eɣăf n-taɣĕssa ta tămoos ălkănisăt, ĕnta a issĕnsăn itabbăn n-ăddunya, ĕnta a dd-ăzzarăn tanăkra jer-inĕmmuttan i-ad-wăr-itilĕs tamăttant, umas ămizăr dăɣ-hărăt iket-net.
51001019	Făl-a-s, ijrăẓ i-Măssinăɣ, ad-izzăɣ s-a-wa ămoos iket-net dăɣ-Rure-s Ɣisa.
51001020	Ǝnta a dd-ija Măssinăɣ ĕssĕbab i-ad-iẓĕmmĕẓĕl d-iman-net a-wa t-illăn iket-net, jer-a-wa izzăɣăn išĕnnawăn wăla a-wa izzăɣăn ăkall; ašni n-Ɣisa wa inɣălăn a-s ătwăṣlăb făll-tajĕttewt a-s ĕssĕbab n-ălxer jer-Măssinăɣ d-dăgg-adĕm-i dd-ixlăk.
51001021	Kăwăneḍ daɣ i s-ibda, jan-kăwăn erk inĕzjam-năwăn d-erk imojjan-năwăn, imăjarăn d-išĕnja n-Măssinăɣ,
51001022	ăẓmăẓăl-kăwăn Măssinăɣ ămăra-dăɣ d-iman-net s-tamăttant ta ija Rure-s a-s dd-ămoos ăgg-adĕm făll-ărori n-ăkall. A-wen, ij'-e dăɣ-tĕssĕba n-ad-tudabem tebădde data-s šăddijăm, wăr kăwăn-iwer ălɣib wăl' iyyăn, wăr t-illa daɣ uḍlem kăwăn-iwarăn.
51001023	A-wen, ad-itbĕt afăl wăr dd-tărẓem dăɣ-immun-năwăn, tĕknĕm antum dăɣ-s i-ad-wăr kăwăn-ăsnămăjjăj hărăt wăl' iyyăn d-ăṭṭăma wa kăwăn-ăsjărăn isălan n-Ălĕnžil wi s-tĕslăm; isălan-en-hi, wăr t-illa ere s-wădden, isl'-asăn. Năkk daɣ, Bulĕs, ij'-ahi Măssinăɣ ămaway n-isălan n-Ălĕnžil.
51001024	Ayĕtma-ɣ, ămăra-dăɣ, ăsidăwăt-ahi a-wa hannăyăɣ dăɣ-tersĕmmawen fălla-wăn ed olăh săr-i d-a-s năkk -i-dăɣ a hin-isimdun ălɣizabăt wa hin-oḍăn Ălmasex; ărḍeɣ s-ahănay n-ăɣana-wen-dăɣ dăɣ-tĕssĕba n-ălkănisăt-i tămoosăt taɣĕssa n-Ălmasex.
51001025	Ălkănisăt-en-dăɣ a-s ămoosăɣ ănaxdim ed, ikkĕllăf-ahi Măssinăɣ dăɣ-turhajăt-net d-ad-kăwăn-săɣrăɣ s-ujreh măjrăd-net iket-net,
51001026	sĕlmĕdăɣ-kăwăn s-ĕddăraj wa s-kăla ăttunkăl iwĕtyan făll-iwĕtyan i-ăddunya iket-dăɣ-net măšan, ašăl-i-dăɣ, ăsnăfalăl-t-dd Măssinăɣ i-imĕššeddĕjăn-net
51001027	wi ăsnăfrăn i-ad-tăn-isĕlmĕd s-tĕmɣăre n-ărrĕzăɣ, d-ălxurmăt n-a-wa s-kăla t-iffăr i-tiwsaten iket-dăɣ-năsnăt. Ǝddăraj-en-hi s-ašăl-i-dăɣ ănfalăl-dd, ălmăɣna-net da: Ălmasex dăɣ-ulhawăn-năwăn, a-di, tĕjjăšăm tĕmɣăre n-ănnur n-Măssinăɣ.
51001028	Ălmasex-en-dăɣ a-s nĕxaṭṭăb isălan-net, nĕtakkăs hak ăgg-adĕm dăɣ-taɣdărt, nĕsaɣra hak ăgg-adĕm s-sărho ilan ujreh i-ad-dd-nĕsĕbdĕd hak ăgg-adĕm iɣrad, imda dăɣ-tassaɣt-net d-Ălmasex.
51001029	Tĕssĕba n-a-wen-dăɣ a făl ĕdgaẓăɣ dăɣ-ălxidmăt wa heɣ, ăbbiillănăɣ s-tărna ta hi-ikfa Ălmasex ed tărna-net a făl ăsifăllăɣ dăɣ-a-wa heɣ iket-net.
51002001	Ayĕtma-ɣ, ărheeɣ ad-tĕssanăm făll-eẓăwe wa ija amjăr wa heɣ fălla-wăn, kăwăneḍ d-kăl-Lăwdisa, d-ăddinăt wi iyyăḍnen s-wăr kăla ĕnhăyăn idĕm-in.
51002002	A-wa heɣ, heɣ-t fălla-săn ĕntăneḍ-dăɣ i-ad-ismaḍăn ulhawăn-năsăn, tasăɣăm dăɣ-tărha s-iyyăn n-ĕnniyăt, ĕnnuflĕyăn dăɣ-ărrĕzăɣ n-ănnuɣmăt n-Măssinăɣ, ăkf'-en musnăt imdan i-ad-udaben ujreh n-ĕddăraj n-Măssinăɣ wa s-kăla ăttunkăl s-ašăl-i-dăɣ ănfalăl-dd ălmăɣna-net; a-wen a t-ămoosăn Ălmasex.
51002003	Ǝnta-en-dăɣ a ɣur-dd-imdă ărrĕzăɣ wa n-sărho hakd-dăɣ tayĕtte.
51002004	A-wa, janneɣ-awăn-t i-ad-wăr kăwăn-isĕswid ăwadĕm wăl' iyyăn s-tăẓude n-ilĕs
51002005	făl-a-s, kud-kăwăn-ujĕjăɣ dăɣ-taɣĕssa-nin-dăɣ, ărtayăɣ dăr-wăn s-ĕnniyăt-in ed tartit ta tăhuusket jăm jer-iman-năwăn d-antum wa ija immun-năwăn dăɣ-tassaɣt d-Ălmasex, ij'-ahi asĕddĕwi wa făl săr-i, šund ɣas, ĕlleɣ-t ɣur-wăn, hannăyăɣ-kăwăn.
51002006	Ămăra, ayĕtma-ɣ, šămad tidĕt-dăɣ a-s tărḍam s-Emăli Ɣisa Ălmasex, adiš, ăjăt-as alkum itbatăn.
51002007	Ăjet alkum-năwăn-has antum wa tăjjăn ikewăn n-ahĕšk dăɣ-ăkall, umaset asĕɣăr wa tĕjrăwăm a ăsiṣahen immun-năwăn dăɣ-a-s tăsidăwăm a-wen hărkuk d-tămayit.
51002008	Agĕẓăt iman-năwăn, wăr kăwăn-isăswadet ăwadĕm wăl' iyyăn s-tiddas n-fălṣăfa dd-ikkas dăɣ-eɣăf-net wăla s-bahutăn ăsihătălnen făll-agna dd-ĕknan dăgg-adĕm i-iman-năsăn, wăla s-a-wa făll-tĕgl' ăddunya, a-s ija a-wen, wăr t-illa a osaɣ a-wen d-Ălmasex.
51002009	Wăr hasăn-tăsjădăm. Măssinăɣ, a-wa ămoos, ăsbayăn-anăɣ-t-dd iket-net dăɣ-Ɣisa Ălmasex.
51002010	A-wen-dăɣ a făl, a hin-toḍănăm-dăɣ, ill'-awăn-t ɣur-Ălmasex-i ăminakălăn făll-imĕṣṣuha d-imărnan iket-dăɣ-năsăn.
51002011	Ǝnta-en-dăɣ a ɣur-tĕjrăwăm amili ăynayăn wărăn oleh d-wa tăjjăn ifassăn n-dăgg-adĕm, ed amili wa s-Ălmasex iman-net a t-itajjăn i-inĕṭṭulab-net, ălmăɣna-net a-s, ad-tĕjrĕwăm tărna făll-abăkkaḍ, tĕkrĕšăm ašăl făll-erk imojjan-năwăn.
51002012	Kăwăneḍ daɣ i omănnen s-tărna n-Măssinăɣ ta dd-tĕssĕnkărăt Ɣisa jer-inĕmmuttan, ĕlmĕdăt a-s atwĕsĕlmaɣ wa tătwăjjăm dăɣ-aman, ălmăɣna-net a-s tohărăm dăr-s tamăttant. Aẓĕnjăẓ daɣ wa dd-jăm ḍarăt alămaɣ-năwăn dăɣ-aman, ălmăɣna-net a-s tohărăm d-Ălmasex tanăkra ta dd-ija jer-inĕmmuttan i-ad-dăr-s tărtĕyăm.
51002013	Kăwăned-i s-ibda jan-kăwăn erk ijităn-năwăn šund inĕmmuttan dat-Măssinăɣ, ăsisalăhăn-kăwăn d-inĕẓẓulam wăren ămelăy; ašăl-i-dăɣ, dăɣ-idĕm n-Ălmasex, issĕnkăr-kăwăn-dd Măssinăɣ dăɣ-tamăttant, ikf'-iwăn tămudre tăynayăt; inš'-anăɣ năkkăneḍ hakd kăwăneḍ ibăkkaḍăn-nănăɣ.
51002014	Ălkaḍ wa itwărăn s-ĕnta a făl ĕktabăn uḍlemăn-nănăɣ dăɣ-isălan n-anmĕšri-nănăɣ i-fărĕḍăn d-alămăr n-Măssinăɣ, omăs-t-in Ɣisa, ikkăs-t-in s-iyyăt s-tărna n-atwĕṣlĕb wa ătwăjja făll-tajĕttewt.
51002015	Ăzzăman wa d-ămmut Ɣisa făll-tajĕttewt, ikrăš tărna făll-imĕṣṣuha d-imărnan, ikšăf-tăn dat-tiṭṭawen n-ăddunya iket-net, ija iɣunan dăɣ-errawăn-năsăn, iwăt-tăn data-s.
51002016	A-wen-dăɣ a făl wăr kăwăn-isăwaret ăwadĕm wăl' iyyăn uḍlem dăɣ-isălan n-a-wa tăttăm wăla a-wa săssăm; dăɣ-isălan n-ašăl n-ămudd s-wăr tĕlkemăm, wăla dăɣ-iba n-uḍĕf n-tebădde n-orăn; wăla dăɣ-isălan n-ašăl n-ĕssĕbĕt-i n-tăsonfat s-wăr tĕlkemăm.
51002017	Hărătan-win-dăɣ iket-dăɣ-năsăn, taliwen n-a dd-imalăn a ămoosăn. Ămăra tidĕt ĕnta tosă-dd, a tăt-ămoosăn, Ălmasex.
51002018	Wăr toyyem ăwadĕm wăl' iyyăn isilĕbbuḍăn taɣĕssa-net, ălmăt ĕmmĕk-wen-dăɣ a-s isaras iman-net dat-Măssinăɣ, wăla i iɣabbădăn ănjălosăn, ija dăɣ-wăn tasăja făl-a-s innin itajj a wăr tĕjjĕm. Ăddinăt wi išillĕw a-wen, sakafăn iman-năsăn, jannen s-bahu a-s a-wa tăn-išlăn, Măssinăɣ a hasăn-t-dd-ăsnăfalălăn dăɣ-tăharjit, wăr hasăn-tăsjădăm făl-a-s inĕzjam-năsăn, wăr-ĕglen ar făll-a-wa făll-tĕgl' ăddunya.
51002019	Ăddinăt-en, wăr-ănmăṭṭafăn d-Ălmasex-i ămoosăn eɣăf-wa ihakkăn taɣĕssa a-wa s-tămiɣatăr, ĕnta-en-dăɣ a-s ĕssĕbab n-tassaɣt ta t-tĕllăt jer-izĕmmuz d-aẓarăn, isadwal-tăt Măssinăɣ s-ĕmmĕk wa s-irha.
51002020	Šămad ămăra, toharăm d-Ălmasex tamăttant dăɣ-isălan n-a-wa făll-tĕgl' ăddunya, mafăl tĕyyĕm dăgg-adĕm sawarăn-kăwăn fărĕḍăn wi tĕggarnen ăddinăt ĕglanen făll-a-wa făll-tĕgl' ăddunya?
51002021	Jannen-awăn: "He kăwăneḍ, wăr tĕḍkelăm hărăt wa, i lăbasăn; wăr tăkrăbbem hărăt-wĕdi, ixăramăn; wăr ḍesăm hărăt-wen, wăr-oleɣ",
51002022	jannen a-wen-dăɣ a-s ija a-wen hărătăn-win-dăɣ iket-dăɣ-năsăn, wădden wăla a ĕnḍărrăn ed wăr t-illa a ĕnfan afăl išwăr ikš'-en ăwadĕm. Ḍarăt-a-wen daɣ, fărĕḍăn-win-dăɣ, wăr-ămoosăn ɣas ar a saɣren dăgg-adĕm, wădden Măssinăɣ a dd-falăn.
51002023	Ădduuttăt a-s fărĕḍăn-ĕnnin-dăɣ, ănifăqqăn d-a isawaḍăn sărho făll-ăgg-adĕm, ăssiiktăn-dd ălɣibadăt dd-ifalăn ulh d-asiinĕn n-taɣĕssa d-tanhaḍt dăɣ-s măšan, wăr t-illa a-s ĕnfan ăgg-adĕm irhan ad-ikrĕš tărna făll-erk derhanăn wi ănnihăḍnen dăɣ-taɣĕssa-net.
51003001	Šămad tidĕt-dăɣ a-s toharăm d-Ălmasex tanăkra ta dd-ija jer-inĕmmuttan, adiš, ĕmmăɣăt i-a-wa hawăn-itwăr Măssinăɣ dăɣ-išĕnnawăn-i dăɣ-ăqqiima Ălmasex, ămiinakăl daw-aɣil n-Măssinăɣ,
51003002	ăɣlĕbnet-kăwăn hărătăn-win-dăɣ hănen išĕnnawăn, tĕyyĕm fălla-wăn azĕnnuzjĕm dăɣ-wi n-ăddunya.
51003003	Kăwăneḍ, ɣur-ašăl wa d-tomănăm s-Ɣisa Ălmasex, tămoosăm šund ăddinăt ămmuutnen dăɣ-isălan n-a-wa făll-tĕgl' ăddunya, tămudre ta tăynayăt tĕjrăwăm, toohar d-ta n-Ălmasex atunkĕl ɣur-Măssinăɣ.
51003004	A-wen-dăɣ a făl ašăl wa dd-mad-infilĕl Ălmasex-i ămoosăn tămudre-năwăn, ad-dăr-s dd-tĕmzĕyyim anfilĕl dăɣ-ălxurmăt-net.
51003005	Tĕssĕba n-a-wen-dăɣ a făl dăɣ-wăn ărheɣ ad-tĕbḍĕwăm d-erk imojjan-năwăn iket-dăɣ-năsăn, ĕbḍĕwăt d-a-wa isamăḍasăn tiɣĕswen-năwăn d-iba n-tĕšĕdje d-derhan dărɣalăn d-derhan ăsisakăyăn, tărha n-hărăt-i wărăt tĕẓley d-ălɣibadăt n-ăṣṣănămăn.
51003006	Tĕssĕba n-hărătăn-win-dăɣ a făl dd-izizĕbbut Măssinăɣ ăššar-net ((făll-ăddinăt wi has-ănimăšrăynen)).
51003007	Hărătăn-win-dăɣ a-s kăla tăn-tamašalăm kăwăneḍ-dăɣ a-s tĕṭṭafăm tămudre-ten-dăɣ
51003008	măšan, ămăra, ĕbḍĕwăt dăr-săn iket-dăɣ-năsăn, wăr tăn-tolesăm amišĕl. Ăyyăt fălla-wăn aḍkăr d-tukĕse n-ulh d-tăllăbăst d-tiẓmiten, wăr săfălɣaɣăt,
51003009	wăr tinmĕnnit bahu jer-iman-năwăn kăwăneḍ-i ĕbḍănen d-tasna-năwăn ta-dăɣ ănniihăḍ abăkkaḍ d-timašalen-net,
51003010	ed ămăra, tĕlsăm tasna ta tăynayăt-i s-Măssinăɣ-i n-Ămaxlak-nănăɣ a hawăn-tăt-ikfăn, isaynay-tăt daɣ hărkuk dăɣ-tĕssĕba n-ad-t-tĕknĕm muzĕyăt, talĕhĕm dăr-s.
51003011	Dăɣ-tasna ta-hi tăynayăt, wăr-iẓley wa n-Ălyunan d-wa n-ăgg-Ălyăhud; wăr-iẓley wa ămelăyăn d-wa wărăn ămelăy; wăr-iẓley wa n-ănăẓẓalim d-wa n-ălžahil; wăr-iẓley elăll d-akli, ăbas t-illa ar Ălmasex, ĕnta a-s hărăt dăɣ-hărăt iket-net.
51003012	Šămad ăddinăt ăsinăfrăn Măssinăɣ a tămoosăm, ij'-iwăn imĕššeddĕjăn s-tĕtbat tărha ta hawăn-ija, adiš, nĕmĕḍḍĕnăt tăhanint kăwăneḍ-dăɣ jer-iman-năwăn, tĕnmĕdhĕlăm jer-iman-năwăn, isărĕset hak iyyăn iman-net dat-amidi-net, iẓadăt jer-iman-năwăn, tĕnmĕẓĕẓẓĕydărăm,
51003013	tĕnmĕšmărăm, tĕnmĕnšĕm jer-iman-năwăn; ere s-iɣšăd ă/n/na-s hărăt-dăɣ, ănšet-as-in s-ĕmmĕk wa s-hawăn-inša Emăli.
51003014	Ăjăt jĕnnĕj-a-wen-dăɣ iket-net anmărh imdan jere-wăn ed ĕnta a dd-itiirĕwĕn tartit tĕmdat.
51003015	Ăyyăt ălɣafyăt wa ihăkk Ălmasex ad-ănnăhăḍ dăɣ-ulhawăn-năwăn ed ĕnta a kăwăn-dd-iɣrăn s-ălɣafyăt-wen-dăɣ, issărtăy-kăwăn i-ad-tumasăm tiyyăt taɣĕssa, tumayăt i-Măssinăɣ.
51003016	Ijatet măjrăd wa n-Ălmasex jere-wăn s-sărho, tĕnmĕkfĕm tayĕtte, tĕnmĕkkĕsăm dăɣ-taɣdărt s-sărho imdan, tamĕlăm Măssinăɣ s-ulhawăn ĕmdanen, tumayăm-as s-tĕmmalen dd-ĕzjarnen ĕlkĕttab wa n-Ăẓẓăbur d-tĕmmalen janen făll-tuksĕḍa n-Măssinăɣ d-isuhaɣ dd-oraw săr-wăn Unfas Šăddijăn i-ad-săr-săn tamĕlăm Măssinăɣ.
51003017	A jănnem d-a tajjăm-dăɣ, ăjăt-t dăɣ-derhan n-ad-sĕmɣărăm isĕm n-Emăli Ɣisa dăɣ-a-s tumayăm i-Abba Măssinăɣ dăɣ-tĕssĕba n-isĕm wa n-Ɣisa.
51003018	Tiḍeḍen! Sărĕsmăt iman-năkmăt dat-meddĕn-năkmăt s-a-wa ănihăjjăn ed a-wen-dăɣ a ijraẓăn i-Emăli.
51003019	Meddĕn! Ărhet hak iyyăn dăɣ-wăn hănne-s, wăr tĕssĕsmămăm fălla-snăt.
51003020	Aratăn! Săjdăt i-imărawăn-năwăn dăɣ-hărăt iket-net ed a-wen-dăɣ a ijraẓăn i-Emăli.
51003021	Abbatăn! Wăr tăẓẓăkănẓărăm aratăn-năwăn i-ad-wăr fălla-wăn wăr-ănxesăn iman-năsăn.
51003022	Eklan! Săjdăt i-wi kăwăn-lănen dăɣ-ăddunya-ta-dăɣ dăɣ-hărăt iket-net, wădden dihad kăwăn-hannăyăn ɣas dăɣ-ittus n-ad-kăwăn-amĕlăn, ănn-ak, jer-hannăyăn-kăwăn wăla, ăknăt ĕššăɣĕl-năwăn s-ulh ijlayăn dăɣ-tuksĕḍa n-Emăli.
51003023	Ǝššăɣĕl hăm-dăɣ, ăjăt-t s-ĕnniyăt imdan šund Emăli a-s tăxdamăm wădden dăgg-adĕm,
51003024	ălhăk wa s-ilkam ad-t-tĕjrĕwăm, itwar-awăn-t Emăli dăɣ-išĕnnawăn. Ălmasex a-s Emăli, umasăt eklan-net
51003025	făl-a-s, ere iɣdărăn dăɣ-a-wa iha, ilkam dăɣ-s ad-ijrĕw ălxaqq n-taɣdărt-net ed Măssinăɣ ya, wăr-iẓley ăddinăt.
51004001	Mĕssaw-s n-eklan! Ăjăt i-eklan-năwăn a-wa olăɣăn d-a-wa oɣădăn dăɣ-a-s tĕssanăm a-s kăwăneḍ-dăɣ, lam Măssi-wăn, iha ălžănnăt, dăɣ-išĕnnawăn.
51004002	Tĕddalăt Măssinăɣ hărkuk, ĕjlĕyăt hullan dăɣ-a-wen, ăkfăt Măssinăɣ semɣar, tumayăm-as.
51004003	Tĕddalăt-anăɣ-in năkkăneḍ-dăɣ i-ad-hanăɣ-ijrĕw Măssinăɣ tašlĕlt s-năxṭăb i-ăddinăt isălan n-Ălĕnžil, nĕsĕfhĕm-tăn ĕddăraj n-Ălmasex wa hasăn-ăttunkălăn s-ašăl-i-dăɣ, ănfalăl-dd ălmăɣna-net ed dăɣ-tĕssĕba n-iji n-isălan-en-dăɣ a făl heɣ tišĕm.
51004004	Tĕddalăt-ah'-in Măssinăɣ i-ad-xaṭṭăbăɣ isălan-en-dăɣ s-ĕmmĕk iknan asĕjrah ed a-wen-dăɣ a hi-iwarăn.
51004005	Iwăret-kăwăn sărho jer-ăddinăt wi n-ajăma wăren ĕzzey Ɣisa Ălmasex, tašlĕlt tĕjrăwăm-dăɣ, ăjăt-asăn isălan-net; tĕyyĕm fălla-wăn a-wa wăr-iha ălfăyda.
51004006	E-d tažăwwabăm i-ăddinăt dăɣ-isălan n-Ɣisa Ălmasex, ăjăt-asăn măjrăd ăẓedăn, ilan temḍe, tĕlmĕdăm daɣ a-wa jănnem i-hăk ăwadĕm.
51004007	Dăɣ-a-wa hi-dd-iqqălăn năkk, isălan-nin, ad-dăɣ-wăn tăn-ăj ă/n/na-ɣ wa ĕkneɣ tărha Tušik. Nohar năkk hakd ĕnta ălxidmăt wa hanăɣ-issăɣlăf Emăli, ăjjĕyhăɣ a-s iɣdal dăɣ-a-wa ităjj iket-net.
51004008	Năkk iman-in a hawăn-t-in-ăssokăn i-ad-hawăn-ăj isălan-nănăɣ, isĕsmăḍ ulhawăn-năwăn.
51004009	Ăsiidăwăɣ-t-in d-Unažĕm wa n-ălkănisăt-năwăn, ă/n/na-ɣ n-ămaɣdal ĕkneɣ tărha a ămoos ĕnta-dăɣ. A dăɣ-wăn ĕjĕn isălan n-a-wa ijăn diha-dăɣ iket-net.
51004010	Ăhuul-kăwăn-in amidi-nin Aristarăq-i dăr-oharăɣ takărmut, ăhuul-kăwăn-in daɣ Marqĕs wa n-ara n-meddĕn n-Bărnăbbas. Ǝnta-en-dăɣ a-s ăru d-kăwăn-ăsmătărăɣ dăr-s, a-s hawăn-ĕnneɣ, afăl kăwăn-in-osa, sĕbbĕlĕlăt-t.
51004011	Ăhuul-kăwăn-in Ɣisa wa itawăɣren s-isĕm Istus. Meddĕn-wi-dăɣ n-kăraḍ ɣas dăɣ-dăgg-Ălyăhud wi n-ălmăssexităn, a hi-ĕdhălnen a ija a-wa-dăɣ dăɣ-ălxidmăt wa heɣ i-ad-tĕtbĕt Tĕmmĕnĕya n-Măssinăɣ; ijmaḍ-t ăššăk a-s ĕknăn asĕsmaḍ n-ulh-in.
51004012	Ăhuul-kăwăn-in Ibbafras wa n-ănaxdim n-Ălmasex, ĕnta-dăɣ, i n-ălkănisăt tĕdi-dăɣ-năwăn. Itajăynan hărkuk dat-Măssinăɣ i-ad-tĕbdadăm dăɣ-immun, wăr t-illa ălɣib kăwăn-iwarăn i-ad-tĕlmĕdăm erhet n-Măssinăɣ iket-net.
51004013	Ăjjĕyhăɣ i-ĕddĕgoẓăt wa ija dăɣ-tĕssĕba-năwăn kăwăneḍ d-kăl-Lăwdisa d-kăl-Irabolis.
51004014	Ăhuul-kăwăn-in Luqa wa n-lăxtur nĕkna tărha, ăhuul-kăwăn-in daɣ Dimas.
51004015	Tăhuulăm-anăɣ-in ayĕtma-năɣ wi hănen aɣrĕm wa n-Lăwdisa, tăhuulăm-in daɣ Ninfa d-ălkănisăt ta tažămmaɣăt dăɣ-ehăn-net.
51004016	Afăl ɣur-wăn tătwăɣra tăkarḍe-ta-dăɣ, ăjăt ĕmmĕk făl tătwăɣra daɣ dăɣ-ălkănisăt ta n-kăl-Lăwdisa, tăɣrĕm daɣ ta tăn-dd-madăt-tĕfĕl săr-wăn.
51004017	Ănnăt-ahi i-Aršibb, ĕnneɣ-as: "Hekăyy! Ăj ĕnniyăt i-ămašal wa kăy-issăɣlăf Emăli, aɣĕd dăɣ-s."
51004018	Edăgg-wa-dăɣ dăɣ-tăkarḍe-ta-dăɣ, năkk iman-in Bulĕs a t-iktăbăn s-ăfuss-in: "Năkk, Bulĕs, ăhuulăɣ-kăwăn-in." Kittĕwăt-dd a-s năkk ya, takărmut a heɣ. Issĕnsă fălla-wăn Măssinăɣ ănnuɣmăt-net. Amin!
52001001	A-wa năkk, Bulĕs, hin-iktabăn năkk d-Silwan d-Timoti i-ălkănisăt n-Măssinăɣ-i n-Abba, osăɣ d-Emăli Ɣisa Ălmasex hăt aɣrĕm wa n-Tăslonika. Năhuul-kăwăn-in, nĕttar dăɣ-Măssinăɣ ad-kăwăn-ăkf ănnuɣmăt d-ălxer.
52001002	Hak ašăl-dăɣ nămmoy i-Măssinăɣ dăɣ-tĕssĕba-năwăn, e-d t-nĕdăl-dăɣ, ad-hawăn-t-nĕdĕl kăwăneḍ-dăɣ.
52001003	E-d nĕdăl Abba-nănăɣ Măssinăɣ-dăɣ, ad-dd-nĕktĕw ĕmmĕk wa s-tăssixdămăm immun-năwăn d-anmărh wa n-tidĕt jăm jer-iman-năwăn d-akuyĕd wa jăm dăɣ-ăṭṭăma wa kăwăn-ăsjăr Emăli-nănăɣ Ɣisa Ălmasex.
52001004	Ayĕtma-năɣ! Nĕssan a-s, Măssinăɣ, irh'-iwăn, ăsnăfrăn-kăwăn i-ad-tumasăm tamĕtte-net.
52001005	Isălan n-Ălĕnžil wi kăwăn-in-năssawăḍ, tărna n-Unfas Šăddijăn a-s hawăn-tăn-in-năssawăḍ wădden s-măjrăd ɣas, a-wen, tĕnhayăm-t kăwăneḍ iman-năwăn, nămešăl-t data-wăn i-ad-kăwăn-infĕw s-hărăt.
52001006	Tĕttĕlălăm-anăɣ, tĕttĕlălăm daɣ Emăli, wăr hawăn-tĕgdel tiẓẓurt ta tĕnhăyăm ad-tăqbĕlăm măjrăd n-Măssinăɣ s-tedăwit ta ihăkk Unfas Šăddijăn.
52001007	A-wen-dăɣ făw, a dd-orăwăn ašăl-i-dăɣ derhan s-ălmăssexităn wi ĕzzăɣnen teje ta Masidunya hakd wi ĕzzăɣnen teje ta n-Akaya n-ad-ăttălălăn ĕntăneḍ-dăɣ, ălxal-năwăn.
52001008	Ălxidmăt wa ija măjrăd n-Emăli ɣur-wăn, ikrăš mawmaw-wa-dăɣ făl t-ĕslăn wăla ăddinăt wi hănen teje ta n-Masidunya d-ta n-Akaya. Ǝssăɣlăyăn-dd isălan n-immun-năwăn s-Măssinăɣ ăkall iket-net har ăbas nămiɣatăr făw ašăl-i-dăɣ s-asuɣĕl-năsăn.
52001009	Wăr t-illa ere s-wădden isiɣul isălan n-asĕbbărrĕk wa hanăɣ-jăm d-ĕmmĕk wa s-tomănăm s-Măssinăɣ a-s tăqqălăm ḍarăt ăṣṣănămăn i-ad-tamašalăm erhet n-Măssinăɣ-i iddărăn ăddutten,
52001010	tăqqalăm s-ăṣṣahăt ămăra i-uɣĕl n-Ɣisa-i n-Rure-s n-Măssinăɣ dd-issĕnkăr jer-inĕmmuttan dd-e-ifĕlĕn išĕnnawăn i-ad-hanăɣ-iɣlĕs dăɣ-aḍkăr n-Măssinăɣ wa ilkămăn.
52002001	Ayĕtma-ɣ, tĕssanăm kăwăneḍ iman-năwăn a-s asĕbbărrĕk wa hanăɣ-jăm a-s kăwăn-in-nosa, wăr-ămoos bănnan.
52002002	Tĕssanăm a-s dat-ass-nănăɣ-hawăn, nĕnhay aɣăna d-ĕmmăḍri dăɣ-aɣrĕm wa n-Fĕlibb măšan, Măssinăɣ ɣas a dăɣ-nĕjăr ăṭṭăma, ikf'-anăɣ turhajăt s-hawăn-năxṭăb Ălĕnžil kud-dăɣ wăr t-illa ĕmmĕk s-wădden ĕttărăn ăddinăt ad-hanăɣ-ĕgdĕlăn s-a-wen.
52002003	A-wa dăr-kăwăn-năsmătăr wădden i n-ad-nĕšĕnnĕmĕšrĕy ăwadĕm, wăr t-nĕja d-erk ĕnniyăt wăla s-tikărras n-ăddinăt,
52002004	ănn-ak, Măssinăɣ a hanăɣ-ăzjăzzăn tĕzzar, issăɣlăf-anăɣ ămašal wa n-Ălĕnžil-net-i s-dăɣ ălxuṭbăt wa has-nĕtăjj, Măssinăɣ-i izajăzzen ulhawăn-nănăɣ a-s nărha ad-has-nĕjrăẓ, wădden dăgg-adĕm.
52002005	Măssinăɣ a hanăɣ-ăjjĕyhăn, wădden măjrăd n-tikărras wăla-i n-utăr n-tetăte n-ehăre n-iyyăn dăɣ-wăn s-milɣaw n-ilĕs a hawăn-nĕja, a-wen tĕssanăm săr-s.
52002006	Wăr nĕtter tĕmmal n-dăgg-adĕm jer-kăwăneḍ wăl' iyyăḍ săl kăwăneḍ.
52002007	Ǝnnăr nărha a-wen, năddoobăt ad-kăwăn-nĕsĕlmĕd a-s inĕmmušal n-Ălmasex a nămoos, măšan, wăr hanăɣ-dd-ijješ ĕnniyăt-wen-dăɣ, ănn-ak, ăzzăman wa nĕkkas jere-wăn tărha šund ta tăjj anna i-aratăn-net d-asĕbbĕlĕl wa hasăn-tăjj a kăwăn-nĕssĕkna.
52002008	Nĕj'-awăn tărha-ta-dăɣ făl năsdărhăn ad-kăwăn-in-nĕsĕssiwĕḍ Ălĕnžil n-Măssinăɣ, nămmăt daɣ dăɣ-idăggan-năwăn, kunta a-wen-dăɣ a ihan erhet n-Măssinăɣ făl tĕssĕba n-tĕmɣăre n-tărha-i-dăɣ hawăn-nĕja.
52002009	Ayĕtma, ĕktĕwăt-dd ĕṣṣuhu n-ălxidmăt d-tiluyyaɣ ti nĕnhăy jere-wăn a-s hawăn-nĕxaṭṭăb Ălĕnžil n-Măssinăɣ, ehăḍ d-ašăl năxdam s-ifassăn-nănăɣ i-ad-wăr nĕtumas ăẓuk i-wăl' iyyăn dăɣ-wăn.
52002010	A-wen, tăjjĕyhăm-as, ăjjĕyh'-as daɣ Măssinăɣ. A-s t-nĕlla ɣur-wăn, nĕṭṭăf jere-wăn tămudre ta tăjjăn imumĕnăn šăddijnen, tămudre toɣadăt, wăr t-illa ălɣib făw hanăɣ-iwarăn.
52002011	Tĕssanăm a-s hak iyyăn dăɣ-wăn-dăɣ, nĕj'-as šund a-wa mad-ăj abba i-mĕddana-s.
52002012	Hak ašăl, nĕsamătar-kăwăn i-ad-tĕkuyĕdăm, tĕṭṭĕfăm tămudre tăniihăjjăt d-teɣăre ta kăwăn-dd-ija Emăli s-iman-net i-ad-dăr-s tărtĕyăm dăɣ-Tĕmmĕnĕya-net d-ălxurmăt-net.
52002013	Nămmoy i-Măssinăɣ, nămmoy-as daɣ hak ašăl ed ɣur-ašăl-i-dăɣ kăwăn-in-năssawăḍ măjrăd-net, tăqbălăm-t, wăr t-jem măjrăd dd-ifalăn dăgg-adĕm, ănn-ak, jăm-t măjrăd n-Măssinăɣ iman-net, a-wen-dăɣ daɣ a ămoos ed ixdam s-ăṣṣahăt dăɣ-ulhawăn-năwăn kăwăneḍ-i săr-s omănnen ašăl-i-dăɣ.
52002014	Ayĕtma, a-wa irmăsăn ălkănisăten n-Măssinăɣ ti hănen teje ta n-Ălyăhudĕyăt osăɣnen d-Ɣisa Ălmasex a kăwăn-irmăsăn kăwăneḍ-dăɣ ed kăwăneḍ-dăɣ, ăqquzzăben-kăwăn kăl-ăkall-năwăn s-ĕmmĕk wa s-ĕntăneḍ-dăɣ, ăqquzzăben-tăn kăl-Ălyăhud.
52002015	Kăl-Ălyăhud, ĕntăneḍ a ănɣănen ănnăbităn s-tizarăt, ănɣăn daɣ Emăli Ɣisa, ašăl-i, năkkăneḍ a tiɣĕzzĕbun, ănimăšrăyăn i-Măssinăɣ, wăr t-illa daɣ ere s-wădden ăššunjen-t,
52002016	gaddălăn-anăɣ ad-năj i-inĕẓẓulam isălan i-ad-tăn-iɣlĕs Măssinăɣ, okăyăn ibăkkaḍăn-năsăn ămaku. Ilkam ad-dd-izĕzzĕbbĕt Măssinăɣ aḍkăr-net fălla-săn.
52002017	Ayĕtma, tidĕt, ibḍ'-anăɣ ăssaɣăt, tujĕjăm tiṭṭawen-nănăɣ măšan, ham ulhawăn-nănăɣ. Wăr t-illa a-wa-dăɣ wăr nĕja i-ad-kăwăn-nalĕs ahănay ed naqq'-anăɣ tenere-năwăn.
52002018	Nĕttăr a-wa-dăɣ he-năj năkk'-iwăn-in; năkk Bulĕs, har ĕssin ihăndăggan, tattărăɣ ad-kăwăn-in-ăkkăɣ măšan, igdăl-anăɣ Iblis s-a-wen.
52002019	Šămad isălan-den-dăɣ, ĕndek ăṭṭăma-nănăɣ? Ǝndek ĕssĕbab n-tedăwit-nănăɣ? Ǝndek abăraj-nănăɣ? Kăwăneḍ a hanăɣ-ămoosăn a-wen-dăɣ iket-net ašăl wa dd-mad-iqqĕl Emăli-nănăɣ Ɣisa.
52002020	Tidĕt-dăɣ a-s kăwăneḍ a-s abăraj-nănăɣ, kăwăneḍ a-s ĕssĕbab n-tedăwit-nănăɣ.
52003001	Ayĕtma, tĕndăr-anăɣ taɣimit wăla isălan-năwăn, a-wen-dăɣ a făl năssof ad-năqqayĕm năkkăneḍ dăɣ-aɣrĕm wa n-Atinya,
52003002	nĕšĕmmišĕl-in săr-wăn ă/n/na-năɣ Timoti-i dăr-nohăr ălxidmăt-nănăɣ i-Măssinăɣ dăɣ-isălan n-asĕssiwĕḍ n-Ălĕnžil n-Ălmasex i-ad-kăwăn-isĕṣṣuhĕt dăɣ-immun-năwăn, isĕsmĕḍ ulhawăn-năwăn.
52003003	Wăr-ităggădet ălɣizabăt wa hannăyăm ašăl-i-dăɣ d-ĕnniyăt n-wăl' iyyăn dăɣ-wăn, isinhĕynĕhĕy immun-năwăn, tĕssanăm a-s ălɣizabăt iha a-wa s-hanăɣ-dd-iɣra Măssinăɣ s-iman-net, năjet fălla-s.
52003004	Ăzzăman wa nĕkkăs ɣur-wăn, nĕkkăs-kăwăn dăɣ-taɣdărt n-a-s ad-năqquzzĕbăt s-išĕkkelăn n-tersĕmmawen ăjjootnen. Măjrăd-wen-dăɣ hawăn-nĕja, itbăt, ĕnta-da-dăɣ hannăyăm ija ašăl-i-dăɣ.
52003005	Indăr-ahi ad-ăhajăɣ ĕṣbarăɣ iba n-isălan-năwăn ɣas, ăšmašălăɣ-in săr-wăn Timoti i-ad-hi-dd-ilmĕd isălan n-immun-năwăn ed, ăssiirmăɣ-ahi hullan a-s ămmukkăn, ăžžurrăb-kăwăn Iblis dăɣ-utăr n-asĕbbuṭṭĕl n-ălxidmăt wa ăṣṣohen nĕja ɣur-wăn.
52003006	Ăssiilmădăɣ-kăwăn a-s Timoti iket hi-dd-osa, ifal-kăwăn-dd, ija dăɣ-năɣ isălan n-ălxer n-a-wa dăr-ogdăh immun d-anmărh wa jăm jer-iman-năwăn. Illăɣăt-anăɣ daɣ a-s wăr hanăɣ-tĕkyeḍăm ed tenere-năwăn ta hanăɣ-tărmăsăt, tărmas-kăwăn kăwăneḍ-dăɣ.
52003007	Ărheeɣ ayĕtma-ɣ, ad-hawăn-ăllăɣeɣ a-s isălan-năwăn-win-dăɣ s-nĕslă, ăsdătten-anăɣ immun-năwăn, ămoos-anăɣ a-wen a ăssismăḍăn tirĕmmaɣ d-tersĕmmawen ti hanăɣ-ărmăsnen.
52003008	Ămăra-dăɣ, wăr-iẓley d-a-s nofray i-iman-nănăɣ, nakkărăn-dd dăɣ-tamăttant ed nĕslă, a-s hălăm iman-năwăn dăɣ-alkum-năwăn i-Emăli.
52003009	Ǝndek ɣas tĕmɣăre n-tămayit ta s-năddobăt ad-tăt-năj i-Măssinăɣ i-ad-tagdăh d-tedăwit-i-dăɣ nĕja a-s nĕsla isălan-n-immun-năwăn?
52003010	A-wen-dăɣ a făl, ehăḍ d-ašăl, nĕtajăynan dat-Măssinăɣ i-ad-hanăɣ-ăkf turhajăt n-ad-kăwăn-nalĕs ahănay i-ad-săr-wăn-in nĕsĕmdĕw a-wa hin-osăr immun-năwăn.
52003011	Dalăɣ Măssinăɣ-i n-Abba-nănăɣ, dalăɣ-t ĕnta d-Emăli-nănăɣ Ɣisa dăɣ-ad-hanăɣ-isĕfrăr tabarăt s-kăwăn-in-nĕkka,
52003012	dalăɣ-t i-ad-isiwăḍ tărha jer-iman-năwăn, isĕnnĕflĕy ulhawăn-năwăn dăɣ-tărha n-e d t-illăm ăgg-adĕm, tagdăh tărha-năwăn d-ta hawăn-nĕja,
52003013	iṣṣuhĕt immun-năwăn, išdajăn ulhawăn-năwăn, ifĕl-kăwăn e d t-illăm uḍlem dat-Abba-nănăɣ Măssinăɣ ašăl wa dd-mad-iqqĕl Emăli-nănăɣ Ɣisa Ălmasex, ăddeew d-imĕššeddĕjăn-net iket-dăɣ-năsăn. ((Amin.))
52004001	Ḍarăt-a-wen daɣ, ayĕtma, nĕttar dăɣ-wăn, năsimătăr-kăwăn dăɣ-idĕm n-Emăli Ɣisa d-ad-tĕṭṭĕfăm tămudre tĕjraẓăt i-Măssinăɣ, nĕssĕlmăd-kăwăn taɣărha n-tămudre-ten-dăɣ, nĕjrah-in a-s tamašalăm a-wa kăwăn-nĕssăɣra măšan, nărha dăɣ-wăn, ad-siwĕḍăm hărwa dăɣ-a-wen.
52004002	Isĕmmĕterăn wi săr-năɣ dd-fălnen Emăli Ɣisa Ălmasex kăwăn-in-năssawăḍ, tĕssanăm-tăn.
52004003	Erhet n-Măssinăɣ a t-ămoosăn, ad-tĕhĕlĕm s-data dăɣ-tĕšĕdje, tĕbḍĕwăm d-e d t-illăm a kăwăn-isamăḍasăn.
52004004	Hak ăwadĕm-dăɣ, tĕgdăhet-as hănne-s, tĕṭṭĕfăm tămudre tĕjraẓăt, tăssimɣărăt Măssinăɣ.
52004005	Wăr toyyem erk derhanăn ĕlwayăn-kăwăn, šinmĕšrĕyăn-kăwăn šund a-wa tăjjăn inĕẓẓulam -i wăren ĕzzey Măssinăɣ,
52004006	wăr-ităkărraset wăl' iyyăn dăɣ-wăn amidi-net, wăr-iḍăllămet wăl' iyyăn dăɣ-wăn ă/n/na-s dăɣ-isălan ĕkkanen hănne-s wăla ĕkkanen adubĕn-net. Ăru d-hawăn-nĕnnă, nolăs-t, a-s ere itajjăn a-wen, ilmĕdet a-s ilkam ad-dăɣ-s dd-ikkĕs Emăli ălxaqq-net.
52004007	Măssinăɣ, wăr hanăɣ-dd-iɣra s-iman-net i-ad-nĕsamăḍas tiɣĕswen-nănăɣ, ănn-ak, i-ad-nĕṭṭĕf tămudre dăɣ-tănnihăḍ tĕšĕdje.
52004008	A-wen-dăɣ a făl ere unjăyăn s-asjĕd i-isĕmmĕterăn-wi-dăɣ, wădden ăgg-adĕm a-s unjăy s-asjĕd-has, Măssinăɣ-i kăwăn-ihakkăn Unfas Šăddijăn-net daɣ a-s unjăy s-asjĕd-has.
52004009	Ămăra ayĕtma-ɣ, dăɣ-isălan wi n-anmărh jer-iman-năwăn, wăr tămɣatărăm s-ere hawăn-in-iktăbăn i-ad-kăwăn-isĕmmĕtăr d-a-wen ed, Măssinăɣ iman-net a kăwăn-isĕlmădăn anmărh jer-iman-năwăn.
52004010	Ădduuttăt daɣ a-s tărha-ten-dăɣ tĕṭṭăfăm, tĕssĕknăm-tăt i-e d t-illăm ălmăssexi izzaɣăn teje ta n-Masidunya măšan, hakd a-wen-dăɣ, nĕttar dăɣ-wăn ad-siwĕḍăm fălla-s hărwa.
52004011	Ǝjlĕyăt dăɣ-tărha n-tămĕzzuɣt dăɣ-ălxer, ĕjjĕšăt ĕššăɣĕl-năwăn, ăxdĕmăt s-ifassăn-năwăn, ăyyăt fălla-wăn sendad, ĕnta-den-dăɣ a-wa dăr-kăwăn-năsimătăr
52004012	i-ad-tĕṭṭĕfăm ălxal ăssimɣărăn ăddinăt wi n-ajăma wăren ămoos ălmăssexităn i-ad-ăbas tămoosăm ăẓuk i-ăwadĕm wăl' iyyăn.
52004013	Ayĕtma! Wăr nărha ad-tĕžhalăm dăɣ-isălan n-ayĕtma-năɣ dăɣ-ăddin wi s-ašăl-i-dăɣ, han eḍĕs wa n-iba, wăr ɣăššădnet iman-năwăn šund a-wa jăn wi n-ăddinăt wi iyyăḍnen s-wăr dd-ixlek ăṭṭăma dăɣ-Măssinăɣ.
52004014	Kunta nĕflas a-s Ɣisa, ăba-t măšan, inkăr-dd jer-inĕmmuttan, adiš, nĕflĕset daɣ a-s ilkam ad-dd-isĕnkăr Măssinăɣ jer-inĕmmuttan imumĕnăn wi ăba i-ad-ĕmĕlĕn edes-has.
52004015	Ămăra, dăɣ-isălan-win-dăɣ, edăwănne wa hanăɣ-ija Emăli, ĕnta a hawăn-nĕsiɣul: ătwănn'-anăɣ a-s năkkăneḍ-i dd-mad-agĕẓ uɣĕl n-Emăli nĕddar, wăr mad-nĕšwăr ăddinăt wi hănen eḍĕs wa n-iba ahănay-net,
52004016	ănn-ak, ašăl-en, ad-isiwĕl Emăli s-afălla tĕzzar, ilkĕm-as emăsli n-ămănokal n-ănjălosăn, tĕwĕt ḍara-s tăsinsăɣt ta n-Măssinăɣ, ifĕl-dd Emăli Ɣisa iman-net ălwăqq-wen išĕnnawăn, ĕnkărăn-dd ya ăddinăt wi s-a-s tăn-ăba-dăɣ omanăn s-Ălmasex,
52004017	ḍarăt-a-wen, năkkăneḍ-i dd-ogăẓ ălwăqq-wen-dăɣ nĕddar, ad-dăr-săn nahăr amĕḍkĕl făll-tijărăken s-išĕnnawăn, nĕlkĕḍ i-Emăli iket-nănăɣ, nărtĕy dăr-s dihen hărkuk.
52004018	Isĕsmĕḍet hak iyyăn dăɣ-wăn ulh n-amidi-net s-isălan-wi-dăɣ.
52005001	Ayĕtma, ămăra, dăɣ-isălan n-ăzzăman wăla ălwăqq wa d-mad-ăj a-wen, wăr tămɣatărăm s-ad-hawăn-in-iktĕb ăwadĕm dăɣ-isălan-win-dăɣ;
52005002	tĕssanăm kăwăneḍ iman-năwăn a-s ašăl wa dd-itaqqăl Emăli, ad-dd-iḍĕw făll-ăddinăt s-ĕmmĕk wa s-dd-itiḍĕw emăkrăḍ făll-ăwadĕm s-tišrayăt n-ehăḍ.
52005003	Ad-ăqqiimăn ăddinăt jannen: "Ălɣafyăt ija, xayy, tăẓude n-tămudre, wăr fălla-năɣ ija hărăt", har fălla-săn dd-iḍĕw ălmăṣṣibăt ijan armuḍ ăssuksăḍăn, olăhăn d-ejăḍăl wa dd-tăjj tiẓẓurt făll-tamăḍt lat ĕnniyăt, wăr dăɣ-săn dd-e-iɣlĕs ăwadĕm.
52005004	Ayĕtma, kăwăneḍ, wăr kăwăn-iha ere ihan tihay har fălla-wăn dd-iḍĕw ašăl-en šund emăkrăḍ,
52005005	dăgg-ănnur wădden dăgg-ehăḍ wăla dăgg-tihay a tămoosăm, wăr t-illa a iffarăn dăɣ-a-wa tăjjăm.
52005006	A-wen-dăɣ a făl wăr hanăɣ-irămmăset eḍĕs šund ăddinăt wi iyyăḍnen, năjet ĕnniyăt, nĕṭṭĕfet ălxal dăɣ-hărăt iket-net.
52005007	Ăddinăt wi taṭṭăsnen, s-ehăḍ a-s taṭṭăsăn, wi sassănen asmĕd, itakkăs dăɣ-săn ĕnniyăt, ehăḍ a-s tajjăn a-wen,
52005008	năkkăneḍ, dăgg-ănnur a nămoos, nĕṭṭĕfet ălxal dăɣ-hărăt iket-net, umaset-anăɣ immun d-tărha šund aɣărh ilsan taɣĕssa-nănăɣ, umaset-anăɣ ĕlɣĕllas wa s-nĕjăr ăṭṭăma-net šund takĕnbut n-tăẓoli tigĕẓăt eɣăf n-ăwadĕm dăɣ-tisăwaten
52005009	făl-a-s Măssinăɣ, wăr hanăɣ-ăsnăfrăn i-temse, ănn-ak, ăsnăfrăn-anăɣ, i-ad-hanăɣ-ijrĕw ĕlɣĕllas dăɣ-idĕm n-Emăli-nănăɣ Ɣisa Ălmasex.
52005010	Dăɣ-tĕssĕba n-a-wen-dăɣ a făl ămmut Ɣisa Ălmasex dăɣ-idăggan-nănăɣ i-ad-dăr-s nahăr tămudre jer-nămmut wăla nĕddar.
52005011	Ɣas, hak iyyăn dăɣ-wăn dăɣ, isĕsmĕḍet ulh n-amidi-net, tĕnmĕdhĕlăm jer-iman-năwăn s-ĕmmĕk-wĕdi-dăɣ s-kăwăn-išla a-wen ămăra-dăɣ.
52005012	Ḍarăt-a-wen, ayĕtma, imizărăn wi kăwăn-ikfa Emăli, tilĕyyoɣnen dăɣ-asĕnnĕmhĕl-năwăn dăɣ-tabarăt-net, ĕssĕnăt dăɣ-săn,
52005013	ăkfăt-tăn semɣar d-tărha dăɣ-tĕssĕba n-a-wa ăxdămăn jere-wăn; imĕlet ălxer jere-wăn.
52005014	Ayĕtma, năsmătăr-kăwăn d-ad-tăɣtĕlăm ăddinăt wi ămišăršărnen wăren ĕrha ălxidmăt s-ăṣṣahăt-năsăn, sĕkkuyĕdăt wi ha tasăja, ĕdhĕlăt wi lămmeḍnen, ẓĕẓẓidărăt făll-ăddinăt iket-năsăn.
52005015	Ăjăt ĕnniyăt i-iman-năwăn; wăr ẓelăm tăllăbăst s-tăllăbăst, ănn-ak, asĕsăt hărkuk dăɣ-amišĕl n-a-wa olăɣăn jer-jere-wăn kăwăneḍ wăla jere-wăn d-ăddinăt wi iyyăḍnen.
52005016	Dăwătăt hărkuk,
52005017	ădĕlăt Măssinăɣ hărkuk,
52005018	umayăt i-Măssinăɣ dăɣ-hărăt iket-net, ĕnta-den-dăɣ a-wa fălla-wăn irha Măssinăɣ dăɣ-tassaɣt-năwăn d-Ɣisa Ălmasex.
52005019	Wăr tĕktelăm ălxidmăt n-Unfas Šăddijăn dăɣ-ulhawăn-năwăn,
52005020	wăr tăsfăṭṭem daɣ a-wa hawăn-jannen ăddinăt wi ikfa Măssinăɣ măjrăd-net i-ad-hawăn-t-in-sĕssiwĕḍăn,
52005021	ăknăt azĕjjĕzz n-a-wa hawăn-jănnen iket-net, tĕṭṭĕfăm dăɣ-s a-wa olăɣăn, tĕšlĕyăm i-bahu,
52005022	udaɣăt i-a-wa lăbasăn, a ămoos-dăɣ.
52005023	Măssinăɣ-i n-Măssi-s n-ălxer iman-net a dalăɣ i-ad-kăwăn-išĕšdĕj tĕmdam, ĕttarăɣ dăɣ-s ad-agĕẓ ĕnniyăt-năwăn d-iman-năwăn d-tiɣĕswen-năwăn i-ad-wăr kăwăn-itĕwwer uḍlem wăl' iyyăn har ašăl wa dd-mad-iqqĕl Emăli-nănăɣ Ɣisa Ălmasex.
52005024	Măssinăɣ-i kăwăn-dd-iɣrăn s-iman-net, oɣad, ĕnta daɣ a kăwăn-e-agĕẓăn dăɣ-e d t-illăm ăššar.
52005025	Ayĕtma, ădĕlăt-anăɣ-in Măssinăɣ năkkăneḍ-dăɣ.
52005026	Nĕmĕjjăt jer-iman-năwăn isofan janen s-tărha tĕmdat.
52005027	Ǝttarăɣ dăɣ-wăn dăɣ-idĕm n-Emăli, ad-tăɣrĕm tăkarḍe-ta-dăɣ i-ayĕtma dăɣ-ăddin iket-dăɣ-năsăn.
52005028	Ikf'-iwăn Emăli-nănăɣ Ɣisa Ălmasex ănnuɣmăt-net. Amin!
53001001	A-wa năkk, Bulĕs, hin-iktabăn năkk d-Silwan d-Timoti i-ălkănisăt n-Măssinăɣ-i n-Abba-nănăɣ d-Emăli Ɣisa Ălmasex ta hăt aɣrĕm wa n-Tăslonika.
53001002	Năhuul-kăwăn-in, nĕttar dăɣ-Măssinăɣ-i n-Abba-nănăɣ d-Emăli Ɣisa Ălmasex ad-kăwăn-ăkf ănnuɣmăt d-ălxer.
53001003	Ayĕtma, hak ašăl nămmoy i-Măssinăɣ dăɣ-tĕssĕba-năwăn, ăniihăjja a-wen ed itĕhhal immun-năwăn s-data, tiwwaḍ daɣ tărha ta tănimăjjăm jer-iman-năwăn.
53001004	A-wen-dăɣ a dd-orăwăn a-s wăr t-tĕlla ălkănisăt n-Măssinăɣ s-wădden nĕtabăraj-as dăɣ-isălan-năwăn, ed kud-dăɣ, wăr t-illa ălɣizabăt wăla talɣa wăr tĕnheyăm, tĕṣbărăm, wăr-ifneẓ a-wen wăla a ĕnḍărrăn dăɣ-akuyĕd-năwăn wăla immun-năwăn.
53001005	Hakd a-wen-dăɣ, ayĕtma-ɣ, a-wa kăwăn-irmăsăn a ămoos-dăɣ, asĕddĕttu ɣas a ămoos n-a-s ilkam ašăl dăɣ-mad-išrăɣ Măssinăɣ s-iqqud. Ălɣizabăt kăwăn-irmăsăn-dăɣ, wăr-ămoos ɣas, ar a kăwăn-isinhĕjjin d-ujĕš n-Tĕmmĕnĕya n-Măssinăɣ ed Tĕmmĕnĕya-net a făl hannăyăm a-wa hannăyăm.
53001006	Itbat a-s Măssinăɣ-i oɣadăn, wăr-e ăyy ere kăwăn-itaɣăzzăben ăssunfa, ăssilkăm dăɣ-s.
53001007	Ilkam ad-kăwăn-ăkf tăsonfat, kăwăneḍ-i hannăynen ălɣizabăt ašăl-i-dăɣ, ăkf'-anăɣ-tăt năkkăneḍ-dăɣ ašăl wa dd-e-infilĕl Emăli Ɣisa ifal-dd išĕnnawăn, ăddeew d-ănjălosăn wi n-imĕṣṣuha.
53001008	Ad-dd-iqqĕl dăɣ-ammas n-efew ăhijăljălăn, išĕj eɣa dăɣ-ăddinăt wi has-ăsɣărnen ulhawăn-năsăn, unjăynen ămišĕl n-a-wa innă Ălĕnžil n-Emăli-nănăɣ Ɣisa.
53001009	Ăddinăt-en, tĕlkam dăɣ-săn tisnant sĕmmăt d-terăẓẓe tăɣlalăt jat dăɣ-anmĕjjaj d-Emăli d-tărna n-ălxurmăt-net. Wăr dăɣ-săn ilkem ad-t-ĕnhayăn.
53001010	Ašăl-en dd-mad-ass Emăli, ad-sĕmɣărăn imĕššeddĕjăn wi săr-s omănnen ălxurmăt-net ed ăsidăwăt-tăn ass-net. Kăwăneḍ, ăddinăt-en, ham-tăn ed tomănăm s-isălan wi hawăn-năxṭăb.
53001011	Ayĕtma, a-wen-dăɣ daɣ a făl hawăn-nĕtattăr s-Măssinăɣ hak ašăl, nĕtattăr dăɣ-s ad-tăqqaymĕm tĕṭṭafăm tabarăt ta dăɣ-kăwăn-ija, tĕnhĕjj tămudre-năwăn d-teɣăre ta kăwăn-dd-ija Măssinăɣ s-iman-net, idhĕl-kăwăn s-tărna-net i-ad-tamašalăm a-wa olăɣăn iket-dăɣ-net, umas immun-năwăn, immun ih' ălfăyda.
53001012	Ǝmmĕk-wen-dăɣ a dăɣ-mad-itwĕsĕmɣăr Emăli-nănăɣ Ɣisa dăɣ-tămudre-năwăn, tĕkrĕšăm idĕm data-s dăɣ-ănnuɣmăt n-Măssinăɣ d-Emăli-nănăɣ Ɣisa Ălmasex.
53002001	Ayĕtma, hakd a-wen-dăɣ ămăra, dăɣ-isălan n-uɣĕl n-Emăli-nănăɣ Ɣisa Ălmasex d-ažĕmmăɣ wa s-ilkam ad-t-nĕnmĕjj dăr-s, nĕnn'-awăn:
53002002	taẓidert, wăr-ităggădet ăwadĕm wăl' iyyăn d-ĕnniyăt-năwăn, wăr sărɣasăt i-ăwadĕm wăl' iyyăn aɣăšad n-iman-năwăn s-a has-dd-ănifalălăn wăla s-a nĕnna wăla s-tăkarḍe hawăn-in-nĕktab dăɣ-nĕnna a-s ašăl n-uɣĕl n-Emăli ăru dd-osa.
53002003	Wăr kăwăn-isăswadet ăwadĕm s-wăla a ĕnḍărrăn făl-a-s ašăl wa n-uɣĕl n-Emăli, iket-di d-ităjj, ad-irmĕs iba n-ăddin ăssuksăḍăn ăddinăt ăjjootnen tĕzzar ass-dd u-tanmĕšrayt wa s-itawănna Ăddăžžal he-ihlĕk Măssinăɣ.
53002004	Ǝnta-en-dăɣ a-s ămakšar n-e d t-illăm a ititwăɣbidăn. Dăɣ-tanmĕšrayt-net, ad-iglĕw har ăqqayĕm dăɣ-ehăn n-ămudd wa măqqărăn, isigdăh iman-net d-Măssinăɣ.
53002005	Ajăn tĕttĕwăm-in a-wa hawăn-ĕnneɣ a-s t-ĕlleɣ ɣur-wăn.
53002006	Tĕssanăm a-wa t-in-iṭṭafăn, a ikkăs daɣ wăr dd-ăwweḍ ašăl-net, wăr dd-e-ass.
53002007	Tĕmɣăre n-ĕddăraj n-iba n-ăddin-net ixdam dăɣ-ăddunya-ta-dăɣ, afăl has-dd-tĕssĕlwăs tărna ta t-in-tĕṭṭafăt fălla-năɣ, ad-dd-infilĕl a-wa t-išlăn, os'-iwăn făw.
53002008	Afăl dd-osa anămăšray-wen-dăɣ, ad-has-dd-ilkĕm Emăli Ɣisa-i t-in-e-isăhĕḍăn s-tărna-net, ikkĕs dăɣ-s ălfăyda iket-net s-tiyyăt tashăḍt n-emm-net.
53002009	Ăhalĕs wa t-illăn ḍarăt-a-wen-dăɣ, ad-t-ăkf Iblis tărna s-mad-itajj ijităn ăssuksăḍnen, tikunen d-tišušab s-issĕswăd tamĕtte,
53002010	wăr t-tĕlla tăllăbăst d-iba n-iqqud s-wădden ad-t-ăj i-ad-isĕswĕd ăddinăt wi hănen tabarăt n-tanmĕšrayt s-ĕlhĕllak ɣas a hasăn-iqqalăn, ăsɣărăn ulhawăn-năsăn i-tidĕt ta lăt s-ad-tăn-tăɣlĕs.
53002011	Dăɣ-tĕssĕba n-a-wen-dăɣ, a făl hasăn-išlăy Măssinăɣ, oyy'-en oḍăn dăɣ-a-wa tăn-itakărrasăn, išinmĕšrĕy-tăn.
53002012	Ilkam ad-ĕnmĕnhĕyăn d-ăššăreɣa ed ăssofăn bahu tidĕt, ăssofăn fărrăɣ, iqqud.
53002013	Ayĕtma-ɣ, iwar-anăɣ hak ašăl ad-numay i-Măssinăɣ dăɣ-tĕssĕba-năwăn. Emăli iman-net a kăwăn-issĕlmădăn s-tărha-net, ăsnăfrăn-kăwăn Măssinăɣ, iɣlăs-kăwăn s-tărna n-Unfas Šăddijăn, iššĕšdăj-kăwăn i-ad-tumasăm tamĕtte-net ed tomănăm s-tidĕt.
53002014	Iɣr'-iwăn-dd s-iman-net i-ad-tĕslĕm i-Ălĕnžil wa hawăn-năxṭăb, tĕjrĕwăm ejădăr-năwăn dăɣ-ălxurmăt n-Emăli-nănăɣ Ɣisa Ălmasex.
53002015	Ayĕtma! A-wen-dăɣ a făl ĕkfărăt i-Iblis, ăknăt uḍĕf n-ălɣadatăn wi kăwăn-nĕssăɣra s-imawăn-nănăɣ hakd-dăɣ s-tikarḍiwen ti hawăn-in-nĕktăb.
53002016	Emăli-nănăɣ Ɣisa Ălmasex hakd-dăɣ Măssinăɣ-i n-Abba-nănăɣ, tĕtbat tărha-năsăn hanăɣ, ĕntăneḍ a hanăɣ-ĕkfănen dăɣ-ănnuɣmăt-năsăn turhajăt n-ad-năkk s-data, nĕhlĕylĕy hărkuk dăɣ-ăṭṭăma ădduutten.
53002017	Nĕttar dăɣ-Măssinăɣ ad-iḍnĕy ulhawăn-năwăn tărha n-tikawt n-s-data, ija dăɣ-wăn ălbăraka n-ad-tamašalăm a-wa olăɣăn dăɣ-ijităn-năwăn hakd-dăɣ dăɣ-măjrăd-năwăn.
53003001	Ayĕtma, tasămdot n-măjrăd-nănăɣ da: tĕddalăt-anăɣ-in Măssinăɣ i-ad-ihĕl măjrăd n-Emăli s-data šik dăɣ-idăggan iket-năsăn, sĕmɣărăn ăddinăt măjrăd-en s-ĕmmĕk wa s-t-tăssimɣărăm kăwăneḍ.
53003002	Ădĕlăt-anăɣ-in Măssinăɣ i-ad-hanăɣ-iɣlĕs dăɣ-erk imojjan n-erk ăddinăt d-inăllăbăsăn ed wădden ăddinăt iket-năsăn a ĕṭṭafnen immun.
53003003	Emăli, oɣad, ĕnta-en-dăɣ a kăwăn-e-isĕṣṣuhun dăɣ-immun-năwăn, agĕẓ-kăwăn dăɣ-Iblis-i n-Anămsod.
53003004	Emăli a ih' ăṭṭăma-nănăɣ dăɣ-isălan-năwăn, nĕkkas ăššăk a-s a-wa dăr-kăwăn-năsmătăr, tĕṭṭafăm-t, ad-t-tĕknĕm daɣ uḍĕf.
53003005	Ij'-iwăn Emăli dăɣ-tabarăt, ăssewăḍ Măssinăɣ tărha-net dăɣ-ulhawăn-năwăn, ija dăɣ-wăn akuyĕd dăɣ-taẓidert šund ta hăt Ălmasex.
53003006	Ayĕtma, năsimătăr-kăwăn hullan dăɣ-isĕm n-Emăli-nănăɣ Ɣisa Ălmasex i-ad-sĕnnĕmĕjjĕjăm iman-năwăn d-ere ijannen ĕnta ă/n/na-wăn dăɣ-ăddin, a-s ija a-wen, unjay s-ad-iṭṭĕf ălɣadatăn wi kăwăn-nĕssăɣra, unjay s-ălxidmăt s-ifassăn-net, tămišăršăr tămudre-net.
53003007	Tămudre ta tăttilălăt a-wa kăwăn-nĕssăɣra, tĕssanăm-tăt; tĕssanăm a-s, a-s t-nĕlla jere-wăn, wăr hanăɣ-tĕzzeyăm d-a-wărăn oɣed.
53003008	Wăr t-illa ere s-nĕkša ăsink-net bănnan, ehăḍ d-ašăl năxdam s-ăṣṣahăt-nănăɣ, tidĕt, nălluyyăɣ măšan, wăr t-illa făw ere s-nămoos ăẓuk.
53003009	A-wen, nĕj'-e, wădden i n-a-s innin wăr-ănhăjja d-ad-năkš isinkawăn-năwăn măšan, năssof ad-wăr nĕja a-wen, i-ad-hanăɣ-tăttălălăm kăwăneḍ-dăɣ, tĕlmĕdăm a-s ălxidmăt, a iwarăn hak ăgg-adĕm.
53003010	Ăzzăman wa nĕkkăs jere-wăn, nĕkna aẓĕẓẓĕwi fălla-wăn tĕnna n-a-s: "Ăwadĕm wa wărăn irha ad-ixdĕm, adiš, wăr-ităttet."
53003011	Kăwăneḍ, nĕsla a-s han-kăwăn ăddinăt ămišăršărnen wăren ĕrha ad-ăxdĕmăn, tajjăšăn isălan wăren tăn-dd-ăqqel.
53003012	Ăddinăt-en, nărha ad-nĕsĕmmăqq fălla-săn, nĕsĕmmĕtăr-tăn: nĕj'-asăn isĕm n-Emăli Ɣisa Ălmasex idĕm n-ad-ăxdĕmăn s-ăṣṣahăt-năsăn, ĕyyĕnet sendad i-ad-udaben uḍĕf n-tămudre n-iman-năsăn.
53003013	Kăwăneḍ-i n-ayĕtma-ɣ, wăr kăwăn-išălḍašet amišĕl n-a-wa olăɣăn.
53003014	Isĕmmĕterăn wi hawăn-nĕtăjj dăɣ-tăkarḍe-ta-dăɣ, ere săr-săn unjayăn, ĕzzĕyăt-t, širĕšăm fălla-s i-ad-ikrukăḍ,
53003015	wăr t-jem ašănjo-năwăn, sĕmmăqqăt fălla-s šund ă/n/na-wăn.
53003016	Ikf'-iwăn Emăli-i n-Măssi-s n-ălxer, ălxer s-ĕjut hak ăssaɣăt, idhăl-kăwăn Emăli iket-dăɣ-năwăn.
53003017	Tihulawen-ti-dăɣ, năkk iman-in, Bulĕs a hawăn-tănăt-in-iktăbăn s-ăfuss-in; ešwăl-in daɣ, dăɣ-tikarḍiwen-in iket-dăɣ-năsnăt da-dăɣ.
53003018	Ăhuulăɣ-kăwăn-in, ĕttarăɣ dăɣ-Emăli-nănăɣ Ɣisa Ălmasex ad-kăwăn-ăkf ănnuɣmăt iket-dăɣ-năwăn. Amin!
54001001	A-wa năkk, Bulĕs, wa s-omăr Măssinăɣ-i n-Ămaɣlas-nănăɣ d-Ɣisa Ălmasex-i iha ăṭṭăma-nănăɣ, tumast n-anămmašul-net.
54001002	Ăhuulăɣ-kăy-in Timoti kăyy-i n-rure-ɣ wa n-tidĕt dăɣ-immun. Ikf'-ik Măssinăɣ-i n-Abba-nănăɣ d-Emăli-nănăɣ Ɣisa Ălmasex ănnuɣmăt, tărha d-ălxer.
54001003	Timoti, a-s kăy-fălăɣ, ĕkkeɣ teje ta n-Masidunya, ăsmătărăɣ-kăy d-ad-tăqqaymĕd dăɣ-aɣrĕm wa n-Ifăsus, sĕmmăqqĕd făll-ăddinăt wi t-hănen saɣranen tijĕttewen ănimăšrăynen i-tidĕt ta tădduttet,
54001004	i-ad ĕyyĕn fălla-săn tinfusen ti n-ibda wăren ĕnfa hărăt d-tamădašt dăɣ-ăṭṭarexăn n-imɣarăn wăren dd-itirĕw ar tĕšĕjrĕt n-măjrăd. Wăr t-illa a dd-isaɣsal a-wen-dăɣ dăɣ-amišĕl n-erhet n-Măssinăɣ wăla dăɣ-ehel n-s-data dăɣ-immun.
54001005	Dăɣ-a-wa s-kăy-omărăɣ, ĕnneɣ-ak, ĕṭṭĕfnet ăddinăt jer-iman-năsăn tărha tĕmdat d-ad-wăr t-illa a dăɣ-ĕššakăn iman-năsăn d-immun wăr ha tĕlmĕnufăɣa.
54001006	Hărătăn-win-dăɣ, ĕšlăyăn-asăn ăddinăt ăjjootnen, ĕššĕškăn iman-năsăn s-taxxalen.
54001007	Ăddinăt-en, ĕrhan tumast n-ălɣulam n-alămăr wa n-ănnăbi Mosa, a-s ija a-wen, a-wa jănnen s-ɣur-săn ija a-s wăr t-illa ere hasăn-t-ojărăn musnăt, hakd-dăɣ a-wa săɣren ăddinăt, wăr t-illa a dăɣ-s ĕjrahăn ĕntăneḍ iman-năsăn.
54001008	Alămăr wa n-Mosa, wăr t-ijrew hărăt, olaɣ iket-net afăl t-itamašal ăwadĕm s-ălmăɣna.
54001009	Nĕssan a-s alămăr, a ămoos-dăɣ, wăr dd-ăzzubbăt i-ăddinăt oɣadnen, ănn-ak, osă-dd i-inăllăbăsăn d-imĕffellĕgăn d-ăddinăt wi wăren ăddiin d-inăsbăkkaḍăn d-inămăšrayăn d-ikufar d-imăjjan n-iman n-imărawăn-năsăn d-imăjjan n-iman n-ăddinăt
54001010	d-wi samăḍasnen tiɣĕswen-năsăn d-meddĕn wi tajjănen meddĕn tiḍeḍen, d-wi hin-žanšanen ăddinăt d-inĕsbuha d-imărẓan n-ărkăwăl d-e d t-illăm ăgg-adĕm ănimăšrăyăn i-tijĕttewen n-teɣăre ta n-tidĕt tădduttet tĕjrăwăm, ĕntăneḍ-den-dăɣ ăddinăt wi s-dd-ăzzăbbăt Măssinăɣ alămăr-net.
54001011	Teɣăre-en-hi, isălan n-Ălĕnžil-wi hi-issăɣlăf Măssinăɣ a ha. Ǝnta-en-dăɣ daɣ a hanăɣ-itajjăn isălan n-ălxer d-tănoflayt ta hanăɣ-t-tĕllăt ɣur-Măssinăɣ-i n-Măssi-s n-ălxurmăt.
54001012	Ămmoyăɣ i-Emăli-nănăɣ Ɣisa Ălmasex ĕnta-i hi-ikfăn ăṣṣahăt wa s-ămɣatărăɣ, iflăs-ahi i-ad-hin-sĕssiwĕḍăɣ ămašal wa dăr-hi-ăsnăhăjja,
54001013	wăr hi-iṭṭef eɣa n-a-wa s-kăla ămoosăɣ ăkafăr d-ălmuɣăzzăb n-enăllăbăs s-ăkkus ašni-net măšan, tătwaḍăn-ahi tăhanint ed a-wa ămešălăɣ, ălžăhalăt d-tăɣart n-ulh a dăɣ-t-ămešălăɣ.
54001014	A-wen iket-net, ojăr-t săr-i ănnuɣmăt wa măqqărăn făll-i issĕnsă Emăli-nănăɣ, ăsnăflăy-ahi dăɣ-immun d-tărha ta dd-tirĕw tassaɣt d-Ɣisa Ălmasex.
54001015	A-wa măjrăd itbatăn s-ănihăjja ad-săr-s iqbĕl e d t-illăm ăgg-adĕm: Ɣisa Ălmasex, ijjăš-dd ăddunya i-ad-iɣlĕs inăsbăkkaḍăn s-năkk Bulĕs a-s wa ăzzarăn, dăɣ-săn ojărăn iket-dăɣ-năsăn.
54001016	A-wen-dăɣ a făl hi-oḍăn Măssinăɣ tăhanint i-ad-umasăɣ ălmital i-ăddinăt wi iyyăḍnen n-a-s Ɣisa Ălmasex, h'-e taẓidert n-a-s ere săr-s omănăn, ad-ijrĕw tămudre tăɣlalăt. A-wen hi-ija, ăddoobăt daɣ ad-t-ăj i-e d t-illăm ăgg-adĕm.
54001017	A-wen-dăɣ a făl năkfet hărkuk Măssinăɣ semɣar d-ălxurmăt, ĕnta a-s Ămănokal wa n-Ămaɣlal, wăr fălla-s la tamăttant tărna, wăr-itĕtwĕnhĕy, ĕnta a-s Măssinăɣ wa n-iyyăn. Amin!
54001018	Alyaḍ-in Timoti, a-wa s-ărheɣ ad-kăy-sĕmmĕtărăɣ dăr-s, wăr-iẓley d-măjrăd wa s-kăla t-innă Măssinăɣ i-ăddinăt i-ad-hak-t-ĕnnĕn, ĕnnăn-ak-tăn daɣ. Umaset măjrăd-wen-dăɣ hak-ătwănnăn a kăy-ăsinămănɣăn dăɣ-ălxidmăt wa ăhuusken hed i-ad-ăkk s-data.
54001019	Ǝṭṭĕf immun, wăr-itĕmmalet a dăɣ-tĕššakăd iman-năk, ĕhlăkăn ăddinăt ăjjootnen wăren ja a-wen, ănmăšrăyăn i-immun;
54001020	ăddinăt en-dăɣ, ih'-en Himni d-Ălxaḍer-i jeɣ dăɣ-ifassăn n-Iblis, ănmănhăyăn d-iman-năsăn i-ad-ĕlmĕdăn a-wa ihăn asĕkkufăr.
54002001	Dat-hărăt iket-net, ăsimătărăɣ-kăwăn d-ad-tĕdĕlĕm Măssinăɣ, tĕjĕm ălhimmăt, tăjjăynănăm-t, tumayăm-as i-ad-aḍĕn tăhanint i-e d t-illăm ăgg-adĕm.
54002002	Ădĕlăt Măssinăɣ i-imănokalăn d-kăl-ĕlxĕkum i-ad-ozja ăkall, ija dăɣ-s ălxer, nĕṭṭĕf tămudre tăddiinăt, tăssiimɣărăt Măssinăɣ.
54002003	Tittar-tin-dăɣ ăhuskătnen a ĕjraẓnen i-Măssinăɣ-i n-Ămaɣlas-nănăɣ-i
54002004	irhan ĕlɣĕllas n-e d t-illăm ăgg-adĕm, ĕzzĕyăn tidĕt iket-dăɣ-năsăn.
54002005	Măssinăɣ, iyyăn ɣas, wăr dd-ija daɣ ar iyyăn n-ĕssĕbab s-ăẓmăẓăl iman-net d-dăgg-adĕm, a t-ămoosăn Ɣisa Ălmasex-i dd-ămoosăn ăgg-adĕm.
54002006	Ikfă iman-net i-ad-isĕddărfĕt e d t-illăm ăgg-adĕm dăɣ-ibăkkaḍăn-net, ĕnta-den-dăɣ ĕmmĕk wa s-ăjjĕyha ălwăqq wa dd-tăwwăḍ, tăqqăn ta issĕbdăd Măssinăɣ n-a-s irha ĕlɣĕllas n-ăddinăt iket-dăɣ-năsăn.
54002007	Dăɣ-tĕssĕba n-a-wen-dăɣ a făl hi-ija Măssinăɣ ămaway n-isălan-net d-anămmašul; tidĕt a janneɣ wădden bahu, Măssinăɣ a hi-dd-ăšmašălăn i-ad-săɣrăɣ inĕẓẓulam immun d-tidĕt ta-net.
54002008	A-wen-dăɣ a făl dăɣ-wăn ărheɣ kăwăneḍ-i n-meddĕn, ad-tĕddalăm Măssinăɣ dăɣ-edăgg iket-net, tajjăm ălhimmăt dăɣ-ḍakkălăm ifassăn šăddiijnen, wăla aḍkăr wăla abjĕnjĕn.
54002009	Tiḍeḍen daɣ, ărheɣ dăɣ-snăt, ad-ĕjĕnăt a-wen-dăɣ. Ărheeɣ dăɣ-snăt ad-tajjănăt isĕlsa tănăt-wăren-ĕkšef, isĕlsa tănăt-ĕṣtarnen; udaɣ ad-sasahaɣnăt ašăl i-ad-tănăt-in-ĕjrăhăn ăddinăt, wăr tăjjănet i-iɣăfawăn-năsnăt asĕssĕkĕn s-iẓẓĕwăt ălqim-net, wăr tăjjănet orăɣ wăla timăɣwanen okăynen ămaku wăla isĕlsa s-ikna ălqim-năsăn eẓăwe,
54002010	ănn-ak, zĕzjărnet-dd tihusay n-imărkedăn wi ănihăjjănen d-tiḍeḍen jannănen ăksuḍnăt Măssinăɣ.
54002011	Ălwăqq wa n-ălxuṭbăt n-măjrăd n-Măssinăɣ dăɣ-ălkănisăt, susĕmnet dăɣ-a-s ăsidăwnăt a-wen d-asjĕd d-asrĕs n-iman;
54002012	ĕgdalăɣ-asnăt ad-xaṭṭăbnăt meɣ ad-tanăhaḍnăt dăɣ-meddĕn d-a-wa s-lăn s-ad-t-ĕjĕn dăɣ-ălkănisăt, susĕmnet.
54002013	Măssinăɣ, Adĕm a dd-ixlăk s-tizarăt tĕzzar, issĕlkăm-as-dd Xĕwwa.
54002014	Wădden Adĕm a ikkărrăs Iblis s-tizarăt i-ad-inmĕšrĕy, ănn-ak, tamăḍt a ăšnămăšrăy; tănmăšrăy s-a-wen-dăɣ ja i-măjrăd n-Măssinăɣ.
54002015	Hakd a-wen-dăɣ, a-wen wăr hin-ikkes a-s ad-tumas anna, tĕkrĕš aratăn, iɣlĕs-tăt Măssinăɣ. Sădĕwet immun-net d-tărha tĕmdat d-tămudre šăddiijăt, tĕṣtarăt.
54003001	A-wa măjrăd ănihăjjăn: ere irhăn tumast n-ărrabex-i n-emănnăhăḍ n-ălkănisăt, ilmĕdet a-s ăsidărhăn ămašal ăllullen.
54003002	A-wen-dăɣ a făl, emănnăhăḍ n-ălkănisăt, ilzam ad-: Wăr t-iwer uḍlem, umaset ăhalĕs n-iyyăt tamăḍt, ere ilan ălxal d-esăwe, inhĕjjet d-semɣar, ijjĕšet-t amăjaru, umaset ere ăddoben asĕɣĕr n-ăddinăt,
54003003	wăr-itumaset emăsăw n-asmĕd wăla ere ih' ăjaḍ; umaset ere ăẓedăn, ăgg-ălxer, wăr-itumaset emărh n-aẓrĕf.
54003004	Umaset ere ănnihăḍăn hullan dăɣ-ehăn-net d-ere s-ăsijădăn aratăn-net, ăssiimɣărăn-t dăɣ-hărăt iket-net
54003005	făl-a-s ere s-indar ad-ănnăhăḍ dăɣ-ejădăš-net, ĕndek ĕmmĕk wa s-mad-udabăt tăzert i-ălkănisăt n-Măssinăɣ?
54003006	Wăr-itumaset ere s-iket omăn i-ad-wăr t-irĕmmĕs ĕttĕkĕbru, isĕddărɣĕl-t, iḍĕw dăɣ-uḍlem wa dăɣ-oḍa Iblis iman-net.
54003007	Umaset ere ilan tajuhe tăhusket dat-ăddinăt wi n-ajăma wăren ămoos ălmăssexităn, dihen, wăr mad-itwĕlkăh, wăr mad-iḍĕw dăɣ-tănḍărbaten n-Iblis.
54003008	Imadhalăn n-ărrabexăn-i n-imănnăhăḍăn n-ălkănisăt, ilzam-tăn ad-: Tăn-iwar sărho, wăr tumasnet ăddinăt n-ĕssin ilsawăn, ĕkrĕšnet tĕnna tĕtbatăt, wăr săsakaynet tesăse n-asmĕd, wăr tămmăɣnet i-terše n-aẓrĕf s-taxărbĕnit, ăsikărakăḍ a-wen.
54003009	Ǝddăraj n-immun wa tăn-issĕlmăd Măssinăɣ dăɣ-măjrăd-net, ĕṭṭĕfnet-t dăɣ-a-s wăr t-illa a dăɣ-ĕššakăn iman-năsăn.
54003010	Zĕjjĕzzĕnet-tăn ăddinăt, itwĕlmĕd a-s wăr t-illa uḍlem tăn-iwarăn tĕzzar, ĕjjĕšăn ămašal-wen-dăɣ.
54003011	Tiḍeḍen daɣ, iwaret-tănăt sărho, wăr tănăt-ităjjăšet ănnămima, ĕkrĕšnet ălxal ăhuusken, ăɣdĕlnet dăɣ-hărăt iket-net.
54003012	Imadhalăn n-emănnăhăḍ n-ălkănisăt, hak iyyăn, iyyăt tamăḍt, năhăḍnet dăɣ-aratăn-năsăn d-ijĕdšan-năsăn.
54003013	Ăddinăt-win-dăɣ, wi išla ămašal-năsăn s-iqqud, ad-ĕtwĕsĕmɣărăn, ad-ăbas tăn-ha tasăja dăɣ-tĕssĕba n-immun-năsăn d-tassaɣt ta jăn d-Ɣisa Ălmasex.
54003014	Timoti, tăkarḍe-ta-dăɣ, kattăbăɣ-ak-tăt-in dăɣ-a-s jarăɣ ăṭṭăma n-ad-kăy-in-asăɣ šik
54003015	măšan, kunta wăr-otes Măssinăɣ a-wen har hin-ăhojăɣ fălla-k, ărheɣ ad-hak-tilal tăkarḍe-ta-dăɣ i-ad-tĕlmĕdăd ălxal wa s-led s-ad-t-tĕṭṭĕfăd, sĕssiɣĕdăd săr-s tamĕtte ta n-imumĕnăn n-Măssinăɣ, a-wen a t-ămoosăn ălkănisăt n-Măssinăɣ-i iddărăn, ĕnta a-s tămankayt ta tĕbnăt făll tidĕt, wăr t-illa daɣ a dăɣ-s tăt-madăn-ikkĕs.
54003016	Tidĕt n-Măssinăɣ ta s-ărḍăn ăddinăt dăɣ-isălan n-ĕddăraj wa n-immun, ti-măqqărăt, a-wen a t-ămoosăn a-s: Ɣisa Ălmasex, ănfalăl-dd dăɣ-ăddunya, ămoos-dd ăgg-adĕm, ĕnhăyăn-t daɣ dăgg-adĕm, illăɣăt Unfas Šăddijăn s-idĕm wa ikrăš dat-Măssinăɣ, ăjjunfăn dăɣ-s ănjălosăn, ătwăjjăn isălan-net i-inĕẓẓulam, omănăn săr-s ăddinăt iyyăḍ, immĕḍkăl s-išĕnnawăn s-edăgg wa n-ălxurmăt.
54004001	Ămăra, dăɣ-isălan-wi-dăɣ n-ajilal n-ăddunya, Unfas Šăddijăn iman-net a innăn, ad-ĕkfĕn ăddinăt iyyăḍ iman-năsăn iba n-ăddin, ĕltăɣăn iyyăḍ tăn-saswadnen. Ăddinăt-en, a-wa săɣren, a săr-săn dd-orawăn alšinăn,
54004002	imăsăɣran n-inĕsbuha n-ălmunafeɣăn s-ăssiikwăl ĕjut-i-dăɣ jăn ibăkkaḍăn-năsăn ulhawăn-năsăn,
54004003	ad-ĕzzĕnăn s-imumĕnăn ĕssannen a-wa ămoosăn tidĕt, săxrĕmăn-asăn adubĕn, ĕgdĕlĕn-asăn tetăte n-imĕnsiwăn iyyăḍ, a-s ija a-wen, hărătăn-win-dăɣ, Măssinăɣ a tăn-dd-ixlăkăn i-tănoflayt n-imumĕnăn i-ad-tăn-ĕkšĕn dăɣ-tămayit-has.
54004004	A-wa dd-ixlăk Măssinăɣ, olaɣ iket-net, wăr t-iha făw a xăramăn, umayet ɣas ăwadĕm i-Măssinăɣ tĕzzar ăkšet a-wa s-irha tetăte-net
54004005	făl-a-s, wăr t-illa amĕnsi s-wădden, ăššiišdăj-t măjrăd n-Măssinăɣ d-tittar.
54004006	Timoti, făssăr i-ayĕtma-k dăɣ-ăddin hărătăn-wi-dăɣ, afăl jed a-wen, ad-tumasăd ănaxdim n-Ɣisa Ălmasex ifranăn, sĕtbĕtăd kăyy-dăɣ a-s a-wa innă măjrăd wa ihakkăn immun a-s tĕddarăd, tĕssanăd daɣ a-wa ĕnnănăt tijĕttewen ti n-teɣăre n-tidĕt ta tădduttet.
54004007	A-wen-dăɣ a făl hak-janneɣ, wăr săjad i-tinfusen ti n-kăl-ăddunya d-ti n-kăl-ibda siɣulnăt timɣaren, mălayăɣna ɣas a-wen wărăn oher hărăt d-Măssinăɣ.
54004008	Kăyy, šĕmmišĕl ăṣṣahăt-năk dăɣ-isălan wi n-ăddin ašĕšrah n-taɣĕssa, wăr-infa s-a ăjjen, a-s ija a-wen, asĕṣṣuhu n-iman dăɣ-ăddin, infa s-a ăjjeen ed ere ăddiinăn, ijraw ɣur-Măssinăɣ ărkăwăl n-tămudre dăɣ-ăddunya hakd-dăɣ ălaxărăt.
54004009	A-wa hak-janneɣ, măjrăd ănihăjjăn d-ad-itwăqbĕl iket-dăɣ-net.
54004010	Tidĕt, nosas dăɣ-ălxidmăt, nĕha amjăr ăṣṣohen ed ăṭṭăma-nănăɣ, Măssinăɣ-i iddărăn a iha, ĕnta a-s Ămaɣlas n-e d t-illăm ăgg-adĕm hullan imumĕnăn.
54004011	Ǝntăneḍ-den-dăɣ isălan wi s-led s-ad-tăn-saɣred, sĕmmĕtărăd ăddinăt dăr-săn i-ad-tăn-ĕknĕn ujreh.
54004012	Wăr kăy-ilăkkăhet ăwadĕm făl-a-s innin măḍrĕyăd, ănn-ak, ĕṭṭĕf dat-imumĕnăn tĕttĕlal dăɣ-măjrăd d-ălxal d-tărha d-immun d-tĕšĕdje n-ulh.
54004013	Iket-di d-kăy-in-tisăɣ, ɣarr ĕlkĕttabăn n-Măssinăɣ dat-ăddinăt, xaṭṭăb-asăn-tăn, tafăssarăd-asăn-tăn.
54004014	Wăr toyyed isuf wi hak-ija Unfas Šăddijăn i-ad-tudabed s-ălxidmăt-năk, isuf-en, Măssinăɣ a hak-tăn-ikfăn, ĕllăɣen-ak săr-săn daɣ ăddinăt s-inna Măssinăɣ a-wen, ăswăr-kăy daɣ ălžămaɣăt wa n-inušămăn ifassăn-năsăn i-ad-dăɣ-k ăj Măssinăɣ ălbăraka.
54004015	Hărătăn-win-dăɣ s-hak-ĕnneɣ, ărḍĕl-tăn, ĕdgĕẓ dăɣ-săn i-ad-dd-ibbuyĕn ehel-năk s-data dat-ăddinăt iket-năsăn.
54004016	Hekăyy! Ăj ĕnniyăt i-iman-năk, tĕjĕd-t daɣ i-a-wa săɣred ăddinăt, kuyĕd dăɣ-taẓidert dăɣ-a-wen. Afăl jed a-wen, ad-tăɣlĕsăd iman-năk, tăɣlĕsăd daɣ iman n-ăddinăt wi hak-ăsijădnen.
54005001	Timoti! Wăr tăsnărɣămăd făll-ere wăššărăn, ănn-ak, ăj'-as măjrăd šund wa mad-tĕjĕd i-abba-năk. Imawaḍăn ĕntăneḍ, ăj'-asăn măjrăd wa mad-tĕjĕd i-ayĕtma-k,
54005002	tĕjĕd i-timɣaren măjrăd wa mad-tĕjĕd i-matte-k, tĕjĕd daɣ dăɣ-tĕšĕdje i-timawaḍen asĕmmĕtăr wa mad-tĕjĕd i-šătma-k.
54005003	Ɣayĕm tĕssanăd dăɣ-tinuḍăfen, hullan ti n-tilăqqiwen s-wăr t-illa ere lanăt tănăt-idhălăn.
54005004	Afăl la tănuḍăft aratăn meɣ ihăyawăn, ĕlmĕdnet dat-hărăt iket-net a-s dat-Măssinăɣ, ĕntăneḍ-en-dăɣ a iwar ălxaqq n-imărawăn-năsăn. Ǝmmĕk-wen-dăɣ a-s mad-ĕẓĕlĕn i-imărawăn-năsăn d-imărawăn n-imărawăn-năsăn asĕdwal wa tăn-jăn. Ǝnta-den-dăɣ daɣ a-wa ijrăẓăn i-Măssinăɣ.
54005005	Tănuḍăft ta wărăt tĕla ere dăr-s, tăqqimă-dd ĕnta ɣas, tĕzzaɣ d-iman-net, tăjet ăṭṭăma-net dăɣ-Măssinăɣ, tăqqaymet tattăr dăɣ-Măssinăɣ ehăḍ d-ašăl i-ad-tăt-ikkĕs dăɣ-tămăɣatert.
54005006	Măšan, tănuḍăft ta wărăt tĕttăr ar iẓĕjraẓ n-iman-net, ĕlmĕd a-s wăr tĕẓley d-ere ăba kud-dăɣ tĕddar.
54005007	Ǝntăneḍ-den-dăɣ hărătăn wi s-led s-ad tăn-dd-suktĕwăd ăddinăt i-ad-ĕṭṭĕfnăt tinuḍăfen tămudre-ten-dăɣ i-ad-wăr tănăt-itiẓĕm ăwadĕm wăl' iyyăn.
54005008	Ămăra, ere hin-ijjărăn imărawăn-net hullan wi t-orăwnen, ilmĕdet a-s ăkkuddăl immun, iššam-as-in ămăra wăla-dăɣ ănăẓẓalim.
54005009	Ămăra, tănuḍăft ta tărhăt ad-tĕjjĕš tiḍeḍen ti tĕdhăl ălkănisăt, wăr has-t-illa a-wen ar s-ad-tĕla săḍisăt timĕrwen n-awătay d-ad-wăr kăla tĕja ar iyyăn n-adubĕn ɣas.
54005010	La daɣ s-ad-tătiwăzzăy s-imărkedăn wi tamašal d-asĕdwal olaɣăn i-aratăn-net d-ad-tăt-ih' amăjaru d-ad-tăt-iha ălxidmăt i-imĕššeddĕjăn d-ad-kann hărăt i-tilăqqiwen, d-ad-tamašal a-wa olăɣăn iket-net.
54005011	Wăr tăqbelăd s-tadhĕlt n-tinuḍăfen ti măḍroynen făl-a-s afăl tănăt-dd-iqqăl iblis-năsnăt, ad-ĕšlĕynăt i-tabarăt ta n-Ălmasex, umas a-s wăr t-illa a ihan ĕnniyăt-năsnăt kunta wădden adubĕn ăynayăn.
54005012	Ǝnta-den-dăɣ ĕmmĕk wa s-sawarnăt uḍlem iman-năsnăt ed ărkăwăl wa jănăt i-Ălmasex n-a-s ĕnta ɣas a-s mad-ĕddărnăt, ăxdĕmnăt-as, ăqqălnăt săr-s.
54005013	Afăl jănăt a-wen, wăr t-illa a tănăt-išillun kunta wădden tikawt jer-ihănan, d-sendad, a-wen daɣ, ojăr-t a-wa s-wăr tănăt-išla ar aggay n-tinawen, wăr t-illa a-s wădden hanăt-t kud-dăɣ wăr tănăt-iqqel a-wen, wăr tănăt-ăskărakăḍ asĕffĕlɣăɣ.
54005014	Dăɣ-tuksĕḍa n-a-wen-dăɣ a făl tănuḍăft ĕnḍărrăt, ăssofăɣ-as ad-talĕs adubĕn, tĕkrĕš aratăn, tănnăhăḍ dăɣ-ejădăš-net s-sărho i-ad-wăr fălla-năɣ jărrĕwăn făw išĕnja-nănăɣ tašlĕlt s-hanăɣ-ĕssĕḍlămăn.
54005015	A-wa jănneɣ, janneɣ-t făl-a-s a ăjjeen dăɣ-tinuḍăfen-tin-dăɣ măḍroynen, ăru d-ănmăšrăynăt i-tabarăt n-Măssinăɣ, ĕlkămnăt i-Iblis.
54005016	Afăl t-tĕlla tamăḍt hat n-ălkănisăt tĕla tinuḍăfen dăɣ-ehăn-net, tĕdbĕlet-tănăt ĕnta iman-net, wăr tumasnet ăẓuk i-ălkănisăt i-ad-tudabăt ălkănisăt dihen ad-kann hărăt i-ti wăren dăɣ-snăt ila ere hasnăt-iknăn hărăt.
54005017	Imizărăn n-ălkănisăt wi ĕknănen issus dăɣ-ălxidmăt-năsăn s-sărho, sĕnnĕḍfĕsăt-asăn semɣar hullan wi s-ĕntăneḍ a ănnuṭṭăfnen d-ălxidmăt wa iẓẓĕwen ămoos ălxuṭbăt d-asĕssăɣăr n-imumĕnăn.
54005018	Dăɣ-isălan n-a-wen-dăɣ făw a dăɣ-innă ĕlkĕttab n-Măssinăɣ: "E-d šišbăɣtišăd awdes dăɣ-ĕttăɣam i-ad-t-iddĕš, wăr has-jed ăkinbăb." Innă ĕlkĕttab daɣ a-s: "Hak ănaxdim, ăniihăjja d-ălxaqq n-tide-net."
54005019	Wăr tăqbelăd a ătiwănnăn făll-ănušăm n-ălkănisăt ar s-ad-ila sănatăt meɣ kăraḍăt tijuhawen.
54005020	Inušămăn wi ănmăšrăynen, ăɣtĕl-tăn dat-ălkănisăt iket-net, tăllăɣed a-wa dăɣ-ănmăšrăyăn i-ad-ăj a-wen tuksĕḍa dăɣ-ăddinăt wi iyyăḍnen, uksaḍăn ĕntăneḍ-dăɣ amišĕl n-abăkkaḍ šund-wen-dăɣ.
54005021	Ǝttarăɣ dăɣ-k făll-Măssinăɣ d-Ɣisa Ălmasex d-ănjălosăn wi ĕnnĕfrănnen d-ad-tamašalăd hărătăn-wi-dăɣ s-iqqud, wăr tăn-tăsnămajărăd, wăr săr-săn tăẓmăẓlăyăd daɣ ăddinăt.
54005022	Wăr tăsrarădăd aswăr n-ifassăn-năk eɣăf n-ăwadĕm wăl' iyyăn i-ad-has-tĕjĕd ălhimmăt, ijjĕš ălxidmăt wa n-ălkănisăt; hekăyy, wăr tihăr d-ăddinăt ibăkkaḍăn-năsăn, ɣayĕm tĕṭṭafăd iman-năk hărkuk dăɣ-tĕšĕdje.
54005023	Wăr sĕss aman ɣas, sass daɣ dehiyyăn a ĕnḍărrăn dăɣ-aman n-lăɣnăb ăxxiimărnen i-ad-kăy-infĕw a-wen dăɣ-tanănnăɣat ta kăy-rammăsăt d-turhĕnnawen ti iyyăḍnen kăy-jarrăwnen.
54005024	Ăddinăt iyyăḍ, ibăkkaḍăn-năsăn, ănifalălăn harwa wăr dd-ĕmmĕḍkălăn isălan-năsăn măšan, iyyăḍ, tahajen wi-năsăn ĕṣtarăn hundăɣ har ašăl wa dd-e-ĕbboqqen dat-ăddinăt iket-năsăn.
54005025	A-wen-dăɣ daɣ a jan imărkedăn wi tamašalăn ăddinăt, wăr tĕhijin wăr-ătwănhăyăn, kunta daɣ wăr-ătwănhăyăn šik, wăr mad-ăhajĕn ĕṣtarăn.
54006001	Ălmăssexităn wi ăkkilătnen i-ăwadĕm, iwar-tăn s-ad-ĕknan asĕmɣar n-mĕssaw-săn. Afăl jăn a-wen, wăr mad-isĕkkufăr ăwadĕm isĕm n-Măssinăɣ, wăr mad-aẓĕmăn daɣ ăddinăt a-wa kăwăn-nĕsaɣra.
54006002	Wi s-măssi-săn ălmăssexităn a ămoosăn, udaɣ ad-unjĕyăn s-asĕmɣar-năsăn făl-a-s innin oharăn dăr-săn ămăra temiḍt ta n-tassaɣt d-Ɣisa Ălmasex, iwar-tăn s-ad-tajjăn s-ĕnniyăt ălxidmăt wa dăɣ-tăn-jăn mĕssaw-săn ed wi tăn-ăssiixdămnen, imumĕnăn irha Măssinăɣ a ămoosăn.
54006003	Ǝnta-den-dăɣ a-wa s-leed s-ad-t-saɣred ăddinăt, samătarăd-tăn dăr-s. Ǝllan-t ăddinăt saɣranen bahu wărăn oher hărăt d-tidĕt n-măjrăd n-Emăli-nănăɣ Ɣisa Ălmasex, wăr ĕlkemăn daɣ i-asĕɣăr wa ăddewăn d-ăddin-nănăɣ,
54006004	ăddinăt-en, ăsidărɣălăn-tăn ibărajăn. Ălžuhal tăssiirhăn tărha n-tamădašt d-amšĕkki n-măjrăd a ămoosăn. Ǝnta-den-dăɣ a-wa dd-itiirĕwăn tismiten d-imšĕwĕllităn d-tĕkkufăra d-tordawen lăbasnen,
54006005	d-tamădašt wărăt mĕddĕw jer-ăddinăt s-tĕfraɣ tayĕtte-năsăn. Wăr-ĕssenăn tidĕt, jan ăddin ăsaru s-ĕbbăɣărăn.
54006006	Tidĕt lab a-s uḍĕf n-ăddin itirĕw-dd s-ăwadĕm ărrĕzăɣ măqqoorăn afăl wăr-ăẓoẓ a-wa t-ikfă Măssinăɣ;
54006007	wăr t-illa a dd-năwway a-s dd-nĕjjăš ăddunya-ta-dăɣ, wăr t-illa daɣ a-s năddobăt aggay-net ašăl wa d-tăt-nĕjammăḍ.
54006008	A-wen-dăɣ a făl, kunta nĕla a nĕkša d-a nĕlsa, igdăh-anăɣ a-wen-dăɣ.
54006009	Ăddinăt wi wăren ĕrha ar ad-ăbbăɣărăn, ad-ĕtwirĕmăn s-a ăjjeen, irmĕs-tăn Iblis s-tănḍărbat n-derhanăn ăjjootnen lăbasnen dăɣ-wăr-itiḍĕw ar emeskel. Wăr t-illa a săr-săn dd-išašray a-wen-dăɣ kunta wădden săbxas d-ĕlhĕllak.
54006010	Tărha n-aẓrĕf tokăyăt ămaku, sajraw hărăt ed, ĕnta a-s ekew n-e d t-illăm ălmăṣṣibăt, oḍăn dăɣ-s ăddinăt ăjjootnen, ănmăšrăyăn i-immun, orăwăn-dd s-iman-năsăn tidij n-tersĕmmawen ăjjootnen.
54006011	Ămăra, Timoti, kăyy-i n-u-Măssinăɣ a-s ămmijrădăɣ: jawăḍ i-hărătăn-win-dăɣ, ĕmmăɣ i-uḍĕf n-ăddin d-immun d-taẓidert, udaɣ i-a-wa kăy-ĕssăɣrăɣ iket-net, ĕbḍĕw iman-năk d-a-wa lăbasăn. Ǝttăr iqqud d-ălɣădalăt dăɣ-tuksĕḍa n-Măssinăɣ, ĕṭṭĕf immun d-tărha d-tumast n-ăwadĕm ăẓedăn.
54006012	Ǝknĕs amjăr wa ufăn dăɣ-imjărăn ihălăn ebre n-ăddin i-ad-tĕjrĕwăd tămudre ta tăɣlălăt s-kăy-dd-iɣră Măssinăɣ. Ăj isălan-win-dăɣ kăyy-dăɣ i-ad-sĕtbĕtăd immun dat-tijuhawen ăjjootnen.
54006013	Ămăra, ĕfraḍăɣ fălla-k dat-Măssinăɣ-i ihakkăn tămudre i-hărăt iket-net d-Ɣisa Ălmasex-i ăjjĕyhăn dăɣ-isălan n-tihusay n-a-wa ămoos dat-gĕfăr, Bunĕs Bilatĕs.
54006014	Agĕẓ iman-năk dăɣ-ălɣib iket-net d-a xăramăn iket-net, ĕṭṭĕf iman-năk dăɣ-tĕšĕdje hărkuk i-ad-togaẓăd a-wa fălla-k ifrăḍ Măssinăɣ har ašăl wa dăɣ-dd-mad-infilĕl Ămănokal-nănăɣ Ɣisa Ălmasex.
54006015	Ašăl-en, ad-hanăɣ-t dd-isuɣĕl Măssinăɣ-i t-illăn jĕnnĕj hărăt iket-net, ĕnta-i ɣur-t-tĕlla tănoflayt ta n-tidĕt, ĕnta-i n-Emăli n-imănokalăn, ĕnta-i n-Emăli n-imălan,
54006016	ĕnta ɣas a iɣlalăn, wăr fălla-s la tamăttant tărna, izzaɣ dăɣ-ănnur s-wăr hanăɣ-t-illa ăggaḍ-net făl tĕmɣăre d-tihusay-net, wăr t-illa ere s-kăla t-inhăy, wăr-ilkem daɣ ere ăddoben ahănay-net; umaset semɣar d-tărna, i n-Măssinăɣ hărkuk. Amin!
54006017	Ămăra, ănn i-imărrĕzăɣăn n-ăddunya-ta-dăɣ, ad-ĕjĕn ĕnniyăt, wăr ḍăkkălnet iman-năsăn, wăr tăjjănet fella-năsăn dăɣ-ărrĕzăɣ-năsăn ed a ijăn-dăɣ, ilkam ad-imdĕw, ănn-ak, ĕjĕnet ăṭṭăma-năsăn dăɣ-Măssinăɣ-i hanăɣ-ihakkăn hărăt iket-net s-tănoflayt i-tănoflayt-nănăɣ.
54006018	Ănn'-asăn, ad-ĕjĕn imărkedăn i-ad-ărzăɣăn dăɣ-imărkedăn, uẓannet d-ăddinăt wi iyyăḍnen tĕla-năsăn, ĕjĕnet isuf janen s-ulh irḍan s-a-wen.
54006019	Afăl jăn a-wen, ad-ĕtwărăn i-iman-năsăn dăɣ-ăddunya ta dd-malăt ărrĕzăɣ n-imărkedăn, ĕjrĕwăn daɣ tămudre ta n-tidĕt tăɣlălăt.
54006020	Ya Timoti, ĕkĕn uḍĕf n-a-wa kăy-issăɣlăf Măssinăɣ, ĕšlĕy i-imĕjridăn wi ĕglănen făll-iba n-ăddin, ĕbḍĕw d-anmĕntaš n-măjrăd d-ăddinăt wi s-ălmăt ĕssanăn, a-s ija a-wen, wăr t-illa a ĕssanăn.
54006021	Ăddinăt iyyăḍ, ija ɣur-săn a-s ăzizăbben musnăt, ere tĕnhăyăd ija a-wen, a-di, ăbas ohar hărăt d-immun. Ăhuulăɣ-kăwăn-in, oyyeɣ-kăwăn d-ănnuɣmăt n-Măssinăɣ. Amin!
55001001	A-wa năkk, Bulĕs, wa n-ănămmašul n-Ɣisa Ălmasex dăɣ-erhet n-Măssinăɣ. Ǝnta a hi-ăswărăn iji n-isălan n-tămudre ta s-ijjăš ărkăwăl n-ad-tăt-ăkf i-dăgg-adĕm dăɣ-idĕm n-Ɣisa Ălmasex.
55001002	Ăhuulăɣ-kăy-in Timoti kăyy-i n-rure-ɣ dăɣ-ăddin ĕkneɣ tărha. Ikf'-ik Abba Măssinăɣ d-Emăli-nănăɣ Ɣisa Ălmasex ănnuɣmăt, tăhanint d-ălxer.
55001003	E-d dălăɣ Măssinăɣ-dăɣ jer-ehăḍ wăla ašăl, ad-kăy-dd-ĕktoɣ, umayăɣ-as dăɣ-tĕssĕba-năk, ăɣbĕdăɣ-t s-ulh măllăn šund a-wa jăn imărawăn-in ibda.
55001004	E-d dd-ĕkteɣ imeṭṭawăn-năk-dăɣ, ad-hi-tănɣ tenere-năk, sĕddărhĕnăɣ ahănay-năk i-ad-ăknăɣ tedăwit.
55001005	Kittĕwăɣ daɣ tidĕt n-immun-năk, immun tĕṭṭaf s-tizarăt ma-s n-ma-k Lăwwisa hakd-dăɣ ma-k Anisa, ĕkkasăɣ daɣ ăššăk a-s tĕṭṭafăd-t kăyy dăɣ-ašăl-i-dăɣ.
55001006	A-wen-dăɣ a făl dăɣ-k ărheɣ, ad-dd-sudĕrĕd isuf n-Măssinăɣ wi hak-ija dăɣ-ănnuɣmăt-net, ašăl wa d-kăy-ăswărăɣ ifassăn-in, dălăɣ-ak Măssinăɣ
55001007	făl-a-s, Unfas Šăddijăn wa hanăɣ-ikfă Măssinăɣ, wăr hanăɣ-itĕjj imĕjjejĕḍăn, ănn-ak, ikf'-anăɣ-t i-ad-hanăɣ-ăkf tărna, d-tărha d-tanhaḍt dăɣ-iman-nănăɣ.
55001008	Wăr tăkrakăḍăd tumast n-tajuhe n-Emăli-nănăɣ, wăr tăkrakăḍăd daɣ a-wa s-ămoosăɣ u-takărmut ihan tišĕm dăɣ-tĕssĕba-net, ănn-ak, nahret s-tărna n-Măssinăɣ aɣăna wa hannăyăɣ dăɣ-tĕssĕba n-Ălĕnžil.
55001009	Măssinăɣ a hanăɣ-iɣlăsăn, iɣr'-anăɣ s-tihusay s-iman-net wădden dăɣ-tĕssĕba n-imărkedăn nămešăl, ănn-ak, dăɣ-tĕssĕba n-a-wa issĕbdăd dăɣ-erhet-net d-dăɣ-tĕssĕba n-ănnuɣmăt wa hănăɣ-ikfă dăɣ-idĕm n-Ɣisa Ălmasex hărwa wăr dd-tăxlek ăddunya.
55001010	Ănnuɣmăt-wen-dăɣ, ăsnăfalăl-t-dd ămăra ass n-Ămaɣlas-nănăɣ Ɣisa Ălmasex-i iddăšăn tărna n-tamăttant, ăssăssămăɣmăɣ-dd fălla-năɣ tămudre ta tăɣlălăt šăddijăt s-ităjj Ălĕnžil isălan-net.
55001011	Dăɣ-tĕssĕba n-Ălĕnžil-en-dăɣ a făl hi-dd-iɣră Măssinăɣ s-iman-net, ij'-ahi ămaway n-isălan-net d-ănămmašul d-ălɣalim
55001012	dăɣ-tĕssĕba-net a făl hannăyăɣ tersĕmmawen-ti-dăɣ, măšan, hakd a-wen-dăɣ, wăr hi-ăskărakăḍ a-wen ed ĕssanăɣ ere wa s-omănăɣ, ĕkkasăɣ daɣ ăššăk a-s ila tărna s-ogăẓ a-wa hi-issăɣlăf iket-net hundăɣ har ašăl wa n-tebădde.
55001013	Ǝkĕn uḍĕf n-tifer ti n-tidĕt kăy-ĕssăɣrăɣ, umaset a-s ĕntănăteḍ a ănniihăḍnen dăɣ-tămudre-năk, mašăl-tănăt dăɣ-a-s tănăt-tăsidăwăd d-immun d-tărha-i dd-tirĕw tassaɣt d-Ɣisa Ălmasex s-ăwadĕm.
55001014	Taɣălift-năk a-wa ăhuusken kăy-issăɣlăf Măssinăɣ, agĕẓ-t s-tărna n-Unfas Šăddijăn wa dăɣ-năɣ izzăɣăn.
55001015	Tĕssanăd a-s ăddinăt wi n-teje ta n-Azya, jărăn-ah'-in iket-dăɣ-năsăn hullan Fižilus d-Hirminus.
55001016	Dalăɣ Emăli d-ad-aḍĕn tăhanint i-ehăn wa n-Unizifur, issĕsmăḍ ulh-in dăɣ-ălwăqqăn ăjjootnen, wăr has-ămoos daɣ a-wa s-ĕheɣ tišĕm dăɣ-takărmut tăkrakiḍt.
55001017	A-s dd-oseɣ aɣrĕm wa n-Roma, immăɣ-t iket-net, wăr-ăssunfa har hi-ijrăw.
55001018	Ǝttarăɣ dăɣ-Emăli ad-has-aḍĕn tăhanint ašăl wa n-tebădde, tĕssanăd kăyy iman-năk a-s inf'-ahi s-a ăjjeen dăɣ-aɣrĕm wa n-Ifăsus.
55002001	Ɣas, kăyy-i n-rure-ɣ dăɣ-ăddin, sĕṣṣuhĕt iman-năk hărkuk dăɣ-ănnuɣmăt wa ihăn Ɣisa Ălmasex.
55002002	A-wa kăy-ĕssăɣrăɣ dat-tijuhawen ăjjootnen, săɣr'-e kăyy-dăɣ i-imumĕnăn n-imaɣdalăn ăddoobătnen ĕntăneḍ-dăɣ, ad-t-săɣrĕn i-iyyăḍ.
55002003	Alăh d-ĕssărdasi ifranăn n-Ɣisa Ălmasex, ĕḍkĕl kăyy-dăɣ šund a-wa jeɣ folăt-năk dăɣ-tersĕmmawen ti inhăy.
55002004	Ǝssărdasi ya, e-d irha ad-ijrĕẓ i-ĕlxĕkum wa t-ijăn dăɣ-ĕlɣĕskăr, ad-ăbas izinĕzjumĕt dăɣ-tămudre ta wărăt tămoos ta n-ĕlɣĕskăr afăl išwăr ijjăš ejhăn ikkan edăgg n-akĕnnas.
55002005	U-ašĕšrah, wăr mad-inžăx ar s-ad-ilkam i-fărĕḍăn wi făll-igla ašĕšrah iket-dăɣ-năsăn.
55002006	Ănăsdamu wa osăsăn dăɣ-ălxidmăt ɣas a madăn-alĕy ašĕkrĕš-net s-tizarăt.
55002007	Zĕnnĕzjumĕt hullan hullan dăɣ-hărătăn-win-dăɣ hak-ĕnneɣ ed, ad-kăy-ăkf Emăli turhajăt n-afăham-năsăn iket-dăɣ-năsăn.
55002008	Ɣayĕm kittĕwăd Ɣisa Ălmasex wa n-ahăya n-ănnăbi Dawĕd dd-issĕnkăr Măssinăɣ jer-inĕmmuttan s-ĕmmĕk wa s-tăn-innă Ălĕnžil-i xaṭṭăbăɣ.
55002009	Dăɣ-tĕssĕba n-Ălĕnžil-en-dăɣ a făl hannăyăɣ ălɣizabăt har dd-ăqqălăɣ heɣ ămăra-dăɣ tišĕm šund ănăsjafa măšan, hakd a-wen-dăɣ-dăɣ, măjrăd n-Măssinăɣ ĕnta, wăr-iha tišĕm.
55002010	A-wen-dăɣ a făl ĕṣbarăɣ hărăt iket-net dăɣ-tĕssĕba n-ăddinăt wi ăsnăfrăn Măssinăɣ dăɣ-ittus n-ad-ĕnmiwăḍăn ĕntăneḍ-dăɣ d-ĕlɣĕllas wa ihăkk Ɣisa Ălmasex d-ălxurmăt wa iɣlălăn dăr-ăddew.
55002011	A-wa măjrăd ănihăjjăn: "Ɣisa Ălmasex, afăl tamăttant ta ija, nohăr-tăt dăr-s, adiš, ad-dăr-s nahăr daɣ tanăkra ta dd-ija jer-inĕmmuttan.
55002012	Afăl nĕṣbăr dăɣ-a-wa hanăɣ-irammăsăn, ad-dăr-s nahăr tĕmmĕnukĕla măšan, afăl t-năkkuddăl, ad-hanăɣ-ikkuddĕl ĕnta-dăɣ.
55002013	Afăl wăr năɣdel năkkăneḍ, ĕnta iɣdal hărkuk ed wăr-ăddobăt ad-iqqĕl ḍarăt tĕnna-net."
55002014	Hărătăn-wi-dăɣ a-s led s-ad tăn-dd-siktĕwăd i-ăddinăt hărkuk, ĕttăr dăɣ-săn dăɣ-idĕm n-Măssinăɣ ad-ĕbḍĕwăn d-anmĕntaš n-tifer ed wăr t-illa ad-dd-išašray a-wen kunta wădden ĕlhĕllak n-ăddinăt wi has-sajadnen.
55002015	Kăyy, ăj a-wa tăddobed iket-net i-ad-dd-tĕbdĕdăd dat-Măssinăɣ tămoosăd ăhalĕs has-ijraẓăn dd-ăssimdăn ămašal-wa dăɣ-t-ija, umas ănaxdim wăr-ăskărakăḍ ălxidmăt wa iha, ănaxdim hin-isasawăḍăn s-iqqud, măjrăd wa ămoosăn tidĕt.
55002016	Jiwĕḍ i-idăwănnităn wi ĕšlăynen i-ăddin dd-wăren šĕšrĕy hărăt, wi wăr-ĕšlenăt ar taxxalen-tin-dăɣ, iba n-ăddin ɣas a dd-e-itiḍĕwăn fălla-săn.
55002017	Imĕjridăn-năsăn olăhăn ɣas d-abuyĕs ijjašăn, itihraw. Ălžămaɣăt n-ăddinăt-win-dăɣ, ih'-e, Himnayus d-Filitus,
55002018	jăn anmĕjjaj d-tidĕt wa-dăɣ făl, jannen tanăkra jer-inĕmmuttan, ăru d-tĕja; ĕmmĕk-wen-dăɣ a-s takkăsăn ăddinăt iyyăḍ dăɣ-immun
55002019	măšan, ăssas wa s-išwăr issĕns'-e Măssinăɣ, intam dăɣ-edăgg-net. Ǝntăneḍ da išĕkkelăn n-akătab wi t-wărnen: "Emăli, izzay ăddinăt-net", iktab fălla-s daɣ a-s: "Ere innăn a-s il'-e Emăli, adiš, isĕnnĕmĕjjajet iman-net d-iba n-iqqud."
55002020	Ehăn ăhuusken măqqorăn, wădden han-t ikassăn n-orăɣ d-i n-aẓrĕf, han-t daɣ iyyăḍ ĕknanen s-ahĕšk d-i ĕknanen dăɣ-tălaɣt. Ikassăn wi n-orăɣ d-wi n-aẓrĕf, i n-išilan wi n-imjora, wi n-ahĕšk d-tălaɣt, i n-imĕnsiwăn wi n-hak ašăl.
55002021	Afăl iṭṭăf ăwadĕm isălan-wi-dăɣ s-iket tăn-jeɣ, iššĕšdăj iman-net, ad-umas šund ăkoss ilan ălqim, ăkoss šăddijăn, itwar măssi-s i-ašăl wa n-imjora. Ăkoss-en, infa măssi-s ed ăddoobăt ad-săr-s ixdĕm a-wa olăɣăn iket-net.
55002022	Jiwĕḍ i-derhanăn wi tisĕsnen ere ĕnḍărrăn, ĕmmăɣ i-iqqud d-immun d-tărha d-ălɣafyăt d-ăddinăt iket-năsăn wi ɣabbădnen Emăli s-ulh šăddijăn,
55002023	sĕnnĕmĕjjĕj iman-năk d-mătlofăt d-taxxalen wăren dd-itirĕw a săl ikĕnnasăn jer-ăddinăt.
55002024	Akli n-Emăli, umaset emărh, wădden emĕkkennĕs, umaset ere ăddooben ăsĕɣĕr n-ăddinăt, ere išmărăn inăllăbăsăn;
55002025	iwar-t s-ad-itajj i-ăddinăt wi t-ăḍḍukrătnen ălwižabăn ăhuuskătnen ed iha miši s-ad-tăn-ăkf Măssinăɣ turhajăt n-ad-sĕmmĕskĕlăn erk ĕẓẓĕnĕf wa hăn, utabăn, ĕzzĕyăn tidĕt,
55002026	dihen, ad-tăn-dd-ĕqqĕlăn iman-năsăn, ad-ăbas ăllilăn erhet n-Iblis, isiḍĕw-tăn dăɣ-tănḍărbaten-net.
55003001	Timoti, ĕlmĕd a-s dăɣ-išilan-wi-dăɣ n-ajilal n-ăddunya, ĕlkamăn ăzzămanăn sămumnen,
55003002	ad-ănnăhăḍ munkăẓi dăɣ-ăddinăt, ĕjĕn aẓrĕf amidi, sĕffĕnnĕyăn, ijjĕš-tăn ĕttĕkĕbru, sĕkkufărăn, umasăn inĕbbudar; ad-ăbas tăn-ha tămayit, ad-ăbas ăssimɣărăn a-wa ila Măssinăɣ,
55003003	ad-ăbas tăn-ha tărha wăla tăhanint, ad-ijatnăt tiẓmiten dăɣ-săn, ad-ĕmšăršărăn, ikwalăn ulhawăn-năsăn, ĕksĕnăn a-wa olăɣăn,
55003004	ad-umasăn imaɣdarăn d-imĕnhaj ăzziwăt ĕttĕkĕbru wa tăn-ăsidărɣălăn, sĕmmidĕwăn iẓĕjraẓ n-iman-năsăn uhĕn Măssinăɣ,
55003005	ad-saknen ăddinăt ălmăt a-s ĕṭṭafăn ăddin măšan, hakd a-wen-dăɣ, unjayăn s-a-wa ihakkăn ăddin ăṣṣahăt-net. Sallăd-ahi, ăddinăt-win-dăɣ, ajĕj-tăn.
55003006	Iyyăḍ dăɣ-săn, wăr tăn-išla ar tikawt jer-ihănan i-ad-sĕswĕdĕn s-tăẓude n-ilĕs tiḍeḍen wăren ĕla tayĕtte s-wăr-intem immun-năsnăt, tĕnẓay daɣ tămudre-năsnăt, wăr t-illa erk derhan ḍarăt wăr-ošelnăt,
55003007	ărhanăt hărkuk almud măšan, indar-asnăt făw, ad-ĕlmĕdnăt wăla ad-ĕnnuflĕynăt dăɣ-musnăt n-tidĕt.
55003008	Ǝmmĕk-wa-dăɣ s-ămɣănnan Yanis d-Yinbris tidĕt i-ănnăbi Mosa, ĕmmĕk-wen-dăɣ daɣ a-s tattărăn meddĕn-en-dăɣ asĕbbĕggu n-tidĕt. Meddĕn-en, tayĕtte-năsăn, tĕfraɣ, wăr-ibded immun-năsăn făll-hărăt
55003009	măšan, wăr mad-ĕkkĕn ijĕj ed ad-ĕnhĕyăn ăddinăt iket-năsăn ĕbbuddĕl wa dăɣ-oḍăn, oškăn s-ĕmmĕk wa s-ĕnhăyăn ăddinăt iket-năsăn ibda išk wa ijă Yanis d-Yinbris.
55003010	Kăyy, tărḍalăd a-wa kăy-ĕssăɣrăɣ, wăr has-tĕšleyăd siha wăla siha, tĕttĕlălăd tămudre-nin, tĕssanăd hărătăn wi s-ănnuyăɣ iji-năsăn d-immun-in d-taẓidert-in d-tărha-nin d-akuyĕd dăɣ-taẓidert,
55003011	tăjjĕyhăd i-ălɣizabăt d-tersĕmmawen ti hi-ărmăsnen dăɣ-aɣrĕm wa n-Intyuš, d-wa n-Ikanyun, d-wa n-Listra. Tĕssanăd a-s hak iyyăn dăɣ-idăggan-win-dăɣ, ĕnhăyăɣ dăɣ-s ălɣizabăt măšan, ikkăs-ahi-dd dăɣ-săn Emăli iket-dăɣ-năsăn.
55003012	Ǝlmĕdnet ăddinăt wi ărhănen uḍĕf n-ăddin i-ad-sĕtbĕtăn tassaɣt-năsăn d-Ɣisa Ălmasex a-s ad-ĕnhĕyăn ălɣizabăt
55003013	măšan, ăddinăt wi n-inăllăbăsăn n-inĕsbuha, ad-ăssetăn hărkuk dăɣ-tăllăbăst d-ahălak, saswadăn, tinmĕsĕswidăn daɣ ĕntăneḍ jer-iman-năsăn.
55003014	Kăyy, agĕẓ iman-năk, ĕkĕn uḍĕf n-a-wa tăɣred, tĕflĕsăd a-s ădduuttăt ed tĕssanăd ere wa hak-t-issăɣrăn.
55003015	Ǝlkĕttabăn wi šăddijnen tăɣred hărwa măḍriyăd, ĕntăneḍ a ăddobătnen ad-kăy-sĕwrĕn sărho wa ihakkăn ĕlɣĕllas s-immun s-Ɣisa Ălmasex.
55003016	Ǝlkĕttabăn, iket-dăɣ-năsăn, Măssinăɣ a tăn-dd-ăzzăbben s-tărna n-Unfas-net i-ad-tăn-ha tĕnfa, tolăs, dăɣ-isălan n-teɣăre d-asĕbbĕggu d-asĕmmăqq d-asĕssiɣĕd i-ad-ĕlmĕdăn ăddinăt iqqud dat-Măssinăɣ,
55003017	udabăt u-Măssinăɣ amišĕl n-e d t-illăm emărked ijraẓăn i-Măssinăɣ.
55004001	Ǝttărăɣ dăɣ-k dăɣ-idĕm n-Măssinăɣ d-idĕm n-Ɣisa Ălmasex-i s-ĕnta a madăn-išrăɣ ăddinăt wi ĕddărnen hakd wi ămmutnen d-dăɣ-idĕm n-ašăl wa n-uɣĕl-net d-idĕm n-Tĕmmĕnĕya-net:
55004002	xaṭṭăb măjrăd n-Măssinăɣ, ăj a-wen s-ălwăqq iket-net jer-tĕjrawăd săr-s wăla; sĕssiɣĕd, ăɣtĕl, sĕmmĕtăr ăddinăt. Sĕdĕw a-wa săɣred d-taẓidert tĕmdat.
55004003	Wăr t-ih' ăššăk a-s ilkam ăzzăman d-ăbas ĕšmărăn ăddinăt i-asjĕd i-tijĕttewen n-teɣăre ta n-tidĕt tădduttet, ănn-ak, ad-ilalăn iẓĕjraẓ n-iman-năsăn, ĕkfĕn iman-năsăn ălɣulam s-takărkarăn timĕẓẓujen-năsăn, jannen-asăn a hasăn-ijrăẓăn,
55004004	ad-ĕṭṭubbun timĕẓẓujen-năsăn, usafăn tinfusen tidĕt
55004005	măšan, kăyy, ĕkrĕš ălxal dăɣ-hărăt iket-net, ĕšmăr i-ălɣizabăt, ăj ămašal wa n-amăllănžal, sĕllĕnžĕt ăddinăt, ăj a-wa kăy-iwărăn s-sărho.
55004006	Dăɣ-a-wa hi-dd-iqqălăn năkk, ăssaɣăt n-tekle-nin, ohăẓ-dd, ălwăqq wa d-leɣ s-ad-ăkfăɣ tămudre-nin i-ad-tumas takute i-Măssinăɣ, iwwăḍ-dd.
55004007	Ănmănɣăɣ dăɣ-amjăr wa ufăn dăɣ-imjărăn, ĕssĕmdăɣ temăšejt ta heɣ, ĕṭṭăfăɣ immun;
55004008	ămăra, iqqăl-ahi ălhăk n-tărĕnnawt ta jeɣ, ălhăk-en, a t-ămoosăn, korona, a-wen, takĕnbut n-ĕlɣĕllas ta n-orăɣ hi-mad-ăkf Emăli wa n-emĕššerrăɣ oɣădăn ašăl wa n-tebădde, wădden daɣ năkk ɣas a-s tăt-mad-ăkf, ad-tăt-ăkf i-e d t-illăm ere iknan tărha n-ašăl-wen-dăɣ dd-e-infilĕl Ɣisa.
55004009	Ass-ahi-dd šik
55004010	făl-a-s Dimas, ijăr-ah'-in făl tărha n-wălăt-ăddunya, ikk' aɣrĕm wa n-Tăslonika. Kribus ĕnta, ikkă teje ta n-Gălasya, Titus ikkă ta n-Dălmasya.
55004011	Wăr dd-ăqqima ɣur-i a săl Luqa. Idaw-dd d-Marqĕs afăl dd-gillĕwăd făl-a-s ămiiɣatărăɣ săr-s hullan i-ad-hi-ilal dăɣ-ămašal wa heɣ.
55004012	Ăšmašălăɣ Tušik s-aɣrĕm wa n-Ifăsus,
55004013	afăl dd-gillĕwăd, ĕmmăr-ahi-dd abărnuš wa oyyeɣ ɣur-Qarfăs dăɣ-aɣrĕm wa n-Tărwas, ĕmmăr-ahi-dd dăɣ-ĕlkĕttabăn-in, hullan wi n-ilămawăn.
55004014	Ălxaḍer wa n-enhăḍ, wăr hi-oyya hărăt, ijrăw-as Emăli ălhăk n-a-wa ămešăl.
55004015	Hekăyy! Ăj'-as ĕnniyăt kăyy-dăɣ ed ikna eket hullan dăɣ-akĕnnas n-a-wa nĕsaɣra.
55004016	Dăɣ-tebădde-nin ta tăzzarăt dat-ăššăreɣa, wăr t-illa făw ere hi-idhalăn, hălăɣ iman-in, jărăn-ah'-in ăddinăt iket-dăɣ-năsăn. Ǝttarăɣ dăɣ-Măssinăɣ, ad-wăr hasăn-iṭṭef a-wen.
55004017	Kud-dăɣ jărăn-ah'-in ăddinăt, idhăl-ahi Emăli, ikf'-ahi ăṣṣahăt, ăsdabăt-ahi ad-ăxṭĕbăɣ isălan-net i-inĕẓẓulam, ikkăs-ahi-dd dăɣ-emm n-ahăr.
55004018	Ǝnta daɣ a hi-e-agĕẓăn dăɣ-e d t-illăm ăššar, iɣlĕs-ahi i-ad-ĕjjĕšăɣ Tĕmmĕnĕya-net dăɣ-išĕnnawăn, wăr hi-ăkrănkarăt ešš. Ăqqamet-as ălxurmăt hărkuk. Amin!
55004019	Tăhuulăd-ah'-in Briska d-Akilas d-ehăn wa n-Unizifur.
55004020	Irăštăn, ăqqiim-in dăɣ-aɣrĕm wa n-Kurĕnta, oyyeɣ-in Trufim ărhiin dăɣ-aɣrĕm wa n-Milati,
55004021	ass-ahi-dd šik. Ăhuul-kăy-in Ibbulu d-Badi d-Linus d-Klodya d-ayĕtma-k dăɣ-ăddin iket-dăɣ-năsăn.
55004022	Ăqqima Emăli d-ĕnniyăt-năk, ikf'-iwăn ănnuɣmăt-net. Amin!
56001001	A-wa năkk, Bulĕs wa n-akli n-Măssinăɣ, d-ănămmašul n-Ɣisa Ălmasex. Măssinăɣ a hi-dd-iɣrăn s-iman-net i-ad-ĕlmĕdăn wi ăsnăfrăn immun săr-s, ĕzzĕyăn tidĕt-net, ĕṭṭĕfăn tămudre tăddiinăt,
56001002	ĕjrĕn ăṭṭăma n-tămudre ta tăɣlălăt s-ijjăš Măssinăɣ-i wărăn irĕẓẓ dăɣ-tĕnna-net ărkăwăl-net, hărwa wăr dd-tăxlek ăddunya.
56001003	Tosă-dd tăqqăn ta issĕbdăd i-a-wen ɣas, ăšmašăl-ahi i-ad-ăxṭĕbăɣ a-wa s-ăru săr-s omăr Măssinăɣ-i n-Ămaɣlas-nănăɣ dăɣ-măjrăd-net.
56001004	A-wen-dăɣ a săr-i dd-orăwăn, ad-hak-in-ĕktĕbăɣ kăyy Titus-i n-alyaḍ-in itbătăn dăɣ-immun wa nohăr. Ăhuulăɣ-kăy-in, ĕttarăɣ s-Măssinăɣ-i n-Abba-nănăɣ d-Ɣisa Ălmasex-i n-Ămaɣlas-nănăɣ a kăy-ikfăn ănnuɣmăt d-ălxer.
56001005	Ăzzăman wa d-kăy-in-oyyeɣ dăɣ-ăkall wa n-Kritus, ăsmătărăɣ-kăy d-ad-hin-sĕmdĕwăd a-wa hin-ăqqiimăn dăɣ-ĕššăɣĕlăn n-ălkănisăt, sĕnnĕfrĕnăd jer-imumĕnăn dăɣ-hak aɣrĕm, inušămăn jănen ĕnniyăt i-ălkănisăt s-ĕmmĕk wa s-kăy-omărăɣ s-a-wen.
56001006	Ǝnneɣ-ak, ănušăm, umaset ere wăr-iwer uḍlem wăl' iyyăn, ăhalĕs n-iyyăt tamăḍt, umasnet aratăn-net imumĕnăn wăren ămoos inĕbbudar.
56001007	Ănušăm ijan ĕnniyăt i-ălkănisăt, wăr-ufa ad-t-iwar uḍlem ed ĕnta a issăɣlăf Măssinăɣ tamĕtte-net. Wăr-itumaset anăkfor, emĕkkenẓăr, emăsăw n-asmĕd, emĕkkennĕs, wăr-isădărhanet terše n-ehăre s-taxărbĕnit,
56001008	umaset ere ih' amăjaru, isĕmmidĕwet amišĕl n-a-wa olăɣăn, umaset emăssărho, ere oɣadăn, iṭṭĕfet tămudre šăddijăt, ănnăhăḍet dăɣ-iman-net.
56001009	Intĕmet hullan dăɣ-uḍĕf n-măjrăd n-Măssinăɣ-i wăr-ih' ăššăk s-ĕmmĕk wa s-ătwăsăɣra ašăl ăzzarăn i-ad-udabăt ĕnta-dăɣ asĕmmĕtăr n-ăddinăt dăɣ-isălan n-tijĕttewen ti n-teɣăre ta n-tidĕt tădduttet, isĕbbuggĕt inămăšrayăn.
56001010	Inămăšrayăn ya, hekăyy! Ǝllan-t s-ĕjut jer-ălmăssexităn wi n-kăl-Ălyăhud, wăr sĕjĕdăn i-a-wa hasăn-itawănnen, ăsijătăn măjrăd wărăn infa hărăt d-tikărras n-ăddinăt.
56001011	Sĕssuḍĕf-tăn imawăn-năsăn făl-a-s, šinmĕšrĕyăn tihusay n-timĕzzaɣ n-ihănan ĕmdanen, saɣren a wărăn il' ĕmmĕk i-ad-ăbbăɣărăn s-taxărbĕnit.
56001012	Tĕgla tanfust dăɣ-isălan-năsăn har innă făw iyyăn dăɣ-wi jăn ănnăbităn-năsăn: "Onin kăl-Kritus-i wăren ošel ar dăɣ-bahu, iket n-iwăɣsan, wăr kĕttĕwăm ar a jăm dăɣ tisatten-năwăn uhĕn-dăɣ wăr kăla tăɣnăm."
56001013	Ijmaḍ-t ăššăk a-s a-wa fălla-săn ătwănnăn, tidĕt. Dăɣ-tĕssĕba n-a-wen-dăɣ a făl ărheɣ fălla-k a-s i dăɣ-săn tĕnhăyăd ifraɣ, ăɣtĕl-t i-ad-itbĕt immun-net.
56001014	Wăr lăkkămnet i-tinfusen n-kăl-Ălyăhud ti n-ibda wăla alkum i-ălɣadatăn n-ăddinăt wi ĕnkărnen tidĕt, ăssofăn bahu tidĕt.
56001015	Ăwadĕm wa s-šăddij ulh-net, šăddij-as daɣ hărăt iket-net; măšan ăddinăt wi n-inămăšrayăn s-ămmiḍăsăn ulhawăn-năsăn, wăr t-illa a data-săn šăddiijăn ed ĕnniyăt-năsăn hakd-dăɣ ammas n-ulhawăn-năsăn, ămmiḍăs.
56001016	Jannen s-imawăn-năsăn, ĕzzayăn Măssinăɣ a-s ija a-wen, tikĕddulăn-t s-imojjan-năsăn, ăsikărakăḍăn, imĕffellĕgăn n-imănkarăn wăr t-illa făw a olaɣăn s-ăddoben amišĕl-net.
56002001	Dăɣ-a-wa kăy-dd-iqqălăn kăyy Titus, wăr săɣra ăddinăt ar tidĕt n-tijĕttewen n-teɣăre ta n-tidĕt tădduttet.
56002002	Ănn i-imɣarăn, ad-ănnăhăḍăn dăɣ-iman-năsăn, nĕhĕjjĕnet d-semɣar, jarrăhăn, šăddij immun-năsăn, ărhan ăddinăt, ĕṣbarăn.
56002003	Ănn i-timɣaren, ad-ĕjĕnăt šund a-wen-dăɣ, wăr tănăt-ităjjăšet ănnămima, wăr săsakaynet dăɣ-tesăse n-asmĕd, umasnet tinĕsdebbăren n-a-wa olăɣăn;
56002004	sĕmmĕtărnet tiḍeḍen ti măḍroynen s-iket ădobănnăt d-tărha n-meddĕn-năsnăt d-aratăn-năsnăt,
56002005	sĕlmĕdnet-tănăt taɣimit tĕṣtarăt dăɣ-ihănan-năsnăt, d-iba n-tikra i-meddĕn-năsnăt, d-uḍĕf n-ihănan-năsnăt s-sărho, d-milɣaw d-asrĕs n-iman dat-meddĕn-năsnăt i-udaɣ ad-ijrĕw ăwadĕm ăsaru, s-oẓăm măjrăd n-Măssinăɣ dăɣ-isălan n-adubĕn.
56002006	Ănn šund a-wen-dăɣ i-imawaḍăn, sĕmmĕtăr-tăn d-ad-tăn-iwar sărho dăɣ-hărăt iket-net.
56002007	Kăyy daɣ-i n-ămizăr-năsăn, umas-asăn dăɣ-a-wa tăjjăd ere hasăn-tĕha tĕttĕlal, saɣră ăddinăt tijĕttewen ti n-teɣăre ta n-tidĕt tădduttet s-ulh šăddiijăn, nĕhĕjj d-semɣar,
56002008	tajj măjrăd oɣadăn wăr ha tamɣĕnnant i-ad-ĕkrukĕḍăn imiksănăn, iba-hasăn tašlĕlt s-hanăɣ-oẓămăn.
56002009	Eklan, ănn'-asăn: sajadăt hărkuk i-mĕssaw-wăn, tajjăt-asăn a-wa fălla-wăn ărhăn, wăr hasăn-tăšmăšăkkem măjrăd,
56002010	wăr dăɣ-săn tikĕrăt hărăt, ĕflĕsnet-kăwăn hărkuk i-ad-sĕmɣărăn ăddinăt a-wa innă Măssinăɣ-i n-Ămaɣlas-nănăɣ.
56002011	Ănnuɣmăt wa iɣallăsăn, ăsnăfalăl-t-dd Măssinăɣ i-e d t-illăm ăgg-adĕm.
56002012	Ănnuɣmăt-net en-dăɣ a hanăɣ-isălmadăn a-s, iwar-anăɣ ad-nĕbḍĕw d-iba n-ăddin d-azzal ḍarăt wălăt ăddunya, nĕṭṭĕfet dăɣ-ăddunya-ta-dăɣ, tămudre tăddiinăt, toɣadăt dăɣ-sărho.
56002013	A-wen-dăɣ a hanăɣ-iwarăn iket-di dd-itis ălxer wa măqqărăn s-nĕjăr ăṭṭăma-net, a t-ămoosăn: uɣĕl n-Ɣisa Ălmasex-i n-Măssinăɣ wa măqqărăn ilăn ălxurmăt, ĕnta a-s Ămaɣlas-nănăɣ.
56002014	Ǝnta-en-dăɣ a ikfăn iman-net, inɣăl ašni-net, ămmut dăɣ-idăggan-nănăɣ i-ad-hanăɣ-dd-ikkĕs dăɣ-e d t-illăm iba n-iqqud, iššĕšdăj-anăɣ, ij'-anăɣ tamĕtte-net tĕdgaẓăt hak ašăl dăɣ-iji n-imărkedăn.
56002015	Isălan-wi-dăɣ, sĕmmĕtăr săr-săn ăddinăt, săɣĕr-asăn-tăn, tăɣtĕlăd-tăn săr-săn s-ĕmmĕk wa s-t-e-ăj ere ăzzarăn i-ăddinăt, wăr kăy-ilăkkăhet ăwadĕm.
56003001	Sĕktĕw-dd imumĕnăn a-s iwar-tăn ad-sajadăn i-imizărăn n-ăkall d-kăl-ĕlxĕkum-net, mašălnet a-wa fălla-săn ătiwărhăn, ĕjĕnet hak ašăl făl amišĕl n-a-wa olăɣăn.
56003002	Wăr tiẓĕmnet ăwadĕm wăl' iyyăn, wăr kănnăsnet, umasnet dăgg-ălɣafyăt s-ăẓedăn ulhawăn-năsăn i-ăddinăt iket-năsăn.
56003003	Wăr hin-tĕttĕwăm a-s ibda, năkkăneḍ-dăɣ kăla nămoos ălžuhal s-wăr t-illa a ăssimɣărăn, nănimăšrăy i-Măssinăɣ, noška, wăr t-illa erk derhan d-Iblis s-wădden ănnihăḍ dăɣ-năɣ, wăr hanăɣ-išla ar tăllăbăst jer-iman-nănăɣ d-derhan n-a ila ăwadĕm wăr nĕla.
56003004	Măšan, ašăl wa dd-ăsnăfalăl Măssinăɣ-i n-Ămaɣlas-nănăɣ milɣaw-net d-tărha-net i-dăgg-adĕm, iɣlăs-anăɣ dăɣ-ăššarăn-win-dăɣ.
56003005	Iɣlăs-anăɣ, wădden a-s innin ill'-e a oɣadăn nămesăl, ănn-ak, iɣlăs-anăɣ dăɣ-tĕssĕba n-tĕmɣăre n-tăhanint-net, iššĕšdăj-anăɣ s-tărna n-Unfas Šăddijăn i-ad-numas ăddinăt ăynaynen; ikf'-anăɣ tămudre tăynayăt.
56003006	Măssinăɣ a fălla-năɣ-dd-ăzzăbben Unfas Šăddijăn s-tănoflayt dăɣ-idĕm n-Ămaɣlas-nănăɣ, Ɣisa Ălmasex.
56003007	A-wen, ij'-e dăɣ-ănnuɣmăt-net i-ad-numas s-tărna-net ăddinăt data-s lanen idĕm, numas imĕkkusa-net wi ăsjăr ăṭṭăma n-tămudre ta tăɣlălăt-i s-nĕjăr ăṭṭăma-net.
56003008	A-wa măjrăd ănihăjjăn, ărheeɣ daɣ ad-t-sĕnnilĕsăd hullan i-ăddinăt i-ad-săr-s ĕssanăn, ĕdgĕẓăn wi n-imumĕnăn dăɣ-iji n-imărkedăn, ĕnta-den-dăɣ a-wa ăhusken infăn dăgg-adĕm iket-năsăn s-hărăt.
56003009	Hekăyy! Wăr tănmăntăšăd măjrăd d-ăwadĕm wăl' iyyăn ed wăr t-illa a infa a-wen. Ăyy fălla-k abăraj dăɣ-ăṭṭarexăn d-hărăt n-imĕjridăn wăren ĕẓley d-taxxalen, wăr tăsjătăd măjrăd d-amsiwi-net wărăn oher hărăt dăɣ-isălan n-alămăr wa n-ănnăbi Mosa, wăr t-illa a-s infa a-wen-dăɣ, ĕšlĕy-as, mălayăɣna ɣas.
56003010	E-d tĕnhăyăd ere ănimăšrăyăn, itattărăn băḍḍo-băḍḍo jer-ăddinăt, ăj'-as aɣătal wa ăzzarăn, tĕjĕd-as daɣ wa s-ĕssin. Afăl unjăy s-asjĕd-hak, sĕssijĕj-t iman-năk
56003011	ed tĕssanăd a-s ăwadĕm šund-wen, ăbas tĕha tuksĕḍa n-Măssinăɣ ulh-net, immĕntăl i-iman-net, orăw-dd săr-săn ĕlhĕllak.
56003012	Afăl săr-k-in ăšmašălăɣ Artimas meɣ Tušik, wăr tăjj a făl wăr hi-dd-tosed, ăqqalăɣ-ak dăɣ-aɣrĕm wa n-Nikabolis ed dihen-dăɣ ad-kittĕwăɣ ad-sĕssikĕyăɣ tajrĕst.
56003013	Ǝdhĕl Zenas wa n-ănabdid ĕnta d-Ăbbăloš, udaɣ faw ad-ĕmɣutărăn s-hărăt dăɣ-asikĕl-năsăn.
56003014	Wăr-ănhăjja ad-ămoosăn imumĕnăn, ăddinăt s-ăqqurăn ifassăn-năsăn, ĕlmĕdnet iji n-a-wa olăɣăn i-ad-ijjĕš ărramăt tămudre-năsăn dat-Măssinăɣ.
56003015	Ăhuulăn-kăy-in ăddinăt wi ɣur-i t-ĕllănen iket-dăɣ-năsăn, tăhuulăd-in daɣ imărhan-nănăɣ wi dăr-nohăr ăddin iket-năsăn. Issĕnsa Măssinăɣ fălla-wăn ănnuɣmăt iket-dăɣ-năwăn. Amin!
57001001	A-wa năkk, Bulĕs, wa ihăn takărmut dăɣ-tĕssĕba n-Ɣisa Ălmasex d-ă/n/na Timoti i-Fălyamon wa n-emĕššerĕk-nănăɣ nĕkna tărha.
57001002	Nĕktab-ak-in kăyy d-ălkănisăt ta tăžžămmaɣăt dăɣ-ehăn-năk, năhuul-in Afya ta n-wălătma-năɣ dăɣ-ăddin d-Aršib wa n-amidi-nănăɣ dăɣ-amjăr wa nĕha.
57001003	Ăhuulăɣ-kăwăn-in iket-năwăn, ĕttarăɣ daɣ s-Măssinăɣ-i n-Abba-nănăɣ d-Emăli Ɣisa Ălmasex a kăwăn-ikfăn ănnuɣmăt d-ălxer.
57001004	E-d dălăɣ Măssinăɣ-dăɣ, ad-kăy-dd-ĕktoɣ, ad-has-tumayăɣ dăɣ-tĕssĕba-năk.
57001005	Ǝjjăšăn-ahi isălan n-tărha ta jed i-imĕššeddĕjăn iket-dăɣ-năsăn d-immun-năk s-Ɣisa Ălmasex.
57001006	Tattărăɣ s-Măssinăɣ ad-umas immun wa hanăɣ-ăssiirtăyăn năkk d-kăyy a ih' ălfăyda, ihakkăn musnăt n-a-wa s-năddoobăt ad-t-năxdĕm i-Ălmasex.
57001007	Ǝkneeɣ tedăwit, ă/n/na-ɣ dăɣ-ăddin, olwan iman-in dăɣ-tĕssĕba n-tărha ta kăy-hăt s-ĕnta a-s tĕssĕsmăḍăd ulhawăn n-imĕššeddĕjăn.
57001008	Ămăra, kud-dăɣ dăɣ-tĕssĕba n-a-wa hanăɣ-osaɣăn, ĕjrawăɣ turhajăt ɣur-Ălmasex n-ad-fălla-k ĕfrăḍăɣ a-wa mad-tĕjĕd,
57001009	ăssoofăɣ ad-ɣur-k ĕttarăɣ idĕm dăɣ-tĕssĕba n-tărha ta n-jere-năɣ, năkk Bulĕs-i n-amɣar s-ašăl-i-dăɣ, heɣ takărmut dăɣ-tĕssĕba n-Ɣisa Ălmasex.
57001010	Ăsimătărăɣ-kăy d-alyaḍ, Unažĕm wa dd-ăwwăyăɣ s-immun s-Ɣisa Ălmasex dăɣ-takărmut-ta-dăɣ heɣ.
57001011	Tidĕt, ibda, wăr hak-t-iha hărăt măšan ašăl-i-dăɣ, ih'-ahi-t hărăt năkk hakd kăyy.
57001012	Năkk a săr-k-t-in-ăssiglăn, wăr t-ĕẓleyăɣ d-iman-in,
57001013	ăsdărhănăɣ ad-ɣur-i ăqqayĕm i-ad-hi-idhĕl dăɣ-edăgg-năk năkk-i ihăn takărmut dăɣ-tĕssĕba n-Ălĕnžil,
57001014	măšan, wăr-ărheɣ ad-ăjăɣ a-s wăr tărḍed, wăr-ărheɣ ad-umas ălxer-năk a kăy-ăhhuuššălăn, ăssoofăɣ, ad-dd-ifal ulh-năk.
57001015	Iha miši s-ajmuḍ wa kăy-dd-ija har ija hărăt n-ăzzăman, i n-atwitas n-ad-kăy-in-iqqĕl hărkuk,
57001016	wădden šund akli, imăl jĕnnĕj-a-wen, ămoos ămăra, ă/n/na-năɣ nĕkna tărha dăɣ-ăddin. Tidĕt-dăɣ a-s jeeɣ-as tărha tĕmdat măšan, kăyy a iwar ad-has-tĕjĕd tărha toojărăt ta has-jeɣ ed ămăra-dăɣ, ămoos akli-năk, ămoos daɣ ălmăssexi.
57001017	Ɣas kunta tĕṭṭafăd-ahi dăɣ-edăgg n-ă/n/na-k dăɣ-ăddin har ĕjud-i, sĕbbărrĕk-t s-ĕmmĕk wa s-hi mad-sĕbbărrĕkăd.
57001018	Kunta ill'-e-t a hak-iɣšad, wăla ill'-e a t-tărwasăd, năkk a t-iḍmanăn.
57001019	Zĕjjĕzz hullan edăgg-wa-dăɣ dăɣ-tăkarḍe-ta-dăɣ, năkk iman-in Bulĕs a t-iktăbăn s-ăfuss-in. Ǝḍmanăɣ-ak daɣ a-s năkk a hak-madăn-iẓĕl fălla-s, wăr-ămɣatărăɣ daɣ s-ad-kăy-dd-sĕktoɣ a-s kăyy iman-năk, leeɣ-kăy, iwar-kăy ălxaqq-in ed năkk-i-dăɣ a ija Măssinăɣ ĕssĕbab wa kăy-dd-ăwwăyăn s-tĕmĕzzuyt n-Ɣisa Ălmasex.
57001020	Ɣas, ă/n/na-ɣ, ĕttarăɣ dăɣ-k ad-hi-tĕjĕd idĕm dăɣ-tĕssĕba n-Emăli. Afăl-hi jed a-wen ad-sĕsmĕḍăd ulh-in dăɣ-tĕssĕba n-Ălmasex.
57001021	Ǝflasăɣ a-s ad-hi-sĕjĕdĕd, a-wen-dăɣ a făl hak-in-ĕktăbăɣ, ĕkkasăɣ daɣ ăššăk a-s ad-hi-tĕjĕd a ojărăn a-wa dăɣ-k tattărăɣ.
57001022	Ḍarăt-a-wen, sĕmmujnĕt-ah'-in edăgg dăɣ-ăzzubbeɣ afăl kăwăn-in-oseɣ ed jarăɣ ăṭṭăma n-ad-hin-ĕtwĕyyăɣ dăɣ-tĕssĕba n-tittar-năwăn.
57001023	Ăhuul-kăy-in Ibbafras wa n-amidi-nin dăr-oharăɣ takărmut dăɣ-tĕssĕba n-Ɣisa Ălmasex.
57001024	Ăhuulăn-kăy-in daɣ imidiwăn-in Marqĕs d-Aristarăq d-Dimas d-Luqa.
57001025	Ăhuulăɣ-kăwăn-in, ĕttarăɣ dăɣ-Emăli Ɣisa Ălmasex ad-ăj ănnuɣmăt-net dăɣ-ĕnniyăt-năwăn. Amin!
58001001	Măssinăɣ ibda, wăr t-illa ăzzăman d-ălmăɣna s-wădden immĕjrăd dăɣ-s i-imărawăn-nănăɣ s-imawăn n-ănnăbităn
58001002	măšan, dăɣ-ăzzămanăn-wi-dăɣ n-ajilal n-ăddunya, Rure-s a-s immĕjrăd. Rure-s en-dăɣ a ija amăkkasu n-hărăt iket-net, s-tărna-net ĕnta-en-dăɣ a-s dd-ixlăk ăddunya.
58001003	Ǝnta a-s ănnur n-ălxurmăt n-Măssinăɣ, ănifăqqa d-Măssinăɣ dăɣ-hărăt iket-net. Tărna n-măjrăd-net a-s iṭṭaf, ihal a-wa ihăn ăddunya iket-net. Ǝnta a ijrăwăn i-dăgg-adĕm ĕmmĕk s-šăddijăn dăɣ-tilušawen n-abăkkaḍ, tĕzzar ikk' išĕnnawăn, ăqqima dihen daw-aɣil n-Măssinăɣ-i n-ămănokal ilăn tărna iket-net.
58001004	Rure-s n-Măssinăɣ, ojăr ănjălosăn; tĕmɣăre n-tifut-i tăn-ija a făl ijrăw isĕm ojărăn wa-năsăn.
58001005	Ǝndek ɣas dăɣ-ănjălosăn-i s-kăla has-ătwănnă? "Kăyy a-s Rure-ɣ, ɣur-ašăl-i-dăɣ, năkk a-s Abba-năk." Wăr t-illa! Ǝndek daɣ-i s-kăla has-ătwănnă? "Ad-hak-umasăɣ Abba, tumasăd Rure-ɣ." Wăr t-illa!
58001006	Măšan, Rure-s n-Măssinăɣ-i n-teɣăfădde, ašăl wa t-dd-ăšmašăl s-ăddunya, innă: "Ărkăɣnet data-s ănjălosăn n-Măssinăɣ iket-dăɣ-năsăn."
58001007	Ămăra, dăɣ a-wa dd-iqqălăn ănjălosăn, ĕnta da a-wa fălla-săn innă Măssinăɣ: "Ănjălosăn, inĕmmušal-in, eklan-nin; jan armuḍ wa ja tăšikwălt, olăhăn d-efew ăhijăljălăn."
58001008	Măšan, Rure-s n-Măssinăɣ ĕnta, inn'-as: "Kăyy a-s Măssinăɣ, tĕmmĕnukĕla-năk, tăɣlal; wi hănen Tĕmmĕnĕya-năk, tăxkamăd fălla-săn s-iqqud;
58001009	ijraẓ-ak a-wa oɣădăn, wăr sĕggĕḍăd dăɣ-a-wa lăbasăn. A-wen-dăɣ a făl kăy-ăsnăfrăn Măssinăɣ-i n-Măssi-k, ikn'-ik asĕddĕwi, ăssof kăyy imidiwăn-năk."
58001010	Olăs daɣ innă Măssinăɣ dăɣ-isălan n-Rure-s: "Emăli, s-alăṣăl dat-hărăt iket-net, kăyy ad-dd-ibnăn ăkall, ifassăn-năk a-s dd-tăxlăkăd išĕnnawăn.
58001011	Išĕnnawăn d-ăkall, ilkam ad-tăn-iba, iyyĕn-kăy-dd hed edăgg-năk; ilkam ad-ĕjĕn amĕnd wa n-ebărḍăy
58001012	taḍhĕd-tăn-in šund abărnuš, sĕmmĕskĕlăd-tăn-dd šund temăslit isamăskal ăwadĕm, măšan, kăyy, wăr tĕmiskilăd, hed edăgg-năk, tăɣlal taɣrĕst-năk."
58001013	Ǝndek ɣas dăɣ-ănjălos-i s-kăla has-innă Măssinăɣ a olăhăn d-a-wa innă i-Rure-s a-s has-innă: "Ǝyyăw, ɣayĕm daw-aɣil-in hundăɣ har kăy-ăkfăɣ tărna făll-išĕnja-năk, ăjăɣ-tăn isĕkkukal dawa-k."
58001014	Ak, ănjălosăn-i-dăɣ făw ma ăqqalăn? Ajăn wădden unfasăn ija Măssinăɣ inĕmmušal has-ăxdamnen išamašal i-ad-ahăɣăn tinahăɣen i-ăddinăt wi s-irha Măssinăɣ ad-tăn-iɣlĕs dăɣ-ibăkkaḍăn-năsăn?
58002001	A-wen-dăɣ a făl ĕlɣĕllas wa hanăɣ-ikfa Măssinăɣ, nĕjlĕyet dăɣ-s i-ad-wăr hanăɣ-itĕzĕwit emănăn wa n-tanmĕšrayt săr-năɣ dd-e-arĕwăn ĕlhĕllak.
58002002	Dăɣ-ăzzăman hin-okayăn, măjrăd wa jăn ănjălosăn i-imărawăn-nănăɣ, itbăt, wi dăɣ-săn ănmăšrăynen, hakd wi unjăynen s-asjĕd i-măjrăd-wen-dăɣ, ănmănhăyăn d-iman-năsăn s-a-wa dăr-ogdăh a-wa ăɣšădăn.
58002003	Ǝlɣĕllas wa hanăɣ-ikfa Măssinăɣ, Emăli iman-net a săr-năɣ dd-ăzzarăn, ij'-anăɣ isălan n-tĕmɣăre-net. Ḍara-s, ăsdătten-anăɣ-t inĕmmušal wi ăjjihănen i-a-wa innă. Ak ĕlɣĕllas ogdăhăn d-a-wen-dăɣ, afăl has-in-năšbăššăḍ, ma t-illan daɣ hanăɣ-e-iɣlĕsăn dăɣ-ăššar wa ilkămăn?
58002004	Ăddinăt wi hanăɣ-ăjjihănen s-ĕlɣĕllas-wen-dăɣ, ăsdăttăt Măssinăɣ a-wa ĕnnăn s-ijităn n-Măssinăɣ d-ănnuɣăn n-hărătăn ăssuksăḍnen wi ămešălăn, ij'-asăn daɣ Unfas Šăddijăn isuf wi ităjj i-ăddinăt dăɣ-erhet-net.
58002005	Ǝnhĕywăt! Ăddunya ta dd-malăt s-hawăn-nĕha isălan-net, dăgg-adĕm a dăɣ-s-e-izarăn wădden ănjălosăn.
58002006	Isălan n-a-wen-dăɣ a dăɣ-innă ĕlkĕttab n-Măssinăɣ dăɣ-edăgg iyyăn: "Măssinăɣ! Ak ăgg-adĕm-i-dăɣ, ma ămoos, kittĕwăd-t-dd? Ak ma iqqal rure-s n-Adĕm, ḍanăd-t?
58002007	Tidĕt-dăɣ a-s jed-t daw-ănjălosăn i-hărăt n-ăzzăman dăruusăn, tĕkfed-t ălxurmăt d-semɣar,
58002008	jed-t jĕnnĕj-hărăt iket-net." Dăɣ-tărna ta ikfa Măssinăɣ i-ăgg-adĕm făll-hărăt iket-net, wăr t-illa a hin-oyya s-wădden ij'-e jĕnnĕj-s măšan, hakd a-wen-dăɣ, nĕhannăy a-s ămăra-dăɣ, wădden hărăt iket-net a făll-ila tărna, hărăt ilkamăn a-wen.
58002009	Ɣisa, ămăra-dăɣ, ij'-e Măssinăɣ i-hărăt n-ăzzăman dăruusăn daw-ănjălosăn i-ad-ămmăt dăɣ-ănnuɣmăt n-Măssinăɣ dăɣ-tĕssĕba n-ibăkkaḍăn n-ăddinăt iket-dăɣ-năsăn. A-wen-dăɣ a făl ašăl-i-dăɣ, ij'-as Măssinăɣ ălxurmăt d-semɣar ălhăk.
58002010	Wăr t-illa a t-illan s-wădden Măssinăɣ a t-iṭṭafăn s-emel. Ǝnta a irhăn ad-inhĕy Ɣisa tersĕmmawen, imdĕw-dd săr-s semɣar iket-net, umasăn ăddinăt ăjjootnen aratăn n-Măssinăɣ, ĕjrĕwăn ălxurmăt ed tăɣlăs-tăn tărna n-Ɣisa-i
58002011	iššĕšdăjăn dăgg-adĕm dăɣ-ibăkkaḍăn-năsăn, ohăr dăr-săn Abba. A-wen-dăɣ a făl wăr tăn-ăssajăr iman-net, iglă har tăn-iɣarr s-isĕm: "Ayĕtma-ɣ."
58002012	Tĕssĕba n-a-wen-dăɣ a făl innă Ɣisa i-Măssinăɣ, iktab a-wen dăɣ-ĕlkĕttab, innă: "Măssinăɣ! Ad-ăjăɣ isălan-năk i-ayĕtma-ɣ, Amĕlăɣ-kăy dăɣ-ammas n-idăggan wi dăɣ-tažămmaɣăn."
58002013	Olăs daɣ innă: "Ăsifăllăɣ făll-Măssinăɣ", tĕzzar ăssewăḍ făll-a-wen: "Măssinăɣ, tamĕtte ta hi-tĕkfed, năkk d-ĕnta da, năžžimmăɣ data-k."
58002014	Ɣisa, ĕlɣĕllas n-dăgg-adĕm a-s dd-osa, a-wen-dăɣ a făl ĕnta-dăɣ, ămoos-dd ăgg-adĕm. Osă-dd, ămmut; tamăttant-net-en-dăɣ a t-tĕkfăt ašăl făll-Iblis-i ănnihăḍăn dăɣ-tamăttant,
58002015	ikkăs-dd ăddinăt iket-năsăn dăɣ-ĕkkĕlu wa dăɣ-tăn-ja tuksĕḍa n-tamăttant.
58002016	Ɣisa, wădden ănjălosăn a-s dd-osa i-ad-hasăn-ahăɣ tinahăɣen, ihăyawăn n-ănnăbi Ibrahim a-s dd-osa.
58002017	A-wen-dăɣ a făl ămoos-as tăhaššilt, ad-dd-umas ere olăhăn d-ayĕtma-s dăɣ-hărăt iket-net, umas U-tikutawen wa măqqărăn s-ha tăhanint ulh-net, ămašăl a-wa fălla-s irha Măssinăɣ i-ad-ĕjrĕwăn ɣur-Măssinăɣ tenăšše n-ibăkkaḍăn-năsăn.
58002018	Ɣisa, ittăr Iblis a-wa dăɣ he-ăj ižžurrĕb-t, idgăẓ-t hullan măšan, indăr-as ad t-isiḍĕw. A-wen-dăɣ a-s ašăl-i-dăɣ, ăddoobăt ad-ahăɣ tinahăɣen i-wi itižărrub Iblis.
58003001	Tĕssĕba n-a-wen-dăɣ a făl, ayĕtma-ɣ, kăwăneḍ-i dd-iɣră Măssinăɣ s-iman-net, ij'-iwăn imĕššeddĕjăn, zĕjjĕzzăt tămudre ta iṭṭăf Ɣisa, ɣaymăt t-dd-kittĕwăm, ĕnta-i n-ănămmašul d-U-tikutawen măqqărăn hanăɣ-itajjăn isălan n-tijĕttewen ti făll-igla immun-nănăɣ.
58003002	Ăsnăfrăn-t Măssinăɣ, iɣdăl dăɣ-ălxidmăt wa t-issăɣlăf s-ĕmmĕk wa s-ibda, iɣdal ănnăbi Mosa dăɣ-ehăn-net.
58003003	Măšan, semɣar wa dăr-ăniihăjja Ɣisa, ojărnăt tisenen-net wa n-Mosa s-a ăjjeen ed ere wa idăyăn ehăn, ojărnăt tisenen-net ehăn wa idăy.
58003004	A-wen ălmăɣna-net a-s, ehăn, a ămoos-dăɣ, ăgg-adĕm n-ălbănna ɣas a t-idăyăn măšan, Măssinăɣ ĕnta, wăr t-illa a t-illan s-wădden ĕnta a t-idăyăn.
58003005	Ănnăbi Mosa, akli n-Măssinăɣ, ĕnta a ăsnăfrăn i-ad-izar i-tamĕtte dăɣ-ălxidmăt wa ija dăɣ-ehăn n-Măssinăɣ; a innă Măssinăɣ-dăɣ, ĕnta a iwar ad-t-in-isĕssiwăḍ tamĕtte.
58003006	Măšan Ălmasex ĕnta, ăzzăr-t Măssinăɣ dăɣ-ehăn-net, ij'-e jĕnnĕj-hărăt iket-net ed ĕnta a-s Rure-s. Ašăl-i-dăɣ, năkkăneḍ a-s ehăn n-Măssinăɣ-wen-dăɣ a nĕkkăs wăr nĕja ăššăk dăɣ-immun-nănăɣ, ăsihălăylăy-anăɣ ăṭṭăma wa hanăɣ-ăsjăr.
58003007	Isălan n-a-wen-dăɣ a dăɣ-immĕjrăd Unfas Šăddijăn a-s innă: "Ašăl-i-dăɣ, afăl tĕslăm i-măjrăd dd-ifalăn Măssinăɣ,
58003008	wăr has-tăsɣărăm ulhawăn-năwăn šund a-wa jăn imărawăn-năwăn-i hi-jănen tĕmmaẓ n-tihăyyen dăɣ-tanĕẓruft.
58003009	Ăzzăman-en orămăn-ahi imărawăn-năwăn, kud-dăɣ wăr t-illa iji n-Măssinăɣ s-wădden jeɣ-t data-săn har ĕkkoẓăt timĕrwen n-awătay.
58003010	Ijjăš-ahi fălla-săn aḍkăr, ĕnneɣ-asăn: 'Ǝfraɣăn ulhawăn-năwăn hahi, tabarăt ta s-ăɣelăɣ, ad-tăt-tărmĕsăm, tunjăyăm săr-s.'
58003011	A-wen-dăɣ a făl, a-wa dăɣ hi-ija aḍkăr-năsăn, hăḍăɣ-asăn kud ilkam ad-ĕjjašăn ăkall wa dăɣ-hasăn-kittĕwăɣ i-tăsonfat."
58003012	Ayĕtma-ɣ, ăjăt ĕnniyăt i-iman-năwăn; wăr-itătăjrawet wăl' iyyăn dăɣ-wăn s-lăbas wăla-i s-ăqqur ulh-net, igdal-as a-wen-dăɣ asjĕd i-tĕnna n-Măssinăɣ-i iddărăn.
58003013	Măssinăɣ a innă: "Ašăl-i-dăɣ", a-wen-dăɣ a făl hak iyyăn dăɣ-wăn, ăqqaymet hak ašăl isamatăr amidi-net i-ad-wăr-ăsɣăr wăl' iyyăn dăɣ-wăn ulh-net, itiḍĕw dăɣ-abăkkaḍ.
58003014	Ădduuttăt ămăra a-s nămeedăw d-Ălmasex a nĕkkăs nĕjlay dăɣ-alkum-has s-ĕmmĕk wa s-săr-s nomăn ašăl ăzzarăn.
58003015	Inn'-anăɣ ĕlkĕttab n-Măssinăɣ: " 'Ašăl-i-dăɣ', afăl tĕslăm i-măjrad dd-ifalăn Măssinăɣ, wăr has-tăsɣărăm ulhawăn-năwăn šund a-wa jăn imărawăn-năwăn ibda a-s has-ănmăšrăyăn."
58003016	Ămăra, ma ămoosăn ăddinăt-win-dăɣ ĕslănen i-măjrăd n-Emăli măšan ănmăšrăyăn-as? Wăr t-illa a ămoosăn ar tamĕtte-tĕdi-dăɣ dd-izzĕzjăr ănnăbi Mosa ăkall wa n-Miṣra.
58003017	Mi făll t-ijjăš aḍkăr har ijă ĕkkoẓăt timĕrwen n-awătay? Ăddinăt wi di-dăɣ ofănen abăkkaḍ s-ašăl-i-dăɣ, ăba-tăn, ĕnsănăt tifĕkwen-năsăn dăɣ-tanĕẓruft.
58003018	Mi s-iha Măssinăɣ ti-net a-s ihăḍ innă: "Wăr-ilkem ad-ĕjjašăn ăkall wa dăɣ-hasăn-kittĕwăɣ i-tăsonfat?" Ăddinăt-wi-dăɣ fălla-s ăffulăgnen, a-s iha ti-năsăn.
58003019	A-wa isalmad-anăɣ a-s ăddinăt-en, tăɣart n-ulhawăn-năsăn a hasăn-igdălăn ad-ĕjjĕšăn ăkall wa n-tăsonfat.
58004001	Măssinăɣ iman-net a hanăɣ-ijjăšăn ărkăwăl n-a-s ilkam ad-ɣur-s nĕjrĕw tăsonfat, adiš năjet ĕnniyăt i-iman-nănăɣ; wăr kăwăn-ităjjăšet wăl' iyyăn inkaẓăn i-iman-net ujĕš n-ăkall-wen-dăɣ n-tăsonfat.
58004002	Ălĕnžil-wa-dăɣ s-nĕsla a-s ĕslăn imărawăn-nănăɣ măšan, wăr tăn-infa s-hărăt, ăsjădăn-asăn măšan wăr săr-s omenăn i-ad-tăn-infĕw s-hărăt.
58004003	Nĕẓlay dăr-săn năkkăneḍ-i omănnen s-Ɣisa ed nĕjjăš tăsonfat ta hanăɣ-ikittĕw Măssinăɣ a-s innă i-imărawăn-nănăɣ ibda: "Ijjăš-ahi fălla-săn aḍkăr, hăḍăɣ-asăn a-s wăr-ilkem ad-ĕjjašăn ăkall wa dăɣ-hasăn-kittĕwăɣ i-tăsonfat." Wen-măjrăd, a-s t-ija Măssinăɣ, ixlak-dd a-wa t-illăn iket-net.
58004004	Ill'-e edăgg dăɣ-ĕlkĕttab n-Măssinăɣ innăn făll-ašăl-wen-dăɣ n-ĕssa: "Ašăl wa s-ĕssa, ăssunfa Măssinăɣ dăɣ-a-wa t-išlăn iket-net."
58004005	Ătwănnă daɣ a-s: "Ăkall wa s-hasăn-ĕjjăšăɣ ărkăwăl-net, wăr dăɣ-săn ilkem ad-t-ĕjjašăn i-tăsonfat."
58004006	Ăddinăt wi ăzzarnen s-măsăllăt n-Ălĕnžil, wăr ĕjješăn tăsonfat-net ed unjăyăn s-asjĕd-has. Măšan, wăr hin-ikkes a-wen a-s ĕllan-t iyyăḍ he-ijjĕšnen tăsonfat-ten-dăɣ.
58004007	A-wen-dăɣ a făl issĕbdăd Măssinăɣ ašăl iyyăn daɣ s-ijă isĕm: "Ašăl-i-dăɣ." Okăy ăzzăman-wen-dăɣ s-a ăjjeen, olăs daɣ măjrăd-wen-dăɣ atwĕnn s-emm n-ănnăbi Dawĕd, ătwănn'-anăɣ, innă Măssinăɣ: "Afăl tĕslăm i-măjrăd dd-ifalăn Măssinăɣ ašăl-i-dăɣ, wăr has-tăsɣărăm ulhawăn-năwăn."
58004008	Ăkall wa s-ijjăš Măssinăɣ ărkăwăl-net i-kăl-ibda, ĕnnar ijraw Yešwa i-tamĕtte-net ujĕš-net i-ad-dăɣ-s sunf, wăr-itĕmɣutor Măssinăɣ s-ad-ăj isălan n-ašăl n-tăsonfat ilkamăn.
58004009	Tăsonfat šund-ten-dăɣ a tĕlkamăt dăɣ-tamĕtte ta n-Măssinăɣ.
58004010	Ăwadĕm wa ijjăšăn tăsonfat ta dd-ijă Măssinăɣ, ad-ijrĕw tăsonfat dăɣ-a-wa t-išlăn iket-net šund ĕmmĕk wa s-ăssunfa Măssinăɣ dăɣ-a-wa t-išlăn ĕnta iman-net.
58004011	A-wen-dăɣ a făl, rurĕdăt-anăɣ ujĕš n-tăsonfat-ten-dăɣ, wăr hanăɣ-ităjjăšet ăwadĕm wăl' iyyăn hin-oḍan făl-a-s innin unjăy s-asjĕd i-a-wa innă Măssinăɣ šund a-wa jăn imărawăn-nănăɣ ibda.
58004012	Măjrăd n-Măssinăɣ, ihakk tămudre, ila tărna, ojăr tăkoba n-ĕssin imawăn ĕmsădnen amsud, ibiḍḍĕw iman d-unfas, itakk jer-izĕmmuz d-axărăbba; wăr t-illa derhan wăla anĕzjum ihan ăgg-adĕm s-wădden ihannăy-t, issan săr-s.
58004013	Wăr t-illa făw a ihan ăddunya idrajăn i-Măssinăɣ. Wăr t-illa a dd-ixlakăn s-wădden izzaf data-s, ĕnta-en-dăɣ daɣ a-s ilkam a data-s dd-nĕbdĕd iket-dăɣ-nănăɣ, iffukkăr-dd a-wa nămešăl iket-net.
58004014	Šămad, wăr t-ih' ăššăk a-s nĕla U-tikutawen ijan tĕmɣăre-ten-dăɣ, irăs išĕnnawăn, ikkă wa dăɣ-săn-in-illan, ămoos-anăɣ ănabdid ɣur-Măssinăɣ, a-wen a t-ămoosăn Ɣisa-i n-Rure-s n-Măssinăɣ, adiš, năknet uḍĕf n-tijĕttewen n-immun-nănăɣ.
58004015	U-tikutawen wa măqqărăn nĕla, wădden-i s-wăr ha tăhanint ulh-net wăla-i wărăn ăddobăt ad-hanăɣ-idhĕl dăɣ-iba n-ăṣṣahăt-nănăɣ. Ăžžurrăb-t Iblis s-ĕmmĕk wa s-hanăɣ-itižărrub dăɣ-hărăt iket-net măšan, wăr t-illa abăkkaḍ ămešăl.
58004016	Wăr hanăɣ-isărmaɣet hărăt, nahĕẓet-in tasăqqaymut n-Măssinăɣ ta n-ănnuɣmăt s-ĕnniyăt ozjan i-ad-hanăɣ-aḍĕn tăhanint, ăkf'-anăɣ ănnuɣmăt, ilal-anăɣ ălwăqq wa d-nămɣatăr s-tidĕt-dăɣ s-a-wen.
58005001	U-tikutawen wa măqqărăn, jer-tamĕtte ta n-kăl-Iṣrayil a dăɣ-dd-itanăfran, isăxdĕm-t Măssinăɣ, umas ănabdid n-dăgg-adĕm jere-săn d-Măssinăɣ. A-wa ihakk ăgg-adĕm i-Măssinăɣ, hakd tikutawen ti ităjj i-Măssinăɣ, u-tikutawen a iwar ad-ikĕt a-wen i-Măssinăɣ i-tenăšše n-ibăkkaḍăn.
58005002	U-tikutawen wa măqqărăn, ăddobăt ad-aḍĕn tăhanint i-wi ĕžhălnen i-a-wa innă alămăr d-wi has-tinmĕšriynen ed ĕnta iman-net ăgg-adĕm šund ĕntăneḍ.
58005003	A-wen-dăɣ a făl t-iwar ĕnta iman-net ad-ikkĕs takute făll-iman-net i-ibăkkaḍăn s-tizarăt s-ĕmmĕk wa s-itĕkkat făll-ăddinăt wi iyyăḍnen i-ad-ĕjrĕwăn tenăšše.
58005004	Wăr t-illa ăwadĕm ăddooben ad-dd-iggĕd ɣas, ăj iman-net u-tikutawen wa măqqărăn, ed Măssinăɣ a dd-iɣarrăn ăwadĕm s-a-wen, s-ĕmmĕk wa s-dd-iɣra ibda Harun s-iman-net.
58005005	Ălmasex daɣ, wăr dd-igged ɣas, ijă iman-net ămănokal n-kăl-tikutawen, Măssinăɣ a t-ikfăn turhajăt-ten-dăɣ ed iɣr'-e-hi-dd, inn'-as: "Kăyy a-s Rure-ɣ, ɣur ašăl-i-dăɣ, năkk a-s Abba-năk."
58005006	Olăs daɣ innă Măssinăɣ dăɣ-edăgg iyyăn dăɣ-ĕlkĕttab: "Tumast-năk n-u-tikutawen wa măqqărăn, tăɣlal ed tĕlkam i-ta n-Mălkăssăddiq."
58005007	Ăzzăman wa ikkăs Ɣisa făll-ărori n-ăkall-i-dăɣ, ikkas ăššăk n-a-s Măssinăɣ ila tărna s-t-iɣlăs-dd dăɣ-tamăttant; a-wen-dăɣ a făl ijjĕynăn Măssinăɣ, ittăr dăɣ-s ălhimmăt s-ăṣṣahăt, iɣlăs-t Măssinăɣ, iqbăl tittar-net ed ăsrăs iman-net data-s.
58005008	Ɣisa, tidĕt, Rure-s n-Măssinăɣ a ămoos măšan a-wen wăr fălla-s in-iwweɣ ahănay n-aɣăna.
58005009	Šămad ămešăl a-wa fălla-s irha Măssinăɣ iket-net ad-ijrăw turhajăt n-ad-umas i-ăddinăt wi has-sajadnen Ămaɣlas wa tăn-ihakkăn ĕlɣĕllas iɣlalăn.
58005010	Măssinăɣ a t-ijăn U-tikutawen wa măqqărăn ilkamăn i-tumast ta n-Mălkăssăddiq.
58005011	Ayĕtma! Ill'-e a ăjjeen s-nărha ad-hawăn-tăn-nănn dăɣ-isălan-wi-dăɣ măšan wăr hanăɣ-lămmiḍ asĕssĕjrah-năwăn ed wăr-irmeḍ ujreh-năwăn.
58005012	Kăwăneḍ-i s-ašăl-i-dăɣ, ănihăjja s-aru d-tămoosăm imusănăn saɣranen, nĕhannăy a-s hărwa-dăɣ tămiɣatărăm s-ere kăwăn-issăɣrăn tijĕttewen ti ăzzarnen n-măjrăd n-Măssinăɣ. Tolăhăm hărwa d-aratăn tattăḍnen, wăr tăddobem tetăte n-imĕnsiwăn ăẓẓaynen.
58005013	Ăwadĕm ya itattăḍăn, amărkĕs a ămoos; amărkĕs daɣ, tĕssanăm a-s wăr t-illa a ijrah dăɣ-tămudre băršeɣ ad-ilmĕd a-wa oɣădăn.
58005014	Imĕnsiwăn wi ăẓẓaynen, ăddinăt ăɣradnen lanen tayĕtte s-ĕbḍăn a-wa olăɣăn d-a-wa lăbasăn a tăn-tattănen.
58006001	A-wen-dăɣ a făl tijĕttewen ti ăzzarnen, răqqisnen făll-nătt teɣăre dăɣ-isălan n-Ălmasex, nakĕyet-tănăt s-a-wa hanăɣ-itajjăn meddĕn ăɣradnen. Tijĕttewen-en-hi, a tănăt-ămoosăn: tătubt dăɣ-timašalen ti wăren ĕnfa hărăt, immun s-Măssinăɣ,
58006002	itwĕsĕlmiɣăn dăɣ-aman, isălan n-asĕwăr n-ifassăn iɣăfawăn n-ăddinăt i-ad-dăɣ-săn ijăn ălbăraka, tanăkra jer-inĕmmuttan d-isălan n-ašăl wa n-tebădde.
58006003	Ămăra, năhĕlet data-năɣ; a-wen-dăɣ daɣ a he-năj kunta irḍă Măssinăɣ.
58006004	Ămăra, ăddinăt wi s-ora ănnur n-măjrăd n-Măssinăɣ tiṭṭawen-năsăn, ăkrăbben tiẓudawen ti ihăkk Măssinăɣ, osăɣăn d-Unfas Šăddijăn,
58006005	ăžžorrăben tăẓude ta ija măjrăd n-Măssinăɣ, ĕlmădăn s-tĕmɣăre n-ăddunya ta dd-malăt,
58006006	măšan hakd a-wen-dăɣ iket-net, ĕqqălăn ḍara-s, oḍăn dăɣ-erk imojjan-năsăn wi n-ibda, a-di, ăbas hasăn-t-tĕlla tămujriẓt tăn-dd-siɣulăt Ălmasex ed a-wa jăn, wăr-iẓley d-a-s atwĕṣlĕb ăynayăn a tajjăn i-Rure-s n-Măssinăɣ, tajjăn-t isĕḍsa dat-ăddunya iket-net.
58006007	Ăkall, wădden, e-d t-iwăt ajĕnna har dăɣ-s ăddomăt ăwadĕm hărăt, ad-dd-isĕdwĕl teyĕšše tĕnfat ăddinăt wi t-ĕjyăknen măšan, Măssinăɣ ad-dd-izizĕbben ărrăxmăt-net făll-ăkall-en.
58006008	Afăl wăr dd-isĕdwĕl ăkall-en ar isĕnnanăn d-tabĕ/n/nĕnt, adiš, wăr-infa hărăt, wăr has-in-ăqqima ar ad-t-ilɣĕn Măssinăɣ, isĕntĕs terk teyĕšše ta dd-issĕdwăl.
58006009	Ayĕtma-i nĕkna tărha, a hawăn-ija măjrăd wa hawăn-nĕtăjj dăɣ-tăkmo-dăɣ, insa ĕnniyăt-nănăɣ dăɣ-isălan-năwăn, wăr nĕkkes ăṭṭăma, ed nĕssan a-s ašrut wa olăɣăn a warăm, ĕnta-den-dăɣ daɣ ašrut wa ih' ĕlɣĕllas.
58006010	Măssinăɣ, oɣad dăɣ-a-wa ităjj iket-net, wăr hin-ittĕwa a-wa kăwăn-išlăn d-tărha ta jăm i-imĕššeddĕjăn; a-wen jăm-t, ĕnta-den-dăɣ daɣ a-wa kăwăn-išlăn har ašăl-i-dăɣ.
58006011	Derhan-nănăɣ hawăn da: Ǝdgĕẓăt dăɣ-a-wa hăm hărkuk i-ad-kăwăn-ăkf Măssinăɣ a-wa ih' ăṭṭăma-năwăn imda.
58006012	Ăyyăt fălla-wăn sendad, tălălăt immun d-akuyĕd wa jăn ăddinăt wi omănnen s-Măssinăɣ s-ijjăš ărkăwăl n-ad-tăn-ăkf a-wa s-hasăn-innă.
58006013	Ăzzăman wa d-ijjăš Măssinăɣ ărkăwăl i-ănnăbi Ibrahim, inhăy a-s wăr t-illa ere t-illan jĕnnĕj-s s-has-ihăḍ ɣas, ihăḍ-as s-iman wi-net, inn'-as:
58006014	"Ibrahim, haḍăɣ-ak a-s ad-dăɣ-k ăjăɣ ălbărăka, tĕtĕy ĕzzurĕyăt-năk."
58006015	A-wa innă Măssinăɣ i-Ibrahim, ăẓẓăydăr-as, iqqăl-as, ijrăw-t daɣ.
58006016	Dăgg-adĕm ăzzăman-en, e-d itĕhhaḍ ăwadĕm i-iyyăn, ad-ĕjĕn tahuḍe s-ere tăn-ojărăn; tahuḍe daɣ ten-dăɣ a he-tumasăt ăḍḍimmana n-ărkăwăl wa ănmăjjăšăn.
58006017	A-wen-dăɣ a făl Măssinăɣ iman-net, irha ad-isĕkĕn imĕkkusa wi tĕkka tĕnfa n-ărkăwăl wa hasăn-ijjăš, issĕlmăd a-s wăr-ilkem ad-irẓa dăɣ-tĕnna-net, a-wa innă, ad-ăj.
58006018	Ǝllan-t ĕssin ijităn s-wăr-ilkem ad-săr-săn iqqal Măssinăɣ wăla ad-ăbbuggăt a-wa innă: ărkăwăl wa ijjăš d-tăhuḍe ta ăssewăḍ făll-a-wen i-ad-isĕdduttĕt ărkăwăl-en. A-wen-dăɣ a făl năkkăneḍ-i ĕjrăwnen tinahăɣen ɣur-Măssinăɣ, măjrăd-wa-dăɣ, ăsikoyăd-anăɣ s-ăṣṣahăt i-ad-nĕjrĕw ăṭṭăma wa hanăɣ-ăsjăr Măssinăɣ.
58006019	Ăṭṭăma daɣ wa-hi, olăh d-asĕmdi wa ăṣṣohen n-ti n-ăho, intam dăɣ-ulhawăn-nănăɣ, wăr-ijĕnn bahu. A-wen-dăɣ a făl ărido wa ibḍăn edăgg wa šăddijăn d-wa iknăn tĕšĕdje dăɣ-ehăn n-ămudd wa măqqărăn, ămer'-anăɣ ămăra i-ad-nĕjjĕš har ammas-net.
58006020	Edăgg-en-hi, ăzzar-anăɣ săr-s Ɣisa, ămoos U-tikutawen wa măqqărăn iɣlălăn, ilkamăn i-tumast ta n-Mălkăssăddiq.
58007001	Mălkăssăddiq, ĕnta a-s kăla ămoos ămănokal n-aɣrĕm wa n-Salĕm, ĕnta a-s u-tikutawen n-Măssinăɣ-i iknăn aḍkul. Dăɣ-ăzzăman-net ad-ijăḍ Ibrahim imănokalăn n-ikallăn iyyăḍ, irẓ'-en-dd. Ălwăqq wa dd-iqqăl Ibrahim ifal-dd akĕnnas, ilkăḍ-as Mălkăssăddiq, ittăr-as dăɣ-Măssinăɣ a dăɣ-s ijăn ălbărăka.
58007002	Dăɣ-a-wen-dăɣ ad-t-ikfa Ibrahim tămukăst n-a-wa ila dăɣ-ehăre. Mălkăssăddiq, ălmăɣna n-isĕm-net: "Ămănokal n-iqqud"; aɣrĕm daɣ wa n-Salĕm-i făll-ăminakal, ălmăɣna-net: "Ămănokal n-ălxer."
58007003	Mălkăssăddiq, wăr hanăɣ-jen ĕlkĕttabăn isălan n-abba-net wăla anna-net wăla ăṭṭarex-net; wăr-ătwăssăn ĕmmĕk wa s-iwa wăla ĕmmĕk wa s-ijmăḍ ăddunya, ătiwăssăn ɣas a-s olăh d-Rure-s n-Măssinăɣ ed tumast-net i-u-tikutawen, tăɣlal.
58007004	Ăhalĕs-i-dăɣ, tidĕt-dăɣ a-s i măqqărăn. Tĕmɣăre-net a dd-torăwăt a-s wăla Ibrahim-i n-amɣar n-amăzzaɣ, ikkăs-as tămukăst n-a-wa dd-ohăɣ dăɣ-akĕnnas iket-net.
58007005	Dăgg-Lewi-i n-kăl-tikutawen, innă alămăr wa n-ănnăbi Mosa, ĕntăneḍ a he-rammăsnen timukăsen n-tamĕtte ta n-kăl-Iṣrayil-i n-temiḍt-năsăn kud-dăɣ iket-dăɣ-năsăn ijĕllan n-Ibrahim a dd-ĕzjarăn.
58007006	Mălkăssăddiq ĕnta, kud-dăɣ, wăr-ih' ăṭṭarex wa dd-itrăn tumast n-u-tikutawen, irmăs dăɣ-Ibrahim-i s-ijjăš Măssinăɣ ărkăwăl, tămukăst, olăs daɣ ḍarăt-a-wen, ittăr dăɣ-Măssinăɣ a ijăn ălbăraka dăɣ-Ibrahim.
58007007	Wăr t-ih' ăššăk a-wen a-s ăwadĕm wa ojărăn, a itajjăn ălbăraka dăɣ-wa ojăr.
58007008	Dăgg-Lewi i-n-kăl-tikutawen, tidĕt, ĕntăneḍ a rammăsnen timukăsen măšan dăgg-adĕm ɣas a ămoosăn făll-la tamăttant tărna, a-s ija a-wen, Mălkăssăddiq-i irmăsăn tămukăst făll-Ibrahim, ĕnnăn-anăɣ ĕlkĕttabăn a-s iddar hărkuk.
58007009	Năddoobăt făw ămăra-dăɣ ad-nănn a-s dăgg-Lewi-i rammăsnen tămukăst, ĕntăneḍ iman-năsăn, ĕkkasăn-tăt i-Mălkăssăddiq ed ikkăs-as-tăt Ibrahim-i tăn-dd-ăshăyăwăn.
58007010	A-wen, ma t-ijăn? Ij'-e a-wa s-a-s ităjj a-wen-dăɣ, iha Lewi tiktukar n-ti-s Ibrahim ăzzăman wa d-ămmoqqăs d-Mălkăssăddiq.
58007011	Alămăr wa ikfă Măssinăɣ tamĕtte ta n-kăl-Iṣrayil, tikutawen ti tăjjăn kăl-Lewi-i n-kăl-tikutawen, a făl igla. Ǝnnăr ĕjrawnăt tikutawen-tin-dăɣ tenăšše n-ibăkkaḍăn, iket-di, wăr-itĕmɣutor Măssinăɣ s-asĕssiwi n-u-tikutawen iyyăn dăr-săn iẓlayăn ijan alădăb wa n-Mălkăssăddiq, ănn-ak, ad-ăqqayĕm-wen-dăɣ ilkămăn i-Lewi-i dd-ijmăḍăn alădăb wa n-Harun.
58007012	Ămăra, šămad immĕskăl ălxal wa n-kăl-tikutawen, adiš, ăhhuušsăl daɣ ad-ămmăskăl alămăr wa tăn-dd-iqqălăn.
58007013	Emăli-i s-hawăn-nĕha ti-net, isălan-net hakd-dăɣ tawset ta dd-izjăr, wăr tăt-iha ere s-kăla iqqăl u-tikutawen; wăr t-illa ere ihan temiḍt-net s-kăla ăshaha aḍutăn wi n-tikutawen dăɣ-edăgg wa dăɣ-raqqănăt.
58007014	Ădduuttăt a-s Emăli-nănăɣ, tawset ta n-Yăhuda ad-dd-izjăr. Ăzzăman daɣ wa d-immĕjrăd ănnăbi Mosa dăɣ-isălan n-kăl-tikutawen, wăr dd-iḍkel isălan n-tawset ta n-Yăhuda.
58007015	Tumast n-Ɣisa i-u-tikutawen, tămoos a iglan făll-tumast ta n-Mălkăssăddiq; ăssiitbăt a-wen a-s ĕnta d-Lewi, wăr-olehăn.
58007016	Tumast-net i-u-tikutawen, wădden erhet n-ăgg-adĕm a tăt-dd-orăwăn; ijrăw-tăt s-ăṣṣahăt n-tămudre-net ta tăɣlălăt.
58007017	Ăjjĕyha Măssinăɣ dăɣ-isălan-net dăɣ-ĕlkĕttab a-s innă: "Ad-kăy-ăjăɣ u-tikutawen iɣlalăn iglan făll-tumast ta n-Mălkăssăddiq."
58007018	Alămăr wa dd-ăzzarăn, izjăr-in ed wăr-ila tărna s-iɣlăs ăddinăt dăɣ-ibăkkaḍăn-năsăn, wăr t-illa ălfăyda t-ihan.
58007019	Alămăr wa n-ănnăbi Mosa, indăr-as ad-săr-năɣ dd-isĕmdĕw tĕšĕdje, a-wen-dăɣ a făl ămăra, nĕkrăš ăṭṭăma ufăn wa hanăɣ-ăsjăr alămăr. Ǝnta-den-dăɣ a-wa hanăɣ-ikfăn turhajăt d-ad-nĕnmihăẓ d-Măssinăɣ.
58007020	Ḍarăt-a-wen daɣ, Măssinăɣ iman-net a ihăḍăn n-a-s ad-umas Ɣisa u-tikutawen wa măqqărăn. Tahuḍe šund ten-dăɣ, wăr t-illa u-tikutawen s-kăla has-tăt-ija.
58007021	A-wen-dăɣ a făl ašăl wa d-ămoos Ɣisa u-tikutawen, ihăḍ-as Măssinăɣ, inn'-as: "Năkk Emăli a ihăḍăn, a-wa ĕnneɣ daɣ wăr-ilkem ad-săr-s ăqqalăɣ: ad-tumasăd u-tikutawen iɣlalăn."
58007022	Ămăra, Ɣisa a-s tasĕtbat n-tassaɣt ta nĕja d-Măssinăɣ, ĕnta a hanăɣ iḍmănăn ărkăwăl n-tassaɣt ufăn wa n-ibda.
58007023	Kăl-tikutawen, ĕjjĕtăn, nĕssan a-s wăr tăn-iha-i ăhojăn dăɣ-tumast n-u-tikutawen, ed tĕgdal-asăn tamăttant a-wen.
58007024	Ɣisa ĕnta, iddar hărkuk. A-wen-dăɣ a făl tumast-net i-u-tikutawen, wăr-ilkem ad-t-tĕjmaḍ tăɣlal.
58007025	A-wen-dăɣ a făl ăddinăt wi jănen Ɣisa ĕssĕbab n-tassaɣt-năsăn d-Măssinăɣ, ila tărna s-tăn-dd-iɣlăs dăɣ-e d t-illăm abăkkaḍ ed hărkuk iddar, itĕddal-asăn daɣ Măssinăɣ.
58007026	Ijmaḍ-t ăššăk a-s ămănokal n-kăl-tikutawen šund-wen-dăɣ a-s nămiɣatăr itĕmmalăn jere-năɣ d-Măssinăɣ. Ɣisa, ăddoobăt a-wen ed šăddiij, wăr t-illa iššaki t-iwarăn, wăr-il' ălɣib, ibḍ'-e Măssinăɣ d-inăsbăkkaḍăn, iḍkăl-t s-diha dd-ĕmdăn išĕnnawăn.
58007027	Wăr-ămɣatăr daɣ šund a-wa jăn kăl-tikutawen wi iyyăḍnen-i s-ămoos fărĕḍ ad-tĕkkatăn făll-ibăkkaḍăn-năsăn hak ašăl tĕzzar, ĕkĕtăn făll-wi n-tamĕtte. Ɣisa ĕnta, ikf'-iman-net s-iyyăt, takute ta ija tĕgdăh hărkuk, ăbas tĕlkam daɣ tiyyăt săl ten-dăɣ.
58007028	Ăddinăt wi ija Ăṭṭăwrăt wa n-ănnăbi Mosa kăl-tikutawen wi măqqornen, han-tăn ăddinăt rĕkkĕmnen măšan, măjrăd wa ija Măssinăɣ a-s ihăḍ ḍarăt a-s dd-ăzzăbbăt alămăr, măjrăd-wen-dăɣ a-s ĕssĕbab wa dd-orăwăn a-s ămoos Rure-s n-Măssinăɣ u-tikutawen wa măqqărăn iɣlalăn s-wăr t-illa ălɣib t-iwarăn.
58008001	Ămăra, edăgg-wa-dăɣ, ăknăt-t ujreh, ila tĕnfa: "U-tikutawen wa măqqărăn nĕla, wăr t-illa a dăr-ănifăqqa; ăqqiima dăɣ-išĕnnawăn daw-aɣil n-Măssinăɣ i-ilăn tărna."
58008002	Ămašal wa t-iwarăn, itajj'-e dăɣ-edăgg wa šăddijăn ihăn ehăn n-ămudd wa măqqărăn n-tidĕt, wen ĕnta, Emăli a t-idăyăn, wădden dăgg-adĕm.
58008003	Kăl-tikutawen wi măqqornen, ăsmănakăl-tăn Măssinăɣ i-ad-hakkăn, tĕkkatăn făll-iman wi-năsăn; a-wen-dăɣ daɣ a făl u-tikutawen wa măqqărăn nĕla, ăhhuuššăl-as ĕnta-dăɣ ad-ikĕt hărăt i-Măssinăɣ.
58008004	Ǝnnăr iwar Ɣisa ărori n-ăkall, iket-di, wăr-itumas u-tikutawen ed făll-ărori n-ăkall-i, ĕllan-t ăddinăt wi tajjănen a-wen s-ĕmmĕk wa s-t-ifrăḍ alămăr
58008005	măšan ăddinăt-en, a-wa tăn-išlăn, taliwen n-a-wa dăr-olăhăn išĕnnawăn a ămoos făl-a-s ănnăbi Mosa iman-net, a-s has-innă Măssinăɣ ad-idĕy ehăket wa šăddijăn n-tămoqqest, inn'-as: "Ǝqqĕn ehăket olăhăn d-wa kăy-ĕssĕknăɣ făll-taḍaɣt."
58008006	Ămašal wa ufăn iẓlăyăn d-wen-dăɣ, ijrăw-t Ɣisa, făl-a-s, ămoos ămăra, ănabdid n-ărkăwăl n-tassaɣt ufăn wa ăzzarăn.
58008007	Ǝnnăr wăr-ih' ălɣib ărkăwăl n-tassaɣt wa ăzzarăn, wăr-itĕmĕskil ijjĕš-dd iyyăn ăynayăn edăgg-net.
58008008	Ăsmăqqa Măssinăɣ făll-tamĕtte-net, inn'-as: "Ǝlkamăn išilan dăɣ-e-ăjăɣ d-ehăn wa n-kăl-Iṣrayil d-ehăn wa n-kăl-Yăhuda ărkăwăl n-tassaɣt ăynayăn.
58008009	Ărkăwăl iẓlayăn d-wa jeɣ d-tăy-săn ašăl wa tăn-dd-ărmăsăɣ s-ăfuss, ĕzzĕzjărăɣ-tăn-dd Miṣra. Jeɣ dăr-săn ărkăwăl-wen-dăɣ măšan, ărfăḍăn-t; jăn a-wen ɣas, ĕšlăyăɣ-asăn.
58008010	Afăl okăyăn ăzzăman, ad-ahărăɣ ărkăwăl d-ehăn wa n-Iṣrayil; ărkăwăl-en, ĕnta da a-wa făll-ibdăd: ad-ăjăɣ tijĕttewen n-alămărăn-in dăɣ tiyĕtwen-năsăn, ĕktĕbăɣ-tănăt făll-ulhawăn-năsăn, umasăɣ Măssinăɣ-i n-Măssi-săn, umasăn tamĕtte-nin."
58008011	Ad-ăbas-tăn-iha wăl' iyyăn ămiɣatărăn s-ad-isăɣăr ăgg-ăkall-net, wăla i-he-innĕn i-ă/n/na-s: "Uksaḍ Emăli" făl-a-s ad-hi-ĕzzĕyăn iket-dăɣ-năsăn, ɣur-wa ĕnḍărrăn har tawĕḍăd wa wăššărăn;
58008012	ad-hasăn-in-ănšăɣ ălɣibăn-năsăn iket-dăɣ-năsăn, itawăɣ-in daɣ ibăkkaḍan-năsăn iket-dăɣ-năsăn.
58008013	A-wen-dăɣ ija Măssinăɣ a ăssiilmădăn a-s ărkăwăl n-tassaɣt wa ăynayăn ufa wa ărĕwăn ed wăššar. Hărăt-i-dăɣ daɣ, e-d wăššar, išwar t-in-ăba.
58009001	Ărkăwăl wa ăzzarăn, ila alămărăn-net tiɣĕdnen tamĕtte dăɣ-isălan n-ălɣibadăt d-edăgg wa s-irha Măssinăɣ ad-t-tăɣbĕd tamĕtte dăɣ-s.
58009002	Edăgg n-ălɣibadăt ăzzăman-en, a has-itawănnen: ehăket wa n-tămuqqest. Ehăket-en, ija sănatăt tiẓunawen: tăẓune ta s-itizar ăwadĕm, isĕm-net: edăgg wa šăddijăn. Ǝnsanăt dăɣ-s tisĕskar n-imămmălăn ĕẓwaynen d-tasĕskărt tiyyăt făll-ĕnsanăt tijĕlwen n-tikutawen i-Măssinăɣ.
58009003	Illa-hin i-edăgg-en, ill'-e ărido wa s-ĕssin ḍarăt t-illa edăgg wa s-itawănna: Wa iknăn tĕšĕdje.
58009004	Insa ăkoss n-orăɣ wa dăɣ-răqq matălxer ta n-ălɣibadăt. Dăɣ-ammas n-edăgg wa iknăn tĕšĕdje, tĕnsa takbat ta n-ărkăwălăn n-tassaɣt s-ilsa orăɣ ifăyyăn-net. Takbat-en n-ărkăwăl, ĕnta a iha ăkoss n-orăɣ wa iha mana, talimmiẓt n-Măssinăɣ ta dd-ăzzăbbăt făll-kăl-Iṣrayil ăzzăman wa d-ĕzzăɣăn tanĕẓruft. Tĕnsa dăɣ-s tăborit ta dd-tĕnšărăt s-kăla tăt-iṭṭăf Harun d-isĕllumăn n-tihun wi făll-iktab a-wa innă Măssinăɣ.
58009005	Jĕnnĕj-takbat-en, ăṣṣiiwărăn ĕssin ănjălosăn n-ălxurmăt janen tele s-afrewăn-năsăn i-ashăr n-takbat ta n-ărkăwăl. A-wen a isalmadăn tamĕtte s-ălxurmăt n-Măssinăɣ d-emel-net. Ashăr n-takbat n-ărkăwăl en-dăɣ a făll inaqqăl ašni n-tikutawen i-tenăšše n-ibăkkaḍăn-năsăn. Măšan, wăr hawăn-e-ĕjjĕšăɣ asiḍĕn n-hărătăn wi hănen edăgg-en ămăra.
58009006	Ǝmmĕk-wen-dăɣ a-s ĕnsan hărătăn dăɣ-ehăket wa n-tămuqqest. Edăgg wa ăzzarăn, tajjăšăn-t kăl-tikutawen hak ašăl i-ad-ĕjĕn ălxidmăt-năsăn
58009007	măšan edăgg wa iknăn tĕšĕdje, u-tikutawen wa măqqărăn ɣas a ilan s-ujĕš-net iyyăn n-ašăl dăɣ-awătay, wăr has-t-illa daɣ ujĕš n-edăgg-en ar s-ad-ăssinɣăl ašni dăɣ-tĕssĕba n-ibăkkaḍăn wi-net hakd-dăɣ dăɣ-tĕssĕba n-inmĕšriyăn wi s-wăr totes tamĕtte amišĕl-năsăn.
58009008	Ǝnta den-dăɣ daɣ ĕmmĕk wa s-hanăɣ-isalmad Unfas Šăddijăn a-s dăɣ-ăzzăman-en a ikkăs ehăket n-tămuqqest-wen-dăɣ ill'-e, wăr tămera tabarăt s-edăgg wa iknăn tĕšĕdje.
58009009	Ămoos a-wen tele dd-tăssiktăt ăzzăman-wa-dăɣ nĕha, isalmad-anăɣ a-wen a-s ăddinăt wi sănɣalnen ašni wăla wi tajjănen tikutawen ti iyyăḍnen, wăr hasăn-ijrew a-wen iba n-iššaki n-iman-năsăn wăla tĕšĕdje n-ulhawăn.
58009010	Ălɣibadăt-năsăn, insa făll-ălɣadatăn n-dăgg-adĕm har ašăl wa d-isimtĕttĕy Măssinăɣ hărăt iket-net. Ălɣadatăn-en, ĕnsan făll-ălwă/l/latăn d-isălan n-a-wa s-ila ăwadĕm s-ad-t-ăkš d-a-wa s-ila s-ad-t-isĕw.
58009011	Igla a-wen-dăɣ s-ĕmmĕk-en-dăɣ har dd-osa ăzzăman wa d-ăsmăttăy Măssinăɣ talɣa, išrăy-dd a ăynayăn. Osă-dd Ălmasex, ĕnta a-s ămănokal n-kăl-tikutawen wa hanăɣ-ijrăwăn a-wa s-hanăɣ-ijjăš Măssinăɣ ărkăwăl-net, ĕnta a ijjăšăn ehăn n-ămudd wa ojărăn ufăn wa ăzzarăn ikrăs ăgg-adĕm; wen-hi, wăr t-la daɣ ăddunya-ta-dăɣ dd-tătwăxlăkăt.
58009012	Ehăn-en-hi, iyyăn n-ujĕš a has-ija Ălmasex, wăr t-ijješ s-ašni n-išulaɣ wăla iwdesăn, ašni-net ĕnta iman-net a inɣălăn i-ad-hanăɣ-išĕšdĕj, nĕjrĕw tenăšše n-ibăkkaḍăn tĕmdat.
58009013	Ăddinăt wi ănmăšrăynen, tĕšĕdje ta fălla-săn ifrăḍ alămăr, ašni n-išulaɣ d-iwdesăn d-imĕkkărora n-iwan a fălla-săn inaqqălăn i-ad-išdajăn dăɣ-ibăkkaḍăn-năsăn,
58009014	ăb' ăṭṭăma n-ămăra-i s-ašni n-Ălmasex-i ojărăn a-wen a hanăɣ-iššĕšdăjăn dăɣ-ibăkkaḍăn-nănăɣ. Tărna n-Unfas Šăddijăn-i iɣlălăn a t-ikfăn tădabit ta s-ikf' iman-net, ămoos takute wăr iwer ălɣib. Ašni-net ĕnta-en-dăɣ a ăddooben ad-hanăɣ-ikkĕs dăɣ-iššaki n-iman-nănăɣ d-erk imojjan wi wăr hanăɣ-iha a săl tamăttant, nudabăt ălxidmăt i-Măssinăɣ-i iddărăn.
58009015	A-wen-dăɣ a făl ărkăwăl n-tassaɣt wa ăynayăn, Ɣisa a ămmun i-ad-umas ănabdid-nănăɣ dat-Măssinăɣ i-ad-iɣlĕs dăgg-adĕm dăɣ-ibăkkaḍăn wi ămešălăn dăɣ-ărkăwăl wa ăzzarăn, ĕmmĕk-wen-dăɣ a-s ikfa Măssinăɣ ăddinăt wi dd-iɣră d-wi s-ijjăš ărkăwăl turhajăt n-ad-ĕjrĕwăn ɣur-Măssinăɣ tăkasit tăɣlalăt.
58009016	Ămăra, isălan n-tăkasit a nĕha. Tăkasit ya, nĕssan a-s wăr t-illa ĕmmĕk s-tăẓun ar s-ad-iba ăwadĕm wa itĕtwĕkusun tĕzzar dihen, ad-e-tuẓan s-a-wa innă.
58009017	Ălmăɣna n-a-wen a-s a ikk' ăwadĕm iddar, wăr dd-iḍĕkkĕl iyyăn isălan n-ĕlkĕnnaš wa n-tăkasit, har t-iba tĕzzar.
58009018	A-wen-dăɣ a făl ărkăwăl n-tassaɣt wa ăzzarăn, wăr t-illa a infa dăɣ-ăzzamăn-net ar s-ašni wa sănɣalăn ăddinăt.
58009019	Ăzzăman wa n-ănnăbi Mosa, iffĕssăr i-tamĕtte tijĕttewen n-alămăr n-Măssinăɣ tĕzzar iḍkăl ašni n-iwdesăn d-išulaɣ d-ălxărer wa šăggăɣăn, issărtăy a-wen-dăɣ iket-net d-aman, tĕzzar ănfăsnăfăs săr-s s-tisiḍseḍen ĕlkĕttab wa n-alămăr hakd tamĕtte iket-net.
58009020	Innă i-tamĕtte ḍarăt-a-wen: "Ǝnta da ašni n-ărkăwăl n-tassaɣt ta dăr-wăn ija Măssinăɣ i-ad-tumasăm tamĕtte-nin."
58009021	Ănfăsnăfăs daɣ Mosa ḍarăt-a-wen ehăket wa n-tămuqqest d-ikassăn wi n-ălɣibadăt iket-năsăn s-ašni.
58009022	Ašni, iẓẓĕwăt a t-illan wăr-išĕšdĕj, a ikka daɣ ašni wăr-inɣel, wăr t-tĕlla tenăšše n-ibăkkaḍăn.
58009023	Hărătăn-wi-dăɣ dd-nokăy iket-dăɣ-năsăn, taliwen a ămoosăn ănifăqqănen d-hărătăn wi hănen išĕnnawăn, a-wa ihăn ehăn wa n-tămuqqest, ašni a t-išašdajăn, ĕmmĕk-wen-dăɣ daɣ a-s hărătăn wi hănen išĕnnawăn, ămiɣatărăn ĕntăneḍ-dăɣ s-ad-tăn-šĕšdĕj takute tojărăt ta jăt făll-ărori n-ăkall.
58009024	Ălmasex, wădden ehăn n-ămudd dayăn ifassăn n-dăgg-adĕm ănifăqqăn d-wa ihăn išĕnnawăn a ijjăš, ănn-ak, ehăn n-ămudd wa n-tidĕt ihăn išĕnnawăn a ijjăš i-ad-umas ănabdid-nănăɣ dat-Măssinăɣ.
58009025	Ɣur-kăl-Ălyăhud, U-tikutawen wa măqqărăn, wăr has-t-illa ar iyyăn n-ujĕš dăɣ-awătay i-edăgg wa iknăn tĕšĕdje-i s-a-s t-itajjăš daɣ, ăwway ašni măšan, Ălmasex, wăr-ămɣatăr s-ad-itajjăš dihen hak awătay; iyyăn n-ujĕš a has-ija, iknă-dd ĕššăɣĕl.
58009026	Ǝnnar wăr ija a-wen, adiš, ad-dd-tĕnta ăddunya har ašăl-i-dăɣ, wăr has-tĕgdeh tiyyăt tamăttant; adiš, ăhhuuššăl-as ad-wăr t-itĕffil aɣăna măšan Ălmasex, dăɣ-ajilal n-ăddunya-i-dăɣ, iyyăn n-ass ɣas a dd-ijă, ikfă iman-net, ămoos takute ta jarrăwăt tenăšše n-ibăkkaḍăn.
58009027	Dăgg-adĕm, tiyyăt tamăttant a hasăn-tăqqalăt, ḍara-s tebădde dat-Măssinăɣ.
58009028	Dăɣ-isălan n-a-wen-dăɣ a făl, Ălmasex, ikf' iman-net s-iyyăt i-ad-dd-ikkĕs dăgg-adĕm ăjjootnen dăɣ-ibăkkaḍăn, wăr dăɣ-s tĕlkem tiyyăt săl-ten-dăɣ. Ilkam dăɣ-s ad-dd-ăj ass wa s-ĕssin măšan ăsihe-wa, wădden dăɣ-isălan n-tenăšše n-ibăkkaḍăn, ăddinăt wi has-ăqqălnen a-s dd-e-ass i-ad-tăn-iɣlĕs.
58010001	Ămăra, hărătăn-wi hanăɣ-issĕkna Măssinăɣ dăɣ-alămăr-net, taliwen ănifăqqănen d-tidĕt a ămoosăn. Wăr hanăɣ-sĕnnĕfliyăn dăɣ-ujreh n-a-wa dăr-olăhăn. A-wen-dăɣ a făl ăddinăt wi jărnen ăṭṭăma-năsăn dăɣ-a-wa innă alămăr, indăr-as ad-tăn-ăj ăddinăt ăɣradnen ed hak awătay-dăɣ, sanalasăn tikutawen-tin-dăɣ.
58010002	Tikutawen-tin-dăɣ ĕšlănen ăddinăt, ĕnnar jarrăwnăt tenăšše n-ibăkkaḍăn i-ăddinăt s-iyyăt, iket-di, iba-tănăt-in; ad-ăbas tănăt-sanalasăn; ad-ăbas ĕššakăn ăddinăt iman-năsăn abăkkaḍ.
58010003	Măšan tikutawen-en-hi, hak awătay-dăɣ, siktunăt-dd tamĕtte ibăkkaḍăn-net
58010004	făl-a-s, wăr t-illa ĕmmĕk făw s-hin-omăs ašni, jer-wa n-iwdesăn wăla wa n-išulaɣ, ibăkkaḍăn n-ăddinăt.
58010005	A-wen-dăɣ a făl Ălmasex, a-s dd-ijjăš ăddunya, innă i-Măssinăɣ: "Wăr hak-tĕjrĕẓ takute ta jăt s-ašni wăla ta wărăt ja săr-s, măšan tĕkfed-ahi taɣĕssa s-ăddoobeɣ ad-tăt-ăktăɣ.
58010006	Wăr hak-ĕjreẓnăt tikutawen ti răqqănen har tănăt-akš efew, wăla ti jarrăwnen tenăšše n-abăkkaḍ."
58010007	Ǝnhăyăɣ a-wen ɣas ĕnneɣ: "Măssinăɣ, năkk da! Oseɣ-dd i-ad-ăjăɣ erhet-năk."
58010008	Innă Ɣisa ḍarăt-a-wen: "Wăr hak-tĕjrĕẓ takute ta jăt s-ašni wăla ta wărăt ja săr-s, wăr hak-ĕjreẓnăt tikutawen ti răqqănen har tănăt-akš efew, wăla ti jarrăwnen tenăšše n-abăkkaḍ." Ǝnta-den-dăɣ a-wa innă Ɣisa kud-dăɣ ill'-e a-wa ifrăḍ Măssinăɣ dăɣ-isălan n-tikutawen.
58010009	Olăs daɣ Ɣisa innă: "Măssinăɣ, năkk da! Oseɣ-dd i-ad-ăjăɣ erhet-năk." Ikkăs-in Ɣisa s-a-wen-dăɣ ălɣibadăt wa ăzzarăn, iššĕšrăy t-dd i ăynayăn.
58010010	Dăɣ-erhet n-Măssinăɣ a dăɣ-hanăɣ-iššĕšdăj Ălmasex s-iyyăt, išĕšdăj-anăɣ s-iman-net wi ija takute.
58010011	Kăl-tikutawen iket-năsăn, iqqal-asăn ăššil hak ašăl ad-ĕbdadăn ɣarrăsăn i-tikutawen ti s-kăla tănăt-jăn olăsăn wăren šĕšdij dăɣ-ibăkkaḍăn.
58010012	Măšan Ɣisa ĕnta, ikfa taɣĕssa-net s-iyyăt, ămoos takute ta takkăsăt ibăkkaḍăn, ăqqima ḍarăt-a-wen hărkuk daw-aɣil n-Măssinăɣ,
58010013	iqqal dihen i-ad-ĕtwĕjjĕn išĕnja-net iket-năsăn daw-iḍarăn-net.
58010014	Ikfa tiyyăt takute, tĕgdăh harkuk i-ăddinăt wi išăšdaj.
58010015	A-wen-dăɣ a hanăɣ-ăsdăttăt Unfas Šăddijăn făl-a-s innă Emăli s-tizarăt:
58010016	"Ǝnta da arkăwăl-in n-tassaɣt wa dăr-săn mad-ahărăɣ ḍarăt išilan-win-dăɣ: 'Afăl tăn-ĕkfeɣ fărĕḍăn-in, ad-tăn-ĕktĕbăɣ făll-ulhawăn-năsăn d-ĕnniyătăn-năsăn.' "
58010017	Inna daɣ ḍarăt-a-wen: "Ad-ăbas dd-ḍakkălăɣ isălan n-ibăkkaḍăn-năsăn, itawăɣ-in s-iyyăt tinmĕšriyen-năsăn."
58010018	Tenăšše ya, e-d ja, ad-ăbas tĕlkam takute n-ašni tiyyăt dăɣ-tĕssĕba n-abăkkaḍ.
58010019	Ayĕtma-ɣ, ămoos-anăɣ ašni n-Ɣisa takute tĕtbatăt s-ĕnta a hanăɣ-torăt emm n-ehăn wa n-Măssinăɣ wa iknăn tĕšĕdje,
58010020	or'-anăɣ tabarăt tăynayăt ha tămudre t-tĕllat ḍarăt ărido, a-wen a t-ămoosăn taɣĕssa-net.
58010021	Ămăra, nĕla U-tikutawen ifranăn ixkămăn făll-ehăn n-Măssinăɣ.
58010022	Ɣas nahĕẓet-t-dd s-ulhawăn ădduuttănen d-immun imdan, dăɣ-a-s ărridăn ulhawăn-năwăn dăɣ-inĕzjam wi lăbasnen, ărridnăt tiɣĕswen-năwăn dăɣ-aman šăddijnen, wăr t-illa făw a dăɣ-nĕššak iman-nănăɣ.
58010023	Wăr nĕtăqqălet s-ḍarăt, wăr nĕsisumet dăɣ-isălan n-ăṭṭăma-nănăɣ ed ere wa hanăɣ-ijjăšăn ărkăwăl-wen-dăɣ, emărkăwăl, wăr-irăẓẓ dăɣ-tĕnna-net.
58010024	Nĕnmĕjjet ĕnniyăt jer-iman-nănăɣ, nĕnmĕsĕmmĕtăret tărha jer-iman-nănăɣ d-imărkedăn.
58010025	Wăr nĕzăjjăret ălžămaɣăt wa nĕha s-ălɣibadăt n-Măssinăɣ šund a-wa tăjjăn iyyăḍ, ănn-ak, nĕmsĕkkuyĕdet jer-iman-nănăɣ, hullan ămăra-dăɣ d-nĕhannăy a-s dd-ohăẓ ašăl wa n-uɣĕl n-Emăli.
58010026	Afăl nofa abăkkaḍ dăɣ-erhet n-iman-nănăɣ ḍarăt a-s nĕlmad tidĕt iket-net, ăbas t-tĕlla takute tăddoobet ad-hin-tamĕs abăkkaḍ-nănăɣ,
58010027	ad-ăbas-hanăɣ-in-ăqqim ɣas ar asĕmmoqqĕl i-ăššăreɣa wa dd-imalăn d-efew wa ăhjăljălăn he-ikšĕn inămăšrayăn.
58010028	Tĕssanăm a-s e-d ănmăšrăy ăwadĕm i-Ăṭṭawrăt ta n-Mosa, wăr has-t-tĕlla tăhanint, igdăh ɣas ad-dd ĕzjărnăt sănatăt tijuhawen meɣ kăraḍăt i-ad-ămmăt ălwaqq-wen-dăɣ.
58010029	Ǝmmĕk-wen-dăɣ daɣ a-s, ăwadĕm wa ăfkălfăkălăn Rure-s n-Măssinăɣ, ăsmăḍrăy-t meɣ ăsbănnăn ašni-net wa hanăɣ-iššĕšdăjăn, săr-năɣ dd-orăwăn ărkăwăl n-tassaɣt d-Măssinăɣ, meɣ daɣ, wăr-issĕfrăr Unfas wa n-ănnuɣmăt, ajăn wădden ăwadĕm-wen-dăɣ, ănihăjja d-tisnant tojărăt, ta dăr-ănihăjja wa ănmăšrăyăn i-a-wa innă alămăr wa n-ănnăbi Mosa.
58010030	Năkkăneḍ, nĕzzay wa innăn: "Eɣa, i-nin, ukĕs n-ălxăr, ɣur-i." Inna daɣ: "Emăli a-s ilkam ad-išrăɣ tamĕtte-net."
58010031	Asuksăḍ ija ejăḍăl dăɣ-ifassăn n-Măssinăɣ-i iddărăn.
58010032	Ǝktĕwăt-dd a-s ibda, kăla tĕzzăɣăm tihay, tĕbbĕlănăm dăɣ-a-wa ămoosăn immun-năwăn, tĕnhăyăm aɣăna,
58010033	ĕkwărăn-kăwăn ăddinăt, ăqquzzăben-kăwăn, jăn-kăwăn isĕḍsa dat-tamĕtte; ăddinăt wi tĕnhăyăm hannăyăn aɣăna-wen-dăɣ, tăwwăɣăm-asăn timudda.
58010034	Wi hănen tikărmuten dăɣ-tĕssĕba n-Ɣisa, tănɣ'-iwăn tăhanint-năsăn, ohăɣăn dăɣ-wăn išĕnja a-wa tĕṭṭăfăm, măšan, wăr-ifneẓ a-wen tisrawt-năwăn s-Măssinăɣ ed tĕkkasăm ăššăk a-s a-wa ihăn ifassăn-năwăn, ufa a-wen-dăɣ iket-net ed iɣlal.
58010035	A-wa făl tăsifăllăm, ăknăt-t uḍĕf ed ĕjjĕtăn imraš-net.
58010036	Hărwa-dăɣ, ĕšmărăt dăɣ-amišĕl n-erhet n-Măssinăɣ, afăl jăm a-wen, ad-săr-wăn dd-isăɣsĕl Măssinăɣ ărkăwăl wa hawăn-ijjăš.
58010037	Innă ĕlkĕttab n-Măssinăɣ a-s: "A ĕnḍărrăn, a ĕnḍărrăn ɣas a hin-ăqqimăn ass-dd wa s-ătwănnă ilkam ad-dd-ass, os'-iwăn făw!
58010038	Ăddinăt wi oɣădnen dăɣ-zăbo-nin, ad-hasăn-ijrĕw immun-năsăn tămudre ta n-tidĕt măšan wi ĕšlăynen i-zăbo-en, wăr-ilkem ad-hi-ijraẓ ălxal-năsăn."
58010039	Năkkăneḍ, wăr nĕha ăddinăt wi šallăynen, hakkănen iman-năsăn i-ĕlhĕllak, ănn-ak, nĕha wi taṭṭăfnen immun i-ad-tăn-iɣlĕs Măssinăɣ.
58011001	Immun, ălmăɣna-net a-s a-wa dăɣ-ijăr ăwadĕm ăṭṭăma, ad-has-umas šund a-s insa data-s; meɣ daɣ, a-wa-dăɣ wăr-ihĕnnĕy s-tiṭṭawen-net, ad-has-umas šund ăsiḍălalăk dăɣ-s.
58011002	Immun-wen-dăɣ a ikfăn imɣarăn-nănăɣ idĕm ɣur-Măssinăɣ.
58011003	Immun a hanăɣ-issĕflăsăn a-s ăddunya-ta-dăɣ, măjrăd n-Măssinăɣ a has-dd-issĕbăbăn. A-wen-dăɣ a făl a-wa nĕhannăy dăɣ-ăddunya, wăr dd-izjer a ilan mănhoy.
58011004	Immun a ijrăwăn i-Xăbălla ad-ăj i-Măssinăɣ takute tufăt ta n-ă/n/na-s, Kayin. Tĕssĕba n-immun-net-en-dăɣ a făl t-ăssiḍăn Măssinăɣ dăɣ-ăddinăt wi oɣădnen, iqbăl takute-net. Tidĕt, Xăbălla, ăru t-ăba măšan, har ašăl-i-dăɣ, ixaṭṭăb-anăɣ s-immun-net.
58011005	Immun a-s ĕssĕbab wa făl immĕḍkăl Inuk s-išĕnnawăn har ĕjud-i iddar. Wăr t-oles ăwadĕm ahănay ed, iḍkăl-t Măssinăɣ. Dat-amĕḍkĕl-net, Măssinăɣ iman-net a innăn, ijraẓ-as Inuk.
58011006	Immun, wăr t-illa iba-net ed ere t-wărăn ila, wăr t-ill' ĕmmĕk făw s-ijrăẓ i-Măssinăɣ. A-wen-dăɣ a făl ere wa irhăn anmihaẓ d-Măssinăɣ, ămoos-as immun fărĕḍ, iflĕs a-s Măssinăɣ ill'-e, ĕnta daɣ a ɣur-t-ĕllan imraš i-wi has-tammăɣnen.
58011007	Immun a ikfăn Nox taflĕst s-Măssinăɣ a-s has-ijă isălan n-a-wa dd-imalăn wăr ihĕnnĕy. Tuksĕḍa-net i-Măssinăɣ a săr-s dd-orăwăn ad-ikĕn turăft n-aman ta măqqărăt dăɣ-e-iɣlĕs ĕnta d-ejădăš-net. Immun-net ad-dd-ăsfăkkărăn terk timašalen n-tamĕtte, ăḍḍin dăɣ-ăddinăt wi oɣădnen, ămoos ya ălqa/l/li n-ăddunya, ăssoḍ'-et dăɣ-ăššareɣa wa n-Măssinăɣ.
58011008	Immun a dd-orăwăn akiwĕn wa ija Ibrahim i-Măssinăɣ a-s t-iɣră, ibdăd, ikk' ăkall wa s-has-innă ad-t-ikus iket-di d-ilămmăd ma tămoos tamdujt ta ih' ăkall-wen-dăɣ.
58011009	Immun a t-ăzozăɣăn dăɣ-ihĕktan šund amăjar dăɣ-ăkall wa s-has-ijjăš Măssinăɣ ărkăwăl-net. Tamĕzzuɣt-ten-dăɣ ijă, a ijă Isxaqq d-Yaqub-i dăr-s ohărnen tăkasit n-ărkăwăl wa has-ijjăš Măssinăɣ.
58011010	A-wen, ma t-ijăn? Ij'-e a-wa s-ij' Ibrahim ĕnniyăt-net dăɣ-aɣrĕm wa n-tidĕt s-intăm ăssas-net, s-Măssinăɣ iman-net a t-dd-iknăn dăɣ-anĕzjum-net, ibn'-e-dd ĕnta iman-net.
58011011	Immun daɣ a ijrăwăn i-Sarăta kud-dăɣ wăššar, tămoos temĕjjejrut ad-tĕkrĕš ĕnniyăt, tĕkrĕš ihăyawăn ed tomăn a-s Măssinăɣ-i has-ijjăšăn ărkăwăl, wăr-irăẓẓ dăɣ-tĕnna-net.
58011012	Immun a ijrăwăn i-Ibrahim šămad wăššar, wăr has-in-ăqqima ar tamăttant, ad-ikrĕš ihăyawăn janen ĕjut wa jăn etran d-tiblalen n-ăkall dăɣ-asălim n-ejărew wa sĕmmăn, wăr t-illa ere ăddooben asiḍĕn-năsăn.
58011013	Ăddinăt-wi-dăɣ, ăba-tăn ĕṭṭafăn immun iket-dăɣ-năsăn hărwa wăr-ĕjrewăn ărkăwăl wa hasăn-ijjăš Măssinăɣ măšan, wăr săr-săn iẓley d-a-s t-ĕnhayăn, ĕllăfăn-as dăɣ-ijĕj, ĕddĕwen, ĕlmădăn a-s ĕntăneḍ imăjarăn n-imĕssukal a ămoosăn făll-ărori n-ăkall-i-dăɣ.
58011014	Ǝntăneḍ-i ăddoobătnen tĕnna n-a-wen-dăɣ, salmadăn-anăɣ a-s ăkall ăynayăn a-s ĕmmaɣăn ed,
58011015	ĕnnar jan tărha n-hărăt dăɣ-ăkall wa dd-fălăn, iket-di, ĕqqĕlăn-t ɣas
58011016	măšan, wăr jen a-wen ed ăkall ufăn wa dd-fălăn a-s ĕmmaɣăn; a-wen a t-ămoosăn, ăkall ihan išĕnnawăn. Ǝnniyăt-wen-dăɣ ĕṭṭăfăn a făl hasăn-irḍa Măssinăɣ, wăr t-ăskărakăḍ a-wa s-t-jăn-t Măssi-săn ed, ĕntăneḍ a-s idăy aɣrĕm wa hasăn-itwăr.
58011017	Immun a ijrăwăn i-Ibrahim ašăl wa t-oyăs Măssinăɣ i-ad-has-ikĕt Isxaqq, rure-s wa n-iyyăn t-ikfă. Măssinăɣ a t-omărăn s-ad-ăj a-wen, a-s ija a-wen, dat-a-wen, ijjăš-as ărkăwăl, inn'-as:
58011018	"Isxaqq a he-isĕtĕyĕn ĕzzurĕyăt ta he-iwăr isĕm-năk s-hak-ĕjjăšăɣ ărkăwăl-net."
58011019	Ijă Ibrahim a-wa has-innă Măssinăɣ ed ikkas ăššăk a-s kud-dăɣ ăba Isxaqq, ila Măssinăɣ tărna s-t-dd-issĕnkăr jer-inĕmmuttan. Ǝnta-den-dăɣ a-wa ămoosăn ĕssĕbab wa făl t-dd-ăssoɣăl Măssinăɣ rure-s iket-di d-t-itĕkkat Ibrahim ed inhăy Măssinăɣ a-s wăr unjăy s-a-wa s-has-innă. Ămoos a-wen, tangalt n-a ilkamăn.
58011020	Immun a ijrăwăn i-Isxaqq ad-ittăr dăɣ-Măssinăɣ a ijăn ălbărăka dăɣ-mĕddana-s, Yaqub d-Iso, dăɣ-iwĕtyan wi ĕlkămnen.
58011021	Immun a ijrăwăn i-Yaqub ăssaɣăt wa d-ijammăḍ ăddunya ad-dd-isĕhhĕtĕl s-tăborit-net, irkăɣ, tĕzzar ittăr dăɣ-Măssinăɣ a ijăn ălbăraka dăɣ-hak iyyăn dăɣ-mĕddana-s n-Yusĕf-i n-rure-s.
58011022	Immun a ijrăwăn i-Yusĕf a-s dd-tohăẓ tamăttant-net ad-ăllăɣăt i-kăl-Iṣrayil s-ilkam ad-ĕzjărăn ăkall wa n-Miṣra, omăr-tăn s-ad-hin-ĕmmărăn iɣăsan n-tafĕkka-net s-ăkall wa ĕkkăn afăl t-ăba.
58011023	Immun a ijrăwăn i-imărawăn n-Mosa ad-t-ĕffărăn har kăraḍ orăn ḍarăt tiwit-net ed ĕnhăyăn tihusay ti ija rure-săn, wăr tăn-issărmăɣ ălhăm n-Firɣăwna-i dd-izzĕzjărăn alămăr dăɣ-isălan n-tamăttant n-aratăn wi n-eyyan n-kăl-Iṣrayil.
58011024	Immun a ijrăwăn i-Mosa šămad ămoos ăhalĕs ad-unjĕy s-ad-itawăɣră s-isĕm: rure-s n-elle-s n-Firɣăwna,
58011025	ăssof ad-ahăr aɣăna d-tamĕtte n-Măssinăɣ, uhĕn tămudre jer-inămăšrayăn dăɣ-tănoflayt wărăt la ušreyăn.
58011026	Inhăy a-s ufa aɣăna wa ohar ăwadĕm d-Ălmasex uhĕn ărrăxmăt n-Miṣra făl-a-s, ĕnniyăt-net, ij'-e dăɣ-imraš wi dd-malĕnen wădden dăɣ-a-wa t-illăn data-s.
58011027	Immun-net a has-ijrăwăn ad-wăr has-tĕgdel tuksĕḍa n-ămănokal efel n-Miṣra, ikna tebădde făll-iman-net dăɣ-a-wa iha, ikyad ɣas dăɣ-Măssinăɣ-i wărăn itĕtwĕnhĕy.
58011028	Immun a has-ijrăwăn ad-ikĕt Faṣka ta dd-saktet azăjor n-kăl-Iṣrayil i-ĕkkĕlu, omăr-tăn s-ad-sĕwĕrĕn ašni n-išɣal imawăn n-ihănan-năsăn i-ad-wăr-iɣĕššĕd ănjălos wa iṭṭăfăn tamăttant hărăt i-tiɣăffaddiwen-năsăn.
58011029	Immun a ijrăwăn i-kăl-Iṣrayil ad-ărĕsăn ejărew wa sĕmmăn šăggăɣăn, ĕjlăyăn-t šund ăkall ăqqurăn a făll-ărjašăn; a-s ĕttărăn kăl-Miṣra ad-ĕjlĕyăn ejărew ḍarăt-a-wen, ămlămmalăt-dd fălla-săn, ĕkšăn-tăn aman.
58011030	Immun a ijrăwăn i-kăl-Iṣrayil asiḍĕw n-ăɣalla wa ifrăjăn aɣrĕm wa n-Žărriko šămad jan ĕssa išilan tiɣlĕyɣĕlĕyăn-t.
58011031	Immun a ijrăwăn i-Rahab ta n-tălkăxbat ad-wăr toher tamăttant d-inămăšrayăn wi n-ăkall-net, ĕnta a tăsmăjaret inaramăn wi dd-ăzzarnen i-ad-zĕjjĕzzĕn aɣrĕm wa tĕzzăɣ.
58011032	Ma săl a-wen? Iket iyyăn dăɣ s-ăddoobeɣ ad-hawăn-dd-ĕḍkĕlăɣ isălan-net, măšan hannăyăɣ a-s osăs-ahi-dd ălwăqq. Ǝnnăr wădden a-wen, siwĕlăɣ-awăn dăɣ Žădyon d-Bărăyka d-Samsun d-Yăfti d-Dawĕd d-Sumăyla d-ănnăbităn wi iyyăḍnen.
58011033	Immun-năsăn a tăn-ikfăn ašăl făll-ĕddĕwĕlăn ĕmdanen, ărẓăn-tăn; ĕkfăn iman-năsăn iqqud, ĕnhăyăn tisĕtbat n-ărkăwălăn wi hasăn-ijjăš Măssinăɣ, ătwăjărăn-in iyyăḍ dăɣ-săn i-ehran măšan, ăɣlăsăn-dd dăɣ-săn;
58011034	ănnunnăẓen iyyăḍ dăɣ-săn dăɣ-efew măšan, wăr tăn-issărɣa; iyyăḍ, ăɣlăsăn-dd dăɣ-imawăn n-tikobawen; ijmăḍ ăṣṣahăt iyyăḍ dăɣ-săn măšan, iqqăl-tăn-dd. Iyyăḍ ĕbbărăḍăn dăɣ-amjăr har data-săn ošălăn ajhanăn wi dd-jăḍnen ăkall-năsăn.
58011035	Tiḍeḍen tiyyăḍ, issĕnkăr-asnăt-dd Măssinăɣ ăddinăt-năsnăt ăba, ăsɣărrawen iyyăḍ dăɣ-săn măšan, wăr-ĕtterăn ad-ăɣlĕsăn iman-năsăn dăɣ-a-wen, ăssofăn tamăttant i-ad-dd-alĕsăn tanăkra ɣur-Măssinăɣ.
58011036	Jăn ăddinăt iyyăḍ dăɣ-săn tekăškăšt, ăslălăn iyyăḍ dăɣ-săn tiwit s-ebărtăk, jăn tišĕm dăɣ-iyyăḍ, jărăn-in iyyăḍ dăɣ-takărmut.
58011037	Iyyăḍ, ănɣăn-tăn s-sămmăjori n-tihun, iyyăḍ kăškăši a-s tăn-ĕblăjăn, jăn iman n-iyyăḍ s-tăkoba; tămudre-năsăn iket-net, jăn-tăt dăɣ-amtĕnjăr, wăr-ĕlsen a săl ilămawăn n-tihatten d-ulli; ĕnhăyăn iyyăḍ ĕllăqqu lăbasăn, ăqquzzăben-tăn ăddinăt, ăsmăḍrăyăn-tăn.
58011038	Han a-wen-dăɣ iket-net, a-s ija a-wen, wăr tănhăjja ăddunya-ta-dăɣ făw d-ad-tĕnhĕy ăddinăt janen milɣaw-wa-dăɣ; iyyăḍ dăɣ-săn, ăwwăyăn tinariwen, ĕzzăɣăn iḍaɣăn d-isĕlwan d-unan.
58011039	Ăddinăt-wi-dăɣ, ijrăw-asăn immun-năsăn idĕm dat-Măssinăɣ kud-dăɣ, ărkăwăl wa hasăn-ijjăš, wăr săr-săn dd-ixsel.
58011040	A-wen, ma t-ijăn? Adiš făl-a-s innin itwar'-anăɣ Măssinăɣ iket-nănăɣ a ufăn a-wen, irha ad-dăr-săn nĕmzĕyyĕt ujĕš n-ărkăwăl-wen-dăɣ hasăn-ijjăš.
58012001	Ămăra, năkkăneḍ-i-hi, šămad ăzzar-anăɣ ălžămaɣăt n-imumĕnăn ijan ĕjut-wen-dăɣ, adiš, nĕbḍĕwet d-e d t-illăm a ăddoben ad-hanăɣ-umas ăẓuk dăɣ-akuyĕd dăɣ-immun, nărsiyet-in fălla-năɣ e d t-illăm abăkkaḍ hanăɣ-iltaɣăn, nĕrurĕdet ămašal wa hanăɣ-issăɣlăf Măssinăɣ, nĕšmăret dăɣ-a-wa nĕhannăy.
58012002	Năjet asăwaḍ-nănăɣ iket-net dăɣ-Ɣisa-i s-ĕnta a-s ekew n-immun-nănăɣ, ĕnta a has-iṭṭafăn tămudre har ašăl wa dd-e-iqqĕl. Ɣisa, oyy'-in tedăwit ta ila, ătwăṣlăb făll-tajĕttewt, iqbăl ad-ăj tamăttant tăsikărakăḍăt. A-wen-dăɣ a făl ašăl-i-dăɣ, ăqqiima daw-aɣil n-Măssinăɣ.
58012003	Zĕnĕzjumĕtăt ɣas dăɣ-Ɣisa, tĕktum-dd ĕmmĕk wa s-t-ĕnkărăn inăsbăkkaḍăn d-aɣăna wa inhăy măšan, išmăr i-a-wen-dăɣ iket-net, dihen wăr fălla-wăn-e-tămmăt taɣĕssa-năwăn, wăr-e ismaḍ ašni-năwăn.
58012004	Akĕnnas wa hăm d-abăkkaḍ, wăr săr-wăn dd-iwwey hărwa tamăttant,
58012005	tĕttĕwăm-in a-s Emăli, asĕmmĕtăr wa ităjj abba i-ara-net a hawăn-ija, ĕnta a innăn: "Alyaḍ-in, wăr kăy-isăɣafet asĕnnĕmĕnhĕy wa kăy-ităjj Emăli d-iman-năk, wăr kăy-iẓăẓẓăkănẓaret asĕnnĕmhĕl wa hak-ităjj,
58012006	ed Emăli, isasaɣad ere irha, ara wa dd-ija s-iman-net a isinmĕnhĕy d-iman-net."
58012007	Ǝšmărăt dăɣ-tisnant ta s-Măssinăɣ a tăt-dd-orăwăn săr-wăn ed ĕnta asĕnnĕmĕnhĕy kăwăn-ija d-iman-năwăn dăɣ, iṭṭaf-kăwăn šund amăraw d-aratăn-net, i n-ad-taɣĕdăm. Ḍarăt-a-wen daɣ, ĕndek ɣas ara wa wăr-inăqq ti-s?
58012008	Afăl wăr kăwăn-isĕnnĕmĕnhĕy Măssinăɣ d-iman-năwăn s-ĕmmĕk wa s-isinmĕnhĕy aratăn-net iket-năsăn d-iman-năsăn, adiš wădden aratăn-net a tămoosăm, ikẓewăn a tămoosăm.
58012009	Ǝktĕwăt-dd abbatăn-nănăɣ-i hanăɣ-tadăbbarnen, wădden naqqăn-anăɣ măšan ajăn a-wen a hin-ikkasăn semɣar wa hasăn-nĕja? Ăniihăjja a-s ojăr semɣar wa nĕja Abba-nănăɣ-i ihăn išĕnnawăn wa tăn-nĕja ed ĕnta tămudre ta tăɣlălăt a hanăɣ-ihakk.
58012010	Abbatăn-nănăɣ, tajjăn dăɣ-năɣ tiwit wăren tĕhijj s-ĕmmĕk wa s-ărhăn a-wen măšan, Măssinăɣ ĕnta, asĕnnĕmĕnhĕy hanăɣ-ija d-iman-nănăɣ dăɣ, i n-tĕnfa-nănăɣ i-ad-nišdaj s-ĕmmĕk wa s-šăddij ĕnta iman-net.
58012011	Ădduuttăt a-s tiwit, a ămoosnăt-dăɣ, wăr-ămoosnăt ĕssĕbab n-tedăwit i-ere wa itămătten, ănn-ak tekenẓart a săr-năɣ dd-tirĕwnăt măšan afăl ijrăh ăwadĕm ăddălil wa făll-itamăttat, ušreyăn-net, ălxer d-tămudre toɣadăt.
58012012	A-wen-dăɣ a făl, ăjăt ăṣṣahăt dăɣ-ifassăn-năwăn, tĕkkĕsăm tisas dăɣ-ifaddăn-năwăn, tĕhĕlĕm s-data,
58012013	ărjĕšăt dăɣ-zăbo wa oɣădăn i-ad-ĕṣṣuhun iḍarăn n-wi jănen aḍăr dăɣ-immun-năsăn.
58012014	Ămlet-t ălxer jere-wăn d-ăddinăt, tišdajăm ed ere wărăn šăddij, wăr-ilkem ad-inhay Emăli.
58012015	Nĕmĕssĕnăt hărăt jer-iman-năwăn i-ad-wăr dd-inĕttĕš wăl' iyyăn dăɣ-wăn iman-net dăɣ-ănnuɣmăt n-Măssinăɣ, wăr toyyem tĕsĕmme naššăr-dd dăɣ-ulhawăn-năwăn, tumas-awăn ĕssĕbab n-ikĕnnasăn d-tagăršăt jer-ăddinăt,
58012016	wăr kăwăn-ităjjăšet enămmăḍăs wăla ăkafăr šund a-wa ija Iso-i ăsmălkăwăn tumast-net n-amăqqar telleɣt,
58012017	tĕssanăm a-s ḍarăt-a-wen, ihall, itattăr dăɣ-ti-s ad-has-ittăr, ăj dăɣ-s ălbăraka i-ad-t-ikus măšan, unjăy-as s-a-wen, ămmujrăẓ a-wa ija kud-dăɣ wăr t-illa a săr-s dd-ăssiɣsăl a-wen.
58012018	Kăl-Iṣrayil ăzzăman-wen-dăɣ d-ĕzzăɣăn tanĕẓruft, ărheeɣ ad-kăwăn-sĕssĕjrăhăɣ a-s tassaɣt ta jăm d-Emăli Ɣisa Ălmasex, wăr toleh d-ta s-kăla tăt-jăn ĕntăneḍ dăɣ-tanĕẓruft. Dăɣ-ăzzăman-năsăn, ĕzzaɣăn edes i-taḍaɣt s-ere irhăn eḍes-net dăɣ-ad-tăt-iḍĕs, taḍaɣt-en, iraqq dăɣ-s efew, ăɣlaynăt-tăt tijărăken kăwalnen d-tihay d-aḍu ăṣṣoohen. A-wen iket-net, wăr fălla-wăn ija kăwăneḍ,
58012019	wăr tĕslem i-tăsinsăɣt ta n-emăsli ăṣṣoohen d-emăsli wa ăssuksăḍăn s-ĕslăn hasăn-ijăn asărmaɣ wa dăɣ făl hărăn timĕẓẓujen-năsăn i-ad-ăbas has-sallăn.
58012020	Issărmăɣ-tăn hullan a-wa s-ătwănna: "Ere iḍăsăn taḍaɣt-dăɣ, jer-ămudăr wăl' ăgg-adĕm, ămmătet s-sămmăjori n-tihun."
58012021	A-wa ĕnhăyăn, ij'-asăn asărmaɣ-wa-dăɣ făl ănnăbi Mosa-i hasăn-ăzzarăn, ija tarĕmmeɣt ta-dăɣ făl dd-iha ɣas ăšikăḍkăḍ.
58012022	Kăwăneḍ, wăr fălla-wăn ija a-wa tăn-irmăsăn ed taḍaɣt ta n-Sayon s-dd-mălăm edes-has, aɣrĕm wa n-Măssinăɣ, a-wen a t-ămoosăn, Yărussălam ta n-išĕnnawăn dăɣ-ĕzzăɣăn afḍăn făll-afḍăn n-ănjălosăn ĕzhanen,
58012023	tĕjjăšăm ălžămaɣăt n-tiɣăffaddiwen s-ĕktabăn ismawăn-năsnăt dăɣ-išĕnnawăn; ašăl-i, tohăẓăm-dd Măssinăɣ i-išarrăɣăn ăddinăt iket-dăɣ-năsăn, tărtăyăm dăɣ-iyyăn n-edăgg d-iman n-imumĕnăn wi hin-ăwwăḍnen dihad izzaɣ Măssinăɣ. Ǝntăneḍ-en-hi, ašăl-i-dăɣ, wăr t-illa ălɣib tăn-iwarăn.
58012024	Tărtăyăm d-Ɣisa-i ămoosăn ănabdid n-ărkăwăl n-tassaɣt wa ăynayăn, imăl jere-năɣ d-Măssinăɣ, infăs-kăwăn s-ašni-net wa iknăn mijraw n-wa n-Xăbălla.
58012025	Ăjăt ĕnniyăt, wăr tăẓmăẓẓăjăm iman-năwăn i-ere wa hawăn-ămmijrădăn. Kăl-Iṣrayil wi unjăynen s-asjĕd-has, ăssoḍă-dd fălla-săn ălmăṣṣibăt, ɣas, šămad ĕnta-den-dăɣ a-wa tăn-ijrăwăn, ĕndek ĕmmĕk wa s-e-năɣlĕs năkkăneḍ afăl nunjăy s-asjĕd i-Măssinăɣ-i hanăɣ-ămmijrădăn dăɣ-išĕnnawăn.
58012026	Ăzzăman-en, ij' emăsli n-Măssinăɣ ĕṣṣuhu wa dăɣ făl ăššăkăḍkăḍ ăkall, măšan ămăra, ijjăš Măssinăɣ ărkăwăl dăɣ-innă: "Ăsihe wa dd-imalăn, wădden ăkall ɣas a he-iškăḍkĕḍăn, išĕnnawăn iman-năsăn ad-ĕškĕḍkĕḍăn."
58012027	Ma ămoos ălmăɣna n-"ăsihe wa dd-imalăn"? A-wen a hanăɣ-ikkasăn dăɣ-taɣdărt n-a-s ăddunya-ta-dăɣ d-a-wa tăt-ihăn iket-net, ilkam ad-iškĕḍkĕḍ, iba-t i-ad-wăr dd-ităɣimĕy ar a-wa iknăn antum, wărăn itĕnhĕynĕhĕy.
58012028	Šămad Tĕmmĕnĕya ta dăɣ-năɣ tĕlkamăt, ja antum ogdahăn d-a-wen-dăɣ, adiš numayet i-Măssinăɣ, namĕlet-t s-a-wa has-ijrăẓăn dăɣ-semɣar d-tuksĕḍa-net.
58012029	He kăwăneḍ! Măssinăɣ-i hanăɣ-ilăn, olăh d-efew itattăn.
58013001	Nĕmărhăt jer-iman-năwăn šund ă/n/natăn.
58013002	Ijjĕšet-kăwăn amăjaru, wăr hin-tĕšlelăm făl a-wen; wi ijjăš amăjaru, dăɣ-ăzzăman hin-okayăn, ăsmăjaren ănjălosăn dăɣ-a wăr-ĕssenăn.
58013003	Ɣaymăt kittĕwăm ăddinăt wi hănen tikarmuten šund ɣas a-s toharăm dăr-săn takărmut-ten-dăɣ. Ɣaymăt daɣ kittĕwăm wi irammăs ălɣizabăt šund a-s tiɣĕswen-năwăn a irmas ălɣizabăt-wen-dăɣ.
58013004	Sĕmɣărăt adubĕn, tĕnhirĕjĕm dăɣ-tĕšĕdje. Wăr itikăret ăhalĕs i-hănne-s, wăr tikăret daɣ tamăḍt i-ăhalĕs-net ed asĕmmăḍĕs n-iman-năsăn a-wen. Hewăt! Măssinăɣ, ăssiilkăm dăɣ-imĕzzĕna d-imĕkkĕrukaḍ.
58013005	Wăr tăggădet tărha n-aẓrĕf d-ĕnniyătăn-năwăn, wăr tăẓoẓăm a-wa lăm ed Măssinăɣ, innă: "Wăr kăy-e-ĕžɣĕlăɣ, wăr kăy-e-ăyyăɣ d-iman-năk."
58013006	A-wen-dăɣ a făl wăr nĕkkes ăṭṭăma, năkoyăd, năddobăt făw ad-nănn dăɣ-hărăt iket-net: "Emăli a-s ămadhal-in, ma ăksuḍăɣ? Ma s-ăddobăt ad-hi-t-iɣšĕd ăgg-adĕm?"
58013007	Ǝktĕwăt-dd imizărăn-năwăn wi n-ibda kăwăn-in-ăssawăḍnen măjrăd n-Măssinăɣ, ĕṭṭĕfăt a-wa dd-oyyăn, tăttălălăm immun-năsăn.
58013008	Ɣisa Ălmasex, a-wa ămoos ĕnḍĕšel, ămoos-t ašăl-i-dăɣ, ămoos-t daɣ hărkuk.
58013009	Săjdăt, wăr toyyem ăddinăt šiškin-kăwăn s-ălmăt teɣăre tăynayăt wărăt toher hărăt d-măjrăd n-Măssinăɣ. Sĕṣṣuhĕtăt ulhawăn-năwăn dăɣ-ănnuɣmăt n-Măssinăɣ. A-wen, uf'-awăn asĕṣṣuhu n-iman-năwăn dăɣ-uḍĕf n-iba n-tetăte n-imĕnsiwăn s-ăddinăt wi ĕṭṭăfnen iba n-tetăte-năsăn, wăr t-illa ad-dd-ăššišrăy a-wen săr-săn.
58013010	Ɣur-năɣ năkkăneḍ-i n-kăl-Ălyăhud, kăl-tikutawen wi ɣarrăsnen i-tikutawen dăɣ-ehăket n-tămoqqest, wăr hasăn-t-tĕlla tetăte n-a-wa s-ăɣrăsăn.
58013011	Taɣsiwen ti s-itiwĕy U-tikutawen wa măqqărăn ašni-năsnăt s-edăgg wa iknăn tĕšĕdje i-ad-ĕtwĕnšĕn ibăkkaḍăn n-tamĕtte, asărɣ a titwĕjjin isan-năsnăt dăɣ-edăgg hin-ăššinkăšăn făll-amăzzaɣ.
58013012	A-wen-dăɣ a făl Ɣisa, inɣăl ašni-net illa-hin i-aɣrĕm sihen i-ad-išĕšdĕj tamĕtte dăɣ-ibăkkaḍăn.
58013013	Ămăra, năkkăneḍ-dăɣ, nĕlkĕmet-as s-edăgg-en-dăɣ, nahăret dăr-s ĕmmăḍri wa inhăy.
58013014	Ăddunya-ta-dăɣ, wăr dăɣ-s nĕla aɣrĕm iɣlalăn, ănn-ak, aɣrĕm wa ilkămăn, ufăn a ḍarăt nošal.
58013015	Năkfet s-isĕm wa n-Ɣisa i-Măssinăɣ hak ašăl tĕmmalen ăɣbadnen isĕm-net. Takute-nănăɣ has-den-dăɣ.
58013016	Wăr hin-tĕttĕwăm tanmĕdhalt d-anmĕkkas n-tămăɣatert jer-iman-năwăn ed ĕntănăteḍ-den-dăɣ tikutawen ti ĕjrăẓnen i-Măssinăɣ.
58013017	Săjdăt i-a-wa hawăn-jannen imizărăn-năwăn, ɣaymăt-hasăn bălluhăm ed ĕntăneḍ a dăɣ-ăssiḍmăn Măssinăɣ iman-năwăn, ilkam daɣ ad-tăn-isĕstĕn d-isălan n-iman-năwăn. Afăl hasăn-sajadăm, ad-hawăn-ĕjĕn ĕnniyăt s-iman ăsriwnen, wăr-e ẓĕkkĕnẓărăn. Afăl wăr jem a-wen, kăwăneḍ a ikma.
58013018	Ǝttărăt-anăɣ-in dăɣ-Măssinăɣ. Dăɣ-a-wa hanăɣ-dd-iqqălăn, wăr t-illa a dăɣ-nĕššak iman-nănăɣ. Wăr t-illa a năsidărhăn ar tekle dăɣ-iqqud dăɣ-hărăt iket-net.
58013019	Ǝttărăt-ah'-in hullan dăɣ-Măssinăɣ i-ad-hin-ĕtwĕyyăɣ, ăqqĕlăɣ-kăwăn-in šik.
58013020	Dalăɣ Măssinăɣ-i n-Măssi-s n-ălxer, dalăɣ-t ĕnta-i dd-issĕnkărăn jer-inĕmmuttan Amăḍan-nănăɣ wa măqqărăn Emăli Ɣisa-i s-hanăɣ-ikfă ašni-net ărkăwăl n-tassaɣt tăynayăt d-Măssinăɣ.
58013021	Idhăl-kăwăn Măssinăɣ iket-dăɣ-năwăn i-ad-tudabem amišĕl n-a-wa olăɣăn iket-net, tamašalăm erhet-net, tĕjĕm hărkuk a has-ijraẓăn dăɣ-isĕm n-Ɣisa Ălmasex-i ăniihăjjăn d-semɣar hărkuk. Amin!
58013022	Ayĕtma! Wăr-ĕtterăɣ ad-hawăn-šĕššĕjreɣ măjrăd dăɣ-isĕmmĕterăn-wi-dăɣ hawăn-in-ĕktăbăɣ i-ad-wăr kăwăn-kĕmmun iman.
58013023	Ǝlmĕdăt a-s ă/n/na-năɣ dăɣ-ăddin Timoti, ătwăyy-dd; os'-ahi-dd ɣas, năddew-in săr-wăn.
58013024	Tăhuulăm-anăɣ-in imizărăn-năwăn d-imĕššeddĕjăn iket-dăɣ-năsăn. Ăhuulăn-kăwăn-in ayĕtma-wăn wi n-imumĕnăn ĕzzăɣnen Iṭali.
58013025	Issĕnsa Măssinăɣ ănnuɣmăt-net fălla-wăn iket-dăɣ-năwăn. Amin!
59001001	A-wa năkk Yaqub wa n-akli n-Măssinăɣ d-Emăli Ɣisa Ălmasex hin-ăhuulăn mărawăt tiwsaten d-sănatăt ti ĕmmăhăšnen jer-ikallăn.
59001002	Ayĕtma-ɣ, ărheeɣ dăɣ-wăn a-s talɣa kăwăn-tărmăsăt-dăɣ, a tămoos-dăɣ, tumaset-awăn ĕssĕbab n-tedăwit
59001003	ed ădduuttăt a-s tissust tĕnhăyăm dăɣ-tĕssĕba n-immun-năwăn dăɣ, ad-săr-wăn dd-arĕw a-wen ĕššĕmurăt,
59001004	măšan, wăr-e ăj a-wen ar s-ad-tĕṣbarăm hullan i-ad-tumasăm meddĕn ĕmdanen s-wăr t-illa a dăɣ-šaɣšadăn.
59001005	Wa dăɣ-wăn wăr-iwer sărho, ittăret-t dăɣ-Măssinăɣ-i ihakkăn ăddinăt iket-năsăn bănnan wăla imoqqan, ad-t-ijrĕw;
59001006	măšan ittăret s-immun dăɣ-wăr ij' ăššăk wăl' iyyăn făl-a-s ere ijan ăššăk dăɣ-a-wa ittăr dăɣ-Măssinăɣ, wăr-iẓley d-tinăzzămăren n-ejărew wa sĕmmăn ăzziiwăt aḍu, itaggăd dăr-snăt siha d-siha.
59001007	Wa ijăn a-wen, wăr-itĕjjaret ăṭṭăma n-ad-ijrĕw hărăt ɣur-Emăli
59001008	ed ăwadĕm šund-wen, ănimăntăš, ija ĕssin ulhawăn, wăr t-illa a dăɣ-itbat.
59001009	Ere dăɣ-wăn lăqqĕwăn-dăɣ ijrăẓet-as a-wen ed dat-Măssinăɣ, irzaɣ
59001010	măšan wa dăɣ-wăn irzăɣăn, ijrăẓet-as ĕllăqqu-net dat-Măssinăɣ ed ĕnta hakd ehăre-net togdăh taɣrĕst-năsăn d-ta n-tăboyt-i
59001011	s-e-d tădwăylăl tăfukt, tăkkus, ad-sărɣ teyĕšše, tĕtrĕkkĕt-in tăboyt-net, iba-hin asmăɣmăɣ n-tihusay-net. Alĕsu šund-wen-dăɣ a hin-mad-ăj ere ăsifăllăn făll-ehăre-net ĕnta hakd a-wa itamašal.
59001012	Tĕnḍĕḍ i-ăwadĕm wa išmărăn dăɣ-talɣa fălla-s dd-tăzzubbet-dăɣ ed afăl tăt-dd-izjăr, ad-t-ăkf Emăli, korona, a-wen, takĕnbut n-tĕmmĕnukĕla ta s-ijjăš ărkăwăl-net i-wi t-ărhanen, a-wen, a t-ămoosăn tămudre ta tăɣlălăt.
59001013	I dăɣ-wăn ătwarămăn, wăr-ijănnet Măssinăɣ a hi-orămăn făl-a-s Măssinăɣ wăr-itĕtwirĕm s-a lăbasăn, wăr săr-s itirĕm daɣ ăwadĕm wăl' iyyăn,
59001014	ănn-ak, hak ăwadĕm-dăɣ erk derhan-net a has-itumasăn sărmas wa t-inattăšăn, isiḍĕw-t dăɣ-erk ĕmmĕk,
59001015	ḍarăt-a-wen, e-d ăssakăy erk derhan dăɣ-ăwadĕm, ad-săr-s dd-arĕw abăkkaḍ; abăkkaḍ daɣ ĕnta, e-d dd-imda s-ăwadĕm, ad-săr-s dd-arĕw tamăttant dat-Măssinăɣ.
59001016	Ayĕtma-ɣ wi ĕkneɣ tărha, wăr săswadăt iman-năwăn.
59001017	Wăr t-ĕllen isuf olaɣnen wăla-i ĕfrannen s-wădden išĕnnawăn a dd-falăn ɣur-Măssinăɣ-i n-Abba dd-ixlăkăn e d-t-illăm ănnur, ĕnta-i wărăn itĕmĕskil, wăr-oleh d-tele-i timtĕttiyăt.
59001018	Ǝnta a hanăɣ-dd-ixlăkăn dăɣ-erhet-net s-tărna n-măjrăd-net-i ădduutten i-ad-numas tiɣăffaddiwen n-a-wa dd-ixlăk.
59001019	Ayĕtma-i ĕkneɣ tărha, săjdăt: ĕttarăɣ dăɣ-hak iyyăn dăɣ-wăn, ad-ăsijăt asjĕd, wăr-ărorăd măjrăd, wăr-issărmăḍ aḍkăr
59001020	făl-a-s ere s-irmăḍ aḍkăr-net, wăr-itĕmišĕl iqqud wa n-erhet n-Măssinăɣ.
59001021	A-wen-dăɣ a făl ĕbḍĕwăt iman-năwăn d-a-wa kăwăn-isamăḍasăn d-ălxalăn wi kăwăn-salbasnen, tăqbĕlăm s-ĕnniyăt ăẓedăn măjrăd n-Măssinăɣ wa issĕntăm dăɣ-ulhawăn-năwăn ăddooben ad-kăwăn-iɣlĕs dăɣ-temse.
59001022	Umasăt ăddinăt tamašalnen măjrăd n-Măssinăɣ wădden ăddinăt has-sajadnen, ɣas saswadăm iman-năwăn s-erk inĕzjam
59001023	făl-a-s ere isajadăn i-măjrăd wăr t-itĕmišĕl, olăh ɣas d-ere ikyădăn iman-net dăɣ-tiset,
59001024	ifăl-tăt ɣas ittĕw'-in ălwăqq-wen-dăɣ a-wa dăr-olăh, ăqqima wăr-ăsmăttăy talɣa făll-iman-net;
59001025	măšan ăwadĕm wa ăjjunfăn dăɣ-alămăr wa ifrănăn n-Măssinăɣ, alămăr wa isadărfen, iṭṭăf a-wa s-t-omăr, tĕnḍĕḍ-as.
59001026	Ere ordăn a-s ăddiin, a-s ija a-wen, wăr-innăhăḍ dăɣ-ilĕs-net, iman-net ɣas a itakărras; ăddin-net, wăr t-illa
59001027	făl-a-s dat-Abba Măssinăɣ, ăddin wa n-tidĕt wăr-iwer ălɣib, a t-ămoosăn: uḍĕf n-ijuhelăn, tadhĕlt n-tinuḍăfen dăɣ-timɣutar-năsnăt d-ad-wăr kăy-ăsmăḍăs a-wa făll-tĕgl' ăddunya.
59002001	Kăwăneḍ-i n-ayĕtma-ɣ omănnen s-Emăli-nănăɣ Ɣisa Ălmasex-i ilăn ălxurmăt, wăr tăẓmăẓlăyăm ăddinăt.
59002002	Năjet ălmital n-a-s kunta ijjăš-dd ăhalĕs ilan ehăre, ĕmdan issĕkaḍ-net s-tiḍhoten n-orăɣ, ăẓẓiẓmăy, ălžămaɣăt-năwăn, a-s ija a-wen daɣ, ijjăš-t-dd iyyăn n-talăqqe;
59002003	kunta dăɣ-a-wen, tĕjrăhăm-in wa iknăn aẓĕẓmi, tĕggădăm-dd săr-s, tĕnnăm-as: "Măndam, ărhuj-ak, ɣayĕm diha, nuflĕy"; a-s ija a-wen, wa n-talăqqe ĕnta, tĕnnăm-as: "Jăy, kăyy ĕbdĕd-in sidi-dăɣ meɣ ĕyyăw ɣayĕm daw-iḍarăn-nănăɣ",
59002004	afăl jăm a-wen, wădden ĕnta-den-dăɣ a-wa isălmadăn s-aẓĕmmăẓli wa tinmĕjjim jer-iman-năwăn, tinmĕšreɣăm jer-iman-năwăn s-erk inĕzjam.
59002005	Ayĕtma-i ĕkneɣ tărha, săjdăt-ahi: ăddinăt wi s-ɣur-ăddunya lăqqĕwăn, ĕntăneḍ a-s irzăɣ Măssinăɣ immun-năsăn, ij'-en imĕkkusa n-Tĕmmĕnĕya ta s-ijjăš ărkăwăl-net i-wi t-ărhanen.
59002006	Ɣas mafăl lakkăhăm tilăqqiwen? Ajăn wădden kăl-ehăre-i-dăɣ tăssimɣărăm a kăwăn-ăšihănšarăḍnen, šikkun-awăn s-ăššăreɣa?
59002007	Ajăn wădden ĕntăneḍ a jănen isĕm wa ăhusken kawăn-ikfa Măssinăɣ tekăškăšt.
59002008	Innă ĕlkĕttab n-Măssinăɣ: "Ăj i-ănhăraj-năk tărha ta-dăɣ jed i-iman-năk", ĕnta-den-dăɣ alămăr wa n-Tĕmmĕnĕya n-Măssinăɣ, ere t-ămešălăn, ămešăl tihusay.
59002009	Ǝlmĕdăt a-s afăl tăẓmăẓlăyăm ăddinăt, ad-tifum abăkkaḍ, abăkkaḍ daɣ ere t-ofăn, ad-t-isĕwăr alămăr uḍlem, iḍḍan dăɣ-inămăšrayăn.
59002010	Ădduuttăt a-s ere ămešălăn a-wa innă alămăr iket-net har ănmăšrăy i-tajĕttewt-net tiyyăt, a-di alămăr iket-net a-s ănmăšrăy.
59002011	Făl-a-s Măssinăɣ-i innăn: "Wăr jed ĕzzĕna", ĕnta daɣ a innăn: "Wăr jed iman", ɣas kunta kăyy tăqqimăd wăr jed ĕzzĕna uhĕn-dăɣ, jed iman, a-di hărăt iyyăn, tănimăšrăyăd hărwa i-alămăr.
59002012	Ɣas tajjăt imĕjridăn d-timašalen n-ăddinăt ĕssannen s-alămăr wa isadărfen a-s ilkam ad-tăn-išrăɣ;
59002013	ăššăreɣa daɣ wen, ašăl wa d-e-ăj, wăr dăɣ-s-e-tĕtwiḍĕn tăhanint i-ere wa s-kăla wăr tăt-oḍen i-ăddinăt ed ere wa s-oḍăn Măssinăɣ tăhanint, wăr t-issărmăɣ ăššăreɣa-net.
59002014	Ayĕtma-ɣ, ak ma s-infa ăgg-adĕm, ad-itabăraj s-oman s-Măssinăɣ, a-s ija a-wen, wăr ila imărkedăn ăsidăttătnen a-wen? Ak ajăn orda s-ad-t-iɣlĕs immun-wen-dăɣ?
59002015	Kunta lam wălătma-wăn meɣ ă/n/na-wăn ɣălulăn, ălluẓ,
59002016	ma s-infa a dd-iggĕd ɣas iyyăn dăɣ-wăn, ănn'-asăn: "Iɣlăs-kăwăn Măssinăɣ dăɣ-esămeḍ d-laẓ, tĕglăm dăɣ-ălxer"? A-s ija a-wen, tĕnsam făll-ehăre, măšan, wăr t-illa a-s tăn-tĕdhalăd dăɣ-a-wa s-ămiɣatărnăt tiɣĕswen-năsăn.
59002017	Ǝmmĕk-wen-dăɣ daɣ a-s immun s-Măssinăɣ wărăn dd-itirĕw s-ăwadĕm imărkedăn, ămmut.
59002018	Iha miši a-s ămăra, ad-hi-ănn iyyăn dăɣ-wăn: "Kăyy led immun măšan wăr-ăddew d-imărkedăn, a-s ija a-wen, năkk, leeɣ-tăn." Wa dăɣ-wăn ordăn a-wen, ĕnneɣ-as: "Sĕkĕn-ahi a-wa ăssitbătăn immun wărăn ăddew d-imărkedăn, ad-hak-sĕtbĕtăɣ năkk immun-in s-imărkedăn-in.
59002019	Ak tăsităɣrăfăd a-s Măssinăɣ iyyăn? Ikna, măšan, ĕlmĕd a-s alšinăn dăɣ-omanăn s-a-wen, ăšišăkăḍkăḍ-tăn.
59002020	Ǝyyaa, kăyy-i n-ălžahil wăr ih' ălfăyda, ăyy-ahi ad-kăy-sĕfhĕmăɣ, a-s immun warăn ăddew d-imărkedăn, wăr t-illa a infa."
59002021	Ajăn wădden amɣar-nănăɣ Ibrahim, ašăl wa d-iqbăl ad-ikĕt i-Măssinăɣ rure-s Isxaqq, tămašalt-ten-dăɣ ija, a t-ikfăn idĕm data-s?
59002022	Wădden hannăyăd a-s immun ăddeew hărkuk d-imărkedăn wi t-satbatnen!
59002023	Ǝnta-den-dăɣ a-wa isatbatăn a-wa innă ĕlkĕttab a-s innă: "Omăn Ibrahim s-Măssinăɣ, a-wen-dăɣ a t-ikfan idĕm ɣur-s, iwăr-t isĕm: Amidi n-Măssinăɣ."
59002024	Wădden, hannăyăm a-s ăgg-adĕm, imărkedăn ad-t-hakkănen idĕm dat-Măssinăɣ wădden immun ăstikăn.
59002025	Ǝmmĕk-wen-dăɣ daɣ a-s tĕkrăš Rahab ta n-tălkăxbat idĕm dat-Măssinăɣ; tĕja tămašalt tăhuusket ašăl wa d-tĕffăr inaramăn wi n-kăl-Iṣrayil dd-oyăsnen ăkall-net, tĕffăr-tăn, tĕj'-asăn daɣ ăddăbara tăn-issĕjmăḍăn ăkall hărwa wăr tăn-irmes ĕlxĕkum n-ăkall-en.
59002026	Săjdăt: ĕmmĕk-wa-dăɣ s-taɣĕssa wăr hen iman, tămmut, ĕmmĕk-wen-dăɣ daɣ a-s immun wărăn ila imărkedăn, ămmut.
59003001	Ayĕtma, wăr kăwăn-tăjjăšnet ălɣulam ăjjootnen făl-a-s năkkăneḍ-i n-ălɣulam, ilkam dăɣ-năɣ ăššăreɣa ojărăn wa n-ăddinăt wi iyyăḍnen tĕsĕmme.
59003002	Wăr hanăɣ-iha ere s-wădden išaɣšad dăɣ-măjrăd măšan, wa ăddooben dăɣ-năɣ, ad-ăqqayĕm wăr-išăɣšid dăɣ-măjrăd, ăhalĕs imdan ănnihăḍăn dăɣ-iman-net a ămoos.
59003003	Tĕnhayăm a-s afăl ija ăwadĕm aɣăba dăɣ-emm n-ebăje, ad-t-oɣad, ănnihăḍ dăɣ-taɣĕssa-net iket-net,
59003004	zĕnnĕzjumĕtăt dăɣ-ĕd-tin-ăho, a dăr-togdăh tiyyăt tĕmɣăre d-a dăr-ogdăh aḍu wa tăt-imahhălăn, hărăt n-taɣăya ĕnḍărrăt a-s tăt-oɣad wa tăt-ăššešălăn, itannăḍ-tăt siha s-irha.
59003005	A-wen-dăɣ daɣ a dăr-olăh ilĕs, mĕtki măšan, itabăraj s-a ăjjeen, temăntăst ĕnḍărrăt măšan, ĕnta-da-dăɣ he-sĕntĕsăt ăroj imdan.
59003006	Ilĕs daɣ, olăh d-efew, wăr t-illa ĕẓẓĕnĕf n-tăllăbăst t-dd-wărăt tĕffil, iha tislaḍ-nănăɣ, isamălsa făll-taɣĕssa-nănăɣ iket-net, ăssintăs fălla-năɣ efew wa n-žohănnăma, ăssintăs daɣ tămudre-nănăɣ.
59003007	Wăr t-illa ĕẓẓĕnĕf n-tawăqqast wăla n-igḍaḍ wăla n-iẓlulam wăla n-imudărăn wi n-aman s-wădden itinĕn, ăssenăn-t daɣ ăgg-adĕm
59003008	măšan, ilĕs, wăr t-illa ere ăddoben ad-t-isinĕn, tagăršăt a ămoos, ihărăynăn-net, ăssăm dd-wăr-išărrĕy ăwadĕm, hărkuk ɣas ămiɣălɣăl.
59003009	Ilĕs a-s nĕtimĕl Abba-nănăɣ Emăli, ĕnta daɣ a-s nĕsawar tilɣant dăgg-adĕm-i dd-ixlăk Măssinăɣ dăɣ-milhaw-net.
59003010	Emm iyyăn, zajjărnăt-dd tittar ti olăɣnen hakd ti lăbasnen. Ayĕtma, wăr-ităjjet dăɣ-wăn a-wen.
59003011	Ak kăla tĕnhăyăm terĕst s-dd-zazjar tiṭṭ-net aman ăẓednen d-i ăkosămnen?
59003012	Ayĕtma-ɣ, ajăn ahĕšk n-ašar, tĕggarăn-t aratăn n-ĕzzăytun meɣ ahĕšk n-lăɣnăb, tĕggarăn-t aratăn n-ašar? Terĕst daɣ tăkosămăt, wăr tăt-dd-e-ĕzjărăn aman ăẓednen.
59003013	Ǝndek dăɣ-wăn wa n-emăssărho, ilăn tayĕtte? Adiš, isăknet a-wen s-ălxal-net d-imărkedăn dăɣ-wăr-itter aḍkul n-iman-net ed a-wen-dăɣ a-s ašămol wa n-sărho.
59003014	Măšan, kunta kăwăneḍ ăssiismămnăt tismiten ulhawăn-năwăn, tăsidăwăm a-wen d-asĕgdah n-iman-năwăn d-ăddinăt, wăr jem a-wen abăraj, wăr jem bahu tidĕt
59003015	făl-a-s, sărho-wen, wădden Măssinăɣ-i ihăn išĕnnawăn a dd-ifal, i n-ăddunya-i-dăɣ, i n-ere ilkamăn i-derhan n-iman-net d-Iblis
59003016	făl-a-s edăgg meɣ ulh ăssiismămnăt tismiten d-asĕgdah n-iman, ănimahăẓ d-amšĕnḍaw d-e d t-illăm erk ămašal.
59003017	Sărho wa dd-ifălăn Măssinăɣ, ăzizăr tĕšĕdje, iqqal ăgg-ălxer, olaɣ, išmăr, tĕh'-e tăhanint, ăsijăt imărkedăn wăr henăt timudda wăla tĕlmĕnufăɣa.
59003018	Ăddinăt wi ĕdgaẓnen dăɣ-umăɣ n-ălɣafyăt, saɣsalăn-dd s-iman-năsăn dăɣ-ălɣafyăt, timašalen hasăn-ĕjrawnen idĕm ɣur-Măssinăɣ.
59004001	Ǝndek siha s-dd-han imjărăn d-ikĕnnasăn wi kăwăn-hănen? Ajăn wădden erk derhanăn wi tĕggasnen dăɣ-ulhawăn-năwăn?
59004002	Sadărhanăm a ăjjeen wăr jărrĕwăm, wăr t-jărrĕwăm ed tămoosăm išĕnja n-imăjjan n-iman s-iha munkăẓi ulhawăn-năsăn, tăsidăwăm a-wen d-amjăr d-akĕnnas. Wăr jărrĕwăm a-wa tattărăm dăɣ-Măssinăɣ ed tajjăm-as erk utăr
59004003	meɣ daɣ a-wa tattărăm wăr t-jărrĕwăm ed a-s t-tattărăm, tattărăm-t s-erk ĕnniyăt dăɣ-wăr kĕttĕwăm ɣas ar tănoflayt n-iman-năwăn.
59004004	Imĕzzĕna yaden! Ajăn wăr tĕssenăm a-s tărha n-a-wa făll-tĕgl' ăddunya, isakaḍ d-Măssinăɣ? Ere daɣ wa ijăn ăddunya tamidit, ij'-iman-net, ašănjo n-Măssinăɣ.
59004005	Ajăn tăɣelăm a-wa innă ĕlkĕttab, bănnan a făl tăn-innă: "Osamăɣ făll-unfas wa jeɣ dăɣ-ulhawăn-năwăn, wăr-ăqbelăɣ făw oharăɣ-tăn d-iyyăn." Măjrăd-wen-dăɣ, Măssinăɣ a t-ijăn.
59004006	Măšan a-wen iket-net, ojăr-t ănnuɣmăt wa hanăɣ-ihakk. Inn'-anăɣ ĕlkĕttab: "Măssinăɣ, ikfăr i-wi ăkkubrătnen, ihakk ănnuɣmăt i-wi data-s sarasnen iman-năsăn."
59004007	Sărĕsăt iman-năwăn dat-Măssinăɣ, ĕkfărăt i-Iblis ad-kăwăn-ajĕj.
59004008	Ẓihĕẓăt-dd iman-năwăn Măssinăɣ, ad-kăwăn-dd-ahĕẓ. Ya inăsbăkkaḍăn, šĕšdĕjăt ifassăn-năwăn, šĕšdĕjăt ulhawăn-năwăn kăwăneḍ-i jănen ăššăk dăɣ-a-wa hăm.
59004009	Sĕllăqqĕwăt iman-năwăn, isnanăt, tĕṭṭĕfăm iba, šuršĕm; tumaset taḍăẓẓa-năwăn uḍĕf n-iba, tĕjĕm tedăwit-năwăn, tisnant.
59004010	Sărĕsăt iman-năwăn dat-Emăli i-ad-kăwăn-iḍkĕl.
59004011	Ayĕtma-ɣ, wăr tănmaẓămăm jer-iman-năwăn. Ere itiẓĕmĕn ă/n/na-s, isawar-t uḍlem, alămăr a itiẓĕm, isawar-t uḍlem; alămăr ya, wăr-tăddobed ad-fălla-k ila tărha n-ămašal, sawarăd-t daɣ uḍlem.
59004012	Măssinăɣ ɣas a-s ălwakil d-ălqa/l/li, inaqq, isidur. Kăyy-š, ma tăqqalăd, sawarăd uḍlem ănhăraj-năk?
59004013	Ḍarăt-a-wen daɣ, kăwăneḍ-i jănnanen: ašăl-i meɣ ašĕkka, ad-năssakăl s-aɣrĕm măndam, năj'-in dăɣ-s awătay n-mamăla dăɣ-nărbăx.
59004014	Xăxx-dăɣ, imĕskay, ajăn tĕssanăm a-wa hawăn-itwăr ašĕkka? Ajăn kăwăneḍ făw, ma tăqqal tămudre-năwăn? Ajăn wădden, wăr tămoosăm ar tahălayhălayt ăwway aḍu s-e-d dd-tĕzjăr, šik-dăɣ a-s hin-layyăm.
59004015	A ăniihăjjăn, ad-tĕnnĕm: kunta irḍa Emăli s-a-wen, kunta nĕddar năɣlas, ad-năj a-wa d-a-wa.
59004016	Măšan ămăra-dăɣ, wăr t-illa a kawăn-išlan săl ibărajăn săr-wăn dd-orawăn erk inĕzjam-năwăn, ĕlmĕdăt a-s abăraj šund-wen-dăɣ, wăr-oleɣ.
59004017	Ǝkkasăɣ-kăwăn dăɣ-taɣdărt a-s ere issanăn a-wa ihă emărked, ăqqima-dăɣ, wăr t-ija, ofa abăkkaḍ.
59005001	Ăywa, kăwăneḍ-i n-kăl-ehăre, ălhăt, šuršĕm dăɣ-tĕssĕba n-ălmăṣṣibatăn wi fălla-wăn dd-madăn-iḍĕw.
59005002	Ehăre-năwăn wa irkăhăn, tattănăt-t tiwĕkkawen, isĕlsa-năwăn, tatt'-en temedhe;
59005003	tĕkša tenekt ta s-ilkam ad-fălla-wăn tăjjăyh, sărɣ tiɣĕswen-năwăn šund temse, orăɣ-năwăn d-aẓrĕf-năwăn ed tăsbăkănăm i-iman-năwăn ehăre n-tikunen dăɣ-išilan-wi-dăɣ s-ĕntăneḍ a-s wi n-ajilal n-ăddunya.
59005004	Ǝnhĕywăt inaxdimăn wi dd-omădnen išĕkraš-năwăn, ĕntăneḍ-da-dăɣ s-tĕkšam ălxaqq n-tide-năsăn, ăsikălălăn ămăra hundăɣ har tăwwăḍ tekălelt-năsăn timĕẓẓujen n-Emăli n-ajhanăn wi n-išĕnnawăn.
59005005	Făll-ărori n-ăkall-i-dăɣ, tăsnăflăyăm iman-năwăn dăɣ-iẓĕjraẓ d-tiẓudawen ti n-ulh d-tiṭṭawen, tĕknăm tewwant, tĕttĕwăm-in ašăl wa ilkămăn,
59005006	tăswărăm imaɣdalăn uḍlem, jăm iman-năsăn, wăr t-illa a hawăn-ăɣšadăn.
59005007	Ayĕtma-ɣ, a ikkă Emăli-dăɣ wăr dd-iqqel, tĕjjĕšet-kăwăn taẓidert. Zĕjjĕzzăt ɣas ănasdamu, ăẓiẓăydăr, iqqal i-ašăl wa d-mad-ă/n/n ašĕkrĕš-net. Taẓidert ta t-tĕhăt ašăl wa d-wătăn ijĕnnawăn wi ăzzarnen, ĕnta daɣ a t-hat a-s mad-ĕwĕtĕn wi ĕšrăynen.
59005008	Ǝṭṭĕfăt kăwăneḍ-dăɣ taẓidert-ten-dăɣ, sĕṣṣuhum ulhawăn-năwăn, tĕjbĕsăm ed Emăli išwar dd-iqqal.
59005009	Ărheɣ dăɣ-wăn ayĕtma-ɣ, ad-wăr ijĕnn wăl' iyyăn-dăɣ a lăbasăn făll-amidi-net făl-a-s ălqa/l/li wa ojărăn išwar dd-osa, os'-iwăn făw.
59005010	Tălălăt ayĕtma taẓidert ta kăwăn-sahalăt s-data dăɣ-tisnant šund a-wa jăn ănnăbităn-i hawăn-jănen isălan n-Emăli.
59005011	A-wen-dăɣ a făl nĕjanna: tĕnḍĕḍ i-wi dăɣ-wăn hălnen iman-năsăn. Wădden tĕslam ăṣṣăbarăt wa ija Ăyyuba dăɣ-tisnant ta t-tărmăsăt, tĕssanăm daɣ s-ušreyăn wi t-ikfa Emăli ed Emăli, milɣaw-net d-tăhanint-net, wăr len eket.
59005012	Ărheɣ dăɣ-wăn ayĕtma-ɣ, dat-hărăt iket-net, ad-wăr tăhhiḍăm s-išĕnnawăn wăla ăkall wăla s-hărăt wăl' iyyăn. Umaset ĕyya-năwăn, ĕyya i-a wa ămoosăn tidĕt, umaset daɣ ăbo-năwăn, ăbo i-a-wa ămoosăn bahu i-ad-dd-wăr-isiḍĕw Măssinăɣ ăššăreɣa-net fălla-wăn.
59005013	Ak oẓar iyyăn dăɣ-wăn? Adiš idĕlet Măssinăɣ. Ak ăsriiw iyyăn dăɣ-wăn? Adiš, awĕyet tĕmmal i-Măssinăɣ.
59005014	Ak ikna iyyăn dăɣ-wăn turhĕnna? Adiš, ăɣret-dd inušămăn n-ălkănisăt, ĕdĕlnet-as Măssinăɣ, ĕšwĕynet-as s-ĕzzăyt s-isĕm n-Emăli.
59005015	Afăl has-dălăn Măssinăɣ s-ulhawăn săr-s omannen, ad-iɣlĕs ăwadĕm-en, ijrĕw ălafu. Kunta ămarhin, turhĕnna-net, abăkkaḍ a săr-s tăt-dd-orawăn, ad-has-t-in-ănš Măssinăɣ.
59005016	Nĕmĕnšăt a-wa ikkăn jere-wăn, tăqqimăm hak iyyăn itĕddal Măssinăɣ i-amidi-net i-ad-t-izuzĕy făl-a-s tamădilt n-ere ilan idĕm dat-Măssinăɣ, la tădabit, tĕkna tĕla n-tĕnfa.
59005017	Wădden, tĕslam isălan n-ănnăbi Ɣĕli, wăr dăr-s nĕẓley, ăgg-adĕm dăr-năɣ olăhăn a ămoos, măšan ija i-Măssinăɣ tamădilt dăɣ-ijlay i-ad-wăr iwet ajĕnna, ij' ajĕnna kăraḍ iwĕtyan d-săḍis oran, wăr-iwet;
59005018	tokăy tăqqăn-ten ɣas, idăl Măssinăɣ i-ad-iwĕt ajĕnna, iks' ăkall.
59005019	Ayĕtma-ɣ, afăl dăɣ-wăn ănmăšrăy iyyăn i-tidĕt har t-dd-ăssoɣăl dăɣ-s iyyăn,
59005020	ĕlmĕdăt a-s ere dd-ăssoɣălăn anămăšray tabarăt ta oyya, ad-t-iɣlĕs Măssinăɣ dăɣ-tamăttant, ănš-as-in ĕjut n-ibăkkaḍăn-net.
60001001	A-wa năkk Bĕṭrus wa n-ănămmašul n-Ɣisa Ălmasex hin-iktabăn i-imumĕnăn-wi ăsnăfrăn Măssinăɣ ĕmmăhăšnen jer-ikallăn wi n-Bĕntu, Gălasya, Kafadusya, Azya d-Bitinya.
60001002	Abba Măssinăɣ iman-net, dăɣ-tĕllulĕya-net, a-s ăru d-kăwăn-ăsnăfrăn, ikrăš-kăwăn s-tărna n-Unfas-net, iẓlăy-kăwăn-dd jer-timĕttawen i-ad-tamašalăm erhet n-Ɣisa Ălmasex-i kăwăn-iššĕšdăjăn s-ašni-net. Ăhuulăɣ-kăwăn-in, ĕttarăɣ s-Măssinăɣ, ad-kăwăn-isĕnnĕflĕy dăɣ-ănnuɣmăt d-ălxer.
60001003	Namĕlet Măssinăɣ-i n-Abba n-Emăli-nănăɣ Ɣisa Ălmasex. Tĕmɣăre n-tăhanint-net a dăɣ-dd-issĕnkăr Ɣisa Ălmasex jer-inĕmmuttan, ikf'-anăɣ dăɣ-tĕssĕba-net tămudre tăynayăt, ăsdăttăt daɣ ăṭṭăma wa hanăɣ-ăsjăr
60001004	i-ad-nĕjrĕw tăkasit ta hăt išĕnnawăn itwăr Măssinăɣ i-tamĕtte-net. Tăkasit-en, hawăn-itwăr dăɣ-ălžănnăt, wăr ɣĕššĕd, wăr tăt-isĕmăḍis hărăt, wăr-inăxxĕs ănnur-net.
60001005	Măssinăɣ iman-net, dăɣ-tĕssĕba n-immun wa săr-s jăm a kăwăn-e-agĕẓăn s-tărna-net i-ad-tĕjrĕwăm ĕlɣĕllas wa hawăn-itwăr dd-e-infilĕlăn ašăl wa d-e-tĕmdĕw ăddunya-ta-dăɣ.
60001006	Ǝnta-den-dăɣ ĕssĕbab n-tedăwit ta jăm kud-dăɣ irammăs-kăwăn, ămăra-dăɣ, ălɣizabăt ăjjeen kăwăn-ăssikmăn iman măšan, a-wa sĕmmăn kăwăn-irmăsăn, wăr-e ăhaj irmas-kăwăn.
60001007	Ălɣizabăt-en, ăddălil-net, i n-ad-itbat ekew n-immun-năwăn-i ilăn ălqin ufăn wăla orăɣ. Orăɣ iman-net, wăr-iɣlel, efew a dăɣ-t-itajj ăwadĕm i-ad-išdaj. Ǝmmĕk-wen-dăɣ daɣ a-s kăwăneḍ, afăl wădden ad-inšĕš immun-năwăn s-ălɣizabăt i-ad-ăttălmăd a-wa dăr-ogdăh immun-năwăn. Afăl tidĕt-dăɣ a-s itbat immun-năwăn, ašăl wa dd-e-iqqĕl Ɣisa Ălmasex, a data-s tĕkrĕšăm tĕmmal d-ălxurmăt d-semɣar.
60001008	Ɣisa, tărham-t kud-dăɣ wăr kăla t-tĕnhăyăm s-tiṭṭawen-năwăn, tomanăm săr-s daɣ kud-dăɣ har ămăra-dăɣ, wăr t-tĕnheyăm. A-wen-dăɣ a făl ĕssĕbab n-tedăwit-năwăn, ija dăɣ-tĕmɣăre s-wăr t-illa măjrăd t-ăssiifhămăn.
60001009	Dăwătăt ed ĕlɣĕllas a-s marušăt wa kăwăn-e-ăkf Ɣisa ed tomănăm săr-s.
60001010	Ǝlɣĕllas wa kăwăn-ikfă Măssinăɣ, ăru d-ăssewălăn ănnăbităn dăɣ-isălan-net, ĕmmăɣăn hullan i-ad-ĕjrăhăn tisăɣlay-net, wăr t-illa ĕlkĕttab wăr-ăsfăykăn i-a-wen,
60001011	wăr t-illa a-s wădden jăn-t i-ad-ĕlmĕdăn ăzzăman d-hărătăn wi maden-ăj dăɣ-a-wa hasăn-dd-ăsnăfalăl Unfas n-Ălmasex-i izzăɣăn dăɣ-ulhawăn-năsăn. Ǝnta-en-dăɣ a tăn-issĕlmădăn a-s Ălmasex, ad-inhĕy tersĕmmawen, tĕzzar ijjĕš ălxurmăt.
60001012	Ănnăbităn-en, issĕlmăd-tăn Măssinăɣ a-s ĕlɣĕllas wa s-xaṭṭăbăn isălan-net, wădden ăzzăman wa hăn a dăɣ-dd-e-infilĕl, ănn-ak, inn'-asăn, i năwăn kăwăneḍ-i s-ăxṭăbăn inĕmmušal isălan n-Ălĕnžil s-tărna n-Unfas Šăddijăn-wa dd-ifălăn išĕnnawăn. Ălĕnžil-i-hi, wăla ănjălosăn ăsidărhănăn ajunf dăɣ-s măšan, wăr-ĕjrewăn turhajăt n-a-wen.
60001013	Tĕssĕba n-a-wen-dăɣ a făl, ăsimătărăɣ-kăwăn d-ad-tăqqaymĕm tĕjbasăm, ɣaymăt jam ĕnniyăt, ăjăt ăṭṭăma-năwăn iket-net dăɣ-a-wa kăwăn-e-ăkf Ɣisa Ălmasex ašăl wa dd-e-infilĕl.
60001014	Mašălăt a-wa fălla-wăn irha Măssinăɣ, wăr tĕlkemăm i-erk derhanăn wi n-ibda tamašalăm dăɣ-ălžăhalăt,
60001015	ănn-ak, tĕlkĕmet tĕšĕdje n-tămudre-năwăn i-ta n-Măssinăɣ ed ĕnta-i kăwăn-dd-iɣrăn s-iman-net, šăddiij.
60001016	Măssinăɣ iman-net a innăn dăɣ-măjrăd-net: "Išdajăt ed năkk šăddiijăɣ."
60001017	Šămad dăɣ-tittar-năwăn, ɣarrăm Măssinăɣ s-isĕm "Abba", adiš tĕjjĕšet tuksĕḍa-net ulhawăn-năwăn, a tĕkkam tĕddarăm tămoosăm imăjarăn făll-ărori n-ăkall-i-dăɣ. Ǝnta, wăr-ăẓnămăẓlăy ăddinăt, ilkam, ad-išrăɣ hak ăwadĕm s-a-wa has-jăn imojjan-net.
60001018	Tĕssanăm a-s wădden hărătăn wăren ĕnfa hărăt šund aẓrĕf meɣ orăɣ a-s kăwăn-dd-ikkăs Măssinăɣ dăɣ-terk tămudre ta dd-tĕtrăm,
60001019	ănn-ak ašni ilan ălqim, ašni n-Ălmasex-i ămmun šund Ašăɣol šăddijăn s-wăr t-illa ălɣib t-iwarăn a-s kăwăn-iɣlăs.
60001020	Ăru, iket-di făw dd-xallăk ăddunya, ăsnăfrăn-t Măssinăɣ i-a-wen-dăɣ. Ašăl-i-hi, a-wen s-ăru t-iktăb Măssinăɣ, ăsnăfalăl-t-dd dăɣ-tĕssĕba-năwăn dăɣ-išilan-wi-dăɣ n-ajilal.
60001021	Ǝnta-en-dăɣ a dd-orăwăn immun-năwăn s-Măssinăɣ ed issĕnkăr-t-dd dăɣ-tamăttant, ikf'-e ălxurmăt dăɣ-ittus n-ad-ăns immun-năwăn d-ăṭṭăma-năwăn făll-Măssinăɣ.
60001022	Ašăl-i, šămad, tămešălăm tidĕt, adiš, šăddiijăm. Orăw-dd săr-wăn a-wen tărha jer-iman-năwăn wăr tĕha tĕlmĕnufăɣa. Nĕmărhăt hărwa jer-iman-năwăn s-ulh imdan
60001023	ed tămudre ta tăynayăt kăwăn-ikfa Măssinăɣ, wădden abbatăn-năwăn wi n-ăddunya-ta-dăɣ s-a ijăn dăɣ-ilkam ad-tăn-iba a hawăn-tăt-ikfăn; măjrăd wa iɣlălăn n-Măssinăɣ-i ihakkăn tămudre a-s ĕssĕbab-net
60001024	făl-a-s innă ĕlkĕttab n-Măssinăɣ a-s: "Amăskoy ăgg-adĕm, wăr-iẓley d-teyĕšše, taɣrĕst-net, wăr tĕẓley d-ta n-tăboyt. Teyĕšše tiɣar, tăboyt ad-tiḍĕw, tiɣar-in ĕnta-dăɣ
60001025	măšan, măjrăd n-Emăli ĕnta, iɣlal." Ăywa, măjrăd-wen-dăɣ a hawăn-ătwăjjăn a-s tĕslăm i-isălan n-Ălĕnžil.
60002001	Ǝnhĕywăt, ĕbḍĕwăt d-tăllăbăst a tămoos-dăɣ, ĕbḍĕwăt d-amsud d-tĕlmĕnufăɣa d-ĕmmunšăɣ d-tiẓmit jer-iman-năwăn.
60002002	Alăhăt d-imărkăsăn s-hărkuk ărhan taḍĕḍt, ĕnsĕyăt kăwăneḍ-dăɣ axx wa wăr-inxes hărăt ămoos măjrăd n-Măssinăɣ i-ad-kăwăn-isĕṣṣuhĕt, tĕdwĕlăm dăɣ-immun, tăɣlĕsăm ed innă ĕlkĕttab n-Măssinăɣ:
60002003	"Kăwăneḍ, tăkrăbbem tăẓude ta ija alkum i-Emăli."
60002004	Ẓĕẓẓihĕẓăt-dd iman-năwăn Emăli ed iddar. Ǝnta a-s tăhunt ta n-aɣmăr lăt ălqim hakkăt ăṣṣahăt i-ehăn, unjăyăn săr-s dăgg-adĕm măšan, ăsnăfrăn-tăt Măssinăɣ ed inhăy a-s ĕnta a tufăt.
60002005	Ămăra, kăwăneḍ-dăɣ, tămoosăm šund tihun ĕddarnen warnen tăhunt-ten-dăɣ, umasăt šund ehăn wa šăddijăn izzăɣ Măssinăɣ, tămoosăm šund kăl-tikutawen-net ăššiišdăj t-ĕkfanen iman-năsăn i-ad-tamašalăm erhet-net, ɣabbădăm-t dăɣ-idĕm n-a-wa hawăn-ămoos Ɣisa Ălmasex. Ǝnta-den-dăɣ takute ta kăwăn-warăt i-ad-tĕkrĕšăm idĕm dat-Măssinăɣ.
60002006	Dăɣ-isălan n-a-wen-dăɣ a dăɣ-innă ĕlkĕttab, innă Măssinăɣ: "Ăsnăfrănăɣ tăhunt n-aɣmăr ta tĕfrănăt lăt ălqim dăɣ-aɣrĕm wa n-Sayon. Ǝnta a he-sănsăɣ s-tizarăt i-ad-tumas ăssas. Ere fălla-s issĕntămăn immun-net-dăɣ, wăr-iha miši n-ad-ilkam ad-ămmujrăẓ."
60002007	Kăwăneḍ-i săr-s omănnen, ad-tĕtwăsĕmɣărăm măšan ăddinăt wi has-ăsɣărnen ulhawăn-năsăn, iktab a-s: "Tăhunt-ta hin-jărăn ălbănnatăn, a-s dd-tĕšrăy tanfust, ĕnta a tăqqălăt ta n-aɣmăr n-ăssas n-ehăn iket-net."
60002008	Ătwănn'-anăɣ daɣ a-s: "Tăhunt, a hasăn-irassălăn, tiḍĕwăn." Rassăl-asăn ed unjăyăn omănăn s-măjrăd n-Măssinăɣ, ĕnta-den-dăɣ tetewărt-năsăn, a-wen-dăɣ a dăr-ăniihăjjăn.
60002009	Măšan kăwăneḍ-i n-imumĕnăn, ij'-iwăn Măssinăɣ tamĕtte ăsinăfrăn i-iman-net, tămoosăm ejhăn n-kăl-tikutawen făll-ăminakăl, ĕddĕwĕl šăddijăn, tamĕtte ăsidărfăt; ikkăs-kăwăn-dd Măssinăɣ iman-net dăɣ-tihay, ij'-iwăn dăɣ-ănnur-net wa ăhusken i-ad-tiimĕlĕm dat-ăddinăt tĕmɣăre d-tihusay n-ijităn-net.
60002010	Ibda, wăr hem tamĕtte-net măšan, ašăl-i, tămoosăm tamĕtte n-Măssinăɣ; ibda, wăr hem wi s-oḍăn tăhanint măšan ašăl-i, oḍăn-awăn-tăt.
60002011	Ayĕtma-ɣ-i ĕkneɣ tărha, imăjarăn d-imĕhhujjaj a tămoosăm făll-ărori n-ăkall-wa-dăɣ; a-wen-dăɣ a făl, ĕttarăɣ dăɣ-wăn ad-tĕyyĕm erk derhanăn wi n-ibda kăwăn-saknasnen d-tumast-năwăn ta tăynayăt.
60002012	Ǝṭṭĕfăt ălxal olaɣăn jer-inĕẓẓulam i-ad-sĕbbuggĕtnăt tihusay n-tămudre-năwăn a-wa-dăɣ kăwăn-sawarăn uḍlem n-a-s erk ăddinăt a tămoosăm, afăl tamašalăm a-wa olăɣăn data-săn, ad-hasăn-umas a-wen ănnur i-ad-sĕmɣărăn Măssinăɣ ašăl wa hasăn-dd-e-infilĕl.
60002013	Tĕssĕba n-a-wen-dăɣ hawăn-iqqăl Emăli a făl mašălăt a-wa fălla-wăn irha ĕlxĕkum iket-net, sărĕsăt iman-năwăn dat-ămănokal n-ăkall ed ĕnta a ixkamăn făll-hărăt iket-net,
60002014	sărĕsăt iman-năwăn dat-gĕfăr wa ija ămănokal n-ăkall jĕnnĕj-wăn ed ĕnta a t-ikfăn tărna ta s-iɣattăs ăššăreɣa, isawar uḍlem imĕsdăɣwa, itimĕl wi tamašalnen a-wa olăɣăn.
60002015	Erhet n-Măssinăɣ, itbat: mašălăt a-wa olăɣăn i-ad-sĕssusĕmăm erk ăddinăt wi ĕžhălnen wăren ĕla tayĕtte.
60002016	Tidĕt-dăɣ a-s lam iman-năwăn măšan, wăr tăjjăt a-wen ăsaru i-ad-tamašalăm tăllăbăst, ănn-ak, a tăjjăm-dăɣ, ăjăt-t dăɣ-a-s kittĕwăm a-s eklan n-Măssinăɣ a tămoosăm.
60002017	Sĕmɣărăt ăddinăt iket-năsăn, ărhăt ayĕtma-wăn dăɣ-ăddin, uksaḍăt Măssinăɣ, sĕmɣărăt ămănokal n-ăkall.
60002018	Eklan! Sărĕsăt iman-năwăn dăɣ-tuksĕḍa n-Măssinăɣ daw-mĕssaw-wăn, uksaḍăt, sĕmɣărăm wi dăɣ-săn olăɣnen, ăẓednen, hakd-dăɣ wi s-iẓẓĕwăt ălxal-năsăn.
60002019	Irhuj-awăn afăl ălɣizabăt wa hannăyăm amišĕl n-erhet n-Măssinăɣ a t-dd-orăwăn săr-wăn wădden ăḍḍărora.
60002020	Ǝndek isĕm wa-ihăn ĕbbărĕḍ dd-oraw ăḍḍărora? Wăr t-illa. Măšan, kunta ălɣizabăt-wa hannăyăm, tuksĕḍa n-Măssinăɣ a săr-wăn-t-dd-orăwăn, adiš, irhuj-awăn ed a-wen-dăɣ a he-isiwĕḍăn idĕm-năwăn dat-Măssinăɣ.
60002021	Ălɣizabăt šund-wen-dăɣ a-s kăwăn-dd-iɣră Măssinăɣ ed Ălmasex ĕnta-dăɣ, inhăy ălɣizabăt, oyy'-awăn-dd s-a-wen-dăɣ ălmital i-ad-t-tăttălălăm.
60002022	"Ălmasex, wăr kăla ofa abăkkaḍ, wăr kăla innă bahu",
60002023	ătwărbăḍ măšan, wăr-irbeḍ; inhăy tersĕmmawen măšan wăr kăla dd-tĕzjăr terk tettert emm-net, ănn-ak, ăssoɣăl talɣa-net Măssinăɣ-i išarrăɣăn s-iqqud.
60002024	Ălmasex iman-net a irḍăn s-ad-inhĕy aɣăna dăɣ-taɣĕssa-net, ătwăṣlăb făll-tajĕttewt, ămmut i-ad-iḍkĕl făll-iman-net ibăkkaḍăn-nănăɣ, i-ad-numas šund inĕmmuttan dăɣ-isălan wi n-ibăkkaḍăn, nĕjrĕw tămudre tăynayăt, nĕṭṭĕf tămudre toɣadăt dat-Măssinăɣ. Ăllubbăḍ hullan dăɣ-taɣĕssa-net i-ad-tĕzzĕyăm dăɣ-turhĕnna-năwăn
60002025	făl-a-s ibda, kăla tămoosăm šund tihatten ăssujjălnen măšan ămăra, tăqqălăm-dd Amăḍan wa iḍmănăn iman-năwăn.
60003001	Tiḍeḍen! Sărĕset hak iyyăt dăɣ-kmăt iman-net dat-ăhalĕs-net, wăr hasăn-tăsjătmăt măjrăd, dihen, kunta ih'-ikmăt ti s-wăr-irḍa ăhalĕs-net s-măjrăd n-Măssinăɣ, ad-t-dd-awĕynăt săr-s tihusay n-ălxal-năkmăt.
60003002	Afăl jămăt a-wen, ad-ĕnhĕyăn d-iman-năsăn tĕšĕdje n-tămudre-năkmăt d-semɣar wa hasăn-jămăt dăɣ-tuksĕḍa n-Măssinăɣ.
60003003	Wăr tošelmăt ḍarăt tihusay-ti lănen mănhoy d-isĕhhĕska d-isĕssĕkna wi jănen s-iẓăban d-iẓărkan n-aẓrĕf d-orăɣ d-isĕlsa wi lănen ălqim,
60003004	ănn-ak, sĕhhĕskĕtmăt ammas n-ulhawăn-năkmăt, tihusay-tin-dăɣ a lanen ălqim iɣlalăn dat-Măssinăɣ, tin-dăɣ a dd-tirĕwnen tăẓude d-ĕnniyăt ozjan.
60003005	Tihusay-tin-dăɣ a-s kăla hasnăt-tammăɣnăt timĕššeddĕjen ti n-ibda jărnen ăṭṭăma-năsnăt dăɣ-Măssinăɣ, ăsijădnăt i-meddĕn-năsnăt.
60003006	A-wen-dăɣ a-s kăla t-ja Sarăta-i s-făl tĕmɣăre n-semɣar-i-dăɣ tĕja i-Ibrahim, tĕglă făw har t-ɣarr s-isĕm: măssi-ɣ. Ăywa, ašăl-i-hi, kămăteḍ, Sarăta-en-dăɣ a-s tămoosmăt ešše-s afăl tamašalmăt a-wa olăɣăn dăɣ-a-s, wăr toyyemăt hărăt wăl' iyyăn iggad d-ĕnniyăt-năkmăt.
60003007	Meddĕn! Ǝssĕnăt hullan dăɣ-tiḍeḍen-năwăn, wăr hin-tĕttĕwăm a-s tiḍeḍen ya, rĕkkĕmnăt fălla-wăn, sĕbbĕlălăt-tănăt ed timĕkkusa a ămoosnăt dăr-wăn ogdăhnen dăɣ-tăẓunt ta hawăn-ija Măssinăɣ ănnuɣmăt-net, ăjăt a-wen i-ad-wăr-itĕmmil făw hărăt inẓayăn tittar-năwăn dat-Măssinăɣ.
60003008	Ḍarăt-a-wen daɣ, ahărăt iyyăn n-ĕnniyăt dăɣ-hărăt iket-net, aret hak iyyăn dăɣ-wăn ulh-net i-amidi-net jer-iman-năwăn šund a-wa tăjjăn ayĕtma, nĕmiḍĕnăt tăhanint, isărĕset hak iyyăn dăɣ-wăn iman-net dat-amidi-net,
60003009	wăr ẓelăm tăllăbăst s-tăllăbăst, wăr ẓelăm tarĕbbeḍt s-tarĕbbeḍt. E-d hawăn-iɣšăd ăwadĕm hărăt, ănnăt-as: "Irăš-ak Măssinăɣ." A-wen-dăɣ a-s kăwăn-dd-iɣră Măssinăɣ s-iman-net i-ad-tĕkusĕm marušăt wa hawăn-itwăr.
60003010	Iktab dăɣ-ĕlkĕttab n-Măssinăɣ a-s: "Ăwadĕm wa irhăn tămudre iwar sărho d-taɣrĕst, agĕẓet ilĕs-net dăɣ-tĕnna n-a lăbasăn, agĕẓet iḍlay-net dăɣ-tĕnna n-bahu."
60003011	Jawăḍăt i-tăllăbăst, mašălăt a-wa olăɣăn, ămĕlet ălxer d-uḍĕf-net hărkuk jere-wăn d-ăddinăt,
60003012	făl-a-s tiṭṭawen n-Emăli ĕnsanăt făll-wi data-s lanen idĕm, isajad i-tittar-năsăn măšan, inăllăbăsăn ĕntăneḍ, ikfăr-asăn.
60003013	Mi hawăn-e-iɣšĕdăn hărăt afăl amišĕl n-a-wa olăɣăn a dăɣ-tĕdgaẓăm?
60003014	Tĕnḍĕḍ-awăn afăl erk ĕmmĕk wa hannăyăm, amišĕl n-a olaɣăn a săr-wăn-t-dd orăwăn. Wăr kăwăn-sărmaɣnet dăgg-adĕm, wăr tăggădnet d-ĕnniyătăn-năwăn.
60003015	Ixkĕmet Ălmasex dăɣ-ulhawăn-năwăn, ĕnta a-s Emăli. Ăṭṭăma wa kăwăn-ăsjăr Măssinăɣ, ɣaymăt hărkuk tăsidăwăm i-ad-t-sĕslĕm s-taẓidert i-ere kăwăn-ăssistănăn dăɣ-isălan-net.
60003016	A-wen, ăjăt-t s-tăẓude tăddeewăt d-uksaḍ, wăr-immalet a dăɣ-tĕššakăm iman-năwăn, dihen, ad-sĕbbĕggum ăddinăt wi fălla-wăn jannănen bahu făl-a-s innin il'-iwăn Ălmasex. Ǝṭṭĕfăt ălxal olaɣăn dăɣ-hărăt iket-net i-ad-ĕkrukăḍăn imiksănăn-năwăn.
60003017	Kunta Măssinăɣ a dd-ifal a-wen, ufa erk ĕmmĕk irmăsăn ăwadĕm dăɣ-a-s t-išla a olaɣăn uhĕn-i t-irmăsăn dăɣ-a-s t-išla a lăbasăn.
60003018	Ǝnhĕywăt, Ălmasex, inhăy aɣăna, ămmut s-iyyăt i-ibăkkaḍăn n-dăgg-adĕm; wăr t-illa uḍlem t-iwarăn măšan, ămmut dăɣ-tĕssĕba n-inăsbăkkaḍăn i-ad-tăn-iẓĕnnĕmăẓĕl d-Măssinăɣ. Tidĕt-dăɣ a-s ămmut dăɣ-taɣĕssa-net, măšan, ăssoɣăl-t-dd Unfas Šăddijăn unfas-net s-tărna-net, issĕnkăr-t-dd jer-inĕmmuttan.
60003019	S-tărna n-Unfas-en-dăɣ a-s ixṭăb isălan n-Ălĕnžil i-ăddinăt-wi s-ašăl-i-dăɣ han ălaxărăt;
60003020	ăddinăt-en, iẓẓĕydăr Măssinăɣ fălla-săn a ikka ănnăbi Nox ikarrăs turăft n-aman ta măqqărăt măšan hakd a-wen-dăɣ, ăsɣărăn-as ulhawăn-năsăn har fălla-săn dd-oḍăn aman wi n-ḍuf, ĕkšăn-tăn iket-dăɣ-năsăn, wăr dăɣ-săn dd-iɣles a săl ĕttam ăddinăt.
60003021	Sallăm, aman-win-dăɣ fălla-săn-dd ĕffăynen, ămoosăn tele n-atwĕsĕlmaɣ-năwăn dăɣ-aman. A-wen-dăɣ a-s ašăl-i-dăɣ, wa irḍăn s-atwĕsĕlmaɣ, asĕtbat a itajj n-a-s tidĕt-dăɣ a-s iɣlăs-t Măssinăɣ. Ǝlɣĕllas-en, wădden ašĕšdaj n-taɣĕssa s-aman a săr-wăn t-dd-orăwăn, ănn-ak, ĕjjĕluyăt dăɣ-alkum i-Măssinăɣ s-iman šăddijnen, wăr-ih' ăššăk. A-wen ĕssĕbab-net Ɣisa Ălmasex-i dd-inkărăn jer-inĕmmuttan
60003022	tĕzzar, ikkă išĕnnawăn, ixkăm dăɣ-săn daw-aɣil n-Măssinăɣ. Ašăl-i, Ălmasex a daw-t-ĕllan ănjălosăn d-imănokalăn d-imĕṣṣuha wi ĕzzăɣnen išĕnnawăn.
60004001	Ɣas šămad Ălmasex iman-net inhăy aɣăna dăɣ-taɣĕssa-net măšan hakd a-wen-dăɣ, iẓẓĕydăr, adiš, ăjăt kăwăneḍ-dăɣ făll-a-wen ed ăwadĕm wa ihannăyăn ălɣizabăt făll-tĕssĕba n-Ălmasex, asĕlmad a itajj a-wen, a-s ĕnta-i-dăɣ, tidĕt-dăɣ a-s ibḍa d-abăkkaḍ.
60004002	A tĕkkăm tĕddarăm dăɣ-taɣĕssa-ta-dăɣ, wăr tăttălălăt erk derhanăn-wi făll-tĕgl' ăddunya, ănn-ak, mašălăt erhet n-Măssinăɣ.
60004003	Igdăh-awăn a-wa-dăɣ tĕkkăsăm dăɣ-iba n-tuksĕḍa n-Măssinăɣ a-s tămoosăm inĕẓẓulam. Ăzzăman-en, wăr tĕmišilăm ar asĕmmăḍĕs n-iman-năwăn, erk derhanăn, tesăse n-asmĕd, tansit, iba n-asĕgdah, ălɣibadăt n-ăṣṣănămăn d-a-wa olăhăn d-a-wen.
60004004	Ašăl-i, tămudre-năwăn, tămoos tăqqăn n-eɣăf i-ăddinăt wi s-kăla dăr-wăn ohărăn tămudre-ten-dăɣ ed tĕbḍăm d-a-wa ḍarăt ošalăn ĕntăneḍ hărwa, a t-ămoosăn: asĕmmăḍĕs n-iman, asĕssiki, tĕkkufăra.
60004005	Ilkam ad-tăn-išrăɣ Măssinăɣ, ĕnta-en-dăɣ a-s ilkam, ad-išrăɣ ăddinăt iket-dăɣ-năsăn jer-wi ăba hakd-dăɣ wi ĕddărnen.
60004006	A-wen-dăɣ a făl wi ăba s-ătwăjjăn isălan n-ălxer, ătwăšrăɣăn dăɣ-isălan n-a-wa ămešălăn făll-ărori n-ăkall ed a-wen-dăɣ a iqqalăn i-dăgg-adĕm iket-dăɣ-năsăn. Ašăl-i, ĕddarăn iket-dăɣ-năsăn dat-Măssinăɣ s-tărna n-Unfas Šăddijăn.
60004007	Ayĕtma, sămdo n-hărăt iket-net, ohăẓ-dd. Iwăret-kăwăn sărho, ăjăt ĕnniyăt i-iman-năwăn, agĕẓăt iman-năwăn. Wăr kăwăn-in-išăšlalet hărăt wăl' iyyăn i-ad-tudabem tamădilt n-Măssinăɣ.
60004008	Zăzrăt tărha tĕmdat jer-iman-năwăn i-hărăt iket-net făl-a-s, tărha, timĕs-in ibăkkaḍăn ăjjootnen.
60004009	Ijjĕšet-kăwăn amăjaru wărăn ija s-ažĕžžănɣĕl n-tiṭṭawen wăla abjĕnjĕn.
60004010	Tădabit ta kăwăn-ikfa Măssinăɣ dăɣ-ănnuɣmăt-net, wăr tăt-inăkkăẓet wăl' iyyăn dăɣ-wăn i-amidi-net, mašălăt a-wen i-ad-tumasăm imăḍanăn ĕfrannen n-a-wa kăwăn-issăɣlăf Măssinăɣ.
60004011	Wa ikfă Măssinăɣ musnăt n-măjrăd, ămmăjrădet s-a-wa innă Măssinăɣ, wa ijrăwăn s-ad-ixdĕm i-imidiwăn-net, ixdĕmet s-ăṣṣahăt wa t-ikfă Măssinăɣ. Sĕmɣărăt Măssinăɣ dăɣ-idĕm n-Ɣisa Ălmasex dăɣ-hărăt iket-net, ĕnta a ănihăjjăn d-ălxurmăt iɣlalăn d-tanhaḍt tăɣlalăt. Amin!
60004012	Ayĕtma wi ĕkneɣ tărha, wăr tăqqănnet irrumăn wi hannăyăm olăhnen d-tukĕse n-tahĕst iɣăfawăn-năwăn, wăr teɣalăt irmas-kăwăn a-wărăn ănhăjja,
60004013	ănn-ak, umaset-awăn a-wen ĕssĕbab n-tedăwit ed a-wa kăwăn-irmasăn, kăla irmăs Ălmasex. Dăwătăt ămăra-dăɣ dăr-s tohărăm tersĕmmawen-tin-dăɣ i-ad-timɣar tedăwit-năwăn ašăl wa dd-e-infilĕl Ălmasex dăɣ-ălxurmăt-net.
60004014	Tĕnḍĕḍ-awăn afăl kăwăn-rabbăḍăn ăddinăt dăɣ-tĕssĕba n-a-s il'-iwăn Ălmasex, tĕnḍĕḍ-awăn ed dihen, a kăwăn-irmăsăn-dăɣ, ad-fălla-wăn isăns Măssinăɣ Unfas-net wa ilăn ălxurmăt.
60004015	Wăr kăwăn-ităjjăšet ere ihannăyăn aɣăna făl-a-s innin ija iman n-ăwadĕm, wăla okar, wăla ija erk hărăt, wăla ijjaš isălan t-dd-wăren iqqel.
60004016	Kunta ih'-iwăn ere ititwĕɣĕzzĕben făl-a-s innin ălmăssexi a ămoos, wăr has-itumaset a-wen asăkor, ănn-ak umaset-as a-wen ĕssĕbab n-tămayit i-Măssinăɣ n-a-s t-iwar isĕm-wen-dăɣ n-ălmăssexi.
60004017	Ăššăreɣa n-Măssinăɣ wa ilkămăn, issĕntă; tamĕtte-net daɣ a-s issĕntă. Adiš šămad năkkăneḍ-i-dăɣ a-s issĕntă Măssinăɣ, ĕndek isălan n-wi unjăynen omanăn s-Ălĕnžil n-Măssinăɣ? Ma dăɣ-săn ilkamăn?
60004018	Iktab a-s: "Kunta wăla wa n-ămaɣdal, šărnaš d-e-iɣlĕs, adiš, ma innă wa n-enăllăbăs d-wa n-anăsbăkkaḍ?"
60004019	A-wa-dăɣ a făl ere dăɣ-wăn ihannăyăn aɣăna-dăɣ dăɣ-tĕssĕba n-amišĕl n-erhet n-Măssinăɣ, isăɣlĕfet iman-net Ămaxlak-i n-Ămaɣdal, wărăn irăẓẓ dăɣ-tĕnna-net. Wăr kăwăn-išălḍašet iji n-a-wa olăɣăn.
60005001	Inušămăn, năkk-i n-ănušăm ăjjĕyhăn i-tersĕmmawen ti inhăy Ălmasex, kăwăneḍ a-s ăssewălăɣ ămăra. A ĕnḍărrăn ɣas a hin-ăqqimăn iqqĕl-dd ĕnta iman-net, itwĕnhĕy ălxurmăt-net, ahărăɣ-t dăr-s.
60005002	Ǝnta da a-wa dăr-kăwăn-ăsimătărăɣ: taɣălift-năwăn tahrut n-imumĕnăn ta kăwăn-issăɣlăf Măssinăɣ, ăjăt-as tamăḍint ta mad-ăj amăḍan i-tahrut-net, wăr has-jem tamăḍint kăwăn-tăhhuuššălăt, ănn-ak, umaset-awăn a-wen a jam d-iman-năwăn dăɣ-erhet n-Măssinăɣ. Wăr jem a-wen ĕssĕbab n-akăraš n-ehăre wărăn xălal, ănn-ak, ĕdgĕẓăt dăɣ-a-wen s-ulhawăn ĕmdanen s-iqqud.
60005003	Wăr tĕtterăm tanăya n-errawăn n-imumĕnăn wi kăwăn-issăɣlăf Măssinăɣ, ănn-ak, umasăt-asăn ere hasăn-ha tĕttĕlal.
60005004	Dihen, afăl ašăl wa dd-ănfalăl Ămănokal n-imăḍanăn wa măqqărăn, ad-kăwăn-ăkf, korona, a-wen, takĕnbut n-tĕmmĕnukĕla ta s-wăr t-illa a inaxxăsăn ini-net. Ǝnta-den-dăɣ marušăt-năwăn.
60005005	Kăwăneḍ daɣ-i n-imawaḍăn, sĕmɣărăt inušămăn-năwăn, sărĕsăt iman-năwăn jer-iman-năwăn ed iktab a-s: "Măssinăɣ ikfăr i-ăddinăt wi iha ĕttĕkĕbru mašăn, wi data-s sarasnen iman-năsăn, ihakk'-en ănnuɣmăt."
60005006	Sărĕsăt iman-năwăn daw-tărna n-ăfuss n-Măssinăɣ i-ad-kăwăn-iḍkĕl dăɣ-ašăl wa issĕbdăd i-a-wen,
60005007	sănsăt fălla-s inĕzjam-năwăn iket-dăɣ-năsăn ed ĕnta a kăwăn-iḍmanăn.
60005008	Ăjăt ĕnniyăt, ɣaymăt tokayăm. He kăwăneḍ! Wăr toyyem Iblis-i n-ămakšar-năwăn ăššišlăl-kăwăn-in, olăh ɣas d-ahăr inijjĕwăn, or' emm, ăɣilăyɣălăy, itammăɣ i-ere făll-oḍa, ilmĕẓ-t-in.
60005009	Ǝkfărăt-as, sĕṣṣuhĕtăt immun-năwăn s-Măssinăɣ ed tĕssanăm a-s tersĕmmawen ti kăwăn-rammăsnen ămăra-dăɣ, ărmasnăt daɣ ayĕtma-wăn dăɣ-ăddin săl kăwăneḍ făll-ărori n-ăkall-i-dăɣ.
60005010	Ălɣizabăt wa kăwăn-irmasăn, wăr-e-ăhaj irmas-kăwăn ed Măssinăɣ-i n-Măssi-s n-ănnuɣmăt-i kăwăn-dd-iɣrăn s-iman-net, iɣr'-iwăn-dd i-ad-dăr-s tărtĕyăm dăɣ-ălxurmăt-net wa iɣlălăn dăɣ-idĕm n-Ɣisa Ălmasex. Tĕssĕba n-a-wen-dăɣ a făl ĕnta iman-net a kăwăn-e-išĕšdĕjăn, isĕbdĕd immun-năwăn făll-ăssas intămăn.
60005011	Tumaset tărna hărkuk ti-net. Amin!
60005012	Silwan wa n-ă/n/na-ɣ n-ămaɣdal a ĕssĕktăbăɣ tifer-ti-dăɣ i-ad-kăwăn-sĕmmĕtărăɣ, tĕkuyĕdăm dăɣ-a-wa hăm, tĕlmĕdăm a-s ănnuɣmăt n-Măssinăɣ wa dăr-kăwăn-osăɣ d-iman-net, tidĕt.
60005013	Tăhuul-kăwăn-in ălkănisăt-ta ăsnăfrăn Măssinăɣ hăt ăkall wa n-Babilun, ăhuul-kăwăn-in daɣ Marqĕs-i n-rure-ɣ dăɣ-ăddin.
60005014	Nĕmĕjjăt jer-iman-năwăn isofan n-tărha tĕmdat. Kăwăneḍ-i ila Ălmasex, ikf'-iwăn Măssinăɣ ălxer-net iket-dăɣ-năwăn. Amin!
61001001	A-wa năkk Simyon Bĕṭrus wa n-akli d-ănămmašul n-Ɣisa Ălmasex hin-iktabăn i-imumĕnăn wi ikfa Ɣisa Ălmasex-i n-Măssinăɣ d-Ămaɣlas-nănăɣ immun ilan ălqim, omănăn săr-s, noman săr-s năkkăneḍ-dăɣ.
61001002	Ăhuulăɣ-kăwăn-in, ăsnăḍfăs fălla-wăn Măssinăɣ d-Emăli-nănăɣ Ɣisa Ălmasex ănnuɣmăt d-ălxer dăɣ-tĕssĕba n-muzĕyăt wa n-tidĕt t-jăm.
61001003	Măssinăɣ, dăɣ-tărna-net, wăr t-illa a-wa-dăɣ hanăɣ-ihakkăn tămudre ta n-tidĕt tăddiinăt dăɣ-tuksĕḍa-net s-wădden, ikf'-anăɣ-t. Issĕlmăd-anăɣ s-Emăli-i hanăɣ-dd-iɣrăn s-iman-net i-ad-hanăɣ-ăkf dăɣ-ănnur-net d-ălxal-net.
61001004	Tĕssĕba n-ănnur d-ălxal-wen-dăɣ a făl hanăɣ-ăssahăr d-iman-net, ijjăš-anăɣ ărkăwălăn n-nefran ăjjootnen lanen ălqim i-ad-nĕbḍĕw d-erk derhanăn wi făll-tĕgl' ăddunya săr-s dd-tirĕwnen ĕlhĕllak, nĕṭṭĕf ălxal wa-net.
61001005	A-wen-dăɣ a făl kăwăn-ăsimătărăɣ d-ad-tĕjĕm tădabit-năwăn iket-net i-ad-siwĕḍăm făll-immun-năwăn amišĕl n-a-wa olăɣăn, siwĕḍăm făll-amišĕl n-a-wa olăɣăn muzĕyăt n-Măssinăɣ; siwĕḍăm făll-muzĕyăt n-Măssinăɣ, tanhaḍt dăɣ-iman-năwăn,
61001006	siwĕḍăm făll-tanhaḍt dăɣ-iman-năwăn, ehel n-iman-năwăn dăɣ-ălɣizabăt; siwĕḍăm făll-ehel n-iman-năwăn dăɣ-ălɣizabăt tămudre tăddiinăt,
61001007	siwĕḍăm făll-tămudre tăddiinăt, anmărh jer-iman-năwăn šund ă/n/natăn, siwĕḍăm făll-anmărh jer-iman-năwăn šund ă/n/natăn, tărha tĕmdat.
61001008	Afăl tamašalăm tihusay-tin-dăɣ s-ĕjut, wăr-e tumasăm ăddinăt wăren dd-săɣsĕl hărăt, ănn-ak, ad-ijjĕš ălbăraka tassaɣt-năwăn d-Emăli-nănăɣ Ɣisa Ălmasex, tĕknĕm-t muzĕyăt.
61001009	Wa wărăn itĕmmišil tihusay-tin-dăɣ, ilmĕdet a-s wăr-iẓley d-adărɣal d-asăffănăwnaw, ittĕw'-in ašĕšdaj wa t-ija Măssinăɣ dăɣ-ibăkkaḍăn-net wi n-ibda.
61001010	Ayĕtma-ɣ, šămad Măssinăɣ iman-net a kăwăn-ăsnăfrănăn, ĕjlĕyăt hullan dăɣ-alkum-has i-ad-itbat nĕfran d-teɣăre ta kăwăn-dd-ija s-iman-net. Afăl tămudre-ten-dăɣ a tĕṭṭafăm, wăr-e tăjjărtăqqălăm.
61001011	Ǝmmĕk-wen-dăɣ daɣ a dăɣ-hawăn-e-ikĕn Măssinăɣ arr n-imawăn n-Tĕmmĕnĕya ta tăɣlălăt dăɣ-ixkăm Emăli-nănăɣ d-Ămaɣlas-nănăɣ Ɣisa Ălmasex.
61001012	Hărătăn-wi-dăɣ, siktoɣ-awăn-tăn-dd dăɣ-a-s, ĕssanăɣ a-s tăn-tĕssanăm, tĕṭṭafăm daɣ tidĕt măšan hakd a-wen-dăɣ, indăr-ahi făw ad-wăr hawăn-tăn-dd-ĕssĕktăɣ.
61001013	Ija ɣur-i a-s a ĕkkăsăɣ ĕddarăɣ, iwar-ahi, ad-hawăn-tăn-dd siktoɣ i-ad-jam ĕnniyăt
61001014	ed ĕssanăɣ a-s ašăl-in, ohăẓ-dd. Išwar ĕzjarăɣ ăddunya-ta-dăɣ, ăj a-wen s-ĕmmĕk wa s-ăru hi-t-dd-ăsnăfalăl Emăli-nănăɣ Ɣisa Ălmasex.
61001015	A-wen-dăɣ a făl ărheɣ iket-di d-ităjj a-wen, ad-kăwăn-dd-siktoɣ hărătăn-win-dăɣ i-ad-fălla-săn jam wăla ḍarăt tamăttant-in.
61001016	Isălan wi hawăn-in-nĕja făll-ass n-Emăli-nănăɣ Ɣisa Ălmasex, wădden a insan făll-tinfusen dd-năsinăxănbăl wăla dd-năsihăskăt dăɣ-iɣăfawăn-nănăɣ. Aa făw! Tihusay n-a-wa hawăn-nĕjanna, a nĕnhay s-tiṭṭawen-nănăɣ,
61001017	năjjĕyh i-semɣar d-ălxurmăt wa t-ikfa Abba Măssinăɣ-i n-Măssi-s n-tihusay d-ălxurmăt, nĕbdad a-s dd-ijmăḍ emăsli n-Măssinăɣ išĕnnawăn innă: "A-wa Rure-ɣ wa n-iyyăn ĕkneɣ tărha, ĕnta ɣas a dăɣ-ăsriwăn iman-in."
61001018	Emăsli-en s-nĕsla dd-ifălăn išĕnnawăn, nĕsl'-as ašăl d-năddew d-Ɣisa făll-taḍaɣt ta šăddijăt.
61001019	A-wen-dăɣ a făl, a-wa ĕnnăn ănnăbităn, nĕflas-t, ĕflĕsăt-t kăwăneḍ-dăɣ i-ad-kăwăn-infĕw s-a ăjjeen ed ad-hin-ikkĕs tihay făll-ulhawăn-năwăn s-ĕmmĕk wa s-hin-takkăs tefătelt tărmasăt tihay, imlĕwlĕw edăgg, išĕšdĕj ănnur wa n-Ălmasex ulhawăn-năwăn šund tatrit ta n-tifawt dd-tăsimăqqet.
61001020	Ǝlmĕdăt dat-hărăt iket-net a-s măjrăd wa jăn ănnăbităn, wăr t-illa dăɣ-ĕlkĕttab n-Măssinăɣ ere ăddooben ad-t-ăffăssăr s-a-wa dd-ikkăs dăɣ-eɣăf-net ɣas
61001021	făl-a-s, wăr t-illa ănnăbi n-Măssinăɣ dd-iggadăn ɣas ittăr tĕnna n-a-wăr-innă Măssinăɣ, ed măjrăd wa jăn ănnăbităn dăɣ-isălan n-Măssinăɣ, tărna n-Unfas Šăddijăn a tăn-dd-intăjăn s-tĕnna-net iket-net.
61002001	Dăɣ-ăzzăman hin-okayăn, kăla hăn ănnăbităn n-bahu iyyăḍ tamĕtte ta n-kăl-Iṣrayil s-ĕmmĕk wa s-ašăl-i-dăɣ, han-kăwăn imăsăɣran n-bahu iyyăḍ tikĕddulnen Măssinăɣ-i n-ămănokal wa măqqărăn tăn-iɣlăsăn. Ǝkkăẓẓu a-s dd-silmumusăn iman-năsăn jere-wăn, tilăqqad a-s saswadăn ăddinăt i-ad-tăn-šĕnnĕmĕšrĕyăn. Imojjan-năsăn a tăn-e-awĕynen šik s-ĕlhĕllak.
61002002	Ad-hasăn-ĕlkĕmăn ăddinăt ăjjootnen dăɣ-asĕmmăḍĕs wa tăjjăn i-iman-năsăn, sĕssĕkkufărăn-tăn i-ad-ĕšlĕyăn i-tabarăt n-Măssinăɣ ta n-tidĕt.
61002003	Imĕkkorras-win-dăɣ, ad-ĕttărăn asĕswad-năwăn s-tinfusen ĕglanen s-aẓrĕf, dd-ĕkkasăn dăɣ-iɣăfawăn-năsăn i-ad-sumĕmăn a-wa lăm. Ăru d-issĕbdăd Măssinăɣ ĕlhĕllak-năsăn, wăr-e ăhaj daɣ wăr-ija a-wen.
61002004	Ǝkkasăɣ-kăwăn dăɣ-taɣdărt: Măssinăɣ, wăr-inɣa tiṭṭawen-net făll-ănjălosăn wi ănmăšrăynen, ănn-ak, ija dăɣ-săn tišĕm tĕzzar ijăr-tăn-in s-iyyăt dăɣ-tihay ti n-žohănnăma i-ad-ĕqqĕlăn dihen i-ăššăreɣa wa ilkămăn.
61002005	Ăddinăt daɣ wi n-ibda ănmăšrăynen i-Măssinăɣ dăɣ-ăzzăman wa n-Nox, wăr tăn-oyya Măssinăɣ s-ĕmmĕk-wen-dăɣ. Ăsmăqqăs-dd fălla-săn aman wi n-ḍuf dd-fălnen išĕnnawăn d-ăkall, ĕkšăn-tăn. Wăr dăɣ-săn dd-iɣles ar Nox d-ăddinăt n-kăl-ehăn ĕssa. Inhăy Măssinăɣ a-s ăzzăman-wen-dăɣ, Nox-en-dăɣ ɣas a oɣadăn data-s, ixaṭṭăb iqqud s-Măssinăɣ.
61002006	Olăs daɣ Măssinăɣ, alăhas n-iɣărman wi n-Sodoma d-Gomora, issĕntăs-tăn, ij'-en eẓĕd făl tĕmɣăre n-anmĕšri-i-dăɣ jăn i-ad-umas a-wen ălmital i-inămăšrayăn iket-dăɣ-năsăn.
61002007	Ilhăs-tăn Măssinăɣ iket-dăɣ-năsăn, wăr dd-oyya ar Lut-i n-ămaɣdal. Jăn kăl-iɣărman-en-dăɣ asĕssiki okăyăn ămaku. Ihannăy Lut, isall hak ašăl i-xorĕzzĕma wa tăn-išlăn, ăsniinăn iman-net făl tĕmɣăre n-tăllăbăst-i-dăɣ jăn kăl-iɣărman-en-dăɣ.
61002009	Isălan-win-dăɣ, salmadăn-anăɣ a-s ăddinăt wi ăddiinnen, a jăn dăɣ-ălɣizabăt-dăɣ, ad-tăn-dd-iɣlĕs Emăli dăɣ-s, măšan, inămăšrayăn ĕntăneḍ, ašăl wa ilkămăn, itwar-asăn ăššăreɣa ăssuuksăḍăn.
61002010	Tĕlkam tisnant n-ăššăreɣa n-Măssinăɣ hullan dăɣ-ăddinăt wi wăren ĕlkem ar i-derhan n-iman-năsăn wa tăn-isamăḍasăn. Imăsăɣran n-bahu-win-dăɣ, wăr-ĕrhen ad-fălla-săn ixkĕm Emăli, ĕflasăn iman-năsăn, hălăn, wăr tăn-issărmăɣ asĕkkufăr n-a-wa ăssimɣăr Măssinăɣ dăɣ-išĕnnawăn
61002011	s-wăla ănjălosăn iman-năsăn-i ojărnen imăsăɣran n-bahu-win-dăɣ tărna hakd-dăɣ ăṣṣahăt, wăr helăn ad-ĕnnĕn a lăbasăn wărăn il' ĕmmĕk dat-Emăli.
61002012	Ăddinăt-wi-dăɣ, wăr-ĕẓleyăn d-taɣsiwen wăren la tayĕtte, wăren ĕgla ar făll a-wa hannăynăt, irmĕs-tănăt-dd ăwadĕm, iɣrĕs-asnăt. Sikuforăn i-a-wa s-wăr-ĕssenăn hărăt, erk imojjan-năsăn a-s ilkam ad-tăn-ĕjĕn dăɣ-hărăt.
61002013	Ǝlkamnăt timẓal n-iba n-iqqud-năsăn. A-wa ăskărakăḍăn tamašalăn, tarăhut a-s t-tajjăn, samăḍasăn, samăḍrayăn iman-năsăn. Išl'-en a-wen-dăɣ, uhĕn-dăɣ, tažămmaɣăn dăɣ-imjora-năwăn, dăɣ-utăr n-ad-kăwăn-sĕkkĕrukĕḍăn.
61002014	Wăr t-tĕlla tamăḍt s-wădden lan-as ĕnniyăt, ĕnsayăn amišĕl n-abăkkaḍ, taqqănăn tănḍărbaten i-ăddinăt wi wăren ĕssen a han, šinmĕšriyăn-tăn; ošalăn hărkuk dăɣ-umăɣ i-aẓrĕf s-tăkkărzăzzăl, a-di, imĕlɣan dat-Măssinăɣ.
61002015	Ǝzjărăn tabarăt ta toɣădăt, ĕššĕškăn iman-năsăn. Ăssofăn alkum i-adăriš n-Balam ăgg Baɣor-i ijăn a wărăn itĕtwĕjj a-wa-dăɣ has-ija utăr n-aẓrĕf wărăn xălal.
61002016	Iɣtăl-t Măssinăɣ dăɣ-anmĕšri wa ija. Igla făw har has-immĕjrăd s-tešeḍt. Tešeḍt ya, wăr tĕmĕjrid măšan ašăl-en, s-tărna n-Măssinăɣ, tăssewăl-as šund ăgg-adĕm i-ad-wăr-itĕjj ănnăbi Balam ĕbbuddĕl wa s-ikittĕw iji-net.
61002017	Imăsăɣran n-bahu-win-dăɣ dăɣ-hawăn-ăssewălăɣ, wăr t-illa a ĕnfan. Olăhăn ɣas d-terĕst s-ăqqurăn aman-net, olăhăn d-tijărăken ăzziwăt aḍu, šik-dăɣ a-s jammăḍnăt mănhoy. Tĕlkam dăɣ-săn tisnant sĕmmăt dăɣ-tihay ti n-ălaxărăt.
61002018	Ăẓiẓădăn ilsawăn-năsăn kud-dăɣ taxxalen ɣas a jannen, šinmĕšriyăn ăddinăt wi s-iket dd-ĕzjărăn ifassăn n-ăddinăt s-ihĕnnin-dăɣ bahu a-s ĕlkamăn, tattărăn ad-tăn-sĕswĕdăn.
61002019	Tajjăn-asăn ărkăwăl n-ad-tăn-sĕddărfen s-bahu, a-s ija a-wen, ĕntăneḍ iman-năsăn ăkkilen i-derhanăn-năsăn wi tăn-ăzziwătnen s-ĕlhĕllak. Ăywa, hak ăgg-adĕm, ăkkilăt i-a-wa fălla-s ilăn tărna.
61002020	Ăddinăt wi omănnen s-Emăli-nănăɣ d-Ămaɣlas-nănăɣ Ɣisa Ălmasex, ăɣlăsăn, a-wen, wăr t-ih' ăššăk. Tĕssĕba n-a-wen-dăɣ ămăra, a făl ăbas samăḍasăn iman-năsăn s-a-wa făll-tĕgla ăddunya. Măšan ere wa oyyăn iman-net ḍarăt-a-wen tĕkraš fălla-s ăddunya ašăl, ad-umas a-s talɣa-net ta tĕšrăyăt, tĕššăm-as ta tăzzarăt.
61002021	Ere wa ilmădăn a-wa ămoosăn tabarăt ta n-iqqud tĕzzar oyy'-et i-ad-inmĕšrĕy i-alămăr wa šăddijăn issĕbdăd Măssinăɣ, ăwadĕm-en, iššăm-as-in ad-wăr-issen făll-tabarăt-ten-dăɣ hărwa dăɣ-tizarăten
61002022	ed ija ɣas a-wa innă oẓẓ, wa innăn: "Iqqăl edi ebsan-net", meɣ wa innăn: "Ărrid-dd ĕlxĕnžăr, iqqăl tărbăbbăẓ-net."
61003001	Ayĕtma-ɣ-i ĕkneɣ tărha, tăkarḍe-nin ta s-sănatăt hawăn-in-ĕktăbăɣ a-wa. A-wa hawăn-in-ĕktăbăɣ dăɣ-snăt iket-net, i n-ad-kăwăn-săɣrăɣ, sĕmmĕtărăɣ-kăwăn i-ad-tĕkrĕšĕm tayĕtte ta ihăkk Măssinăɣ.
61003002	Wăr hin-tĕttĕwăm a-wa hawăn-ĕnnăn ănnăbităn wi n-imĕššeddĕjăn d-fărĕḍăn wi kăwăn-ikfa Emăli d-Ămaɣlas s-hawăn-jăn inĕmmušal-năwăn isălan-năsăn.
61003003	Hărăt wa ăzzarăn s-ărheɣ ad-săr-s tĕssanăm, ĕnta da: dăɣ-ajilal n-ăddunya-ta-dăɣ, ad-tăt-dd-ĕjjĕšăn ăddinăt kăwăn-janen isĕḍsa, wăr tăn-išla ar alkum i-tărha n-iman-năsăn.
61003004	Ad kăwăn-dd-asĕn, ĕnnĕn-awăn: "Ǝyyaa, wădden a ija a-wa-dăɣ, jannem-anăɣ a-s ikf'-iwăn Ɣisa ărkăwăl n-a-s imal-dd. Ǝndek-t ya ămăra!" Jannen-awăn: "Ɣur-imărawăn-nănăɣ wi n-ibda, har ašăl-i-dăɣ, ălxal wa s-dd-tăxlăk ăddunya, ĕnta a ha har ămăra-dăɣ, wăr t-illa a dăɣ-s ifalăn edăgg-net."
61003005	Jannen a-wen-dăɣ măšan, otasăn tetăwit n-a-s tărna n-măjrăd n-Măssinăɣ a-s dd-ixlăk išĕnnawăn d-ăkall, ibḍa ăkall d-aman, ibnă-dd ăkall s-aman-en-dăɣ,
61003006	ĕmmĕk-wen-dăɣ a-s hin-omăs Măssinăɣ a-wa iwărăn ărori n-ăkall iket-net dăɣ-ăzzăman wa n-anji wa n-ḍuf.
61003007	Ašăl-i daɣ, s-tărna n-măjrăd-net en-dăɣ a-s iṭṭaf išĕnnawăn d-ăkall i-efew wa hasăn-iqqalăn ašăl wa ilkămăn. Ašăl-en-hi, a-s ašăl wa n-ăššăreɣa wa n-tidĕt d-tinmĕnhiyăn inămăšrayăn d-iman-năsăn.
61003008	Ayĕtma-ɣ-i ĕkneɣ tărha, wăr-ărheɣ ad-tĕžhalăm făll-hărăt iyyăn: dat-Emăli, ašăl iyyăn, wăr-iẓley d-efăḍ n-awătay, efăḍ n-awătay daɣ data-s, wăr-iẓley d-iyyăn n-ašăl.
61003009	Ma ăsihălăn wi dăɣ-wăn jănnanen a-s Emăli, irẓa dăɣ-tĕnna-net, ăhoj'-in fălla-năɣ? A-wen wădden a ijan. Emăli, aẓĕẓẓidăr fălla-năɣ ɣas a ija, wăr-irha ad-ihlĕk wăl' iyyăn dăɣ-năɣ, ănn-ak a irha, ad-utabăn ăddinăt iket-dăɣ-năsăn.
61003010	Ašăl wa n-Emăli, ad-dd-ăj ejăḍăl wa ităjj emăkrăḍ făll-ăwadĕm. Ašăl-en, išĕnnawăn d-a-wa tăn-ihăn, ad-ĕjĕn anbărăqqĕs ăssuuksăḍăn, ihjĕljĕl efew făll-ărori n-ăkall iket-net, ilyĕm-in s-iyyăt, ad-ăbas t-illa a t-illan.
61003011	Šămad hărătăn-win-dăɣ, ilkam ad-tăn-in-iba s-ĕmmĕk-wen-dăɣ, adiš, ĕṭṭĕfăt tămudre šăddiijăt tăddiinăt,
61003012	tăqqĕlăm i-ašăl wa n-Măssinăɣ, sărmĕḍăm-t făw ed išwar-dd-osa. Ašăl-en, a-wa ihăn išĕnnawăn, ad-intĕs iket-net, ilyĕm-in a-wa iwărăn ărori n-ăkall.
61003013	Măssinăɣ, ijjăš-anăɣ ărkăwăl n-ad-dd-izĕzzubbĕt išĕnnawăn ăynaynen d-ăkall ăynayăn-hanăɣ, ĕnta-den-dăɣ a-wa iha ăṭṭăma-nănăɣ, năqqal-as ed dihen, wăr t-illa a săl iqqud.
61003014	Ayĕtma-ɣ-i ĕkneɣ tărha, iket-di d-tajjăn hărătăn-win-dăɣ, ăjăt a-wa tăddobem iket-net i-ad-kăwăn-dd-agĕẓ Ɣisa, šăddiijăm, wăr t-illa ălɣib kăwăn-iwarăn, imal-t daɣ ălxer jere-wăn d-Măssinăɣ.
61003015	Ǝlmĕdăt a-s ăṣṣăbarăt wa kăwăn-ija Emăli, i n-ad-tăɣlĕsăm. A-wen, ăru d-hawăn-t-in-iktăb Bulĕs-i n-ă/n/na-năɣ nĕkna tărha, s-sărho wa t-ikfa Măssinăɣ.
61003016	A-wen-dăɣ daɣ a itajj dăɣ-tikarḍiwen-net iket-năsnăt ti-dăɣ ăssewăl dăɣ-isălan-win-dăɣ. Tidĕt daɣ a-s, a-wa ikattăb, han-t idăggan s-wăr răqqis ujreh-năsăn. A-wen-dăɣ a făl măjrăd-en ităjj, e-d t-ărmăsăn erk ăddinăt ĕžhalnen wăren ĕssen a hăn, ad-safraɣăn ălmăɣna-net ed a-wen-dăɣ a tajjăn i-a-wa ătwănnăn dăɣ-ĕlkĕttabăn wi iyyăḍnen. Ǝnta-den-dăɣ ĕmmĕk wa s-dd-tirĕwăn ĕlhĕllak făll-iman-năsăn.
61003017	Ayĕtma-ɣ-i ĕkneɣ tărha, năkk ya ɣas, ĕkkăsăɣ-kăwăn dăɣ-taɣdărt: agĕẓăt iman-năwăn, wăr toyyem erk ăddinăt-win-dăɣ, ăšinămăšrăyăn-kăwăn dăɣ-erk ălxal wa hăn, takkăsăn-kăwăn dăɣ-edăgg-wa dăɣ-kăwăn-issĕntăm Măssinăɣ.
61003018	Ǝdwĕlăt, tĕhĕlĕm s-data dăɣ-ănnuɣmăt d-muzĕyăt n-Ămaɣlas-nănăɣ Ɣisa Ălmasex. Ǝnta a ăniihăjjăn d-ălxurmăt ašăl-i-dăɣ har amăɣlol! Amin!
62001001	Wa t-illăn a-s wăr t-illa a t-illan ihakkăn tămudre ta tăɣlălăt, nĕsl'-as s-timĕẓẓujen-nănăɣ, nĕnhay-t s-tiṭṭawen-nănăɣ, năzjăzz'-e, nĕḍăs-t s-ifassăn-nănăɣ.
62001002	Tămudre-ten-dăɣ, tănfalăl-anăɣ-dd, nĕnhăy-tăt, nămoos tijuhawen-net i-ad-hawăn-năj isălan-net, tĕlmĕdăm a-s tămudre ta tăɣlălăt s-kăla t-tĕlla ɣur-Abba, ăsnăfalăl-anăɣ-tăt-dd.
62001003	A-wa nĕnhăy d-a-wa s-nĕslă, nĕsiɣul'-awăn-t i-ad-tahĕrĕm dăr-năɣ kăwăneḍ-dăɣ tassaɣt ta nohăr d-Abba d-Rure-s Ɣisa Ălmasex.
62001004	A-wen-dăɣ a săr-năɣ dd-orăwăn derhan n-ad-hawăn-in-nĕktĕb tăkarḍe-ta-dăɣ i-ad-tumas tedăwit-nănăɣ, tedăwit tĕmdat.
62001005	Ǝntăneḍ da isălan wi s-nĕslă ɣur-Ɣisa Ălmasex hawăn-nĕsiɣul: Măssinăɣ, ănnur, wăr t-illa a osaɣ d-tihay.
62001006	Afăl nĕnna nosaɣ dăr-s uhĕn-dăɣ năllil tihay, inĕsbuha wăren oher hărăt d-tidĕt a nămoos.
62001007	Măšan, afăl nărjaš dăɣ-ănnur s-ĕmmĕk wa s-dăɣ-s izzăɣ ĕnta iman-net, dihen ad-tĕtbĕt tassaɣt ta n-jere-năɣ năkkăneḍ-i n-imumĕnăn, išĕšdĕj-anăɣ daɣ ašni n-Rure-s, Ɣisa, dăɣ-e d t-illăm abăkkaḍ.
62001008	Afăl nĕnna wăr hanăɣ-werăn ibăkkaḍăn, iman-nănăɣ ɣas a nĕsaswad, wăr nĕnna tidĕt.
62001009	Măssinăɣ, iɣdal, oɣad: afăl săr-s dd-năsfăkkăr ibăkkaḍăn-nănăɣ, ad-hanăɣ-tăn-in-ănš, išĕšdĕj-anăɣ dăɣ-e d t-illăm iba n-iqqud.
62001010	Afăl nĕnna wăr kăla-nămešăl abăkkaḍ, ad-năj Măssinăɣ ănăsbahu ed wăla a-wa innă dăɣ-măjrăd-net, năsibăggăt-t.
62002001	Ilyaḍăn-in, isălan-wi-dăɣ, kattăbăɣ-awăn-tăn-in i-ad-wăr hĕkkĕm iman-năwăn abăkkaḍ. Kunta daɣ oḍa iyyăn dăɣ-wăn dăɣ-abăkkaḍ, nĕla ănabdid ɣur-Abba, a t-ămoosăn Ɣisa Ălmasex-i oɣădăn wăr-iwer abăkkaḍ.
62002002	Ǝnta a ikfăn iman-net i-ad-hanăɣ-umas takute ta hanăɣ-jarrăwăt tenăšše n-ibăkkaḍăn-nănăɣ; a-wen wădden năkkăneḍ ɣas a-s t-ija, ij'-e i-kăl-ăddunya tĕmda.
62002003	Ašămol n-tĕmĕzzuyt-nănăɣ i-Măssinăɣ, a t-ămoosăn amišĕl-nănăɣ i-fărĕḍăn-net.
62002004	Ere innăn izzay Măssinăɣ uhĕn-dăɣ wăr iṭṭef alămărăn-net, anăsbahu wărăn oher hărăt d-tidĕt a ămoos,
62002005	măšan, ăwadĕm wa itamašalăn tĕnna n-Măssinăɣ, tĕmdă-dd tărha n-Măssinăɣ s-ulh-net, ĕnta-den-dăɣ a-wa isalmadăn a-s nosaɣ d-Măssinăɣ.
62002006	Ere innăn osaɣ d-Măssinăɣ hărăt, adiš, iṭṭĕfet amišĕl n-erhet n-Măssinăɣ s-ĕmmĕk wa s-t-ămešăl Ɣisa.
62002007	Imărhan-in, wădden isălan n-alămăr ăynayăn a făl hawăn-in-kattăbăɣ, ănn-ak, alămăr s-ăru-dăɣ, ɣur-eɣăf n-hărăt iket-net, ill'-e; alămăr-en, a t-ămoosăn, măjrăd n-Măssinăɣ wa s-ăru d-has-tĕslăm.
62002008	Hakd a-wen-dăɣ, a-wen, wăr hin-ikkes a-s alămăr wa hawăn-in-kattăbăɣ, alămăr ăynayăn a ămoos. Alămăr, s-tidĕt-net, ăsnăfalăl-tăt-dd Ɣisa, tăsnăfalălăm-tăt-dd daɣ kăwăneḍ făl-a-s tihay, tilĕmnăt-in, ad-dd-itimlĕwlĕw ănnur wa n-tidĕt dăɣ-edăgg-năsnăt.
62002009	Ere innăn ĕnta izzaɣ dăɣ-ănnur wa n-Măssinăɣ, a-s ija a-wen, okăḍ d-ă/n/na-s dăɣ-ăddin, ăwadĕm-en, iha tihay hărwa.
62002010	Ere wa irhăn ă/n/na-s dăɣ-ăddin, ih' ănnur, wăr t-dd-e-ifĕl a-s ăšnămăšrăy ă/n/na-s, isiḍĕw-t dăɣ-abăkkaḍ
62002011	măšan, ere okăḍăn d-ă/n/na-s dăɣ-ăddin, iha tihay, irjaš dăɣ-tihay, wăr-issen e-s ikka ed, ărmasnăt-t tihay.
62002012	Ilyaḍăn-in, isălan-wi-dăɣ, kattăbăɣ-awăn-tăn-in ed ibăkkaḍăn-năwăn, inš'-awăn-tăn-in Măssinăɣ dăɣ-idĕm n-isĕm n-Ɣisa.
62002013	Kăwăneḍ-i n-abbatăn dăɣ-ăddin, kattăbăɣ-awăn-in ed tĕzzayăm Wa t-illăn hărwa wăr t-illa a t-illan, kattăbăɣ-awăn kăwăneḍ-i n-imawaḍăn ed, tĕkrăšăm ašăl fall-Iblis-i n-Anămsod.
62002014	Kattăbăɣ-awăn-in kăwăneḍ-i n-aratăn-in dăɣ-ăddin ed, tĕzzayăm Abba. Ǝktabăɣ-awăn kăwăneḍ-i n-abbatăn ed tĕzzayăm Wa t-illăn hărwa wăr t-illa a t-illan, ĕktabăɣ-awăn-in kăwăneḍ-i n-imawaḍăn ed, imĕṣṣuha ĕṭṭafnen s-sărho măjrăd n-Măssinăɣ dăɣ-ulhawăn-năsăn a tămoosăm, tĕkrašăm ašăl făll-Iblis-i n-Anămsod.
62002015	Wăr tărhem ăddunya wăla a-wa la ăddunya. Ere irhan ăddunya, wăr ha tărha n-Abba ulh-net
62002016	făl-a-s, a-wa la ăddunya iket-net, jer-ĕttĕkĕbru wa n-derhanăn wi lăbasnen n-taɣĕssa wăla ĕttĕkĕbru wa n-derhanăn wi n-tiṭṭawen d-aḍkul n-iman dăɣ-ĕttĕkĕbru wa dd-tirĕw terše n-wălăt ăddunya, wădden Abba a dd-ifal, ăddunya a dd-ifal.
62002017	Tidĕt ĕnta da: ăddunya, ilkam iba-net ĕnta d-iẓĕjraẓ-net măšan, ăwadĕm wa itamašalăn erhet n-Măssinăɣ, iɣlal.
62002018	Ilyaḍăn-in, ajilal n-ăddunya a nĕha. Wădden tĕslam a-s ilkam Ăddăžžal wa n-ămiksăn n-Ălmasex? Ărheeɣ ad-kăwăn-sĕlmĕdăɣ hărwa ămăra-dăɣ, a-s osăn-dd ăddăžžalăn n-imiksănăn n-Ălmasex ăjjootnen. Ǝnta-den-dăɣ ašămol wa hanăɣ-isalmadăn a-s ajilal n-ăddunya a nĕha.
62002019	Ăddăžžalăn n-imiksănăn n-Ălmasex-en, a-s t-ĕllan jere-năɣ wăr t-illa a-s hanăɣ-han ed, ĕnnăr ămoosăn hărăt dăɣ-năɣ, wăr hanăɣ-hĕkkĕn iroriyawăn-năsăn. Ašăl-i, fălăn-anăɣ i-ad-dd-infilĕl a-s iket-năsăn, wăr-ămoosăn hărăt dăɣ-năɣ.
62002020	Kăwăneḍ iket-năwăn, tĕssanăm a-wa ămoosăn tidĕt ed ikf'-iwăn Wa n-Emĕššeddĕj, Unfas Šăddijăn.
62002021	Ɣas, akătab wa hawăn-in-jeɣ, wăr hawăn-t-in-jeɣ dăɣ-tĕssĕba n-a-s innin wăr tĕssenăm tidĕt, tĕssanăm-tăt, tĕssanăm daɣ a-s wăr t-illa ĕmmĕk s-dd-izjăr bahu tidĕt.
62002022	Ak ăddăžžal-wa-dăɣ n-ămiksăn n-Ălmasex-i-dăɣ făw, mi t-ămoosăn? Adiš ămoos-t ere wa innăn a-s Ɣisa wădden ĕnta a-s Ălmasex, ĕnta-den-dăɣ ăddăžzal n-Ălmasex wa wărăn irḍa s-Abba wăla Rure-s.
62002023	Ere wa wărăn irḍa a-s Ɣisa, Rure-s n-Măssinăɣ, wăr-irḍa daɣ s-Abba; ere wa iqbălăn Rure-s n-Măssinăɣ, iqbal daɣ Abba.
62002024	Kăwăneḍ, a-wa s-tĕslăm ašăl ăzzarăn d-tomănăm s-Ɣisa Ălmasex dăɣ-ulhawăn-năwăn, ĕṭṭĕfăt-t. Afăl tĕṭṭăfăm dăɣ-ulhawăn-năwăn a-wa s-tĕslăm ašăl ăzzarăn d-tomănăm s-Ɣisa, ad-tĕtbĕt tassaɣt-năwăn d-Rure-s n-Măssinăɣ hakd Abba.
62002025	Ǝnta da ărkăwăl wa hanăɣ-ijjăš Ălmasex, inn'-anăɣ: "Năkk, hakkăɣ-kăwăn tămudre ta tăɣlălăt."
62002026	Ɣas, akătab wa hawăn-in-jeɣ, i n-ad-kăwăn-sĕmmĕtărăɣ d-ad-tĕjĕm ĕnniyăt i-ăddinăt-wi tattărnen ašĕšk-năwăn,
62002027	sĕktĕwăɣ-kăwăn-dd daɣ a-s, Ălmasex, issănɣăl Unfas-net fălla-wăn. Ɣas, šămad iha Unfas-net ulhawăn-năwăn, adiš wăr tămɣatărăm s-ad-kăwăn-isăɣăr ăwadĕm wăl' iyyăn, ănn-ak Unfas-en-dăɣ a kăwăn-madăn-isăɣăr hărăt iket-net. A-wa isaɣra daɣ ĕnta, ădduuttăt a-s wăr t-iha bahu, ɣas, mašălăt a-wa kăwăn-issăɣra Unfas dăɣ-isălan n-tartit-năwăn d-Ălmasex.
62002028	Ămăra-hi ilyaḍăn-in, ɣaymăt tosaɣăm d-Ălmasex i-ad nudabăt tebădde data-s ašăl wa dd-mad-infilĕl ed ad-hanăɣ-ijrĕw nĕṭṭaf immun, dihen, wăr mad-nĕmmujrăẓ, wăr mad-nĕkrukăḍ.
62002029	Šămad tĕssanăm a-s Ălmasex oɣad, adiš, ĕlmĕdăt daɣ a-s ere itamašalăn a oɣădăn iket-net, ara n-Măssinăɣ a ămoos.
62003001	Ǝnhĕywăt ɣas tĕmɣăre n-tărha ta hanăɣ-ija Abba, tărha ta t-tăwwăyăt har hanăɣ-ija isĕm: "Aratăn-nin," ĕnta-den-dăɣ daɣ a-wa nămoos. A-wen-dăɣ a făl wăr hanăɣ-fĕhhĕmăn kăl-ăddunya ed wăr-ĕzzeyăn Măssinăɣ.
62003002	Imărhan-in, tidĕt-dăɣ a-s aratăn n-Măssinăɣ a nămoos ămăra-dăɣ, măšan, a-wa s-ilkam ad-t-numas, wăr dd-ănfalăl hărwa; nĕssan ɣas a-s ašăl wa dd-mad-iqqĕl Ɣisa, ad-dăr-s nalăh ed ad-t-nĕnhĕy ĕnta iman-net s-ălxal wa iha ămăra-dăɣ.
62003003	Ere ijărăn ăṭṭăma n-a-wen-dăɣ-dăɣ, adiš, išĕšdĕjet iman-net s-ĕmmĕk wa s-Ɣisa iman-net, šăddiij.
62003004	Ere itamašalăn abăkkaḍ, ilmĕdet a-s ănimăšrăy i-alămăr n-Măssinăɣ ed abăkkaḍ, tanmĕšrayt i-alămăr n-Măssinăɣ.
62003005	Tĕssanăm daɣ a-s Ɣisa Ălmasex, osă-dd i-ad-ikkĕs ibăkkaḍăn făll-ăddinăt, ĕnta, wăr t-illa abăkkaḍ t-iwarăn.
62003006	A-wen-dăɣ a făl ere osaɣăn d-Ɣisa hărăt-dăɣ, adiš, ibḍĕwet d-abăkkaḍ făl-a-s ere wărăn izzey Ɣisa, wăr t-illa a ijrah dăɣ-isălan-net, a ihakkăn iman-net abăkkaḍ.
62003007	Ilyaḍăn-in, wăr kăwăn-išinmĕšrĕyet ăwadĕm wăl' iyyăn. Ere itamašalăn iqqud, oɣad ed Ălmasex-i s-ilkăm, oɣad,
62003008	măšan, ăwadĕm ikfan iman-net abăkkaḍ, Iblis a t-ilăn, Iblis daɣ, ĕnta a ăzzarăn s-abăkkaḍ. Rure-s n-Măssinăɣ, Ɣisa, osă-dd i-ad-išăɣšĕd făll-Iblis a-wa itamašal.
62003009	Ăwadĕm, e-d ămoos ara n-Măssinăɣ, ad-ăbas olwa dăɣ-abăkkaḍ ed ikf'-e Măssinăɣ tărna-net, ad-ăbas ikfa iman-net abăkkaḍ ed ara n-Măssinăɣ a ămoos.
62003010	Ǝnta-den-dăɣ a-wa ibḍăn aratăn wi n-Măssinăɣ d-wi n-Iblis. Ere wărăn itĕjj a oɣadăn meɣ ere wărăn irha ă/n/na-s dăɣ-ăddin iket-net, a-di, wăr-ămoos ara n-Măssinăɣ.
62003011	Isălan wi fălla-năɣ dd-ăzzubbătnen hărwa s-tizarăt, ătwănn'-anăɣ dăɣ-săn: "Nĕmărhăt jer-iman-năwăn."
62003012	Wăr nĕtilăhet d-Kayin-i dăɣ-innăhăḍ Iblis har ij'-iman n-ă/n/na-s. Mafăl ij'-iman-net? Ij'-iman-net făl-a-s ĕnta Kayin, imojjan-net ilăbasnen, a-s ija a-wen wi n-ă/n/na-s, i oɣadnen.
62003013	Ayĕtma-ɣ, mikḍaw wa dăr-wăn jăn kăl-ăddunya, wăr-ităqqănet iɣăfawăn-năwăn.
62003014	Năkkăneḍ, nĕssan a-s nĕnkăr-dd dăɣ-tamăttant, nĕjjăš tămudre. Tămudre-en, ašămol-net, tărha-ta nĕja i-ayĕtma-năɣ dăɣ-ăddin. Ere wărăn irha ayĕtma-s dăɣ-ăddin, enĕmmettĕn hărwa a ămoos.
62003015	Ere okăḍăn d-ă/n/na-s dăɣ-ăddin iket-net, emăjj n-iman a ămoos, tĕssanăm a-s wăr t-illa emăjj n-iman ijrawăn tămudre ta tăɣlălăt.
62003016	Ɣisa Ălmasex, ikfă tămudre-net dăɣ-tĕssĕba-nănăɣ. A-wen dăɣ a făl, năkkăneḍ-dăɣ, iwar-anăɣ ad-năkf tămudre-nănăɣ i-ayĕtma-năɣ dăɣ-ăddin.
62003017	Afăl inhăy ăhalĕs n-amărrĕzăɣ ă/n/na-s dăɣ-ăddin ămiɣatărăn, wăr has-oḍen tăhanint, ĕndek ĕmmĕk wa s-mad-ănn ha tărha n-Măssinăɣ ulh-net.
62003018	Ilyaḍăn-in, wăr băddădet tărha-nănăɣ ɣur-măjrăd d-tăẓude n-ilĕs ɣas, tumaset tărha-nănăɣ, tărha n-tidĕt ăssiitbătăn imojjan-nănăɣ.
62003019	Ǝmmĕk-wen-dăɣ a-s mad-nĕlmĕd a-s tĕl'-anăɣ tidĕt, ĕmmĕk-wen-dăɣ daɣ a-s mad-ismaḍăn ulhawăn-nănăɣ dat-Măssinăɣ
62003020	făl-a-s, kunta sawărăn-anăɣ ulhawăn-nănăɣ uḍlem, Măssinăɣ ojăr ulhawăn-nănăɣ, wăr t-illa daɣ a has-idrajăn.
62003021	Imărhan-in, kunta wăr hanăɣ-ăswărăn ulhawăn-nănăɣ uḍlem, adiš, wăr t-illa a hanăɣ-madăn-isărmăɣ dat-Măssinăɣ,
62003022	dihen ad-dăɣ-s nĕttăr-dăɣ, ad-hanăɣ-t-ăkf ed nĕṭṭaf alămărăn-net, nĕtamašal a-wa irha.
62003023	Măssinăɣ, ĕnta da a-wa fălla-năɣ ifrăḍ: namĕnet s-Rure-s Ɣisa Ălmasex, nĕnmărhet jer-iman-nănăɣ s-ĕmmĕk wa s-fălla-năɣ-t ifrăḍ Ălmasex.
62003024	Ere wa itamašalăn alămărăn n-Măssinăɣ, osaɣ d-Măssinăɣ, osaɣ dăr-s daɣ Măssinăɣ; Unfas Šăddijăn wa hanăɣ-ikfa a hanăɣ-isalmadăn a-s nosaɣ d-Măssinăɣ.
62004001	Imărhan-in, he kăwăneḍ! Wădden ere dd-iggădăn inn'-awăn Măssinăɣ ad-t-dd-ăšimašălăn, tĕflĕsăm-t. Arĕmăt-tăn iket-dăɣ-năsăn tĕzzar, tĕssĕnăm tayĕtte-năsăn Măssinăɣ a dd-tĕfal meɣ a dd-ĕkkasăn ɣas dăɣ-iɣăfawăn-năsăn. A-wen, janneɣ-awăn-t i-ad-tĕlmĕdăm a-s ăddunya-ta-dăɣ, ĕbsayăn dăɣ-s ănnăbităn n-bahu ăjjootnen.
62004002	Ǝnta da tamătart ta kăwăn-madăt-sĕlmĕd a-s ăddinăt-en, Unfas Šăddijăn n-Măssinăɣ a tăn-ihan meɣ: e d t-illăm ăwadĕm ăjjĕyhăn a-s Ɣisa Ălmasex osă-dd ăddunya dăɣ-taɣĕssa n-ăgg-adĕm, Unfas n-Măssinăɣ a t-ihan,
62004003	măšan, ăwadĕm iket-net ăkkuddălăn ass n-Ɣisa Ălmasex i-ăddunya iqqal ăgg-adĕm, wăr t-iha Unfas n-Măssinăɣ, Unfas wa n-ăddăžžal a t-ihan. Ăddăžžal n-Ălmasex-en, tĕslăm a-s imal-dd, ăssiilmădăɣ-kăwăn ămăra a-s ijjăš-dd ăddunya.
62004004	Kăwăneḍ-i n-ilyaḍăn-in, Măssinăɣ a kăwăn-ilăn, tĕkrăšăm daɣ tărna făll-ănnăbităn wi n-bahu făl-a-s Unfas wa kăwăn-ihăn irna Unfas wa ihăn kăl-ăddunya.
62004005	Ănnăbităn-en n-bahu, măjrăd wa n-ăddunya a tajjăn, tăsijăd-asăn daɣ ăddunya ed, terše a tăn-tĕja
62004006	măšan, năkkăneḍ Măssinăɣ a hanăɣ-ilăn. Ere wa ăksuḍăn Măssinăɣ, ad-hanăɣ-isĕjĕd, ere wa wărăn ăksuḍ Măssinăɣ, wăr hanăɣ-mad-isĕjĕd. A-wen-dăɣ a hanăɣ-isalmadăn Unfas wa ilkamăn i-tidĕt d-Unfas wa išĕnmĕšrĕyăn ăddinăt.
62004007	Imărhan-in, nĕnmărhet jer-iman-nănăɣ ed tărha Măssinăɣ a dd-tĕfăl, ere wa s-tĕha tărha ulh-net, ara n-Măssinăɣ t-izzayăn a ămoos,
62004008	ere wa s-wăr ha tărha ulh-net, wăr izzey Măssinăɣ ed Măssinăɣ emărh.
62004009	Ǝnta da ĕmmĕk wa s-hanăɣ-dd-ăsnăfalăl Măssinăɣ tărha ta hanăɣ-ija: ăšmašăl-dd Rure-s wa n-iyyăn s-ăddunya i-ad-hanăɣ-umas ĕssĕbab n-tămudre.
62004010	Ǝnta da a-wa ăsidătten tărha ta hanăɣ-ija Măssinăɣ: wădden năkkăneḍ a t-ărhănen s-tizarăt, ĕnta a hanăɣ-irhăn s-tizarăt ed ăšmašăl-dd săr-năɣ Rure-s i-ad-umas takute hanăɣ-madăt-tĕjrĕw tenăšše n-ibăkkaḍăn-nănăɣ.
62004011	Imărhan-in, šămad Măssinăɣ, ij'-anăɣ tărha togdăhăt d-a-wen-dăɣ, adiš, năkkăneḍ-dăɣ, iwar-anăɣ ad-nĕnmărh jer-iman-nănăɣ.
62004012	Wăr t-illa ere s-kăla inhăy Măssinăɣ măšan, afăl nănmărha jer-iman-nănăɣ, ad-dd-iddĕk ulhawăn-nănăɣ, isĕnnĕfilĕl daɣ tărha-net dăɣ-năɣ s-ĕmmĕk itbatăn.
62004013	Unfas Šăddijăn wa hanăɣ-ikfa Măssinăɣ, ĕnta a hanăɣ-isalmadăn a-s nosaɣ d-Măssinăɣ, osaɣ daɣ dăr-năɣ.
62004014	Măssinăɣ, ăšmašăl-dd Rure-s i-ad-umas Ămaɣlas n-ăddunya. Ămoos a-wen a nĕnhay s-tiṭṭawen-nănăɣ, nĕtilɣut daɣ săr-s.
62004015	Ere ăjjĕyhăn a-s Ɣisa Rure-s n-Măssinăɣ, osaɣ d-Măssinăɣ, osaɣ dăr-s daɣ Măssinăɣ.
62004016	Năkkăneḍ, nĕflas tărha ta hanăɣ-ija Măssinăɣ ed, Măssinăɣ emărh. Ere ămoosăn emărh iket-net, osaɣ d-Măssinăɣ, osaɣ dăr-s daɣ Măssinăɣ.
62004017	Afăl tĕtbăt tărha-nănăɣ i-Măssinăɣ dăɣ-ulhawăn-nănăɣ, wăr-mad-nărmăɣ ašăl wa ilkămăn făl-a-s, ad-năj dăɣ-ăddunya-ta-dăɣ tămudre tolăhăt d-ta dăɣ-s ija Ɣisa.
62004018	Tărha d-tuksĕḍa, wăr tidawnăt ed, tărha, wăr tĕyy edăgg i-tuksĕḍa. Ɣas, ere s-wăr ha ar tuksĕḍa ulh-net, a-di tărha a wărăt ha ulh-net ed, tuksĕḍa wăr tĕjj ar dăɣ-tĕssĕba n-tisnant tĕlkamăt.
62004019	Năkkăneḍ, ha tărha ulhawăn-nănăɣ ed, Măssinăɣ a hanăɣ-irhăn s-tizarăt.
62004020	Ere innăn: ărheɣ Măssinăɣ, a-s ija a-wen ăššunjăt ă/n/na-s dăɣ-ăddin, a-di anăsbahu a ămoos făl-a-s kăyy, kunta ă/n/na-k wa t-illăn dat-tiṭṭawen-năk, hannăyăd-t, wăr t-tărhed, ma isalmadăn s-tărha-năk i-Măssinăɣ-i wăr hĕnnĕyăd?
62004021	Alămăr wa hanăɣ-dd-oyyă Ɣisa Ălmasex, ĕnta da: "Ere innăn irha Măssinăɣ, adiš ărhet daɣ ă/n/na-s dăɣ-ăddin."
62005001	Ere omănăn a-s Ɣisa a-s Ălmasex, ara n-Măssinăɣ a ămoos, ere irhăn amăraw adiš ad-ărh daɣ aratăn-net.
62005002	Ǝnta da a-wa hanăɣ-isalmadăn a-s nărha aratăn n-Măssinăɣ: tărha ta n-Măssinăɣ d-amišĕl n-alămărăn-net.
62005003	Ere innăn irha Măssinăɣ, adiš, ămašălet daɣ alămărăn-net; alămărăn-net daɣ, wăr săr-năɣ jen eẓăwe-wen-dăɣ.
62005004	E d t-illăm ara n-Măssinăɣ, ăssiynăy, ăddoobăt ad-ikrĕš ašăl făll-ăddunya. Immun-nănăɣ a hanăɣ-ikfăn tărna-ten-dăɣ făll-ăddunya.
62005005	Ăddunya-ta-dăɣ, mi fălla-s madăn-ikrĕš ašăl kunta wădden ere wa omănăn s-Ɣisa wa n-Rure-s n-Măssinăɣ?
62005006	Ɣisa, ĕnta a dd-ăšmašăl Măssinăɣ s-ăddunya i-ad-itwĕsĕlmăɣ dăɣ-aman, inɣăl ašni-net, ămoos takute. Wăr dd-ijješ ăddunya i-ad-itwĕsĕlmăɣ ɣas, ijjăš-tăt-dd i-ad-itwĕsĕlmăɣ dăɣ-aman, inɣĕl ašni-net i-ad-umas takute. A-wen, tajuhe hanăɣ-ija Unfas Šăddijăn-i wărăn ijĕnn a săl tidĕt.
62005007	Ămăra, kăraḍăt tijuhawen a ăssitbătnen a-wa ămoos Ɣisa:
62005008	Unfas n-Măssinăɣ, aman-wi-dăɣ ătwăsălmăɣ d-ašni-net wa inɣălăn a-s ămmut. Tijuhawen-tin-dăɣ, tikkărăḍen, iyyăn n-emm a oharnăt dăɣ-a-wa ămoos Ɣisa.
62005009	Ǝnta-den-dăɣ tajuhe ta ija Măssinăɣ făll-Rure-s. Tajuhe ta n-Măssinăɣ, tojăr ta n-dăgg-adĕm-i s-hanăɣ-răqqis ad-tăn-nĕflĕs.
62005010	Ere omănăn s-Rure-s n-Măssinăɣ dăɣ, ad-isĕtbĕt tajuhe-ten-dăɣ măšan ere wa wărăn omen s-tajuhe n-Măssinăɣ, ija Măssinăɣ anăsbahu ed, wăr-omen s-tajuhe-ta ija Măssinăɣ făll-Rure-s Ɣisa.
62005011	Tajuhe-en, ătwănn'-anăɣ dăɣ-s a-s: Măssinăɣ, ikf'-anăɣ tămudre ta tăɣlălăt. Tămudre-en, ikf'-anăɣ-tăt dăɣ-idĕm n-Rure-s,
62005012	ere omănăn s-Rure-s n-Măssinăɣ, ijraw tămudre-ten-dăɣ, ere wărăn săr-s omen wăr tăt-mad-ijrĕw.
62005013	Isălan-wi-dăɣ hawăn-in-ĕktăbăɣ dăɣ-tăkarḍe-ta-dăɣ, ĕktăbăɣ-awăn-tăn-in i-ad-kăwăn-sĕlmĕdăɣ kăwăneḍ-i omănnen s-Rure-s n-Măssinăɣ Ɣisa a-s tĕjrawăm tămudre ta tăɣlălăt.
62005014	Fella-nănăɣ ɣur-Măssinăɣ, ĕnta da: Nĕssan a-s Măssinăɣ, ăsijăd-anăɣ, afăl a-wa dăɣ-s nĕtattăr, wăr-ănmăšrăy i-erhet-net.
62005015	Šămad nĕflas a-s ăsijăd-anăɣ, e-d t-nĕdăl-dăɣ, adiš, nĕflas a-s a dăɣ-s nĕttăr-dăɣ, ad-hanăɣ-t-ăj.
62005016	Ere dăɣ-wăn inhăyăn ă/n/na-s dăɣ-ăddin har ămešăl abăkkaḍ wărăn išĕkš temse, ittăret-as dăɣ-Măssinăɣ i-ad-has-ănš, ad-has-ănš. A-wen, ĕnneɣ-tăn făll-ibăkkaḍăn wi wăren šĕkš temse făl-a-s, ill'-e abăkkaḍ išaksen temse; wen, wăr hawăn-jĕnneɣ ad-tĕdĕlĕm Măssinăɣ dăɣ-tĕssĕba-net.
62005017	Iba n-iqqud, abăkkaḍ măšan, ĕllan-t ibăkkaḍăn wăren šĕkš temse.
62005018	Nĕssan a-s ara n-Măssinăɣ, wăr ihĕkk iman-net abăkkaḍ ed, ogaẓ-t Rure-s n-Măssinăɣ i-ad-fălla-s wăr-ikreš Iblis-i n-Anămsod ašăl.
62005019	Năkkăneḍ, nĕssan a-s Măssinăɣ a hanăɣ-ilăn, nĕssan daɣ a-s ăddunya-ta-dăɣ iket-net, ănnihăḍ dăɣ-s Iblis.
62005020	Nĕssan a-s Rure-s n-Măssinăɣ, osă-dd ăddunya, ikf'-anăɣ tayĕtte-ta hanăɣ-madăt-suksĕḍ Măssinăɣ wa s-ĕnta ɣas d-Rure-s Ɣisa Ălmasex a-s ĕssĕbab n-tassaɣt ta dăr-s nĕja. Ǝnta a-s Măssinăɣ, ĕnta a ihakkăn tămudre ta tăɣlălăt.
62005021	Ilyaḍăn-in, agĕẓăt iman-năwăn dăɣ-ălɣibadăt n-ăṣṣănămăn a ămoosăn-dăɣ. Amin!
63001001	A-wa năkk wa n-ănušăm hin-iktabăn i-Kĕrya ta ăsnăfrăn Măssinăɣ ĕnta d-aratăn-net wi s-tărha ta n-tidĕt a hasăn-jeɣ, wădden daɣ năkk ɣas a hasăn-ijan tărha-ten-dăɣ, irh'-en daɣ e d t-illăm ere issanăn făll-tidĕt ta dd-fălăt Măssinăɣ.
63001002	Tărha a-wen jat făll-tidĕt ta hăt ulhawăn-nănăɣ, wăr-ilkem daɣ ad-tăn-tĕzjar.
63001003	Ăhuulăɣ-kăwăn-in, ĕttarăɣ dăɣ-Abba Măssinăɣ d-Rure-s, Ɣisa Ălmasex, a kăwăn-ikfăn ănnuɣmăt, tăhanint d-ălxer i-ad-năqqayĕm nĕṭṭaf tidĕt-net d-tărha-net.
63001004	Ăsidăwăt-ahi hullan ahănay wa jeɣ n-a-s hărăt dăɣ-aratăn-năm, ĕlkamăn i-tidĕt s-ĕmmĕk wa s-hanăɣ-ăsmătăr Abba d-a-wen.
63001005	Ămăra temărhit-in Kĕrya, ĕnta da a-wa dăɣ-m ărheɣ: wăr ham-in-kĕttĕbăɣ alămăr ăynayăn, alămăr wa ham-in-kattăbăɣ, ăru d-fălla-năɣ t-dd-ăzzăbbăt Măssinăɣ, inn'-anăɣ: "Nĕmărhăt jer-iman-năwăn."
63001006	Tărha, amišĕl n-a-wa innă Măssinăɣ, alămăr daɣ wen-dăɣ, ăru d-has-tĕslăm, ăddălil-net daɣ, i n-ad-tĕnmărhĕm jer-iman-năwăn.
63001007	Ăddunya-ta-dăɣ, ĕjjăšăn-tăt-dd imĕkkorras ăjjootnen wăren ĕqbel a-s Ɣisa Ălmasex, ijjăš-dd ăddunya dăɣ-taɣĕssa n-ăgg-adĕm. Ere s-tĕsled ijanna a-wen-dăɣ, tĕlmĕdăd a-s emĕkkerrĕs d-ăddăžžal n-Ălmasex a ămoos.
63001008	He kăwăneḍ! Wăr-ităbăytalet ălxidmăt wa nĕja jere-wăn, ănn-ak, ĕhĕlăt s-data dăɣ-a-wa s-tomănăm i-ad-tĕjrĕwăm marušăt-net.
63001009	Ere ănmăšrăyăn i-tĕnna n-Ălmasex, unjăy iṭṭăf teɣăre-net, ĕlmĕdăt a-s ănimăšrăy i-Măssinăɣ măšan, ere wa itămašalăn tĕnna-net, iṭṭaf teɣăre-net, osaɣ d-Abba, osaɣ daɣ d-Rure-s.
63001010	Ere kăwăn-in-osăn s-wădden teɣăre-ten-dăɣ n-Ɣisa a iwway, wăr has-torem ehăn-năwăn băršeɣ ad-dăr-s tahĕrĕm isofan i-ad-tăqqĕsăm i-a-wa ijănna.
63001011	Ere has-orăn ehăn-net, ad-dăr-s itinmĕjj isofan, ad-dăr-s ahăr ibăkkaḍăn-net.
63001012	Ill'-e a ăjjeen s-ărheɣ ad-hawăn-t-in-ĕktĕbăɣ măšan, wăr-ăddobeɣ ad-hawăn-t-in-sĕssiwĕḍăɣ s-ălkaḍ d-tăddăwăt. Jarăɣ ăṭṭăma n-ad-kăwăn-in-asăɣ, ămmăjrădăɣ-awăn năkk iman-in, umas-anăɣ a-wen-dăɣ iket-net ĕssĕbab n-tedăwit tĕmdat.
63001013	Ăhuulăn-kăm-in mĕddana-s n-wălătma-m dăɣ-ăddin ta n-diha-dăɣ ăsnăfrăn Măssinăɣ. Amin!
64001001	A-wa năkk wa n-ănušăm hin-iktabăn i-Gayĕs wa s-tărha ta n-tidĕt a has-jeɣ.
64001002	Emărh-in, ĕttarăɣ dăɣ-Măssinăɣ ad-dăɣ-k wăr-ija hărăt, alăh ăssexăt-năk d-ăṣṣahăt wa s-itĕhhal immun-năk s-data.
64001003	Ăsdăwăt-ahi hullan ass wa hi-dd-jăn ayĕtma-ɣ dăɣ-ăddin kăy-dd-falnen, omălăn-ahi iket-dăɣ-năsăn iqqud wa jed dăɣ-tidĕt d-alkum wa jed i-tidĕt.
64001004	Ăywa, năkk, wăr t-illa a săr-i irnan tedăwit n-ad-sallăɣ a-s aratăn-in dăɣ-ăddin, ĕjlayăn s-iqqud dăɣ-alkum i-tidĕt.
64001005	Emărh-in, ijraẓ-ahi hullan a-wa ăhusken tăjjăd i-imumĕnăn iket-dăɣ-năsăn har tawĕḍăd wi n-imăjarăn kăy-in-tammărnen,
64001006	ăjjĕyhăn iket-năsăn dat-ălkănisăt-ta-dăɣ-nănăɣ a-s ăwadĕm irhan ăddinăt a tămoosăd. Ărheeɣ dăɣ-k ad-hasăn-tilalăd hărkuk i-ad-udaben asikĕl ăssimɣărăn isĕm n-Măssinăɣ
64001007	făl-a-s, asikĕl wa hăn, isĕm wa n-Ălmasex a dăɣ-t-han, unjăyăn făw s-ad-ărmĕsăn tadhĕlt dd-falăt inĕẓẓulam.
64001008	Iwar-anăɣ năkkăneḍ-i n-imumĕnăn ad-nĕdhĕl meddĕn šund-win-dăɣ i-ad-dăr-săn nohar ălxidmăt năkkăneḍ-dăɣ i-ad-tĕnfĕš tidĕt n-Măssinăɣ făll-ărori n-ăkall.
64001009	Kăla hin-ĕktăbăɣ tăkarḍe jăzzuulăt i-ălkănisăt-năwăn măšan, igdăl Dutrif-i irhăn tăzert dăɣ-hărăt iket-net asjĕd i-a-wa jănneɣ,
64001010	ăssiilmădăɣ-kăy a-s afăl hin-oseɣ, ad-ăllăɣeɣ i-ăddinăt iket-dăɣ-năsăn tăllăbăst ta itamašal d-tiẓmit ta hanăɣ-ităjj d-bahutăn-wi hanăɣ-isawăr. Tĕzzar daɣ, wăr tĕmda tăllăbăst-net dihen ɣas, ăssewăḍ făll-a-wen iba n-asĕbbărrĕk n-imumĕnăn-wi hin-tammărnen dihen, igdal daɣ i-imumĕnăn-wi ăboknen i-a-wen ad-tăn-sĕbbărrĕkăn, dăɣ-a-s dăɣ-săn isamăhaḍ, ijann'-asăn: "Ere tăn-ăsbărrăkăn, ad-t-ĕkkĕsăɣ dăɣ-ălkănisăt."
64001011	Emărh-in, tălăl a-wa olăɣăn wădden a-wa lăbasăn. Ere itamašalăn a olăɣăn iket-net, u-Măssinăɣ a ămoos măšan, ere itămašalăn a lăbasăn, wăr-issen s-Măssinăɣ.
64001012	Dăɣ-isălan n-Dimitrus, ăjjĕyhăn ăddinăt iket-năsăn făll-milɣaw-net, ilkam i-tidĕt, ăsidăttătnăt timašalen-net iqqud-net i-tidĕt ta n-Măssinăɣ. Năkkăneḍ daɣ, năjjĕyha a-s oɣad, tĕssanăd daɣ kăyy a-s tajuhe-nănăɣ, tidĕt.
64001013	Ărheeɣ ad-hak-ănnăɣ hărătăn ăjjootnen măšan, wăr-ărheɣ ad-hak-tăn-ăjăɣ s-tăddăwat d-aɣănib
64001014	făl-a-s, jarăɣ ăṭṭăma n-ad-kăy-in-asăɣ šik, ĕdwĕnneɣ dăr-k năkk iman-in.
64001015	Tăqqimă-dd dăɣ-ălxer. Ăhuulăn-kăy-in imidiwăn-năk, tăhuulăd-in daɣ imidiwăn-nănăɣ s-iyyăn iyyăn.
65001001	A-wa năkk, Hudd, wa n-akli n-Ɣisa Ălmasex n-ă/n/na-s n-Yăqub hin-iktabăn i-ăddinăt wi dd-iɣră Măssinăɣ-i n-Abba s-iman-net, irh'-en, ogaẓ-tăn dăɣ-tĕssĕba n-Ɣisa Ălmasex.
65001002	Ăsnăḍfăs fălla-wăn Măssinăɣ tăhanint d-tenăšše d-ălxer d-tărha-net.
65001003	Imărhan-in, ăsdărhănăɣ hullan ad-hawăn-in-ĕktĕbăɣ dăɣ-isălan n-immun wa nohăr, a-wen-dăɣ a făl hi-iqqăl ăššil ad-hawăn-in-ĕktĕbăɣ tăkarḍe-ta-dăɣ i-ad-kăwăn-sĕmmĕtărăɣ i-ad-tĕnmănɣĕm dăɣ-tĕssĕba n-immun wa dd-ăzzăbbăt Măssinăɣ s-iyyăt făll-imĕššeddĕjăn.
65001004	Ǝktăbăɣ-awăn-in făl-a-s, ĕjjăšăn-kăwăn-dd meddĕn n-ilămamasăn n-inăllăbăsăn făll-wăr tĕssenăm s-ăru d-ăssewălăn ĕlkĕttabăn dăɣ-ăššăreɣa wa dăɣ-săn ilkamăn, safraɣăn ălmăɣna n-ănnuɣmăt n-Măssinăɣ i-ad-hasăn-ijrĕw a-wen ăsaru făl ăsmăḍăsăn iman-năsăn, ĕmmĕk-wen-dăɣ a-s ăkkuddălăn Ɣisa Ălmasex-i n-Emăli n-Ămakraš-nănăɣ.
65001005	Kud-dăɣ ĕssanăɣ a-s a-wa-dăɣ hawăn-ăssewălăɣ, tĕknam-t musnăt, ărheeɣ ad-kăwăn-dd-sĕktoɣ ĕmmĕk wa s-dd-iɣlăs Emăli tamĕtte ta n-kăl-Iṣrayil dăɣ-ăkall wa n-Miṣra, wi unjăynen omănăn săr-s, ḍarăt-a-wen, inɣ'-en kĕrĕf.
65001006	Ǝktĕwăt-dd daɣ ănjălosăn wi dd-ĕzjărnen idăggan-năsăn, ad-tattărăn tărna tojărăt ta ĕjrăwăn, ogaẓ-tăn Măssinăɣ dăɣ-tihay ti n-ider ăssuksăḍnen, han tišĕm ăɣlalnen, ăqqalăn i-ašăl wa ilkămăn măqqărăn.
65001007	Ǝktĕwăt-dd daɣ aɣrĕm wa n-Sodoma d-wa n-Gomora d-iɣărman wi n-edes-hasăn, ĕkfăn imuzăɣăn-năsăn iman-năsăn i-ĕlkăxbu, jan tanmĕšrayt togdăhăt d-ten-dăɣ jăn ănjălosăn-win-dăɣ, ad-tajjăn idubnawăn d-a-wărăn il' ĕmmĕk, ăzzăbbăt-dd Măssinăɣ fălla-săn tisnant n-efew iɣlalăn. A-wa tăn-ijrăwăn, ălmital a ămoos s-hanăɣ-ikkas Măssinăɣ dăɣ-taɣdărt.
65001008	Ilămamasăn-winnin-dăɣ s-hawăn-janneɣ, ĕntăneḍ-dăɣ a-wen-dăɣ a tamašalăn; imĕhhurja ĕlwayăn derhanăn-năsăn, samăḍasăn iman-năsăn, sifĕṭṭun dăɣ-tărna n-Emăli d-ănjălosăn wi ikfa ălxurmăt.
65001009	Wen-hărăt wăla Mikaylu-i n-ănjălos măqqărăn wăr t-ija ed ašăl wa d-iknăs d-Iblis d-tinmĕšĕkkin tafĕkka n-ănnăbi Mosa, wăr t-ikwer Mikaylu, inn'-as ɣas: "Oyyeɣ-kăy s-Măssinăɣ."
65001010	Măšan, ilămamasăn wi s-hawăn-janneɣ, wăr tăn-išla ar tigĕggar n-a-wa s-ĕžhalăn, sikuforăn. A-wa ĕssănăn, wăr t-ĕssenăn ar s-ulhawăn-năsăn šund taɣsiwen, a-wen-dăɣ daɣ a săr-săn dd-orăwăn ĕlhĕllak.
65001011	Imĕskay, jăn tabarăt ta ija Kayin, tăšnămăšrăy-tăn tărha n-aẓrĕf šund a-wa ija Balam, oḍă-dd fălla-săn ălmăṣṣibăt dăɣ-tĕssĕba n-a wa s-ăffullăgăn šund a-wa ija Ăkori.
65001012	Tămoos tăhaḍra-năsăn dăɣ-imjora-năwăn a ăsikărakăḍăn făl-a-s ed tăn-ĕjjăšăn wăr t-illa a ăherăkken hasăn-igdalăn tăzăhhawt dăɣ-wăr kĕttĕwăn ar iman-năsăn. Olăhăn d-tijărăken wăr hen aman ăwway aḍu, olăhăn d-ihĕškan wăren tiirĕw kud-dăɣ s-ăzzăman n-a-wen, olăhăn ɣas d-ihĕškan ămmutnen ihĕnnin-dăɣ s-afăl hin-ĕttĕlbăyăn, ad-ĕjĕn tamăttant ta s-sănatăt.
65001013	Ănifăqqăn d-tinăzzămăren n-ejărew ăṣṣohătnen, wăr tăn-išla ar ejer data-săn n-tăkuffe n-ijităn-năsăn wi ăsikărakăḍnen. Olăhăn d-etran n-imĕššoraj, itwar-asăn Măssinăɣ edăgg hărkuk dăɣ-ehăḍ wa ojărăn tăkkăwălt dăɣ-ihăḍan.
65001014	Ăru fălla-săn ălolăy Inuk wa n-ahăya n-Adĕm wa s-ĕssa a-s innă: "Ǝnhĕywăt Emăli, imal-dd ĕnta d-timĕrwen n-afḍăn n-ănjălosăn-net wi šăddijnen"
65001015	i-ad-išrăɣ dăgg-adĕm iket-năsăn, ănɣ s-ăššăreɣa-net e d t-illăm anăsbăkkaḍ dăɣ-tĕssĕba n-e d t-illăm erk iji jan dăɣ-ĕffullĕg wa jăn făll-Măssinăɣ d-e d t-illăm măjrăd lăbasăn jan ăddinăt-ĕnnin-dăɣ s-wăr t-illa a dăɣ-ăssimɣărăn Măssinăɣ.
65001016	Meddĕn-win-dăɣ, hărkuk ĕkmăn-tăn iman-năsăn, salăqqawăn iman-năsăn i-ad-hasăn-aḍĕnăn ăddinăt tăhanint, wăr-ĕlkemăn ar i-derhanăn n-iman-năsăn, wăr tăn-išla ar abĕrĕj dat-ăddinăt d-tĕmmal n-ăddinăt i-ad-dăɣ-săn dd-ĕkkĕsăn hărăt.
65001017	Imărhan-in, kăwăneḍ, wăr jem a-wen, ɣaymăt kittĕwăm a-wa s-ăru d-hawăn-t-ĕnnăn inĕmmušal n-Emăli-nănăɣ Ɣisa Ălmasex a-s hawăn-jannen:
65001018	"Dăɣ-ajilal n-ăddunya ad-dd-asĕn ăddinăt wăren ĕlkem ar i-derhanăn n-iman-năsăn kăwăn-jănen isĕḍsa."
65001019	Tăbĕḍḍawt ɣas a dd-tirĕwăn jer-ăddinăt, wăr-ĕlkemăn ɣas ar i-a-wa hannăyăn, wăr t-illa a oharăn d-Unfas n-Măssinăɣ.
65001020	Kăwăneḍ-i n-imărhan-in, ɣaymăt binnĕwăm kăwăneḍ iman-năwăn tămudre-năwăn făll-ăddin-năwăn wa šăddijăn, tajjăm ălhimmăt s-tărna ta n-Unfas Šăddijăn.
65001021	Sĕntĕmăt iman-năwăn dăɣ-tărha n-Măssinăɣ dăɣ-a-s tăqqalăm i-ad-kăwăn-ăkf Emăli-nănăɣ Ɣisa Ălmasex dăɣ-tăhanint-net tămudre ta tăɣlălăt.
65001022	Aḍĕnăt tăhanint i-ăddinăt wi jănen ulhawăn ĕssin,
65001023	iyyăḍ dăɣ-săn, tăddoobem ad-tăn-dd-tĕntĕšĕm dăɣ-temse, tăɣlĕsăm-tăn; wi iyyăḍnen, aḍĕnăt-asăn tăhanint, tăhanint tărtayăt d-tuksĕḍa. Udaɣăt făw i-anmĕḍas dăr-săn kud-dăɣ anmĕḍas d-isĕlsa-năsăn wi ăsmăḍăsăn s-erk imojjan-năsăn.
65001024	I-Wa ăddooben ad-kăwăn-agĕẓ dăɣ-e d t-illăm iba n-iqqud, isĕbdĕd-dd-kăwăn dăɣ-ălxurmăt n-idĕm-net wăr kăwăn-iwer ălɣib, tĕknam tedăwit,
65001025	i-Măssinăɣ-i s-ĕnta ɣas a t-illan, ĕnta-i n-Ămaɣlas-nănăɣ dăɣ-idĕm n-Ɣisa Ălmasex wa n-Emăli-nănăɣ, ălxurmăt d-tĕmɣăre d-tărna d-ălxikmăt hărkuk dăɣ-ăzzămanăn iket-năsăn jer-wi okăynen wi n-ămăra-dăɣ hakd wi dd-malĕnen. Amin!
66001001	A-wa tănăfalilt ta dd-ăsnăfalăl Măssinăɣ i-Ɣisa Ălmasex i-ad-isĕlmĕd eklan-net isălan n-hărătăn wi s-išwar jan. Dăɣ-tĕssĕba n-a-wen-dăɣ a făl săr-i dd-ăšmasăl Ălmasex ănjălos-net, năkk Exya-i n-akli-net, i-ad-hi-isĕlmĕd s-isălan-win-dăɣ năkk-dăɣ.
66001002	A-wa s-ăjjĕyhăɣ iket-net, ĕnhăyăɣ-t, ămoosăn măjrăd n-Măssinăɣ d-tidĕt ta hi-dd-ăsnăfalăl Ɣisa Ălmasex a hawăn-siɣulăɣ diha-dăɣ.
66001003	Ere iɣrăn ĕlkĕttab-i-dăɣ dăɣ-iktăb a-wa t-illăn d-a-wa ilkămăn, ăsjăd i-a-wa dăɣ-ăssewăl, ad-itamašal a-wa innă, tĕnḍĕḍ-as ed a ĕnḍărrăn ɣas a hin-ăqqimăn i-ad-itbĕt a-wa innă.
66001004	A-wa năkk Exya, hin-iktabăn i-ălkănisăten ti n-ĕssayăt hănen teje ta n-Azya. Ăhuulăɣ-kăwăn-in, ikf'-iwăn Măssinăɣ-i dd-ăzzarăn, ill'-e, ilkam, ănnuɣmăt d-ălxer. Dalăɣ unfasăn wi n-ĕssa t-ĕllănen dat-tasăqqaymut n-Măssinăɣ ta n-tĕmmĕnukĕla dăɣ-ad-kăwăn-ăkf ănnuɣmăt d-ălxer.
66001005	Ikf'-iwăn daɣ Ɣisa Ălmasex-i n-ămaɣdal n-emăjjăyh n-tidĕt dd-ăzzarăn tanăkra dăɣ-tamăttant, ĕnta-i n-Ămănokal n-a-wa t-illăn dăɣ-imănokalăn iwarăn ărori n-ăkall, ănnuɣmăt d-ălxer. Ǝnta a hanăɣ-irhan, ăsdărfăt-anăɣ dăɣ-ibăkkaḍăn-nănăɣ s-ašni-net wa inɣălăn a-s ămmut dăɣ-tĕssĕba-nănăɣ.
66001006	Ǝnta a hanăɣ-ijăn tawset n-kăl-tikutawen, ij'-anăɣ dăɣ-Tĕmmĕnĕya-net i-ad-năxdĕm i-Măssinăɣ-i n-Abba-net. Umaset ălxurmăt d-tărna, i-net hărkuk! Amin!
66001007	Ǝnheywăt-ak, imal-dd, ăddeew d-tijărăken! Ad-t-tĕnhĕy e d t-tĕllăm tiṭṭ, wăla ăddinăt wi dăjnen tajĕẓẓelt-net s-ajor. Ad-šoršĕnăt tiwsaten n-ăddunya iket-dăɣ-năsnăt, ĕlhĕnăt dăɣ-tĕssĕba-net. A-wen, ad-ăj, wăr t-iha ăššăk. Amin!
66001008	Innă Emăli Măssinăɣ-i ilăn tărna iket-net: " 'Năkk a-s Tizarăt, năkk a-s Tilkamăt', ĕnta a dd-ăzzarăn, ill'-e, ilkam."
66001009	A-wa năkk, Exya wa n-ă/n/na-wăn dăɣ-ăddin dăr-wăn oharăn tiẓẓurt d-Tĕmmĕnĕya ta n-Măssinăɣ d-tebădde dăɣ-ălɣizabăt dăɣ-tĕssĕba n-Ɣisa. Ăzzăman wa d-ĕttărmăsăɣ, ămewăyăɣ, ĕjjăšăɣ takărmut dăɣ-awtĕl wa n-Batmus dăɣ-tĕssĕba n-iqqud wa jeɣ dăɣ-iji n-isălan n-măjrăd n-Măssinăɣ d-tajuhe ta tăjjăɣ făll-Ɣisa.
66001010	Ašăl iyyăn n-ălxad-i n-ašăl wa n-Emăli, irmăs-ahi Unfas Šăddijăn, ĕsleɣ i-emăsli-i-dăɣ ăṣṣoohen hi-olăhăn d-i n-tăsinsăɣt ḍar'-i
66001011	hi-innăn: "Ǝktĕb a-wa hănnăyăd dăɣ-ĕlkĕttab, sĕssiwĕḍăd-t-in ălkănisăten ti n-ĕssayăt n-teje ta n-Azya hănen iɣărman wi n-Ifăsus d-Smirna d-Birɣamus d-Tĕyatir d-Sardas d-Filadăfya d-Lăwdisa."
66001012	Ăšnăšlămăɣ ḍar'-i i-ad-ĕnhĕyăɣ ere wa hi-ăssewălăn. Ǝkyădăɣ, ĕnhăyăɣ ĕssayăt tiftĕl n-orăɣ
66001013	jer-ibdad ere olăhăn d-ăgg-adĕm. Ilsă emăls has-t-illan ɣur-iḍarăn, ijbas s-tamĕntĕka n-orăɣ.
66001014	Jan amẓadăn-net tĕmĕlle n-tikunen, olăhăn ɣas d-tăḍuft wăr-inxes hărăt, izajjăr-dd ănnur olăhăn d-imămmălăn n-efew tiṭṭawen-net.
66001015	Jan iḍarăn-net asmăɣmăɣ wa ităjj daroɣ tăššiišdăj tahĕst tĕzzar izzĕzzĕwăt-t ăwadĕm; olăh emăsli-net d-i n-aman n-anji ošalnen s-ăṣṣahăt.
66001016	Iṭṭaf ĕssa etran dăɣ-ăfuss-net wa n-aɣil, tĕzjar-dd tăkoba s-ĕmsădăn imawăn-net issĕnăn emm-net, ija idĕm-net asmăɣmăɣ wa tăjj tăfukt n-tarăhut.
66001017	Ǝnhăyăɣ-t ɣas, heɣ-dd oḍeɣ daw-iḍarăn-net šund ămmuɣ măšan, ăswăr-ahi ăfuss-net wa n-aɣil, inn'-ahi: "Wăr tărmeɣăd, năkk a-s Tizarăt, năkk a-s Tilkamăt,
66001018	năkk a-s wa iddarăn. Tidĕt, ĕnhăyăɣ tamăttant măšan, năkk-da ămăra, ĕddarăɣ amăɣlol. Năkk a iṭṭafăn asăyar wa n-tamăttant hakd-dăɣ wa n-ălaxărăt.
66001019	A tĕnhăyăd-dăɣ, jer-a-wa ijăn d-a-wa itajjăn d-a-wa ilkămăn, ĕktĕb-t iket-dăɣ-net.
66001020	Etran wi n-ĕssa hannăyăd dăɣ-ăfuss-in wa n-aɣil d-ĕssayăt tiftĕl n-orăɣ ti hannăyăd, ĕddăraj măšan ălmăɣna-n-a-wen da: etran, ĕntăneḍ a-s ănjălosăn n-ălkănisăten ti n-ĕssayăt; tiftĕl ti n-ĕssayăt, ĕntănăteḍ a-s ălkănisăten ti n-ĕssayăt."
66002001	Inn'-ahi Ɣisa: "Ǝktĕb i-ănjălos n-ălkănisăt ta hăt aɣrĕm wa n-Ifăsus, ănn'-as: 'Inn'-ak wa iṭṭăfăn ĕssa etran dăɣ-ăfuss-net wa n-aɣil, irjăšăn jer-ĕssayăt tiftĕl ti n-orăɣ:
66002002	Wăr hi-ĕdrejnăt timašalen-năk wăla tiluyyaɣ-năk wăla tebădde-năk hărkuk dăɣ-a-wa hed. Ǝssanăɣ a-s wăr tĕṣberăd erk ăddinăt; ăddinăt-wi jannănen s-bahu a-s ĕntăneḍ inĕmmušal-in a ămoosăn uhĕn-dăɣ wăr ămoosăn a-wen, torămăd-tăn, tăsfăkkărăd-dd a-s inĕsbuha a ămoosăn iket-dăɣ-năsăn.
66002003	Ǝssanăɣ a-s tĕbdadăd hărkuk dăɣ-a-wa hed, tĕnhăyăd aɣăna dăɣ-tĕssĕba n-isĕm-in măšan, tĕṣbărăd, wăr kăy-ikkes a-wen dăɣ-a-wa hed.
66002004	Hakd a-wen-dăɣ, ikm'-ahi fălla-k hărăt iyyăn: tărha tĕdi-hi tăzzarăt s-kăla hi-tăt-jed, ăbas-hi-tăt-jed, tăqqălăd săr-s.
66002005	A-wen-dăɣ a făl, ĕktĕw-dd adwĕylĕl wa s-kăla t-jed dăɣ-dd-toḍed, tutabăd, tăqqĕlăd-in timašalen-năk ti n-ibda. Afăl wăr jed a-wen, he-kăyy! Malăɣ-kăy-in; afăl kăy-in-ogăẓăɣ wăr tătubăd, ad-ĕkkĕsăɣ tefătelt-năk dăɣ-edăgg-net.
66002006	A-wen, wăr hin-ikkes a-s, ijraẓ-ahi fălla-k mikḍaw wa jed d-timašalen n-kăl-Nikula-i dăr-jed mikḍaw wa dăr-săn jeɣ.
66002007	Ere ilăn timĕẓẓujen-dăɣ s-islă, isăjdet i-măjrăd wa ităjj Unfas Šăddijăn i-ălkănisăten. Wa ikrăšăn tărna făll-Iblis d-tănḍărbaten-net, ad-t-šăkšăɣ aratăn n-ahĕšk wa n-tămudre ihăn ălžănnăt n-Măssinăɣ.' "
66002008	Ătwănn'-ahi ḍarăt-a-wen: "Ǝktĕb i-ănjălos n-ălkănisăt ta hăt aɣrĕm wa n-Smirna, ănn'-as: 'Inn'-ak wa n-Tizarăt d-Tilkamăt, wa ămmun, iddăr-dd,
66002009	ĕssanăɣ ĕmmĕk wa s-tătwarămăd d-ĕllăqqu-năk măšan hakd a-wen-dăɣ, kăyy a-s ăgg-ehăre wa n-tidĕt. Ǝssanăɣ făll-tăllăbăsen-ti kăy-sawarăn ăddinăt wi jannănen s-bahu a-s dăgg-Iṣrayil a ămoosăn, a-s ija a-wen, wăr ămoosăn ɣas ar ehăn n-ăddin n-inaɣbadăn n-Iblis.
66002010	Wăr kăy-isărmaɣet ălɣizabăt wa kăy-mad-sĕknĕn. Ad-ăj Iblis i ăjjootnen dăɣ-wăn dăɣ-takărmut i-ad-tăn-ižžurrĕb s-a-wen-dăɣ, tĕjĕm măraw išilan titwĕžžurribăm dăɣ-tĕssĕba n-ăddin-năwăn. Kăyy, ĕṭṭĕf immun kud-dăɣ hak-t tamăttant a-wen. Afăl dd-tĕzjărăd a-wen, ad-hak-ăjăɣ ălhăk, takĕnbut ta n-tămudre tăɣlălăt.
66002011	Ere ilăn timĕẓẓujen-dăɣ s-islă, isăjdet i-măjrăd wa ităjj Unfas Šăddijăn n-Măssinăɣ i-ălkanisatăn. Wa ikrăšăn ašăl făll-Iblis d-tănḍărbaten-net, wăr-iha miši n-ad-inhĕy tamăttant ta s-sănatăt.' "
66002012	Ătwănn'-ahi daɣ: "Ǝktĕb i-ănjălos n-ălkănisăt ta hăt aɣrĕm wa n-Birɣamus, ănn'-as: 'Inn'-ak Wa iṭṭăfăn tăkoba ta s-ĕmsădăn imawăn-net issĕnăn:
66002013	Ǝssanăɣ diha d-tĕzzăɣăd, dihen-dăɣ ad-tĕkkăs tĕmmĕnukĕla n-Iblis ifĕklan-net. Intibbas wa n-ămaksaḍ-in n-ămaɣdal-in, ɣur-wăn di-dăɣ d-izzăɣ Iblis ad-t-ăba. Hakd a-wen-dăɣ, tăqqimăd-dd kăyy, tosaɣăd dăr-i, wăr tăkkuddălăd immun-năk.
66002014	Măšan, ill'-e a ĕnḍărrăn hi-ikman fălla-k: ĕllan-t ɣur-k ăddinăt ĕṭṭafnen tayĕtte ta n-Balam-i ittărăn ad-ăj ăddăbara i-Balak i-ad-ĕkšĕn kăl-Iṣrayil isan n-taɣsiwen ămoosnen takute i-ăṣṣănămăn, ĕkfăn iman-năsăn i-iba n-tăkrakiḍt, ad-zinnun ḍarăt-a-wen.
66002015	Ǝllan-t daɣ ɣur-k ăddinăt s-ĕjraẓnăt timašalen ti n-inĕṭṭulab wi n-Nikula.
66002016	A-wen-dăɣ a făl, utab iket-di d-kăy-in-tisăɣ ĕknĕsăɣ erk ăddinăt wi kăwăn-hănen s-tăkoba ta hăt emm-in.
66002017	Ere ilăn timĕẓẓujen-dăɣ s-islă, isăjdet i-măjrăd wa ităjj Unfas Šăddijăn i-ălkănisăten. Wa ikrăšăn ašăl făll-Iblis d-tănḍărbaten-net, ad-t-ăkfăɣ mana, a-wen, amĕnsi n-talĕmmiẓt wărăn ătwăzzăy, ăkfăɣ-t taẓẓĕdt măllăt făll-iktăb isĕm ăynayăn s-wăr t-illa ere t-issanăn săl ere wa ijrăwăn taẓẓĕdt-ten-dăɣ.' "
66002018	"Ǝktĕb i-ănjălos n-ălkănisăt ta hăt aɣrĕm wa n-Tĕyatir, ănn'-as: 'Inn'-ak Wa s-itawănna Rure-s n-Măssinăɣ s-olăhnăt tiṭṭawen-net d-efew ăhijăljălăn s-ăsimăɣmăɣăn iḍarăn-net šund daroɣ ăzziizzăwen:
66002019	Ǝssanăɣ făll-timašalen-năk d-tărha ta jed i-ăddinăt d-iqqud wa jed dăɣ-immun săr-i d-ĕmmĕk wa s-tĕdhălăd tilăqqiwen d-tebădde n-hărkuk ta jed dăɣ-a-wa hed. Ǝssanăɣ a-s timašalen-năk ti n-ašăl-i-dăɣ, ojărnăt ti n-ibda
66002020	măšan, ikm'-ahi fălla-k a-wa-s tăqbălăd i-tamăḍt ta-s isĕm-net Yizabil jănnet s-bahu tănnăbit n-Măssinăɣ tajjăt isălan-net a tămoos, taqqăl i-inaxdimăn-in ĕssĕbab n-tanmĕšrayt ed jarrăw-asăn s-bahu dăɣ-asĕssăɣăr-net, tetăte n-isan n-taɣsiwen ămoosnen takute i-ăṣṣănămăn, ad-zinnun ḍarăt-a-wen.
66002021	Ǝkfeɣ-tăt ăzzăman dăɣ-tătub măšan tunjăy tĕbḍa d-ĕlkăxbu-net.
66002022	Dăɣ-tĕssĕba n-a-wen-dăɣ a făl tăt-mad-ăjrăɣ făll-isĕftaɣ s-tisnant. Afăl daɣ wăr-ătubăn imidiwăn-net wi dăr-tărtăy dăɣ-ĕlkăxbu, afăl wăr-oyyen amišĕl n-a-wa hasăn-janna, ad-tăn-săknăɣ aɣăna ăssuuksăḍăn iket-dăɣ-năsăn.
66002023	Siwĕḍăɣ făll-a-wen-dăɣ iket-net tenăɣe n-aratăn-net kĕrĕf. Afăl ija a-wen, ad-ĕlmĕdnăt ălkănisăten iket-năsnăt a-s năkk, năkk a issanăn a-wa dăɣ-zinĕzjumun dăgg-adĕm d-a-wa sadărhanăn. Hak ăwadĕm, ad-has-ăjăɣ ălhăk wa dăr-ăniihăjjăn ijităn-net.
66002024	Ǝnneɣ i-ăddinăt wi iyyăḍnen hănen ălkănisăt ta n-aɣrĕm wa n-Tĕyatir, wăren ĕlkem i-a-wa jănn tamăḍt ĕnnin-dăɣ, wăr-ĕlmedăn a-wa-s itawănna hărătăn wi n-Iblis ăttunkălnen, wăr kăwăn-ăswărăɣ uḍlem wăl' iyyăn.
66002025	Ăknăt asĕmmĕgĕggi dăɣ-immun wa tĕṭṭăfăm har kăwăn-in-asăɣ.
66002026	Wi n-imărnan ăllilnen erhet-in har ašăl wa ilkămăn, ad-tăn-sĕmmĕnukĕlăɣ făll-tiwsaten,
66002027	ăkfăɣ-tăn tĕmmĕnukĕla ta hi-ikfa Abba-nin, sĕmmĕnukĕlăɣ-tăn făll-tiwsaten, ĕḍnĕn-tănăt s-ăṣṣahăt, ĕjĕn-asnăt atăɣtăɣ wa ităjj ăwadĕm i-aɣăsis iraẓẓ. Wa irnăn, ad-t-ăkfăɣ tatrit ta n-emăɣăr.
66002029	Ere ilăn timĕẓẓujen-dăɣ s-isla, isăjdet i-a-wa ijănna Unfas Šăddijăn i-ălkănisăten!' "
66003001	"Ǝktĕb tăkarḍe i-ănjălos n-ălkănisăt ta n-Sardas, tĕnnĕd-as: 'Inn'-ak Wa ilăn ĕssa unfasăn wi n-Măssinăɣ d-ĕssa etran: Ǝssanăɣ făll-timašalen-năk, tăseɣălăd ăddinăt a-s tĕddarăd a-s ija a-wen, tămmuud.
66003002	Ăj ĕnniyăt, sudăr-dd a-wa dăɣ-k dd-ăqqimăn iket-di d-hin-itamăttat ĕnta-dăɣ făl-a-s, ĕjrăhăɣ-in a-s imojjan-năk, wăr tăn-iha-i ilan idĕm dat-Măssinăɣ.
66003003	Ǝktĕw-dd a-wa tătwăsăɣrăd d-ĕmmĕk wa s-has-tĕsled, tămašălăd a-wa hak-ătwănnăn, tutabăd. Afăl wăr jed ĕnniyăt, ad-kăy-in-ăɣdărăɣ šund emăkrăḍ s-ălwăqq d-wăr-iha miši n-ad-jed făll-a-wen.
66003004	Măšan han-kăwăn iyyăḍ dăɣ-Sardas di-dăɣ wăren ăsmăḍăs imălsan-năsăn. Win-hi, ad-ĕjĕn isĕlsa măllolnen, idawăn dăr-i ed ănihăjjăn d-a-wen.
66003005	Wa ikrăšăn ašăl făll-Iblis d-tănḍărbaten-net, ad-t-sălsăɣ ĕnta-dăɣ isĕlsa măllolnen, wăr hin-e-amĕsăɣ isĕm-net dăɣ-ĕlkĕttab wa n-tămudre, ăjjayhăɣ daɣ dat-Abba-nin d-ănjălosăn-net a-s ăwadĕm-en, i-nin.
66003006	Ere ilăn timĕẓẓujen-dăɣ s-islă, isăjdet i-măjrăd wa ităjj Unfas Šăddijăn i-ălkănisăten!' "
66003007	"Ǝktĕb i-ănjălos n-ălkănisăt ta n-Filadăfya, ănn'-as: 'Inn'-ak Wa šăddijăn, ădduutten, iṭṭafăn ăsăyar n-Tĕmmĕnĕya ta n-ămănokal Dawĕd, ĕnneɣ: Ăwadĕm wa s-oreɣ ashăr, wăr t-illa ere ăddoben aɣăfal-net-has, wa s-t-ăɣfălăɣ daɣ, wăr t-illa ere s-ilkam ad-has-t-ora.
66003008	Ǝssanăɣ făll-timašalen-năk, ĕssanăɣ a-s wăr tĕkned ĕṣṣuhu măšan hakd a-wen-dăɣ, tĕṭṭafăd măjrăd-in, wăr tăkkuddălăd isĕm-in. A-wen-dăɣ a făl data-k oreɣ ashăr s-wăr t-illa ere ăddoben ad-t-iɣfĕl.
66003009	Ǝnhĕy, ad-kăy-ăkfăɣ ašăl făll-ehăn n-ăddin wa n-Iblis ijănnen s-bahu a-s ĕnta a han dăgg-Ălyăhud wi n-tidĕt. Ăddinăt-en-hi, ad-hak-tăn-in-sukăɣ, ărkăɣăn data-k, sĕmɣărăn-kăy, isĕlmĕd-tăn a-wen s-tărha ta hak-jeɣ.
66003010	Kăyy, tĕṭṭăfăd măjrăd-in, tĕbdadăd hărkuk dăɣ a-wa hed, a-wen-dăɣ a făl ad-kăy-agĕẓăɣ năkk-dăɣ dăɣ-ăssaɣăt wa n-tisnant ilkămăn dăɣ-ăddunya iket-net i-ad-ĕtwĕžžurrĕbăn dăgg-adĕm iket-năsăn.
66003011	Malăɣ-in šik, ĕhĕl iman-năk dăɣ-immun wa tĕṭṭăfăd i-ad-wăr dăɣ-k itihăɣ ăwadĕm wăl' iyyăn takĕnbut ta n-tĕmmĕnukĕla.
66003012	Wa ikrăšăn ašăl făll-Iblis d-tănḍărbaten-net, ad-t-ăjăɣ tămankayt dăɣ-ehăn n-ămudd wa măqqărăn n-Măssi-ɣ, Măssinăɣ, wăr-ilkem ad-t-izjar. Ăwadĕm-en-hi, ad-fălla-s ĕktĕbăɣ isĕm n-Măssi-ɣ, Măssinăɣ, d-isĕm n-aɣrĕm-net wa măqqărăn, a-wen, Yărussălam ta tăynayăt dd-e-tĕflĕt išĕnnawăn. Ăwadĕm-wen-dăɣ, ad-fălla-s ĕktĕbăɣ isĕm-in wa ăynayăn.
66003013	Ere ilăn timĕẓẓujen-dăɣ s-islă, isăjdet i-măjrăd wa ităjj Unfas Šăddijăn i-ălkănisăten!' "
66003014	"Ămăra, ĕktĕb i-ănjălos n-ălkănisăt ta n-Lăwdisa, ănn'-as: 'A-wa năkk wa s-itawănna: Amin. Năkk a-s emăjjăyh n-Măssinăɣ wa n-ămaɣdal, năkk a dd-ăzzarăn i-hărăt iket-net.
66003015	Ǝnneɣ: ĕssanăɣ făll-timašalen-năk, ĕssanăɣ a-s wăr sămmeḍăd, wăr tăkkusăd; tiyyăt-i-dăɣ, ismaḍ meɣ daɣ ukas, ad-hak-in-iššĕm a-wen
66003016	măšan šămad, tăllimẓayed, wăr tăkkusăd, wăr sămmeḍăd, ad-kăy-in-ăbsăɣ.
66003017	Janned: Năkk-i-dăɣ, ăbbiɣărăɣ, wăr t-illa făw a hin-oḍanăɣ. Janned a-wen-dăɣ a-s ija a-wen, wăr tĕssenăm a-s aɣăna a hed. Amăskoy kăyy, lăqqĕwăd, dărɣalăd, ɣălulăd.
66003018	Ăyy-ahi ad-kăy-sĕnnĕmhĕlăɣ: žănš făll-i orăɣ ăššišdăj efew i-ad-tĕtbĕt terše-năk i-ehăre; žănš făll-i isĕlsa măllolnen i-ad-tĕṣtărăd; žănš făll-i tiḍrĕbba n-asăfar wa n-tiṭṭawen, sĕssĕfărăd i-ad-tĕknĕd ahănay.
66003019	Ǝlmĕd a-s năkk, ere ărheɣ a sasaɣadăɣ, ɣattălăɣ-t i-ad-ilmĕd s-a-wen. A-wen-dăɣ a făl utab, tukasăd dăɣ-alkum-hahi.
66003020	Sĕjĕd! Năkk da ibdădăn dat-emm n-ehăn, takăwkawăɣ-t: ere hi-islăn, or'-ahi, ad-fălla-s ĕjjĕšăɣ, ahărăɣ dăr-s, ahăr dăr-i.
66003021	Wa ikrăšăn tărna făll-Iblis d-tănḍărbaten-net, ad-t-ăkfăɣ turhajăt n-ad-dăr-s ĕnɣĕymăɣ făll-tasăqqaymut-in ta n-tĕmmĕnukĕla, s-ĕmmĕk-wa-dăɣ s-năkk iman-in, ĕkrăšăɣ fălla-s tărna ɣas, ănɣaymăɣ d-Abba-nin făll-tasăqqaymut-net ta n-tĕmmĕnukĕla.
66003022	Ere ilăn timĕẓẓujen-dăɣ s-islă, isăjdet i-măjrăd wa ităjj Unfas Šaddijăn i-ălkănisăten!' "
66004001	Ḍarăt hărătăn-wi-dăɣ, ĕkyădăɣ, ĕnhăyăɣ dăɣ-išĕnnawăn ashăr ămerăn. Inn'-ahi emăsli-wĕnnin s-ĕsleɣ hi-olăhăn d-tăsinsăɣt: "Awĕn-dd, ad-kăy-săknăɣ ămăra hărătăn wi ĕlkamnen."
66004002	Iḍkăl-ahi Unfas Šăddijăn ălwăqq-wen-dăɣ s-išĕnnawăn, ĕnhăyăɣ dihen tasăqqaymut n-tĕmmĕnukĕla făll-ăqqiim ăwadĕm.
66004003	Ăwadĕm-en, ij' asmăɣmăɣ wa tajjănăt tihun n-tilăllaten ti s-itawănna žasĕb d-sarĕdwan. Tasăqqaymut-net ta n-tĕmmĕnukĕla, ăɣilăyɣălăy-tăt aẓănnăẓẓal ijan tihusay olăhnen d-ti n-tekădăyt ta n-tasămăɣmaɣt s-itawănna ẓimrud.
66004004	Ǝnhăyăɣ daɣ a-s tasăqqaymut-ĕnnin, ăɣilăyɣălăynăt-tăt sănatăt timĕrwen n-tasăqqaymut n-tĕmmĕnukĕla d-ĕkkoẓăt făll-ăqqimăn sănatăt timĕrwen n-amɣar d-ĕkkoẓ ăssimlălnen, jan iket-dăɣ-năsăn, koronatăn, a-wen, tikĕnbuten n-orăɣ.
66004005	Tasăqqaymut tĕnnin tăzzarăt, zajjărăn-tăt-dd essamăn d-imăslan d-ejjajăn, ărɣanăt data-s ĕssayăt tiftĕl ti ăṣṣiwwărnen ĕssa unfasăn wi n-Măssinăɣ.
66004006	Tasăqqaymut-ĕnnin-dăɣ daɣ, ill'-e data-s a olăhăn d-ejărew wa sĕmmăn s-dd-ăssikta ălmăɣna-net tĕšĕdje ta n-tăšoka. Tasăqqaymut, han-tăt ĕkkoẓ hărătăn ĕddarnen ănimăɣlăynen ammas-net. Hărătăn-en-hi, ămoos data-săn hakd-dăɣ ḍara-săn, tiḍrurĕjen.
66004007	Hărătăn-win-dăɣ ĕddărnen, wa ăzzarăn dăɣ-săn, han-t ifăqqăn n-ahăr; wa s-ĕssin, han-t ifăqqăn n-esej; wa s-kăraḍ, olăh idĕm-net d-i n-ăwadĕm; wa s-ĕkkoẓ, olăh d-ejăft illayăn.
66004008	Hărătăn ĕnnin n-ĕkkoẓ ĕddărnen, hak iyyăn dăɣ-săn ila săḍis afrewăn ĕlsanăt tiṭṭawen dăɣ-ammas hakd-dăɣ dăɣ-afălla. Ehăḍ d-ašăl, ĕṭṭafăn ăsahăɣ jannen: "Emăli Măssinăɣ, kăyy-i ilăn tărna iket-net, kăyy-i t-illăn, tĕlled-t, tĕlkamăd: Šăddiijăd, šăddiijăd, šăddiijăd!"
66004009	E-d jăn ĕkkoẓ hărătăn-win-dăɣ ĕddărnen ăsahăɣ-ĕnnin-dăɣ-dăɣ, timĕlĕn ălxurmăt, samɣarăn, tumayăn i-ere wa s-ĕnta a iɣlalăn ăqqimăn făll-tasăqqaymut ta n-tĕmmĕnukĕla,
66004010	ad-ărkăɣăn imɣarăn wi n-sănatăt timĕrwen d-ĕkkoẓ dat-wa ăqqimăn dăɣ-tasăqqaymut ta n-tĕmmĕnukĕla s-ĕnta a iɣlalăn, amĕlăn-t, ĕkkĕsăn tikĕnbuten-năsăn ti n-tĕmmĕnukĕla, ăjrĕn-tănăt dat-tasăqqaymut, ĕnnĕn:
66004011	"Emăli-nănăɣ, Măssinăɣ! Tăniihăjjăd d-ălxurmăt d-semɣar d-tărna ed kăyy a dd-ixlăkăn hărăt iket-net; ijjăš-dd a-wen ĕnniyăt-năk ɣas, jed-t."
66005001	Ǝnhăyăɣ ḍarăt-a-wen dăɣ-ăfuss wa n-aɣil n-ere wa ăqqimăn făll-tasăqqaymut ta n-tĕmmĕnukĕla ĕlkĕttab warăn ikătabăn făll-idmawăn-net issĕnăn, warăn-t daɣ ĕssa iẓĕẓla has-ĕgdalnen amer.
66005002	Olăsăɣ daɣ ahănay n-ănjălos dăɣ-wi n-imărnan, ibdad, ijanna s-afălla: "Mi ăddoben, ănihăjja d-ad-ărẓ iẓĕẓla-wi-dăɣ n-ĕssa, arr ĕlkĕttab-wa-dăɣ?"
66005003	Ăbă-dd ăwadĕm dăɣ-išĕnnawăn d-ăkall d-ider n-ăkall ăddooben arr-net, ăba-dd wăla ere ăddooben asĕjrah dăɣ-ammas-net.
66005004	Ǝnhăyăɣ a-s ăbă-dd ăwadĕm orăn ĕlkĕttab-ĕnnin-dăɣ, wăla i issĕjrăhăn dăɣ-s, ɣas ad-sakălalăɣ.
66005005	Ălwăqq-wen-dăɣ ad-hi-innă iyyăn dăɣ-imɣarăn: "Susĕm, wăr tĕlhed! Ǝnhĕy-t-ak ăgg-Yăhuda wa n-ahăr n-ahăya n-ănnăbi Dawĕd, ikrăš tărna, ăddoobăt terăẓẓe n-iẓĕẓla wi n-ĕssa, arr ĕlkĕttab."
66005006	Ǝnhăyăɣ ălwăqq-wen Ašăɣol ibdadăn dăɣ-tasăqqaymut ta n-tĕmmĕnukĕla ănimăɣlăyăn hărătăn wi n-ĕkkoẓ ĕddărnen d-imɣarăn wi n-sănatăt timĕrwen d-ĕkkoẓ. Ašăɣol-i-hi, s-tĕnnĕd iɣras, ila ĕssa iskawăn d-ĕssayăt tiṭṭawen. Tiṭṭawen-tin-dăɣ a-s ĕssa unfasăn wi dd-ăšmašăl Măssinăɣ făll-ărori n-ăkall iket-net.
66005007	Irjăš-dd Ašăɣol har dd-osa ere wa ăqqimăn făll-tasăqqaymut ta n-tĕmmĕnukĕla, irmăs fălla-s ĕlkĕttab wa iṭṭăf s-ăfuss-net wa n-aɣil.
66005008	Irmăs ĕlkĕttab-ĕnnin-dăɣ ɣas, ărkăɣăn hărătăn wi n-ĕkkoẓ d-imɣarăn wi n-sănatăt timĕrwen d-ĕkkoẓ dat-Ašăɣol, ad-t-timĕlăn, ɣabbădăn-t. Hak iyyăn dăɣ-săn iṭṭaf tehărdănt d-alkas n-orăɣ iḍkarăn ĕlɣĕnfărăn. Alkasăn-ĕnnin n-orăɣ d-isĕkkurora wi ĕḍnăyăn, ămmittălăn tittar n-ălɣibadăt n-imĕššeddĕjăn n-Măssinăɣ.
66005009	Ăwwayăn ăsahăɣ ăynayăn dăɣ-jannen: "Ărhuj-ak ad-tărmĕsăd ĕlkĕttab, tărẓĕd iẓĕẓla wi n-ĕssa t-hărnen ed tămmud, jed iman-năk takute, tăsdărfed s-ašni-năk tamĕtte s-ămăra, ikrăš-tăt Măssinăɣ. Tamĕtte daɣ, han ăddinăt n-e d t-tĕllăm tawset, d-e d t-illăm awal, d-e d t-tĕllăm tumast d-e d t-illăm ĕddĕwĕl iwarăn ărori n-ăkall.
66005010	Jed-tăn ălžămaɣăt n-kăl-tikutawen ixdamăn i-Măssinăɣ, jed-tăn dăɣ-Tĕmmĕnĕya-năk i-ad-ăxkĕmăn făll-ăkall."
66005011	Olăsăɣ daɣ akăyad, ĕsleɣ i-emăsli n-ănjălosăn ĕknanen ĕjut, afḍăn făll-timĕrwen n-afḍăn. Ăɣilăyɣălăyăn tasăqqaymut ta n-tĕmmĕnukĕla d-hărătăn wi n-ĕkkoẓ ĕddărnen d-imɣarăn wi n-sănatăt timĕrwen d-ĕkkoẓ.
66005012	Ǝḍkălăn imăslan-năsăn, ad-jannen s-afălla: "Ašăɣol wa iɣrăsăn i-ad-umas takute, tărhuj-as tărna d-ărrĕzăɣ d-sărho d-ăṣṣahăt d-semɣar d-ălxurmăt d-tĕmmal."
66005013	Ǝsleɣ daɣ i-a-wa dd-ixlăkăn iket-dăɣ-net jer-a-wa ihăn išĕnnawăn d-a-wa iwărăn ărori n-ăkall d-a-wa t-illăn daw-ăkall d-a-wa ihăn ejărew wa sĕmmăn, a-wa dd-ătwăxlăkăn iket-net, išĕnnawăn d-ăkall, a-wen-dăɣ iket-net, irmas ăsahăɣ, ijanna: "Tărhuj tĕmmal d-semɣar d-ălxurmăt d-tărna tăɣlalăt i-ere wa ăqqimăn făll-tasăqqaymut ta n-tĕmmĕnukĕla d-Ašăɣol."
66005014	Tĕmdă taswĕlt-ten-dăɣ ɣas, ĕssĕgdălăn hărătăn wi n-ĕkkoẓ ĕddărnen, ĕnnăn: "Amin!" Ărkăɣăn imɣarăn ĕntăneḍ-dăɣ ăssaɣăt-wen, ad-ɣabbădăn.
66006001	Olăsăɣ, ĕkyădăɣ; ĕnhăyăɣ Ašăɣol a-s irẓa aẓăẓlo wa ăzzarăn dăɣ-wi n-ĕssa hărnen ĕlkĕttab. Ǝsleɣ i-iyyăn dăɣ-hărătăn wi n-ĕkkoẓ ĕddărnen a-s iḍkăl emăsli-net šund ejjaj, innă: "Ǝyyăw!"
66006002	Innă a-wen ɣas, ĕkyădăɣ: ĕnhăyăɣ ebăje măllăn inay ăwadĕm iṭṭafăn ăssăm, tătwăkf'-e korona, a-wen, takĕnbut n-tĕmmĕnukĕla. Ăwadĕm-en, emărn, iglă daɣ i-ad-ărn.
66006003	Irẓa Ašăɣol aẓăẓlo wa s-ĕssin ihărăn ĕlkĕttab ɣas, ĕsleɣ i-wa s-ĕssin dăɣ-hărătăn wi n-ĕkkoẓ ĕddărnen a-s innă: "Ǝyyăw!"
66006004	Ǝnhăyăɣ ămăra ebăje šăggăɣăn dd-imalăn, ijrăw ăhalĕs wa t-inăyăn tădabit n-ad-ikkĕs ălɣafyăt făll-ărori n-ăkall i-ad-ĕnmĕlhĕsăn ăddinăt jer-iman-năsăn; ĕnta-i-hi, ijrăw tăkoba šĕjreet.
66006005	Irẓă Ašăɣol aẓăẓlo wa n-kăraḍ ɣas, ĕsleɣ i-wa s-kăraḍ dăɣ-hărătăn wi n-ĕkkoẓ ĕddărnen a-s innă: "Ǝyyăw!" Ǝkyădăɣ, ĕnhăyăɣ ebăje kăwălăn inay ăwadĕm iṭṭafăn ălmizan dăɣ-ăfuss-net.
66006006	Ǝsleɣ i-emăsli dd-ifalăn jer-hărătăn wi n-ĕkkoẓ har innă: "Kelu n-ălkăma-i, ălqim-net ašăl n-ălxidmăt n-ăwadĕm meɣ kăraḍ kelutăn n-tărruza măšan, wăr tĕfneẓăd hărăt dăɣ-ĕzzăyt wăla dăɣ-asmĕd wa n-lăɣnăb."
66006007	Irẓă Ašăɣol aẓăẓlo wa n-ĕkkoẓ iɣfălăn ĕlkĕttab ɣas, ĕsleɣ i-hărăt wa s-ĕkkoẓ iddărăn a-s innă: "Ǝyyăw!"
66006008	Ǝkyădăɣ, ĕnhăyăɣ ebăje dalen inay ere iwar isĕm: "Tamăttant", ăsilăl ălaxărăt d-a-wa t-ihăn dăɣ-ăddinăt iket-net. Ǝjrăwăn tărna făll-tăẓune n-ăkall ta n-ĕkkoẓăt i-ad-ănɣĕn imuzăɣăn-net s-tăkoba d-laẓ d-turhĕnnawen ti lăbasnen tamălsanen d-tiwăɣsen.
66006009	Irẓă Ašăɣol aẓăẓlo wa n-sĕmmos ɣas, ĕnhăyăɣ dăɣ-išĕnnawăn, daw-tasĕskărt ta făll-ɣarrăsnăt taɣsiwen ti n-tikutawen dăɣ-ehăn n-ămudd wa măqqărăn, iman n-ăddinăt wi ăba dăɣ-tĕssĕba n-măjrăd n-Măssinăɣ d-ajĕyh dăɣ-s i-ăddinăt.
66006010	Ǝḍkălăn iman-en-hi imăslan-năsăn s-afălla, ĕnnăn: "Emăli-nănăɣ wa šăddijăn, ăddutten, ma s-tăqqalăd, tarĕd ăššăreɣa wa n-jere-năɣ d-imuzăɣăn n-ăkall? Ma s-tăqqalăd tĕšĕjĕd dăɣ-săn eɣa n-asănɣal wa jăn i-ašni-nănăɣ?"
66006011	Ijrăw hak iyyăn dăɣ-săn emăls măllăn, ătwănn'-asăn ad-sunfĕn ăzzăman ĕnḍărrăn ĕṣbărăn har dd-ĕmdĕwăn ayĕtma-săn d-imidiwăn-năsăn wi dăr-oharăn ălxidmăt lănen s-ad-dăr-săn alăhăn ĕssĕbab n-tamăttant.
66006012	Ǝnhăyăɣ ḍarăt-a-wen Ašăɣol a-s irẓă aẓăẓlo wa n-săḍis iɣfălăn ĕlkĕttab ɣas, ijă-dd ăkall ăškăḍkăḍ-i-dăɣ ăssuksăḍăn, kăwal tăfukt šund alăššo, šăggaɣ ewăr iket-net šund ašni,
66006013	jăn-dd etran făll-ăkall aftĕktĕk wa dd-tăjjăn aratăn n-ašar dihad tăn-iwwĕšwăš aḍu ăṣṣoohen.
66006014	Olămăn-in išĕnnawăn šund ĕlkĕttab itiḍh ăwadĕm, ăhonăn iḍaɣăn d-iwtĕlăn.
66006015	Ǝnkărăn imuzăɣăn n-ăkall iket-năsăn, jer-wi n-imănokalăn, hakd wi n-kăl-eket d-wi n-imănokalăn n-ĕlɣĕskăr d-wi n-imărrĕzăɣăn d-kăl-ăṣṣahăt, wăr-ĕẓleyăn wi n-eklan d-wi n-ilăllan, ĕffărăn iket-dăɣ-năsăn dăɣ-iɣăyan d-ităqqăn n-iḍaɣăn.
66006016	Saɣăren, jannen i-iḍaɣăn d-isĕwlan: "Aḍĕwăt-dd fălla-năɣ i-ad-wăr hanăɣ-ihĕnnĕy ămănokal wa ăqqimăn făll-tasăqqaymut ta n-tĕmmĕnukĕla, ĕnjărăt-anăɣ iket-di d-fălla-năɣ isiḍĕw aḍkăr n-Ašăɣol
66006017	ed ašăl wa măqqărăn d-itakkăs ălxăr, osă-dd. Mi dăɣ-s-e-iɣlĕsăn?"
66007001	Ḍarăt-a-wen, ĕnhăyăɣ ĕkkoẓ ănjălosăn s-hak iyyăn dăɣ-săn dăɣ, ibdad dăɣ-iyyăt dăɣ-tisdas n-ăkall ti n-ĕkkoẓăt. Hak iyyăn ănnihăḍ dăɣ-iyyăn dăɣ-aḍutăn wi n-ĕkkoẓ i-ad-wăr-ăsrarăj wăl' iyyăn dăɣ-săn făll-ăkall wăla făll-ejărew wăla fall-ihĕškan.
66007002	Ǝnhăyăɣ daɣ ănjălos iyyăn har dd-ifăl emăynăj iṭṭaf aẓăẓlo n-Măssinăɣ-i iddărăn. Ăssewăl s-afălla i-ĕkkoẓ ănjălosăn wi ĕjrăwnen turhajăt n-ad-ĕbxĕsăn ăkall d-ejărew wa sĕmmăn, inn'-asăn:
66007003	"Taẓidert, wăr jem săbxas dăɣ-ăkall wăla dăɣ-ijĕrwan wăla dăɣ-ihĕškan har năj ešwăl făll-timme n-eklan n-Măssinăɣ iket-dăɣ-năsăn."
66007004	Ǝsleɣ ălwăqq-wen i-a-wa dăr-ogdăhăn ăddinăt wi iwăr aẓăẓlo n-Măssinăɣ: temeḍe d-ĕkkoẓăt timĕrwen d-ĕkkoẓ n-efăḍ n-ăwadĕm dd-ĕzjarnen tiwsaten n-Iṣrayil iket-dăɣ-năsnăt:
66007005	Măraw d-ĕssin n-efăḍ n-ăwadĕm, ĕzjarăn-dd tawset ta n-Yăhuda; măraw d-ĕssin n-efăḍ n-ăwadĕm, ĕzjarăn-dd tawset ta n-Rubin; măraw d-ĕssin n-efăḍ n-ăwadĕm, ĕzjarăn-dd tawset ta n-Gad;
66007006	măraw d-ĕssin n-efăḍ n-ăwadĕm, ĕzjarăn-dd tawset ta n-Azir; măraw d-ĕssin n-efăḍ n-ăwadĕm, ĕzjarăn-dd tawset ta n-Naftali; măraw d-ĕssin n-efăḍ n-ăwadĕm, ĕzjarăn-dd tawset ta n-Mănasa;
66007007	măraw d-ĕssin n-efăḍ n-ăwadĕm, ĕzjarăn-dd tawset ta n-Simyon; măraw d-ĕssin n-efăḍ n-ăwadĕm, ĕzjarăn-dd tawset ta n-Lewi; măraw d-ĕssin n-efăḍ n-ăwadĕm, ĕzjarăn-dd tawset ta-n-Isakar;
66007008	măraw d-ĕssin n-efăḍ n-ăwadĕm, ĕzjarăn-dd tawset ta n-Ẓabilon; măraw d-ĕssin n-efăḍ n-ăwadĕm, ĕzjarăn-dd tawset ta n-Yusĕf; măraw d-ĕssin n-efăḍ n-ăwadĕm, ĕzjarăn-dd tawset ta n-Bănyamin.
66007009	Ǝnhăyăɣ daɣ ḍarăt-a-wen, tamĕtte n-ăddinăt-i-dăɣ tăjjet s-wăr t-illa ere ăddooben asiḍĕn-net. Tamĕtte-ĕnnin-dăɣ, han-tăt ăddinăt n-e d t-illăm ĕddĕwĕl d-e d t-tĕllăm tawset d-e d t-tĕllăm tamĕtte d-e d t-illăm awal. Ǝbdadăn dat-tasăqqaymut ta n-Tĕmmĕnĕya d-dat-Ašăɣol, ăssiimlălăn, ĕṭṭafăn ilĕktan n-tišday.
66007010	Ǝẓẓajăn imăslan-năsăn s-afălla, jannen: "Ǝlɣĕllas-nănăɣ, Măssinăɣ-i ăqqiimăn făll-tasăqqaymut ta n-tĕmmĕnukĕla d-Ašăɣol a ɣur-t-illa."
66007011	Ǝbdădăn ănjălosăn iket-năsăn wi ănimăɣlăynen tasăqqaymut ta n-tĕmmĕnukĕla d-imɣarăn d-hărătăn wi n-ĕkkoẓ ĕddărnen, ărkăɣăn dat-tasăqqaymut ta n-tĕmmĕnukĕla, ĕssĕnsăn timmawen-năsăn făll-ăkall, ad-ɣabbădăn Măssinăɣ,
66007012	jannen: "Tidĕt-dăɣ a-s tĕmmal d-ălxurmăt d-sărho d-tămayit d-semɣar d-tărna d-ăṣṣahăt, i n-Măssinăɣ hărkuk! Amin."
66007013	Issĕstăn-ahi iyyăn dăɣ-imɣarăn ḍarăt-a-wen, inn'-ahi: "Ma ămoosăn ăddinăt-wi-dăɣ ăssimlălnen? Ǝnde s-dd-hăn?"
66007014	Ǝnneɣ-as: "Măssi-ɣ, a-wen, kăyy a t-issanăn." Inn'-ahi ălwăqq-wen: "A-wa ăddinăt wi dd-toyyă tăɣazzabit ta măqqărăt, ăsserădăn isĕlsa-năsăn, issĕmlăl-tăn ašni wa n-Ašăɣol.
66007015	A-wen-dăɣ a făl ĕbdadăn dat-tasăqqaymut ta n-tĕmmĕnukĕla n-Măssinăɣ. Ehăḍ d-ašăl, ɣabbădăn-t dăɣ-ehăn n-ămudd-net wa măqqărăn. Ere wa ăqqiimăn făll-tasăqqaymut ta n-tĕmmĕnukĕla dăɣ-ehăn-net, a tăn-ogaẓăn.
66007016	Wăr-ilkem ad-ălloẓăn, wăla ad-ăffudăn, wăla ad-tăn-tăssirɣa tăfukt wăla a ăkkusăn a ămoos-dăɣ
66007017	făl-as Ašăɣol wa ihăn ammas n-tasăqqaymut ta n-tĕmmĕnukĕla, iman-net a tăn-e-iḍĕnăn, aɣĕd-tăn s-ersan wi n-aman ĕddărnen, irsĕy-in Măssinăɣ e d t-illăm ămiṭṭ dăɣ-tiṭṭawen-năsăn."
66008001	Irẓă Ašăɣol aẓăẓlo wa s-ĕssa ɣas, ăssosăm a-wa ihăn išĕnnawăn iket-dăɣ-net har fălla-s tokăy tăẓune n-ăssaɣăt.
66008002	Ǝnhăyăɣ ḍarăt-a-wen ĕssa ănjălosăn wi ĕbdădnen dat-Măssinăɣ, ijrăw hak iyyăn dăɣ-săn tăsinsăɣt tiyyăt.
66008003	Osă-dd ănjălos iyyăn, ibdăd edes i-tasĕskărt ta făll-tajjănăt tikutawen, iṭṭaf ăkoss wa hăn imĕkkărora iknăn dăɣ-orăɣ. Ijrăw isĕkkurora ăjjootnen i-ad-tăn-isĕdĕw d-tittar n-tamĕtte ta n-imĕsšeddĕjăn n-Măssinăɣ, isărɣ a-wen-dăɣ iket-net făll-tasĕskărt ta n-tikutawen n-orăɣ t-tĕllăt dat-tasăqqaymut ta n-tĕmmĕnukĕla, ăssewăḍ-in daɣ făll-a-wen tittar n-imĕššeddĕjăn n-Măssinăɣ.
66008004	Ăhohăn imĕkkurora, ĕlkămnăt-asăn tittar n-imĕššeddĕjăn n-Măssinăɣ.
66008005	Iḍkăl ănjălos ḍarăt-a-wen ăkoss wa dăɣ-raqqăn ĕlɣĕnfărăn, iḍkăr-t dăɣ-efew wa iwărăn tasĕskărt ta n-tikutawen tĕzzar, ibsăl-t-dd făll-ăkall, jăn ejjajăn ălwăqq-wen-dăɣ d-imăslan d-essamăn, ăškăḍkăḍ ăkall.
66008006	Ăsdăwăn ya ănjălosăn wi n-ĕssa ĕṭṭăfnen tisinsăɣen ti n-ĕssayăt i-ashăḍ-năsnăt.
66008007	Ăshăḍ wa ăzzarăn tăsinsăɣt-net, oḍăn-dd ijidrăšăn ăddewnen d-efew irtayăn d-ašni făll-ăkall, intăs ĕttĕlĕt n-ăkall d-ĕttĕlĕt n-ihĕškan d-a-wa t-illăn dăɣ-teyĕšše iket-net.
66008008	Ăshăḍ ănjălos wa s-ĕssin tăsinsăɣt-net, ifăl-dd a olăhăn d-aḍaɣ ăhijăljălăn išĕnnawăn, oḍă-dd dăɣ-ejărew. Iqqăl ĕttĕlĕt n-ejărew wa sĕmmăn ašni ălwăqq-wen-dăɣ.
66008009	Ăba ĕttĕlĕt n-e d t-illăm ămudăr ihan ejărew wa sĕmmăn, ittăɣtăɣ ĕttĕlĕt n-a-wa ila ejărew dăɣ-turfen.
66008010	Ăshăḍ ḍarăt-a-wen ănjălos wa s-kăraḍ tăsinsăɣt-net, ifăl-dd atăr măqqărăn ăhijăljălăn šund emămmăl išĕnnawăn, oḍă-dd făll-ĕttĕlĕt n-ijĕrwan d-ersan.
66008011	Atăr-en, isĕm-net: "Tĕsĕmme." Oḍă-dd ɣas, issĕsmăm ĕttĕlĕt n-aman har tămmut tĕššĕm n-ăddinăt iket-năsăn wi tăn-ĕswănen.
66008012	Ăshăḍ ănjălos wa s-ĕkkoẓ tăsinsăɣt-net, tĕjjăš tewete ĕttĕlĕt n-tăfukt d-ĕttĕlĕt n-ewăr d-ĕttĕlĕt n-etran, ijmăḍ-tăn ĕttĕlĕt n-ănnur-năsăn har ăbas itimlĕwlĕw ĕttĕlĕt n-ehăḍ d-ĕttĕlĕt n-ašăl.
66008013	Ǝkyădăɣ daɣ, ĕsleɣ i-ejăft illayăn dăɣ-ijĕj dăɣ-ălhăwa, iḍkal emăsli-net, ijanna: "Imĕskay, Xăxx-dăɣ, imĕskay imuzăɣăn n-ăkall ălwăqq wa d-e-săhĕḍăn ănjălosăn wi n-kăraḍ hin-ăqqimnen tisinsăɣen-năsăn!"
66009001	Ăshăḍ ănjălos wa s-sĕmmos tăsinsăɣt-net, ĕnhăyăɣ atăr dd-ifalăn išĕnnawăn har dd-oḍă făll-ăkall, ătwăkf'-e asăyar n-anu wa wărăn ila ider ihăn ălaxărăt.
66009002	Or' atăr-ĕnnin anu-en, izjăr-t-dd a olăhăn d-tahĕst-i-dăɣ tăssuksăḍăt, issĕkwăl ăho wa dd-izjărăn anu tăfukt d-ălhăwa.
66009003	Ăho-ĕnnin-dăɣ, tĕzjăr-t-dd tašwalt tĕlsăt ărori n-ăkall, tašwalt-en, tĕjraw ăssăm olăhăn d-wa ihăn iẓurdam.
66009004	Tĕjrăw tašwalt-ĕnnin-dăɣ alămăr n-ad-wăr ḍes teyĕšše wăla ihĕškan wăla idommăn, ătwănn'-as ɣas ad-ăkk ăššar-net dăgg-adĕm wi s-wăr-iwer ešwăl wa n-Măssinăɣ timmawen-năsăn.
66009005	Ăddinăt-en, wăr tĕjrew tašwalt turhajăt n-tenăɣe-năsăn, wăr tĕjrew a săl turhajăt n-aɣĕzzĕbu-năsăn har fălla-săn takĕy tăqqăn n-sĕmmos orăn. Tĕsĕmme n-tisnant n-ălɣizabăt-net tolăh d-a-wa s-itifrĕy ăwadĕm ăkiwăttăt eẓerdĕm.
66009006	Tăqqăn-ten-dăɣ n-sĕmmos orăn, ad-takĕy tammăɣăn dăgg-adĕm i-tamăttant măšan, wăr tăt-jărrĕwăn, sadărhanăn-tăt măšan, tifăqqut-asăn.
66009007	Tašwalt-ĕnnin, tolăh d-ibĕjwan ăsidăwnen i-tikawt n-amjăr, iɣăfawăn-năsăn, iwar-tăn a olăhăn d-koronatăn, a-wen, tikĕnbuten n-orăɣ, olăhăn idmawăn-năsăn d-wi n-dăgg-adĕm,
66009008	lan amẓadăn olăhnen d-tišĕkkaḍ n-tiḍeḍen, lan daɣ isenăn olăhnen d-wi n-ehran.
66009009	Ijĕrjar-năsăn, s-tĕnnĕd, tăẓoli a tăn-ilsan, emăsli n-afrewăn-năsăn, olăh d-turfen ti n-amjăr tihubun ibĕjwan ĕkkanen edăgg n-amjăr.
66009010	Lan tilănkăwen lanen teskărt šund ta n-iẓurdam, tilănkăwen-năsăn en-dăɣ a ih' ăssăm wa s-tikwĕttin dăgg-adĕm har ăkĕyĕn sĕmmos orăn.
66009011	Lan ămănokal wa ănnihăḍăn dăɣ-anu wa wărăn ila ider ihăn ălaxărăt s-ĕnta a-s ănjălos wa n-ălaxărăt, isĕm-net dăɣ-Ɣăbranĕyya: Abbădon; isĕm-net dăɣ-Tălyunanit: Abbolyon. Almăɣna n-isĕm-net: Ămahlak.
66009012	Ălmăṣṣibăt wa ăzzarăn okăy măšan, ĕlkamăn-as-dd ĕssin hărwa.
66009013	Ăshăḍ ănjălos wa s-săḍis tăsinsăɣt-net, ĕsleɣ i-emăsli dd-ifalăn tisĕttuytay ti n-ĕkkoẓăt n-tasĕskărt n-orăɣ ta n-tikutawen t-tĕllăt dat-Măssinăɣ.
66009014	Inn' emăsli-en i-ănjălos wa s-săḍis iṭṭăfăn tăsinsăɣt: "Arr-in ănjălosăn wi n-ĕkkoẓ ĕkrădnen edes i-ejărew wa măqqărăn s-isĕm-net Ifrăyti."
66009015	Ămerăn-dd ănjălosăn-win-dăɣ n-ĕkkoẓ ăssaɣăt-wen-dăɣ n-ašăl-wen-dăɣ n-ewăr-wen-dăɣ n-awătay-wen-dăɣ i-ad-ănɣĕn ĕttĕlĕt n-dăgg-adĕm ed a-wen-dăɣ a-s ĕtwarăn a ijă a-wa-dăɣ.
66009016	Ătwănn'-ahi a-wa dăr-ogdăh ĕlɣĕskăr wa inăyăn ibĕjwan, oseɣ-t iwwăḍ sănatăt timaḍ n-ajjim n-ăwadĕm.
66009017	Ibĕjwan-ĕnnin d-ăddinăt wi tăn-năynen, ĕnta da ĕmmĕk wa s-hi-dd-ănfalălăn: imălsan-năsăn, i n-tăẓoli šăggăɣăt šund efew, i dalatnen šund tekădăyt ta n-telăllit lăt ălqim s-itawănna: Safir; ja tăroɣe ta ităjj ĕlkăbrit. Iɣăfawăn n-ibĕjwan, olăhăn d-iɣăfawăn n-ehran, izajjăr-dd efew d-ihohan d-ĕlkăbrit imawăn-năsăn.
66009018	Ălmăṣṣibatăn-winnin-dăɣ n-kăraḍ dd-zajjărnen imawăn n-ibĕjwan, efew d-ăho d-ĕlkăbrit, ĕlhăsăn ĕttĕlĕt n-dăgg-adĕm
66009019	ed ibĕjwan ĕnnin-dăɣ, ăššar-năsăn, imawăn-năsăn d-tilănkăwen-năsăn a iha făl-a-s olăhnăt tilănkăwen-năsăn d-taššălen, lan iɣăfawăn s-tiḍărrun dăgg-adĕm.
66009020	Unjăy a-wa dd-ăqqimăn dăɣ-dăgg-adĕm wăr-ănɣen ălmăṣṣibatăn-ĕnnin-dăɣ s-ad-ibḍĕw d-ăṣṣănămăn wi ĕknăn s-ifassăn-năsăn, unjăyăn s-ad-ĕbḍĕwăn d-ălɣibadăt n-alšinăn d-ăṣṣănămăn wi ĕknăn i-iman-năsăn s-orăɣ d-aẓrĕf d-daroɣ d-tihun d-isăɣerăn wăren ăddobăt ahănay wăla măsăllăt wăla răjjoš.
66009021	Unjăyăn daɣ s-ad-ĕbḍĕwăn d-iji n-iman d-ĕkkĕriku d-asĕmmăḍĕs n-iman d-tikra.
66010001	Olasăɣ daɣ ahănay n-ănjălos n-emăṣṣehi a-s dd-ifăl išĕnnawăn tĕls'-e tejărăkt, iqqal-as aẓănnăẓẓal takĕnbut, olăh idĕm-net d-tăfukt, olăhăn iḍarăn-net d-timănkayen n-efew,
66010002	iṭṭaf dăɣ-ăfuss-net ĕlkĕttab ĕntĕkkăn ămerăn. Ibdăd s-aḍăr-net wa n-aɣil făll-ejărew wa sĕmmăn, ibdăd s-wa n-tăšalje făll-ăkall.
66010003	Inḍăw teɣărit tolăhăt d-emăsli n-ahăr inijjĕwăn. Ăsɣărăt ɣas, ăkewănăn-as imăslan n-ejjajăn wi n-ĕssa.
66010004	Ǝttărăɣ ad-ĕktĕbăɣ a-wa ĕnnăn ɣas, ĕsleɣ i-emăsli dd-ifalăn išĕnnawăn a-s hi-innă: "Ǝṣtăr a-wa ĕnnăn ejjajăn wi n-ĕssa, wăr t-tĕktebăd."
66010005	Iḍkăl ḍarăt-a-wen ănjălos-wĕnnin ĕnhăyăɣ ăsixătărtăr făll-ejărew d-ăkall ăfuss-net wa n-aɣil s-ebre n-išĕnnawăn,
66010006	ihăḍ s-Măssinăɣ-i iddărăn dd-ixlăkăn išĕnnawăn d-ăkall d-ijĕrwan d-a-wa tăn-ihăn iket-net, innă: "Tăqqăn, tĕmdă-dd."
66010007	Afăl issĕntă ănjălos wa s-ĕssa ewet n-tăsinsăɣt-net, ad-dd-imdĕw ĕddăraj n-Măssinăɣ wa s-a ija a-wa-dăɣ iffar, dihen, ad-itbĕt a-wa ĕnnăn ănnăbităn-i n-eklan-net.
66010008	Ăssewăl-ahi daɣ emăsli wa s-ĕsleɣ ifal-dd išĕnnawăn, inn'-ahi: "Ǝglĕw, ărmĕs ĕlkĕttab wa ĕntĕkkăn ămerăn ihăn ăfuss n-ănjălos wa ăsixătărtărăn făll-ăkall d-ejărew."
66010009	Ohăẓăɣ-dd ănjălos i-ad-hi-ăkf ĕlkĕttab wa ĕntĕkkăn, inn'-ahi: "Ărmĕs ĕlkĕttab, tĕkšĕd-t, ad-ismam dăɣ-tăsa-năk măšan dăɣ-emm-năk, ad-alăh d-torawăt tăẓude."
66010010	Ărmăsăɣ-dd ĕlkĕttab dăɣ-ăfuss n-ănjălos, ĕkšeɣ-t ɣas, ija dăɣ-emm-in tăẓude ta n-torawăt măšan, osa tăsa-nin ɣas, sămum dăɣ-s.
66010011	Ătwănn'-ahi ălwăqq-wen: "Sĕlmĕd hărwa timĕttawen d-tiwsaten d-awalăn d-imănokalăn a-wa hasăn-itwăr Măssinăɣ."
66011001	Ḍarăt-a-wen, tătwăkf'-ahi teẓewt tolăhăt d-hărăt n-telăwăɣt ta n-eket, ătwănn'-ahi: "Ǝglĕw, ĕkĕt ehăn n-ămudd wa măqqărăn n-Măssinăɣ d-tasĕskărt ta n-tikutawen, siḍĕnăd-dd a-wa dăr-ogdăhăn ăddinăt-wi dăɣ-s ɣabbădnen Măssinăɣ
66011002	măšan, ăyy ăɣalla-net, wăr t-ketăd ed ĕjrawăn fălla-s inĕẓẓulam tărna, ad-ĕjĕn ĕkkoẓăt timĕrwen n-ewăr d-ĕssin tikukulăn aɣrĕm wa šăddijăn.
66011003	Ad-hin-šĕmmišĕlăɣ tijuhawen-nin ti n-sănatăt ĕlsănen isĕlsa wi ilass ere iṭṭafăn iba, ad-ĕjĕn efăḍ n-ašăl d-sănatăt timaḍ d-săḍisăt timĕrwen siɣulăn isălan wi hasăn-dd-ăssawăy Măssinăɣ.
66011004	Tijuhawen-en n-sănatăt, ĕntănăteḍ a-s ĕzzăytunităn wi n-ĕssin d-tiftĕl ti n-sănatăt ĕbdădnen dat-Emăli n-ăkall.
66011005	E-d ittăr ăwadĕm ad-hasăn-iɣšĕd hărăt, ad-dd-izjăr efew imawăn-năsăn ihlăkăn išĕnja-năsăn, ĕmmĕk-wen-dăɣ a-s mad-ămmăt ăwadĕm a ămoos itattărăn ad-hasăn-iɣšĕd hărăt.
66011006	Ǝjrăwăn turhajăt n-ad-ăɣfĕlăn išĕnnawăn, ĕgdĕlăn i-ajĕnna ad-iwĕt a ĕkkăn tajjăn isălan wi dd-ăwwăyăn ɣur-Măssinăɣ. Ǝjrăwăn daɣ turhajăt n-ad-ĕjĕn aman ašni, zĕzzubbun-dd făll-ăkall ănnuɣ n-ălmăṣṣibăt iket-net, ălwăqq d-ăsdărhănăn a-wen iket-net.
66011007	Afăl ĕssĕmdăn d-asĕssiwăḍ n-isălan wi dd-ăwwăyăn, ad-fălla-săn iḍĕw awăɣs wa dd-madăn-izjăr anu wa wărăn ila ider ihăn ălaxărăt, ărn'-en, ănɣ'-en;
66011008	ăqqaymĕnăt-dd tifĕkwen-năsăn dăɣ-tĕfărre n-aɣrĕm wa dăɣ-tažămmaɣăn imĕssorha-net, dăɣ-edăgg wa dăɣ-ătwăṣlăb Emăli-năsăn făll-tajĕttewt. Aɣrĕm-en, ătiwăjj'-as isĕm n-ămadaɣ, itawănn'-as, Sodoma; itawănn'-as daɣ: Miṣra.
66011009	Ad-ĕkrĕšăn ăddinăt n-timĕttawen iket-dăɣ-năsnăt d-tiwsaten-năsnăt d-awalăn-năsnăt, d-ĕddĕwĕlăn-năsnăt iket-năsăn, kăraḍ išilan d-tăẓune ĕkyadăn dăɣ-săn, ĕgdalăn-asăn ad-ănbĕlăn.
66011010	Ad-ăddăwen imuzăɣăn n-ăkall hullan dăɣ-tĕssĕba n-a-wa s-tăn-ăba, ăd-ĕjĕn ăzzăhotăn, ĕnmĕkfĕn ălhăkăn jer-iman-năsăn, făl-a-s ănnăbităn-ĕnnin-dăɣ n-ĕssin, ĕssĕknăn imuzăɣăn n-ăkall aɣăna hullan
66011011	măšan, afăl okăyăn kăraḍ išilan d-tăẓune winnin-dăɣ, ad-dd-ifĕl unfas n-tămudre n-Măssinăɣ ijjĕš ănnăbităn-ĕnnin n-ĕssin, ĕnkărăn-dd dăɣ-tamăttant, tărmĕs tarĕmmeɣt ăddinăt wi tăn-hannăynen iket-năsăn."
66011012	Ǝslăn ănnăbităn wi n-ĕssin i-emăsli ăṣṣohen hasăn-innăn dăɣ-išĕnnawăn: "Awĕnăt-dd diha." Tĕḍkăl-tăn tejărăkt, ĕkkăn išĕnnawăn, ĕkyadăn dăɣ-săn išĕnja-năsăn.
66011013	Ăškăḍkăḍ ăkall s-ăṣṣahăt ălwăqq-wen-dăɣ, tărẓa tăẓune n-aɣrĕm ta s-mărawăt, ămmun ĕssa afḍăn n-ăwadĕm dăɣ-aškĕḍkăḍ-wĕnnin-dăɣ; ărmăɣăn ăddinăt wi iyyăḍnen, ad-samɣarăn Măssinăɣ-i ihăn išĕnnawăn.
66011014	Okăy ălmăṣṣibăt wa s-ĕssin măšan, hewăt! Os'-iwăn făw wa s-kăraḍ.
66011015	Ăshăḍ ălwăqq-wen ănjălos wa s-ĕssa tăsinsăɣt-net, jăn imăslan ăṣṣoohătnen dăɣ-išĕnnawăn jannănen: "Ămăra-dăɣ, tĕmmĕnukĕla făll-ăddunya, ti n-Emăli-nănăɣ Măssinăɣ d-Ălmasex-net i-ad-imnukĕl hărkuk."
66011016	Ǝnkărăn imɣarăn wi n-sănatăt timĕrwen d-ĕkkoẓ făll-tisăqqima-năsăn ti t-ĕllănen dat-Măssinăɣ, oḍăn data-s, ărkăɣăn data-s, ăsḍăsăn timmawen-năsăn ăkall, ad-t-ɣabbădăn,
66011017	jannen: "Emăli Măssinăɣ-i ilăn tărna, kăyy-i t-illăn, tĕlled-t, tĕlkamăd, nomal-kăy ed tĕssĕtbătăd tĕmmĕnukĕla-năk s-tărna-năk.
66011018	Ibda, ăḍḍukren-kăy ĕddĕwĕlăn wi n-inĕẓẓulam măšan, ašăl-i, aḍkăr wa-năk, a dd-madăn-infilĕl fălla-săn, ašăl-năk wa dăɣ-šarrăɣăd inĕmmuttan, osă-dd. Iwwăḍ ălwăqq wa dăɣ-mad-tĕjĕd ălhăk i-eklan-năk-i n-ănnăbităn d-ăddinăt wi led n-imĕššeddĕjăn-năk iket-dăɣ-năsăn, ăssimɣărăn-kăy wi n-imĕṣṣuha hakd wi n-tilăqqiwen, ălwăqq wa n-ahălak n-imahlakăn n-ăkall, osă-dd."
66011019	Ălwăqq-wen, ămeră-dd ehăn n-ămudd n-Măssinăɣ wa măqqărăn dăɣ-išĕnnawăn, ătwănhăy dăɣ-s ĕssĕndoqq wa iha ĕlkĕttab n-ărkăwăl n-tassaɣt wa n-jer-Măssinăɣ d-tamĕtte-net, jăn essamăn ḍarăt-a-wen d-imăslan d-ejjajăn; ăškăḍkăḍ ăkall, ĕnfărăn-dd ijidrăšăn šuharnen.
66012001	Ḍarăt-a-wen, tĕzjăr-dd tăkunt tăssuksăḍăt išĕnnawăn. Ǝnhăyăɣ tamăḍt tăɣnasăt tăfukt tĕbdad făll-ewăr, tăsiiwăr măraw etran d-ĕssin eɣăf-net, măraw etran d-ĕssin ĕddasnen šund takĕnbut n-ămănokal eɣăf-net.
66012002	Tamăḍt-ĕnnin, la ĕnniyăt, tărmas-tăt tiẓẓurt n-ajăraw n-eɣăf, tăsikălăl a-wa dăɣ-has-ja tisnant.
66012003	Tănfalăl-dd tăkunt tiyyăt daɣ dăɣ-išĕnnawăn, ĕnhăyăɣ ămudăr măqqorăn šăggăɣăn han ifăqqăn n-ăɣata ilan ĕssa iɣăfawăn d-măraw iskawăn, hak eɣaf-net-dăɣ, tĕwar-t takĕnbut n-tĕmmĕnukĕla.
66012004	Ifrăḍ-dd s-telănkăwt-net ĕttĕlĕt n-etran wi hănen išĕnnawăn, ijăr-tăn-dd făll-akăll. Ibdăd-dd ḍarăt-a-wen dat-tamăḍt i-ad-hin-ilmĕẓ ara-net afăl dd-iwă.
66012005	Tĕkrăš tamăḍt alyaḍ s-ĕnta a madăn-ixkĕm s-tărna tolăhăt d-ta n-tăẓoli făll-ĕddĕwĕlăn iket-năsăn, iwă-dd alyaḍ ɣas immĕḍkăl ălwăqq-wen-dăɣ, ămewăy s-Măssinăɣ d-tasăqqaymut ta n-tĕmmĕnukĕla-net.
66012006	Tamăḍt ĕnta, tăjewăḍ s-tanăẓruf-i-dăɣ has-itwăr Măssinăɣ edăgg dăɣ-mad-has-iṭṭaf tenăfăkt har tăj efăḍ n-ašăl d-sănatăt timaḍ d-săḍisăt timĕrwen.
66012007	Inkăr ḍarăt-a-wen amjăr măqqoorăn dăɣ-išĕnnawăn. Imăl-t amjăr ăṣṣoohen jer-Mikaylu d-ănjălosăn wi has-ĕlkamnen d-ămudăr wa hăn ifăqqăn n-ăɣata d-ănjălosăn wi has-ĕlkamnen.
66012008	Ătwărna ăɣata d-ănjălosăn wi has-ĕlkamnen, ăbas hasăn-t-tĕlla taɣimit dăɣ-išĕnnawăn.
66012009	Ătwăjăr-dd ăɣata wa măqqărăn, ătwăstăɣ-dd, izjăr-dd išĕnnawăn. Ǝnta a-s aššăl wa n-ibda s-itawănna Iblis meɣ Ăššăyṭan-i n-emĕkkerrĕs n-ăddunya tĕmda, ătwăjăr-dd făll-ăkall ĕnta d-ănjălosăn-net.
66012010	Ǝsleɣ ḍarăt-a-wen i-emăsli ăṣṣoohen ijannen dăɣ-išĕnnawăn: "Ămăra, ăssaɣăt wa n-ĕlɣĕllas, iwwăḍ-dd. Măssinăɣ, ăsnăfalăl-dd tărna-net d-Tĕmmĕnĕya-net! Ǝlxĕkum, ijjăš ifassăn n-Ălmasex-net făl-a-s ere wa s-kăla isaḍlam ayĕtma-năɣ, isaḍlam-tăn ehăḍ d-ašăl ɣur-Măssinăɣ, ătwăstăɣ-dd, ăbas ih' išĕnnawăn.
66012011	Ǝkrăšăn fălla-s ayĕtma-năɣ tărna dăɣ-tĕssĕba n-ašni wa n-Ašăɣol d-măjrăd n-Măssinăɣ wa dăɣ-tajăyhen ăddinăt, wăr jen tărha n-hărăt dăɣ-tămudre-năsăn, ĕqbălăn tamăttant dăɣ-tĕssĕba n-Ašăɣol d-dăɣ-tĕssĕba n-măjrăd n-Măssinăɣ.
66012012	A-wen-dăɣ a făl išĕnnawăn d-imuzăɣăn-năsăn, nuflĕyăt! Măšan imĕskay imuzăɣăn n-ăkall d-ejărew wa sĕmmăn făl-a-s Iblis, ăzzubbăt-in săr-wăn, ikn'-e aḍkăr ujĕš ed issan a-s a-wa has-in-aqqiimăn dăɣ-ălwăqq i jăzzulăn."
66012013	Ilmăd ămudăr wa hăn ifăqqăn n-ăɣata a-s ătwăstăɣ-dd dăɣ-išĕnnawăn, ătrăkkăt-dd făll-ăkall ɣas, ăstăɣăynăn tamăḍt ta torăwăt alyaḍ.
66012014	Măšan tĕjraw tamăḍt afrewăn ĕssin n-ejăft măqqoorăn, tĕggăd săr-săn hăr tăwwăḍ edăgg wa has-itwărăn dăɣ-tanĕẓruft i-ad-dăɣ-s tĕjrĕw tenăfăkt, tĕtwigăẓ dăɣ-aššăl har tăj dihen kăraḍ iwĕtyan d-tăẓune.
66012015	Inhăy aššăl a-s tăbok tamăḍt ad-t-tĕjmăḍ ɣas, ora emm-net, ijăr-tăt s-ajĕju n-aman ogdăhăn d-ejărew i-ad-tăt-ĕkšĕn.
66012016	Măšan, ohăɣ ăkall tinahăɣen i-tamăḍt, ămeră-dd, ilmăẓ-in aman wi-s ijăr ăɣata tamăḍt.
66012017	Ikn' aḍkăr n-tamăḍt ujĕš n-ăɣata, iglă i-ad-iknĕs a-wa dd-ăqqimăn dăɣ-aratăn-net, a tăn-ămoosăn ăddinăt iket-năsăn wi tamašalnen alămărăn n-Măssinăɣ tajăyhen dăɣ-isălan n-Ɣisa.
66012018	Osă-dd ăɣata, ibdăd dăɣ-asălim n-ejărew wa sĕmmăn.
66013001	Olăsăɣ, ĕnhăyăɣ ămudăr iyyăn ilan măraw iskawăn d-ĕssa iɣăfawăn a-s dd-izjăr ejărew wa sĕmmăn. Hak eɣăf, tĕwar-t takĕnbut n-tĕmmĕnukĕla tiyyăt, hak idĕm-dăɣ, iktab fălla-s isĕm ăsikafărăn.
66013002	Ămudăr wa ĕnhăyăɣ, olăh d-wašil; tihiw-net, šuharnăt, emm-net, olăh d-i n-ahăr. Ikf'-e ăɣata tărna-net, d-tĕmmĕnukĕla-net d-tădabit măqqoorăt.
66013003	Ămudăr-ĕnnin, iyyăn dăɣ-iɣăfawăn-net, ih'-e abuyĕs dăɣ-edăgg n-ăsĕnsaɣ wărăn itĕzzĕy măšan, izzăy. Iqqăl-a-wen tăkunt i-imuzăɣăn n-ăkall iket-năsăn, ĕlkămăn i-ămudăr.
66013004	Ad-ɣabbăd ăddunya iket-net ăɣata ed ĕnta a ikfăn ămudăr tărna. Tărkăɣ tamĕtte iket-net dat-ămudăr, ad-t-ɣabbăd, janna: "Mi ogdăhăn d-ămudăr, mi ihălăn amjăr dăr-s?"
66013005	Ijrăw ămudăr turhajăt n-ad-isĕffĕlɣăɣ, isĕkkufăr har ăj ĕkkoẓăt timĕrwen n-ewăr d-ĕssin.
66013006	Ad-ijanna ămudăr hărătăn lăbasnen făll-Măssinăɣ, igaggăr isĕm-net, d-edăgg wa dăɣ-izzăɣ d-a-wa izzăɣăn išĕnnawăn iket-net.
66013007	Ijrăw turhajăt n-ad-iknĕs imĕššeddĕjăn, ărn'-en; ijrăw tărna făll-e d t-tĕllăm tawset d-e d t-tĕllăm tamĕtte d-e d t-illăm awal d-e d t-illăm ĕddĕwĕl.
66013008	Ad-ɣabbădăn imuzăɣăn n-ăkall iket-năsăn ămudăr-ĕnnin, iɣabbăd-t e d t-illăm ăwadĕm s-wăr-ikteb isĕm-net ɣur-axălak n-ăddunya dăɣ-ĕlkĕttab n-tămudre n-Ašăɣol wa ătwăɣrăsăn.
66013009	Ere ilăn timĕẓẓujen s-isla, isăjdet:
66013010	"Ere wa s-inna Măssinăɣ ad-ijjĕš takărmut, ad-tăt-ijjĕš, ere wa s-inna, ad-t-tăkš tăkoba, ad-t-tăkš. A-wa ăssaɣăt s-hak emĕššeddĕj-dăɣ, ibdĕdet făll-iman-net dăɣ-immun, ikuyĕdet."
66013011	Ǝnhăyăɣ daɣ ămudăr iyyăn dd-izjarăn ăkall, il' iskawăn ĕssin olăhnen d-i n-ekrăr măšan isawal šund ăɣata.
66013012	Itamašal tădabit ta itamašal ămudăr wa ăzzarăn iket-net dăɣ-a-s ăjjĕyh ămudăr wa ăzzarăn i-a-wen. Išahăššal ăkall d-imuzăɣăn-net ad-ăɣbĕdăn ămudăr wa ăzzarăn ăboyăšăn dăɣ-edăgg n-ăsĕnsaɣ s-izzăy ăbuyĕs-net.
66013013	Ămudăr wa s-ĕssin, ija tikunen ăjjootnen măqqornen dat-ăddinăt, izizĕbbut-dd wăla efew wa n-išĕnnawăn făll-ăkall.
66013014	Išašk kăl-ăkall s-tikunen ti-s ăddobăt ad-tănăt-ăj dat-ămudăr wa ăzzarăn ăboyăsăn s-izzăy abuyĕs-net. Issărḍ'-en s-ad-ĕjĕn ăṣṣănăm ăssimɣărăn ămudăr wa ăzzarăn t-ăsbayăsăn s-tăkoba măšan, izzăy.
66013015	Ijrăw ămudăr wa s-ĕssin tădabit n-ad-ăj iman dăɣ-ăṣṣănăm wa olăhăn d-ămudăr wa ăzzarăn i-ad-itamăjrad ăṣṣănăm-ĕnnin, isasănɣa ăddinăt iket-năsăn wi t-wăren ĕɣbed.
66013016	Ăšhăššăl ămudăr ăddinăt iket-năsăn: wi măḍroynen hakd-wi ĕššămnen, wi ărzăɣnen hakd wi lăqqĕwnen, wi n-ilăllan hakd wi n-eklan, ad-tăn-iwăr ešwăl făll-ifassăn-năsăn wi n-aɣil d-timmawen-năsăn.
66013017	Ăbas t-illa ere ăddoben ad-ižănš wăla ad-ittužžăr afăl wăr t-iwer ešwăl-wĕnnin-dăɣ, ešwăl-wĕnnin daɣ ĕnta a-s isĕm n-ămudăr meɣ ămaḍin wa ănimăhălăn d-isĕm-en.
66013018	Edăgg-i, ămiɣatăr ăwadĕm d-sărho d-tayĕtte i-ad-t-ijrăh. Ere s-lămmeḍ eɣăf-net iket-net, ăddoobăt ad-ijrĕw ălmăɣna n-ămaḍin wa n-ămudăr ed ămaḍin-en, iha edăgg n-isĕm n-ăgg-adĕm. Ămaḍin-en-hi, ĕnta da: "Săḍisăt timaḍ d-săḍisăt timĕrwen d-săḍis." Ǝnta-den-dăɣ ešwăl n-ăgg-adĕm ɣur-Măssinăɣ.
66014001	Olăsăɣ daɣ akăyad ḍarăt-a-wen, ĕnhăyăɣ Ašăɣol ibdad făll-taḍaɣt ta n-Sayon. Tĕbdad edes-has temeḍe d-ĕkkoẓăt timĕrwen d-ĕkkoẓ n-efăḍ n-ăwadĕm wi s-iktăb isĕm-net d-isĕm n-Abba făll-timmawen-năsăn.
66014002	Ǝsleɣ i-emăsli dd-ifalăn išĕnnawăn; emăsli-en, olăh d-wa n-tinăzzămăren n-ejărew wa sĕmmăn, olăh ɣas d-ejjaj ijjajăn. Emăsli wa s-ĕsleɣ, olăh ɣas d-i n-tihărdănen watnen.
66014003	Tăwway tamĕtte-ten-dăɣ tĕmmal tăynayăt dat-tasăqqaymut ta n-tĕmmĕnukĕla d-hărătăn wi n-ĕkkoẓ ĕddărnen d-dat-imɣarăn. Tĕmmal-en, wăr t-illa ere ăddoben almud-net a săl ăddinăt-win-dăɣ n-temeḍe d-ĕkkoẓăt timĕrwen d-ĕkkoẓ n-efăḍ dd-ăsdărfăt Măssinăɣ dăɣ-ăddunya.
66014004	Ăddinăt-en-hi, wăr-ăsmăḍăsăn iman-năsăn s-tiḍeḍen, wăr-ĕzzeyăn tiḍeḍen. Ǝlkamăn i-Ašăɣol e-s ikka-dăɣ, ăsdărfăt-tăn-dd jer-dăgg-adĕm i-ad-umasăn wi ikrăš Măssinăɣ d-Ašăɣol s-tizarăt.
66014005	Imawăn n-ăddinăt-en, wăr kăla tăn-dd-izjăr bahu, wăr t-illa ălɣib tăn-iwarăn.
66014006	Olăsăɣ ḍarăt-a-wen ahănay n-ănjălos iyyăn daɣ illayăn dăɣ-ijĕj n-ălhăwa, ĕnta a iṭṭafăn Ălĕnžil wa iɣlălăn, isalănžat kăl-ăddunya iket-net, e d t-illăm ĕddĕwĕl d-e d t-tĕllăm tawset d-e d t-illăm awal d-e d t-tĕllăm tamĕtte.
66014007	Ănjălos-ĕnnin-hi, iḍkal emăsli-net, ijanna: "Uksaḍăt Măssinăɣ, sĕmɣărăm-t făl-a-s ašăl wa n-tebădde, osă-dd; amĕlăt-t ĕnta-i dd-ixlăkăn išĕnnawăn d-ăkall d-ejărew wa sĕmmăn d-ersan."
66014008	Ănjălos-ĕnnin, išrăy-t-dd iyyăn, ijannen: "Babilun ta măqqărăt, toḍa, ya toḍa. Ǝnta-i tĕssĕswăt asmĕd n-ĕlkăxbu-net wa okăyăn ămaku i-ĕddĕwĕlăn iket-dăɣ-năsăn, toḍa ămăra."
66014009	Išrăy-tăn-dd ănjălos wa s-kăraḍ, iḍkăl emăsli-net, innă: "Afăl irkăɣ ăwadĕm dat-ămudăr meɣ dat-ăṭṭăṣwer-net, meɣ iwăr-t ešwăl-net idĕm-net meɣ ăfuss-net,
66014010	ijmaḍ-t ăššăk a-s ad-t-isĕsĕw Măssinăɣ ĕlxĕmăr n-aḍkăr-net wăr-iqqer hărăt wa mad-isănɣĕl dăɣ-alkas-net wa n-aḍkăr. Ăddinăt-en, ad-ĕqquzzĕben dăɣ-ĕlkăbrit wa ăhjăljălăn dat-ănjălosăn wi šăddijnen d-dat-Ašăɣol.
66014011	Ăho n-efew wa tăn-itiɣĕzzĕben, hărkuk ɣas intas. Wăr mad-sunfĕn s-ehăḍ wăla s-ašăl ăddinăt wi ărkăɣnen i-ămudăr meɣ ăṭṭăṣwer-net, d-ere iwar ešwăl n-isĕm-net iket-net."
66014012	A-wa ăssaɣăt s-hak emĕššeddĕj-dăɣ, ibdĕdet făll-iman-net, ikuyĕdet dăɣ-immun s-Ɣisa, ămašăl alămărăn n-Măssinăɣ.
66014013	Ǝsleɣ ḍarăt-a-wen dăɣ-išĕnnawăn i-emăsli innăn: "Ǝktĕb: ɣur-ašăl-i-dăɣ, tĕnḍĕḍ i-wi ăba ăxdamăn i-Emăli! Tidĕt a-wen, innă Unfas Šăddijăn făl-a-s ad-sunfĕn dăɣ-ălxidmăt-năsăn ed, ĕlkamăn-asăn imărkedăn-năsăn."
66014014	Ǝkyadăɣ hărwa a-s ĕnhăyăɣ tejărăkt măllăt; tejărăkt-en, ăqqiima fălla-s ere olăhăn d-ăwadĕm ijan takĕnbut n-tĕmmĕnukĕla n-orăɣ, iṭṭaf ălgori imsădăn dăɣ-ăfuss-net.
66014015	Izjăr-dd ănjălos iyyăn daɣ ehăn n-ămudd wa măqqărăn, iḍkăl emăsli-net s-afălla, innă i-wa ăqqimăn făll-tejărăkt: "Săxdĕm ălgori-năk, alĕy, făl-a-s iwwăḍ-dd ălwăqq n-a-wen ed ăkall i/n/na šund ĕttăɣam, ăbas irha ar amili."
66014016	Innă ănjălos a-wen ɣas, ijăr ăhalĕs wa ăqqiimăn făll-tejărăkt ălgori-net făll-ăkall, olăy săr-s ăkall iket-net šund ašĕkrĕš n-ĕttăɣam i/n/nan.
66014017	Olăs-dd daɣ ănjălos iyyăn azăjor n-ehăn n-ămudd wa măqqărăn ihăn išĕnnawăn, ĕnta daɣ, iṭṭaf ălgori imsădăn.
66014018	Izjăr-dd daɣ ănjălos iyyăn tasĕskărt ta dăɣ-na/n/nănăt tikutawen, ănjălos-en, ĕnta a-s wa n-efew; iḍkăl emăsli-net, innă i-ănjălos wa iṭṭafăn ălgori wa imsădăn: "Săxdĕm ălgori-năk wa imsădăn, alĕy săr-s ilĕktan n-lăɣnăb n-ăkall ed, aratăn-net ĕ/n/năn."
66014019	Ijăr ănjălos ălgori-net făll-ăkall, inkăḍ săr-s lăɣnăb n-ăkall iket-net, ijăr-t dăɣ-tebent-ta-dăɣ iẓimmĕw i-ad-umas ălmital n-aḍkăr wa măqqărăn ihăn Măssinăɣ.
66014020	Tămewăy tebent, tĕzjăr aɣrĕm, iẓmă-dd dăɣ-s lăɣnăb, ĕzjărăn-tăt-dd injităn n-ašni; injităn-ĕnnin, timɣarăn har ĕwwăḍăn iɣăban n-ibĕjwan, ĕlsăn dăɣ-ăkall a iwwăḍăn kăraḍăt timaḍ n-kelumetăr.
66015001	Olăsăɣ daɣ ĕnhăyăɣ dăɣ-išĕnnawăn iji n-Măssinăɣ iyyăn ijan tĕmɣăre d-tihusay n-tikunen. Ǝnhăyăɣ ĕssa ănjălosăn ĕṭṭafnen ĕssa ălmăṣṣibatăn; ălmăṣṣibatăn-en, ĕntăneḍ a-s wi n-ajilal ed ĕntăneḍ a dd-maden-isĕmdĕw aḍkăr n-Măssinăɣ.
66015002	Ǝnhăyăɣ ḍarăt-a-wen ejărew wa sĕmmăn, olăh-ahi d-tăšoka, ăhiijăljăl s-efew. Ǝnhăyăɣ daɣ ăddinăt wi ĕkrăšnen tărna făll-ămudăr d-ăṭṭăṣwer-net d-ămaḍin n-isĕm-net, ĕbdadăn făll-ejărew ĕnnin n-tăšoka, ĕṭṭafăn tihărdănen ti s-tĕmmalăn Măssinăɣ.
66015003	Ǝnẓarăn ăssaɣăt-wen-dăɣ tĕmmal ta n-Mosa wa n-akli n-Măssinăɣ d-tĕmmal ta n-Ašăɣol, jannen: "Emăli Măssinăɣ-i ilăn tărna iket-net, wăr t-illa a ojărăn timašalen-năk tĕmɣăre wăla tihusay, kăyy a-s ămănokal n-ăddunya tĕmda; Ibaran-năk, oɣadăn, ămoosăn tidĕt iket-dăɣ-năsăn.
66015004	Mi ihălăn ad-ănn wăr kăy-ăksuḍ? Ănn, wăr irh' asĕmɣar-năk? Kăyy a ɣur-dd-tĕmda tĕšĕdje. Ǝddĕwĕlăn iket-năsăn ad-ărkăɣăn data-k ed iqqud-năk, itbat."
66015005	Olăsăɣ akăyad, ĕnhăyăɣ ehăn n-ămudd d-ehăket wa n-ărkăwăl n-tassaɣt a-s dd-ămera dăɣ-išĕnnawăn.
66015006	Ǝzjărăn-t-dd ĕssa ănjălosăn wi ĕṭṭăfnen ĕssa ălmăṣṣibatăn, ĕlsan ălxărir šăddijăn măllăn, ăsimăɣmăɣăn, ĕjbasăn s-timĕntĕkawen n-orăɣ.
66015007	Ikfa iyyăn dăɣ hărătăn wi n-ĕkkoẓ ĕddărnen ănjălosăn ĕnnin n-ĕssa, ĕssa alkasăn n-orăɣ ĕḍkarnen aḍkăr n-Măssinăɣ-i s-hărkuk iddar.
66015008	Ija a-wen ɣas, iḍkăr ehăn n-ămudd wa măqqărăn ăho dăɣ-tĕssĕba n-ălxurmăt n-Măssinăɣ d-tărna-net, ăbas ăddoobăt ăwadĕm wăl' iyyăn ujĕš n-ehăn n-ămudd wa măqqărăn har akĕyĕn ĕssa ălmăṣṣibatăn wi dd-ăwwăyăn ănjălosăn wi n-ĕssa.
66016001	Ḍarăt a-wen-dăɣ, olăsăɣ i-măsăllăt n-emăsli ăṣṣoohen dd-ifalăn ehăn n-ămudd wa măqqărăn. Innă i-ănjălosăn wi n-ĕssa: "Ăglăt, sănɣĕlăt făll-ăkall ĕssa alkasăn wi ĕḍkărnen aḍkăr n-Măssinăɣ."
66016002	Igl' ănjălos wa ăzzarăn, issănɣăl alkas-net făll-ăkall. Ija a-wen ɣas, ĕzjărnăt-dd tikussawen sămuumnen lăbasnen ăddinăt wi iwăr ešwăl n-ămudăr, ɣabbădnen tele-net.
66016003	Issănɣăl ănjălos wa s-ĕssin alkas-net dăɣ-ejărew wa sĕmmăn. Ija a-wen ɣas, olăhăn aman n-ejărew d-ašni n-enĕmmettĕn, ămmut a-wa-dăɣ ihăn ejărew wa sĕmmăn iket-dăɣ-net.
66016004	Igl' ănjălos wa s-kăraḍ, issănɣăl alkas-net dăɣ-ijĕrwan d-ersan wi n-aman, ĕqqălăn aman-năsăn ašni.
66016005	Ǝsleɣ ălwăqq-wen i-ănjălos wa ănnihăḍăn făll-aman a-s innă: "Kăyy a oɣadăn, kăyy a t-illan, tĕlled-t, kăyy a šăddijăn ed ăššăreɣa wa tăɣtăsăd, oɣad hărkuk,
66016006	făl-a-s dăgg-adĕm, ĕssănɣălăn ašni n-imĕsšeddĕjăn d-ănnăbităn. Ămăra, tĕkfed-tăn ašni i-ad-t-ĕswĕn ed a-wen-dăɣ a dăr-ăniihăjjăn."
66016007	Olăsăɣ măsăllăt n-emăsli dd-ifalăn tasĕskărt ta n-tikutawen hăt ehăn n-ămudd wa măqqărăn, innă: "Emăli Măssinăɣ-i ilăn tărna iket-net, ăššăreɣatăn-năk, tidĕt, oɣadăn iket-dăɣ-năsăn."
66016008	Issănɣăl ḍarăt-a-wen ănjălos wa s-ĕkkoẓ alkas-net făll-tăfukt, tĕjrăw tăfukt turhajăt n-ad-sĕkkĕnĕnnĕwĕt e d t-illăm ăgg-adĕm s-tukĕse-net.
66016009	Ad-siknĕnnĕwĕt tukĕse-i-dăɣ măqqărăt dd-ja tăfukt dăgg-adĕm. Hakd a-wen-dăɣ, gaggărăn dăgg-adĕm Măssinăɣ-i iṭṭafăn ălmăṣṣibatăn-en, unjăyăn s-ad-utabăn i-ad-sĕmɣărăn Măssinăɣ.
66016010	Issănɣăl ănjălos wa s-sĕmmos alkas-net făll-tasăqqaymut n-tĕmmĕnukĕla ta n-ămudăr. Ija a-wen ɣas, jănăt tihay făll-lamu-net iket-net. Tărmăs tisnant-i-dăɣ măqqărăt dăgg-adĕm har dd-ĕqqălăn ɣas tĕddadăn ilsawăn-năsăn,
66016011	gaggărăn Măssinăɣ-i ihăn išĕnnawăn dăɣ-tĕssĕba n-tisnant-năsăn d-tikussawen ti săr-săn dd-orăw măšan, hakd a-wen-dăɣ, wăr săr-săn dd-orew a-wen tătubt dăɣ-erk imojjan-năsăn.
66016012	Issănɣăl ămăra ănjălos wa s-săḍis alkas-net făll-ejărew wa măqqărăn s-itawănna Ifrăyti; ăqqur-in ejărew-en; ĕjrăwăn imănokalăn wi dd-fălnen emăynăj zăbo, okăyăn.
66016013	Ḍarăt-a-wen, ĕnhăyăɣ kăraḍ unfasăn ămmiḍăsnen olăhnen d-ijăran dd-ĕzjarnen emm n-ăɣata d-emm n-ămudăr d-emm n-ănnăbi wa n-ănăsbahu.
66016014	A-wen, unfasăn n-alšinăn wi tajjănen ălmăt a olăhăn d-ijităn n-Măssinăɣ; ĕkkăn imănokalăn n-ăkall iket-net i-ad-tăn dd-sĕdĕwĕn i-ašăl wa n-amjăr wa măqqărăn n-Măssinăɣ-i ilăn tărna.
66016015	Innă Emăli: "Ǝnhĕywăt, ăqqalăɣ-kăwăn-in šund emăkrăḍ; tĕnḍĕḍ i-ere wa ogăẓăn iman-net dăɣ-uzĕf, ad-irjĕš wăr tătwănhăy tăkrakiḍt-net."
66016016	Ăsdăwăn-dd unfasăn ĕnnin n-kăraḍ imănokalăn n-ăkall s-edăgg wa s-itawănna dăɣ-Ɣăbranĕyya: "Ărmagidun."
66016017	Issănɣăl ălwăqq-wen ănjălos wa s-ĕssa alkas-net dăɣ-ălhăwa, ija a-wen ɣas, izjăr-dd emăsli ăṣṣoohen tasăqqaymut ta n-tĕmmĕnukĕla hăt ehăn n-ămudd wa măqqărăn; innă emăsli-en: "A-wa ijăn, ijă, isălan ĕmdăn."
66016018	Jăn essamăn d-imăslan, d-ejjajăn, ijă ăkall aškĕḍkĕḍ ăssuksăḍăn s-a dd-iwăr ăgg-adĕm ărori n-ăkall-dăɣ, wăr kăla ija-i dăr-s olăhăn.
66016019	Ij' aɣrĕm wa măqqărăn kăraḍăt tirĕẓẓ, oḍăn iɣărman n-e d t-illăm ĕddĕwĕl; wăr hin-ittĕwa Măssinăɣ aɣrĕm wa măqqărăn s-itawănna Băbilun; ăssoḍă-dd aḍkăr-net făll-imuzăɣăn-net šund a-s asmĕd a ĕswan kăl-ăkall-en, ikkăs dăɣ-săn ĕnniyăt. Issĕsw'-e ĕnta ĕlxĕmăr wa ihăn alkas-net, a-wen a t-ămoosăn, asmĕd n-aḍkăr-net wa ojărăn.
66016020	Ǝlsăn aman ikallăn wi hănen iwtĕlăn, ăbas t-illa a dd-ăẓẓinjăẓăn;
66016021	oḍăn-dd ijidrăšăn šuharnen făll-dăgg-adĕm, ad-sikuforăn dăɣ-tĕssĕba n-ălmăṣṣibăt wa n-ijidrăšăn făl-a-s ălmăṣṣibăt-en, ija tĕsĕmme n-tikunen.
66017001	Ija a-wen-dăɣ ɣas, inn'-ahi iyyăn dăɣ-ĕssa ănjălosăn wi ĕṭṭăfnen ĕssa alkasăn: "Ǝyyăw, ad-kăy-săknăɣ ăddăyyăt wa he-iḍĕwăn făll-tălkăxbat ta măqqărăt. Tălkăxbat-i-hi, ĕnta a-s aɣrĕm wa măqqărăn idăyăn făll-asălim n-ejărew wa sĕmmăn.
66017002	Tălkăxbat daɣ ta-dăɣ, ohărăn dăr-s imănokalăn n-ăkall ĕlkăxbu-net, ĕswăn daɣ imuzăɣăn n-ăkall iket-năsăn dăɣ-asmĕd n-ĕlkăxbu-net, ikkăs dăɣ-săn a-wen ĕnniyăt."
66017003	Irmăs-ahi Unfas Šăddijăn, izzĕwăt-ahi s-tenere tiyyăt. Ǝnhăyăɣ dihen tamăḍt tăqqimăt făll-ămudăr šăggăɣăn făll-ĕktabăn ismawăn gaggărnen Măssinăɣ, ila daɣ ĕssa iɣăfawăn d-măraw iskawăn.
66017004	Tamăḍt-ĕnnin ĕnta, tĕlsa isĕlsa šăggaɣnen lanen ălqim, tăsisahăɣ ašăl s-uɣnawăn n-orăɣ d-tikădăyen ti n-tilăllaten lănen ălqim d-timăɣwanen. Tĕṭṭaf dăɣ-ăfuss-net alkas n-orăɣ iḍkarăn tilušawen d-a-wa xăramăn dd-orăw a-wa tămešăl dăɣ-ĕlkăxbu-net.
66017005	Timme-net, iktab fălla-s isĕm s-ăttunkăl ălmăɣna-net. Ǝnta da a-wa fălla-s iktăbăn: "A-wa Babilun ta măqqărăt n-ma-s n-tălkăxbaten d-tilušawen n-ăddunya."
66017006	Ǝnhăyăɣ a-s tamăḍt-i-dăɣ, ikkăs dăɣ-s ašni n-imĕššeddĕjăn d-tijuhawen n-Ɣisa wa tĕswa ĕnniyăt. Ǝnhăyăɣ tamăḍt ĕnnin ɣas, iqqăn eɣăf-in.
66017007	Inn'-ahi ănjălos ălwăqq-wen: "Ma iqqanăn eɣăf-năk? Ad-hak-ăllăɣeɣ ălmăɣna n-ĕddăraj n-tamăḍt d-ămudăr wa năy ilăn ĕssa iɣăfawăn d-măraw iskawăn.
66017008	Ămudăr wa hannăyăd, kăla iddăr măšan, ăbas iddar, ila s-ad-dd-izjăr anu wa wărăn ila ider ihăn ălaxărăt, ijjĕš edăgg wa n-eheḍ-net. Ăddinăt wi s-wăr-ĕktebăn ismawăn-năsăn dăɣ-ĕlkĕttab wa n-tămudre ɣur-alăṣăl n-ăddunya afăl ĕnhăyăn ămudăr-ĕnnin-dăɣ, ad-tăn-tărmĕs tăkunt făl-a-s ămudăr-i-hi, kăla iddăr, ămmut măšan, ilkam ad-dd-iddăr daɣ."
66017009	Edăgg-wa-dăɣ, ăniihăjja d-tĕla n-tayĕtte d-sărho. Iɣăfawăn n-ămudăr wi n-ĕssa a-s ĕssayăt tiḍaɣen ti făll-tăqqima tamăḍt,
66017010	ĕssa iɣăfawăn-winnin-hi, ĕssa imănokalăn; ămmun sĕmmos dăɣ-săn, iyyăn dăɣ-săn ixkam hărwa; wa s-ĕssa, wăr dd-osa hărwa măšan, afăl dd-osa, wăr-e ăj ar ăssaɣăt ĕnḍărrăn dăɣ-tĕmmĕnukĕla.
66017011	Ămudăr wa s-kăla t-illa, ăba, ĕnta a-s ămănokal wa s-ĕttam; ĕnta-i hi, eheḍ-net ɣas a-s oɣad.
66017012	Măraw iskawăn wi tĕnhăyăd, ĕntăneḍ a-s măraw imănokalăn wăren ĕney hărwa măšan, hak iyyăn dăɣ-săn dăɣ, ad-ăj ăzzăman n-tĕmmĕnukĕla ĕnḍărrăn ĕnta d-ămudăr
66017013	făl-a-s măraw imănokalăn-i-hi, oharăn ittus, ărhan ad-săxdĕmăn ăṣṣahăt-năsăn d-ĕlxĕkum-năsăn i-ămudăr.
66017014	Ad-ĕbdĕdăn iket-dăɣ-năsăn, ĕknĕsăn Ašăɣol măšan, ad-tăn-ărn ed ĕnta a-s Emăli n-imălan d-Ămănokal n-imănokalăn; ad-tăn-ărn ĕnta d-wi dd-iɣra s-iman-net, ăsnăfrăn n-imaɣdalăn.
66017015	Inn'-ahi ănjălos daɣ: "Aman wi tĕnhăyăd tĕbdad tălkăxbat edes-hasăn, aman-en-dăɣ a-s hărăt dăɣ-tumasen d-timĕttawen tiyyăḍ d-ĕddĕwĕlăn iyyăḍ d-awalăn iyyăḍ.
66017016	Ămăra, măraw iskawăn wi tĕnhăyăd, ilkam ad-aḍĕnăn aḍkăr i-tălkăxbat ĕntăneḍ d-ămudăr, ad-dăɣ-s ahĕɣăn a-wa la iket-net, ĕzzĕfăn-tăt, ăɣrĕsăn-as, ĕkšĕn isan-net, sărɣĕn a-wa dd-ijlăšăn dăɣ-s
66017017	făl-a-s ija Măssinăɣ dăɣ-ulhawăn-năsăn erhet n-ad-ămašălăn ittus-net; ad-ănnăfhămăn făl ad-sărtĕyăn tădabit ta tăn-tĕkfa tĕmmĕnukĕla-năsăn, ăxdĕmăn săr-s erhet n-ămudăr har itbĕt măjrăd n-Măssinăɣ iket-net.
66017018	Ḍarăt-a-wen daɣ, tamăḍt ta tĕnhăyăd, ĕnta a-s aɣrĕm wa măqqărăn ănnihăḍăn dăɣ-imănokalăn n-ăkall iket-net."
66018001	Ḍarăt hărătăn-win-dăɣ, ĕnhăyăɣ ănjălos iyyăn a-s dd-ăzzubbăt išĕnnawăn. Ănjălos-en, emăṣṣehi n-tikunen a ămoos, ăsmălăwlăw s-ănnur-net ăkall iket-net.
66018002	Iḍkăl emăsli-net s-afălla, innă: "Toḍă, ya toḍă, Babilun ta măqqărăt toḍă! Ăbas tăqqal ămăra-dăɣ ar edăgg ĕzzaɣăn alšinăn, tăhala n-inămmăḍăsăn, tăhănzabbut n-igḍaḍ wi ĕmmĕḍăsnen d-imudărăn wi ămmiḍăsnen ăsjălălhăynen.
66018003	Ǝddĕwĕlăn iket-dăɣ-năsăn a ĕswănen dăɣ-asmĕd n-ĕlkăxbu-net wa wărăn ila eket. Imănokalăn n-ăkall iket-net ohărăn dăr-s ĕlkăxbu-net. Ăttužžar n-ăkall iket-dăɣ-năsăn, ărzăɣăn dăɣ-ilalăn-net wi s-wăr t-illa a dăr-olăhăn tihusay wăla nefran."
66018004	Olăsăɣ daɣ măsăllăt n-emăsli dd-ifalăn išĕnnawăn innăn: "Ăddinăt-in, ĕzjărăt-dd ammas n-aɣrĕm-wa-dăɣ i-ad-wăr dăr-s toherăm ibăkkaḍăn-net, sărtĕyăn-kăwăn dăr-s ălmăṣṣibatăn wi fălla-s e-iḍunen,
66018005	făl-a-s ibăkkaḍăn-net, timtulun har ĕwwăḍăn išĕnnawăn. Măssinăɣ daɣ, wăr hin-ittĕwa erk imojjan-net.
66018006	Ăjăt-as a-wa tĕja i-ăddinăt wi iyyăḍnen, ăɣšĕdăt-as anăḍfus n-a-wa tăɣšăd; sĕnnĕḍfĕsăt-as ăṣṣahăt n-alkas-net n-asmĕd wa tĕssĕswă tamĕtte.
66018007	Săknăt-tăt ălɣizabăt d-aɣăna ogdăhnen d-ălxurmăt d-tănoflayt ta tĕkfă iman-net ĕnta-i jănnet dăɣ-iman-net: 'Năkk, tămănokalt a ămoosăɣ, wăr heɣ miši n-ad-iba ăhalĕs-in, wăr-ilkem daɣ ad-ăqqalăɣ tănuḍăft.'
66018008	A-wen-dăɣ a făl ălmăṣṣibatăn wi has-ĕtwărnen, ad-fălla-s dd-ĕjĕn iyyăn n-ejăḍăl dăɣ-iyyăn n-ašăl, tiḍĕw-dd fălla-s tamăttant d-tahăla d-laẓ, ăkš-et efew făl-a-s Emăli-i tăt-e-išrăɣăn, ila tărna."
66018009	Ălwăqq-wen, ad-ĕlhĕn imănokalăn n-ăkall wi dăr-s ohărnen ĕlkăxbu-net d-tănoflayt-net, ad-sĕkkĕlĕlăn fălla-s afăl ĕnhăyăn ăho n-efew wa tăt-itattăn ikk' išĕnnawăn,
66018010	ad-ĕbdĕdăn imămokalăn-ĕnnin-dăɣ ijĕj făl tuksĕḍa n-ad-tăn-irmĕs ălmăṣṣibăt wa oḍăn făll-aɣrĕm. Ǝbdĕdăn dihen, ad-jannen: "Xăxx-dăɣ, unhh xăxx-dăɣ! Aɣrĕm-nănăɣ Babilun, Babilun wa măqqărăn ăṣṣoohen, a-wa šăɣnet, ăššăreɣa-net, wăr dd-okey iyyăn n-ăssaɣăt."
66018011	Ăttužžar n-ăkall, ad-ĕlhĕn ĕntăneḍ-dăɣ, ĕṭṭĕfăn iba n-aɣrĕm wa n-Babilun ed ăbas t-illa ere ižžĕnšăn ilalăn-năsăn.
66018012	Orăɣ-năsăn d-aẓrĕf d-tikădăyen ti n-tilăllaten d-timăɣwanen d-ălxărerăn-năsăn d-tabduɣt ta šăggăɣăt tăsmăɣmăɣăt lăt ălqim, d-e d t-illăm ănnuɣ ihan isăɣerăn wi s-wăr răqqis ajăraw-năsăn d-e d t-illăm ănnuɣ n-tăhore jat s-isenăn n-elwan meɣ dăɣ-ihĕškan n-aḍutăn meɣ dăɣ-daroɣ meɣ dăɣ-tăẓoli meɣ dăɣ-ălhor
66018013	d-ĕlɣĕnfărăn d-iẓĕdraẓ wi iyyăḍnen d-aḍutăn d-telḍĕḍt d-matălxer d-asmĕd d-ĕzzăyt d-ejel n-ălkăma d-iwan d-tihatten d-ibĕjwan d-turfen ti n-amjăr d-eklan d-wăla iman n-ăddinăt.
66018014	Ad-ăj a-wen-dăɣ iket-net, ad-itawănna dăɣ-Babilun: "Xăxx, unhh, xăxx-dăɣ! Hărătăn wi s-kăla tăn-tĕkned tărha iket-năsăn ăbă-tăn fălla-m, ărrĕzăɣ-năm d-tănoflayt iket-net, ad-t-iba fălla-m, wăr-ilkem daɣ ad-tăn-tolasăd ajăraw.
66018015	Ăttužžar daɣ wi ărzăɣnen s-mamăla wa s-kăla t-ĕjăn dăɣ-aɣrĕm, ad-has-ĕbdadăn dăɣ-ijĕj făl tuksĕḍa n-ad-fălla-săn iḍĕw ălmăṣṣibăt wa oḍăn făll-aɣrĕm, ad-hallăn, ĕṭṭafăn iba.
66018016	Jannen: 'Xăxx-dăɣ, unhh, xăxx-dăɣ, aɣrĕm-nănăɣ wa măqqărăn irẓa; kăla ilsa imălsan n-ălxărir ĕknanen tĕlĕmḍe d-măṣăr ijan tĕšuɣe ta tăsmăɣmăɣăt iknan tĕla n-ălqim, ija uɣnawăn n-orăɣ d-tikădăyen ti n-tilăllaten d-timăɣwanen.'
66018017	Ɣas ehăre ogdăhăn d-wa-dăɣ iket-net, ăsbăt-t-in fălla-m iyyăn n-ăssaɣăt. Ăddinăt daɣ iket-năsăn wi šašalnen turfen ti n-aman d-imĕssukal wi tiwĕyĕn dăɣ-turfen-năsăn, d-wi xaddămnen dăɣ-turfen-năsăn d-wi ĕddarnen s-a-wa dd-izajjărăn ejărew iket-net, ĕbdadăn iket-năsăn dăɣ-ijĕj,
66018018	ĕkyadăn dăɣ-ăho n-aɣrĕm wa dăɣ-irɣa efew, jannen: 'Wăr kăla t-imăl aɣrĕm ogdăhăn d-wa-dăɣ tĕmɣăre.'
66018019	Ad-sawarăn ăkall iɣăfawăn-năsăn, hallăn, širšun, ĕṭṭafăn iba, jannen: 'Xăxx, unhh xăxx-dăɣ Babilun! Aɣrĕm wa măqqărăn, ărrĕzăɣ-net a dăɣ-razzăɣăn ăddinăt iket-năsăn wi lănen turfen ărjăšnen făll-ejărew măšan, a-wen-dăɣ iket-net, ăsbăt-in fălla-m iyyăn n-ăssaɣăt.'
66018020	Ya kăl-išĕnnawăn, dăwătăt dăɣ-tĕssĕba n-a-wa s-Babilun, toḍă, tĕhlăk. Tăddăwătet tamĕtte ta n-imĕššeddĕjăn n-Măssinăɣ d-inĕmmušal d-ănnăbităn făl-a-s, iẓăl dăɣ-s Măssinăɣ terwidĕma ta kăwăn-tĕssĕkna."
66018021	Irmăs ălwăqq-wen ănjălos ăṣṣoohen tăhunt ta măqqărăt tolăhăt d-ta făll-itĕẓẓad ălkăma, ijăr-tăt-in dăɣ-ejărew, innă: "Ǝmmĕk-wa-dăɣ a-s hin-e-itwĕjăr aɣrĕm wa n-Babilun măqqărăn s-ăṣṣahăt, iba-t-in s-iyyăt, wăr-ilkem ad-ătiwănhăy.
66018022	Wăr-ilkem ad-dăɣ-s ija emăsli n-imăwatăn n-tihărdănen d-imănẓarăn d-imăwatăn n-tiɣnab d-tisinsăɣen. Wăr-ilkem, ad-dd-ătiwăjrăw dăɣ-ammas-năk, amăhhăraw wăl' iyyăn, wăr-ilkem ad-ɣur-k ătiwăsla emăsli n-ere itĕẓẓadăn ălkăma.
66018023	Wăr-ilkem ad-dăɣ-s tărɣa tefătelt, wăla ad-dăɣ-s ĕnḍawăn imaẓlayăn eɣări. Ăttužžar-năk, ĕntăneḍ a-s kăla ojărăn ărrĕzăɣ dăɣ-ăddunya, tĕššĕškăd timĕttawen iket-năsnăt s-išăɣăwăn-năk."
66018024	Babilun ĕnta, a dăɣ-inɣăl ašni n-ănnăbităn d-imĕššeddĕjăn d-ašni n-ăddinăt iket-năsăn wi ătwăɣrăsnen făll-ărori n-ăkall.
66019001	Ḍarăt-a-wen-dăɣ, ĕsleɣ i-emăsli ăṣṣoohen dăɣ-išĕnnawăn olăhăn d-i n-tamĕtte tĕknat ĕjut, jannet: "Aleluya! Amĕlăt Măssinăɣ, ĕlɣĕllas d-semɣar d-tărna, i n-Măssinăɣ.
66019002	Ăššăreɣatăn-net, ădduutten, oɣadăn. Ăssoḍa ăššăreɣatăn-net făll-tamăḍt ta n-tălkăxbat măqqărăt samaḍasăt ăddinăt; ăẓẓăl-tăt tamăttant n-inaxdimăn-net."
66019003	Tĕnnă tamĕtte-ĕnnin-dăɣ: "Aleluya! Amĕlăt Emăli făl-a-s ăho n-aɣrĕm wa măqqărăn irɣăn ăhoha s-išĕnnawăn hărkuk, wăr-ilkem ad-ămmikăt."
66019004	Imda a-wen ɣas, ărkăɣăn imɣarăn wi n-sănatăt timĕrwen d-ĕkkoẓ d-hărătăn wi n-ĕkkoẓ ĕddărnen dat-Măssinăɣ-i ăqqiimăn făll-tasăqqaymut ta n-tĕmmĕnukĕla, ăɣbădăn-t, jannen: "Amin! Aleluya!"
66019005	Innă emăsli dd-ifalăn tasăqqaymut ta n-tĕmmĕnukĕla ḍarăt-a-wen: "Amĕlăt Măssinăɣ iket-năwăn kăwăneḍ-i n-eklan-net; kăwăneḍ-i n-imaksaḍăn-net, wi măḍroynen hakd wi ĕššămnen."
66019006	Ǝsleɣ ḍarăt-a-wen i-emăsli iyyăn olăhăn d-i n-tamĕtte tĕknat ĕjut, emăsli-net, olăh d-i n-anji iknan tĕmɣăre meɣ d-ejjajăn ĕknanen ĕṣṣuhu. Ǝnta da a-wa ijănna emăsli-en: "Aleluya! Amĕlăt Emăli făl-a-s Măssinăɣ-i n-Emăli-nănăɣ, ila tărna iket-net, issĕtbăt Tĕmmĕnĕya-net.
66019007	Dăwătăt-anăɣ, ĕjrăẓnet-anăɣ iman-nănăɣ, nĕsĕmɣăret-t făl-a-s, ămăra-dăɣ, aẓli wa n-Ašăɣol a dd-iwwăḍăn, hănne-s daɣ tăsidăw-as.
66019008	Tĕjrăw asălso n-aẓli iẓmayăn dăɣ-măṣăr n-ălxărir iknan tĕlĕmḍe, ăsiimăɣmăɣ, šăddiij; măṣăr-ĕnnin n-ălxărir, ĕnta a-s imărkedăn wi ămešălăn imĕššeddĕjăn n-Măssinăɣ."
66019009	Inn'-ahi ănjălos ămăra ad-ĕktĕbăɣ: "Tĕnḍĕḍ i-ăddinăt wi dd-e-ĕtwăɣrĕnen s-amăjaru wa he-ijĕn ašăl wa n-aẓli n-Ašăɣol." Olăs daɣ, inn'-ahi: "Măjrăd-wa-dăɣ, Măssinăɣ iman-net a dd-ifal; wăr t-ih' ăššăk a-wen."
66019010	Ărkăɣăɣ dat-ănjălos dăɣ-ĕnniyăt n-ad-t-ăɣbĕdăɣ măšan, inn'-ahi: "Ahaa, wăr jed a-di. Akli n-Măssinăɣ dăr-k olăhăn a ămoosăɣ năkk d-ayĕtma-k wi ăɣdălnen i-tidĕt ta dd-ăsnăfalăl Ɣisa. Ăɣbĕd Măssinăɣ, wăr hi-tăɣbedăd." Tidĕt daɣ ta dd-ăsnăfalăl Ɣisa, ĕnta a dd-ăssawăḍăn ănnăbităn.
66019011	Ǝnhăyăɣ ḍarăt-a-wen išĕnnawăn ămerăn, izjăr-tăn-dd ebăje măllăn. Inay-t ăhalĕs s-isĕm-net: "Ămaɣdal d-emăn n-tidĕt." Wăr-iššărrăɣ ar s-iqqud, wăr-ikĕnnĕs ar s-iqqud.
66019012	Ăhijăljălnăt tiṭṭawen-net šund efew; eɣăf-net, warnăt tikĕnbuten ti n-tĕmmĕnukĕla, iktab fălla-s isĕm s-ĕnta ɣas a t-issanăn.
66019013	Ilsa abărnuš ilmaɣăn dăɣ-ašni, isĕm-net: "Măjrăd n-Măssinăɣ."
66019014	Ǝlkamăn-as ĕlɣĕskărăn wi n-išĕnnawăn nayăn ibĕjwan măllolnen, ĕlsan timălsaten n-ălxărir măllolnen, šăddijnen, ĕknanen tĕlĕmḍe.
66019015	Emm-net, tĕzjar-t-dd tăkoba tĕmsădăt s-ĕnta-en-dăɣ a-s mad-iwĕt ĕddĕwĕlăn, ărn'-en. Ad-fălla-săn ixkĕm s-ăṣṣahăt olăhăn d-wa n-tăẓoli; ad-dăɣ-săn dd-ikkĕs Măssinăɣ-i ilăn tărna iket-net aḍkăr-net wa măqqărăn s-ĕmmĕk wa s-iẓimmĕw ăwadĕm ara n-lăɣnăb i-ad-dăɣ-s dd-ikkĕs aman-net.
66019016	Abărnuš-net d-taɣma-net, iktab fălla-săn: "Ă|scMĂNOKAL N-IMĂNOKALĂN,|r E|scMĂLI N-IMĂLAN|d".|r
66019017	Ǝnhăyăɣ ḍarăt-a-wen ănjălos ibdadăn dăɣ-tăfukt, ăsɣărăt s-afălla i-igḍaḍ iket-năsăn wi taggădnen dăɣ-ălhăwa wa ujĕjăn, inn'-asăn: "Idawăt-dd i-amăjaru wa măqqărăn n-Măssinăɣ.
66019018	Ǝyyăwăt, ăkšăt isan n-imănokalăn d-isan n-imizărăn n-ĕlɣĕskăr d-isan n-ĕlɣĕskăr d-isan n-ibĕjwan d-wi n-ăddinăt wi tăn-năynen, isan n-ăddinăt a ămoosăn-dăɣ, wi n-ilăllan hakd wi n-eklan, isan n-wi măḍroynen hakd wi ĕššămnen."
66019019	Ǝnhăyăɣ ălwăqq-wen ămudăr wa ăzzarăn d-imănokalăn n-ăkall d-ĕlɣĕskărăn-năsăn, ăddewăn-dd i-ad-ĕknĕsăn ăhalĕs wa inăyăn ebăje d-ĕlɣĕskăr-net.
66019020	Ittărmăs ămudăr iman-net s-tizarăt, ittărmăs-dd ḍara-s ănnăbi wa n-bahu ijan a olăhăn d-ijităn n-Măssinăɣ dat-ămudăr i-ad săr-săn išĕšk ăddinăt wi iwăr aẓăẓlo wa n-ămudăr ăɣbădnen ăṭṭăṣwer-net. Ătwăjăr-in ămudăr d-ănnăbi wa n-bahu dăɣ-tebănɣăwt n-ĕlkăbrit ăhijăljălăn.
66019021	Tănɣa tăkoba ta dd-tĕzjărăt emm n-ăhalĕs wa inăyăn ebăje ĕlɣĕskăr-năsăn iket-net, ĕyyĕwănăn igḍaḍ ḍarăt-a-wen dăɣ-timăɣsa-năsăn.
66020001	Ǝnhăyăɣ ḍarăt-a-wen ănjălos iyyăn dd-ifalăn išĕnnawăn iṭṭaf dăɣ-ăfuss-net asăyar n-anu wa wărăn ila ider ihăn žohănnăma d-esăssăr ăẓẓayăn.
66020002	Irmăs-dd ăɣata wa măqqărăn, a-wen aššăl wa n-ibda s-ĕnta a-s Iblis d-Ăššăyṭan, ikrăd-t i-ad-ăj efăḍ n-awătay ikrad
66020003	tĕzzar, ijăr-t-in dăɣ-anu wa wărăn ila ider ihăn žohănnăma, ăṭṭubbăt-t-in fălla-s i-ad-ăbas ilkam ad-ăššiška ăɣata ĕddĕwĕlăn har akĕy efăḍ n-awătay-ĕnnin-dăɣ tĕzzar, ămar-dd i-hărăt n-ăzzăman ĕnḍărrăn.
66020004	Ḍarăt-a-wen, ĕnhăyăɣ tisăqqima n-tĕmmĕnukĕla, ĕjrăwăn ăddinăt wi fălla-snăt ăqqimnen turhajăt n-ad-ăɣtĕsăn ăššăreɣa. Ǝnhăyăɣ daɣ iman n-ăddinăt wi s-hin-ĕttĕfrăsăn iɣăfawăn-năsăn dăɣ-tĕssĕba n-immun wa jăn s-tidĕt ta dd-ăsnăfalăl Ɣisa d-tĕnna ta n-Măssinăɣ. Wăr-ăɣbedăn ămudăr, wăla ăṣṣănăm-net, wăr-iwer daɣ aẓăẓlo-net timmawen-năsăn wăla ifassăn-năsăn. Ǝnkărăn-dd daɣ inĕmmuttan, ohărăn d-Ălmasex Tĕmmĕnĕya har okăy efăḍ n-awătay.
66020005	Wăr dd-ĕnkerăn inĕmmuttan wi iyyăḍnen har okăy efăḍ n-awătay-wĕnnin-dăɣ. Wi s-dd-ĕnkărăn iman-năsăn jer-inĕmmuttan, jăn-dd s-a-wen-dăɣ tanăkra ta s-itawănna ta tăzzarăt.
66020006	Tĕnḍĕḍ i-ăddinăt wi hănen tanăkra-ten-dăɣ tăzzarăt. Iššĕšdăj-tăn Măssinăɣ, ikrăš-tăn, ad-ăbas fălla-săn la tamăttant ta s-sănatăt tărna; ad-umasăn kăl-tikutawen i-Măssinăɣ d-Ălmasex, ahĕrĕn d-Ălmasex Tĕmmĕnĕya dăɣ-efăḍ n-awătay-wen-dăɣ.
66020007	Afăl okăy efăḍ n-awătay-wen-dăɣ, ad-dd-ămar Iblis, izjăr-dd takărmut-net;
66020008	dihen, ad-iglĕw i-ad-ăkkărrăs ĕddĕwĕlăn wi wărnen tăkost n-ăkall. Ǝddĕwĕlăn-en-hi, isĕm-năsăn: Žuž d-Măɣžuž. Ad-tăn-dd-isĕdĕw iket-năsăn i-amjăr har ĕjĕn ĕjut-wa-dăɣ jănăt tiblalen n-ăkall ti ĕnsanen dăɣ-tarrayt n-ejărew wa sĕmmăn,
66020009	ĕlsăn ărori n-ăkall iket-net, wătăn-dd afăraj i-imĕššeddĕjăn n-Măssinăɣ d-aɣrĕm wa ikna tărha. Han a-wen-dăɣ a-s dd-ifăl efew išĕnnawăn, ilhăs-tăn, issărɣa ajhanăn n-ĕddĕwĕlăn wi has-ĕlkămnen.
66020010	Ălwăqq-wen, ittărmăs Iblis-i išašken tamĕtte, ătwăjăr-in dăɣ-tebănɣăwt n-ĕlkăbrit tăhijăljălăt ta ih' ămudăr d-ănnăbi wa n-bahu; ad-tirkĕtrĕkităn dihen ehăḍ d-ašăl.
66020011	Ǝnhăyăɣ ḍarăt-a-wen tasăqqaymut n-tĕmmĕnukĕla măqqărăt măllăt d-ere wa fălla-s ăqqiimăn, ăffoqqen-as išĕnnawăn d-ăkall, wăr-olesăn atwĕnhĕy.
66020012	Ǝnhăyăɣ daɣ inĕmmuttan wi măḍroynen hakd wi ĕššămnen ĕbdadăn iket-dăɣ-năsăn dat-tasăqqaymut ta n-tĕmmĕnukĕla, ămerăn ĕlkĕttabăn, ămera daɣ ĕlkĕttab iyyăn s-edes, ĕlkĕttab-en, ĕnta a-s ĕlkĕttab wa n-tămudre. Ătwăšrăɣăn inĕmmuttan s-iyyăn-iyyăn s-a-wa ămešălăn iktabăn dăɣ-ĕlkĕttabăn.
66020013	Ibsă-dd ejărew wa sĕmmăn ăddinăt wi ikša, tăssoɣăl-dd tamăttant d-ălaxărăt a-wa hin-ĕlmăẓăn dăɣ-ăddinăt, ătwăšrăɣăn iket-năsăn s-iyyăn-iyyăn s-a-wa ămešălăn.
66020014	Tĕttărmăs-dd tamăttant d-ălaxărăt, ătwăjărăn-in dăɣ-ebănɣ wa n-efew. Tamăttant-ten-dăɣ tiwĕyăt ăwadĕm s-edăgg-wen-dăɣ a-s tamăttant ta s-sănatăt.
66020015	Ere s-wăr-ittĕjrăw isĕm-net dăɣ-ĕlkĕttab wa n-tămudre iket-net, ătwăjăr-in dăɣ-ebănɣ wa n-efew.
66021001	Ǝnhăyăɣ ḍarăt-a-wen išĕnnawăn ăynaynen d-ăkall ăynayăn. Ăb' išĕnnawăn wi ărĕwnen, ăba daɣ ăkall wa ărĕwăn, ăb'-in daɣ ejărew wa sĕmmăn.
66021002	Ǝnhăyăɣ ḍarăt-a-wen aɣrĕm wa ăynayăn šăddijăn n-Yărussălam dd-ăzizăbbăt Măssinăɣ, ifal-dd išĕnnawăn. Aɣrĕm wa ĕnhăyăɣ, ăsisahăɣ ašăl šund tămaẓlayt dd-tĕẓlayăt s-ăhalĕs-net.
66021003	Ǝsleɣ ălwăqq-wen i-emăsli ăṣṣoohen dd-ifalăn tasăqqaymut ta n-Tĕmmĕnĕya, innă: "Edăgg wa n-Măssinăɣ šăddijăn a-wa; Măssinăɣ, izzăɣ-dd ămăra tamĕtte, măl-dd tamĕzzuyt n-Măssinăɣ jer-tamĕtte-net.
66021004	Ad-hin-irsĕy imeṭṭawăn-năsăn, iba tamăttant, iba uḍĕf n-iba; iba tahăla; iba tisnant făl-a-s, ădduuttăt a-s a-wa n-ibda ărĕwăn, ibbĕdăy, ijjĕwăy."
66021005	Innă ălwăqq-wen wa ăqqiimăn făll-tasăqqaymut ta n-tĕmmĕnukĕla: "Ămăra, hărăt iket-net, ad-iynay." Inn'-ahi ḍarăt-a-wen: "Ǝktĕb a-wen ed măjrăd-wa-dăɣ, oɣad, ădduuttăt."
66021006	Olăs daɣ, inn'-ahi: "Isălan, ĕmdăn! Năkk a-s Tizarăt, năkk a-s Tilkamăt, năkk a-s Sănto, năkk a-s Sămdo; ere ăffudăn-dăɣ, ad-t-săswăɣ bănnan dăɣ-aman n-erĕs wi hakkănen tămudre ta n-tidĕt.
66021007	Ere irnăn-dăɣ, ad-has-ăjăɣ ălhăk wa n-ad-has-umasăɣ Măssinăɣ, umas rure-ɣ
66021008	măšan, dăɣ-isălan n-imĕjjiwaḍ d-wi wăren la ălxal d-wi n-imĕkkĕrukaḍ d-imăjjan n-iman d-inămašrayăn d-imăššăɣăwăn d-imăṣṣănămăn, ĕntăneḍ, edăgg-năsăn žohănnăma, a-wen tebănɣăwt ta n-ĕlkăbrit s-hărkuk ăhijăljăl; ĕnta-den-dăɣ a-wa ămoosăn: tamăttant ta s-sănatăt."
66021009	Inn'-ahi iyyăn dăɣ-ănjălosăn wi n-ĕssa s-kăla ĕṭṭăfăn ĕssa alkasăn wi ĕḍkărnen ĕssa ălmăṣṣibatăn wi ĕšrăynen: "Ǝyyăw, ad-kăy-săknăɣ tămaẓlayt ta n-hănne-s n-Ašăɣol."
66021010	Irmăs-ahi Unfas Šăddijăn, izzĕwăt-ahi ănjălos s-afălla n-aḍaɣ iknan aḍkul, issĕkn'-ahi Yărussălam ta tăynayăt, šăddijăt dd-ăzzăbbăt Măssinăɣ tĕfal-dd išĕnnawăn,
66021011	ăsisămăɣmăɣ-tăt ănnur n-Măssinăɣ, ja asmăɣmăɣ wa tăjj tamăɣwant dăɣ-ti n-tilăllaten, šund tekădăyt ta n-žasĕb s-tăddobed ad-săr-s tĕnhĕyăd iman-năk šund tăšoka.
66021012	Ǝnhăyăɣ ăɣalla-net ikna tĕššĕjrĕt, ila mărawăt tishar d-sănatăt, hak emm-dăɣ, ogaẓ-t ănjălos iyyăn. Tishar-ĕnnin, ĕktabăn fălla-snăt ismawăn n-mărawăt tiwsaten d-sănatăt ti n-Iṣrayil.
66021013	Hak tamdujt-dăɣ, ĕnnaḍnăt săr-s kăraḍăt tishar: kăraḍăt s-emăynăj, kăraḍăt s-afălla, kăraḍăt s-ajus, kăraḍăt s-atăram.
66021014	Ăɣalla-i-hi, ăssas-net, iday s-mărawăt tihun d-sănatăt s-hak iyyăt-dăɣ, iktab fălla-s isĕm n-iyyăn dăɣ-inĕmmušal wi n-măraw d-ĕssin n-Ašăɣol.
66021015	Iṭṭaf ănjălos wa hi-immĕjrădăn taskĕt n-orăɣ s-itĕkkat aɣrĕm d-tishar-net d-ăɣalla-net.
66021016	Ăɣrĕm-ĕnnin, ărribăɣ, ogdăhăn išrutăn-net iket-dăɣ-năsăn. Ikăt ănjălos aɣrĕm s-tăborit-net, os'-e, išrutăn-net ikkĕẓăn, ogdăhăn, hak iyyăn dăɣ-săn ikat ĕssin afḍăn n-kelumetăr d-sănatăt timaḍ d-sănatăt timĕrwen, a-wen-dăɣ daɣ a dăr-togdăh tebădde-net.
66021017	Ikăt daɣ ăɣalla, os'-e tebădde-net, temeḍe n-aɣil d-ĕkkoẓăt timĕrwen d-ĕkkoẓ s-taskĕt ta s-itĕkkat.
66021018	Ăɣalla, ikna s-tăhunt ta n-telăllit s-itawănna žasĕb, aɣrĕm iman-net iday s-orăɣ šăddijăn, orăɣ-en daɣ, ăddoobăt ăwadĕm ad-săr-s inhĕy iman-net šund tăšoka făl asmăɣmăɣ-i-dăɣ ija.
66021019	Tihun ti n-ăssas n-ăɣalla n-aɣrĕm, ĕdlajnăt s-ănnuɣ n-tihun ti n-tilăllaten lănen ălqim iket-năsnăt: tăhunt ta tăzzarăt, tĕkna dăɣ-tăhunt ta n-telăllit s-itawănna žasĕb; ta s-sănatăt, tĕkna dăɣ-ta s-itawănna safir; ta s-kăraḍăt tĕkna dăɣ-ta s-itawănna zakkăt; ta s-ĕkkoẓăt, tĕkna dăɣ-ta s-itawănna amărod;
66021020	ta s-sĕmmosăt, tĕkna dăɣ-ta s-itawănna onikĕs; ta s-săḍisăt, tĕkna dăɣ-ta s-itawănna sarĕdwan; ta s-ĕssayăt, tĕkna dăɣ-ta s-itawănna kărẓolit; ta s-ĕttamăt, tĕkna dăɣ-ta s-itawănna beril; ta s-tĕẓẓayăt, tĕkna dăɣ-ta s-itawănna tobaẓ; ta s-mărawăt, tĕkna dăɣ-ta s-itawănna, kărizobăraẓ; ta s-mărawăt d-iyyăt, tĕkna dăɣ-ta s-itawănna, tirkăwaẓ; ta s-mărawăt d-sănatăt, tĕkna dăɣ-ta s-itawănna, amatist.
66021021	Hak tashărt-dăɣ-tin-dăɣ n-mărawăt d-sănatăt, tamăɣwant; hak tashărt-dăɣ, tĕddas s-ănnuɣ n-tamăɣwant iyyăn. Tišarriten n-aɣrĕm-wa-dăɣ, ĕknanăt s-orăɣ s-ăddoobăt ăwadĕm ad-săr-s inhĕy iman-net šund tăšoka.
66021022	Aɣrĕm-i-hi, wăr dăɣ-s ĕnheyăɣ ehăn n-ămudd wa măqqărăn făl-a-s Emăli Măssinăɣ-i ilăn tărna iket-net d-Ašăɣol a-s ehăn n-ămudd-net.
66021023	Wăr-ămɣatăr aɣrĕm s-tăfukt wăla s-ewăr i-ad-săr-săn inhĕy ăwadĕm făl-a-s, ăsimălăwlăw-t ălxurmăt n-Măssinăɣ. Ašăɣol iman-net a-s, tefătelt-net.
66021024	Ănnur-net a-s ărjašăn ĕddĕwĕlăn, Măssinăɣ a-s dd-tiwĕyăn săr-s imănokalăn tirĕzzaɣ-năsăn d-semɣar-năsăn.
66021025	Tishar n-aɣrĕm, ad-ămerănăt ašăl iket-net, wăr-ilkem făw ad-ăɣfalnăt ed, wăr-ilkem ad-fălla-s ija ehăḍ.
66021026	Ad-săr-s dd-awĕyăn ĕddĕwĕlăn a-wa lăn ăhusken d-tirĕzzaɣ-năsăn d-semɣar-năsăn
66021027	măšan, aɣrĕm-i-dăɣ, wăr t-dd-e-ijjĕš enămmăḍăs wăla ere ĕšlanăt tilušawen wăla ănăsbahu; wăr t-dd-e-ijjĕš ɣas ar ăddinăt wi s-ĕktăbăn ismawăn-năsăn dăɣ-ĕlkĕttab wa n-tămudre-i s-ĕnta a-s ĕlkĕttab wa n-Ašăɣol.
66022001	Ḍarăt-a-wen-dăɣ, issĕkn'-ahi daɣ ănjălos ejărew n-aman wi n-tămudre, a-wen aman šăddiijnen, ăsimăɣmăɣăn šund tăšoka. Ejărew-wa-dăɣ, iffay-dd dăɣ-tasăqqaymut ta n-tĕmmĕnukĕla n-Măssinăɣ d-Ašăɣol.
66022002	Injay s-edăgg n-aɣrĕm wa dăɣ-tažămmaɣăn ăddinăt. Hak asălim n-ejărew-en, idwal fălla-s ahĕšk wa n-tămudre itirĕwăn măraw ihăndăggan dăɣ-awătay d-ĕssin, hak ewăr-dăɣ, ija tirwe tăynayăt. Ifărketăn-net a isasăfarăn i-ăddunya, tĕzzĕy.
66022003	Aɣrĕm-wa-dăɣ, wăr-ilkem ad-dăɣ-s ăttijrăw ere ăsibănnăn Măssinăɣ. Tasăqqaymut n-tĕmmĕnukĕla n-Măssinăɣ d-Ašăɣol a ihan aɣrĕm-ĕnnin-dăɣ; aɣrĕm-en-dăɣ daɣ, a dăɣ-t-e-ɣabbădăn eklan-net,
66022004	ĕnhĕyăn idĕm-net ed iktab isĕm-net făll-timmawen-năsăn.
66022005	Wăr-ilkem ad-dăɣ-s ij' ehăḍ, wăr-ilkem ad-ămiɣatăr ăwadĕm s-efew n-tefătelt, wăla s-ănnur n-tăfukt făl-a-s, ad-fălla-săn isĕssĕmăɣmăɣ Emăli Măssinăɣ ănnur-net, ĕṭṭĕfăn Tĕmmĕnĕya hărkuk.
66022006	Olăs daɣ ănjălos, inn'-ahi: "Isălan-wi-dăɣ, ădduutten, ăniihăjjăn d-taflĕst. Emăli Măssinăɣ-i isamăjradăn ănnăbităn, ĕnta a dd-ăšmašălăn ănjălos-net i-ad-ăllăɣăt i-eklan-net a-wa s-išwar ija."
66022007	Ɣisa, innă: "A ĕnḍărrăn ɣas, oseɣ-kăwăn. Tĕnḍĕḍ i-ere wa ăqqiimăn ăsijăd i-hărătăn wi s-ĕnnăn ănnăbităn, ĕktăbăn-tăn dăɣ-ĕlkĕttab-wa-dăɣ."
66022008	Ămăra-hi, năkk Exya, hărătăn-wi-dăɣ, ĕsleɣ-asăn, ĕnhăyăɣ-tăn. Ḍarăt a-s tăn-ĕnhayăɣ, d-a-s hasăn-ĕsleeɣ, ărkăɣăɣ dat-ănjălos wa hi-tăn-issĕknăn i-ad-t-ăɣbĕdăɣ
66022009	măšan, inn'-ahi: "Ahaa! Wăr jed a-di, năkk akli šund kăyy a ămoosăɣ, năkk d-ayĕtma-k wi n-ănnăbităn d-ere omanăn s-măjrăd n-ĕlkĕttab-i-dăɣ iket-net, Măssinăɣ ɣas a-s kăy-iwar ălɣibadăt-net."
66022010	Inn'-ahi ḍarăt-a-wen: "Wăr tĕfferăd imĕjridăn wi issĕlmăd Măssinăɣ inĕmmušal-net, ĕktăbăn-tăn dăɣ-ĕlkĕttab-wa-dăɣ ed a-wa dăɣ-ăssewălăn, išwar ija.
66022011	Wa wărăn itĕjj a olaɣăn, ănn'-as ad-isiwĕḍ dăɣ-tăllăbăst; wa n-enămmăḍăs, ihĕlet s-data dăɣ-asĕmmăḍĕs n-iman-net, wa oɣădăn, isiwĕḍet dăɣ-iqqud-net, wa šăddijăn, isiwĕḍet dăɣ-tĕšĕdje-net."
66022012	Inn'-ahi Ɣisa: " 'A ĕnḍărrăn ɣas, oseɣ-kăwăn, ăwwayăɣ i-hak ăwadĕm ălhăk n-a-wa has-jăn imojjan-net.
66022013	Năkk a-s Tizarăt, năkk a-s Tišrayăt, heɣ eɣăf, heɣ ajilal, năkk a-s Sănto, năkk a-s Sămdo.'
66022014	Tĕnḍĕḍ i-ăddinăt wi ĕššĕšdăjnen isĕlsa-năsăn, ikf'-en a-wen turhajăt n-ad-ĕkšĕn ara n-ahĕšk wa n-tămudre d-turhajăt n-ujĕš s-imawăn n-aɣrĕm-wa-dăɣ
66022015	măšan, imăssăxărăn d-inĕmmušal n-ĕlkăxbu d-imăjjan n-iman d-imăṣṣănămăn d-inĕsbuha, xăram-asăn aɣrĕm-en.
66022016	Năkk a-wa Ɣisa; năkk a hin-ăšmašălăn ănjălos-in săr-wăn i-ad-hawăn-dd-isĕnnĕfilĕl hărătăn-wi-dăɣ dăɣ-ălkănisăten. Năkk a-wa Ɣisa wa n-ahăya n-Dawĕd s-ătwănna ilkam ad-ixkĕm, năkk a-s tatrit ta n-tifawt tismăɣmiɣăt."
66022017	A-wen-dăɣ a făl, Unfas Šăddijăn hakd-dăɣ tămaẓlayt ĕṭṭafăn iyyăn n-emm, jannen: "Ǝyyăw!" Ănnet daɣ wa isăllăn i-isălan-wi-dăɣ: "Ǝyyăw!" Ere ăffudăn-dăɣ, aset-dd; ere irhăn aman ĕddărnen-dăɣ, ilkĕwet, ăswet dăɣ-săn bănnan.
66022018	Năkk Exya, ălleɣeɣ i-ăddinăt iket-năsăn wi ĕslănen i-hărătăn wi s-innă Măssinăɣ i-inĕmmušal-net, ĕktăbăn-tăn dăɣ-ĕlkĕttab-i-dăɣ. Ǝkkasăɣ-kăwăn dăɣ-taɣdărt: isălan-wi-dăɣ, ere fălla-săn ăssewăḍăn hărăt, ilmĕdet a-s ad-isiwĕḍ Măssinăɣ făll-a-wa has-ikittĕw ălmăṣṣibatăn wi s-ătwăjjăn isălan-năsăn dăɣ-ĕlkĕttab-wa-dăɣ.
66022019	Afăl daɣ ikkăs ăwadĕm hărăt dăɣ-imĕjridăn-wi-dăɣ s-ătwănna i-inĕmmušal ad-tăn-ĕktĕbăn, ĕktăbăn-tăn dăɣ-ĕlkĕttab-wa-dăɣ, ad-iqqĕl Măssinăɣ s-ejădăr wa has-ija dăɣ-ahĕšk wa n-tămudre d-aɣrĕm wa šăddijăn s-isiɣul ĕlkĕttab-wa-dăɣ isălan-net.
66022020	Ere wa s-ĕnta a ɣur-t-tĕlla tidĕt n-hărătăn-wi-dăɣ iket-năsăn, ĕnta a innăn: "A ĕnḍărrăn ɣas, oseɣ-kăwăn." Amin! Emăli Ɣisa, ĕqqĕl-dd.
66022021	Issĕnsă fălla-wăn Emăli Ɣisa ănnuɣmăt iket-dăɣ-năwăn. Amin!
