40001001	Le'a bexa ndee bexa ngok usan gox polta ten Jesucristo, dub xa ras David no xa ras Abraham.
40001002	Le'a Abraham ngop Isaac, Isaac ngop Jacob, Jacob ngop Judá no stapla be wit~xa.
40001003	Judá cha ngop Fares no Zara, le'a xna'a bexa usalea' Tamar. Fares ngop Esrom, Esrom ngop Aram,
40001004	Aram ngop Aminadab, Aminadab ngop Naasón, Naasón ngop Salmón.
40001005	Salmón ngop Booz, le'a xna'a Booz usalea' Rahab. Booz ngop Obed, le'a xna'a Obed usalea' Rut. Obed ngop Isaí,
40001006	Isaí ngop David xa nibe'e, David ngop Salomón, le'a xna'a Salomón xa ngok xagots ten Urías.
40001007	Salomón ngop Roboam, Roboam ngop Abías, Abías ngop Asa,
40001008	Asa ngop Josafat, Josafat ngop Joram, Joram ngop Uzías.
40001009	Uzías ngop Jotam, Jotam ngop Acaz, Acaz ngop Ezequías.
40001010	Ezequías ngop Manasés, Manasés ngop Amón, Amón ngop Josías.
40001011	Josías ngop Jeconías no be wit~xa, zha na lajuers mbi'i bexa Babilonia bexa Israel.
40001012	Tso'o na li ngwa'a bexa Israel gast Babilonia wa, le'a Jeconías ngop Salatiel, Salatiel ngop Zorobabel.
40001013	Zorobabel ngop Abiud, Abiud ngop Eliaquim, Eliaquim ngop Azor.
40001014	Azor ngop Sadoc, Sadoc ngop Aquim, Aquim ngop Eliud.
40001015	Eliud ngop Eleazar, Eleazar ngop Matán, Matán ngop Jacob.
40001016	Jacob ngop Kosé. Le'a xagots ten Kosé usalea' Marí, xa ngop Jesús, xa nak Cristo, xa mtu'ub Dios.
40001017	Li le'a Abraham no gast David le'a ta wa dub tida' bexa. Le'a David no gast zha na ngwa'yo'o bexa Israel gast Babilonia wa, le'a zha we'e uyo'o stub stida'gal bexa. No zha na ngwa'a bexa Babilonia no gast zha na ngol Jesucristo wa uyo'o stub stida'gal bexa.
40001018	Lnde'e ngol Jesús xa nak Cristo: Le'a dub xagots nsalea' Marí yá msa'ala di'izh uchilya'ano xa dub xabgi'i nsalea' Kosé. Parea zha biseata ika'a xa Kosé, le'a xa nso'nola dub me'ed, le'a me'ed wa me'ed msa'a Espíritu ten Dios.
40001019	Le'a Kosé wa mbinbe'e ula'a xa Marí, ná le'a ta na wen nak xa ta we'e xaga'tsa ndi'izh ula'a xa Marí, ndontsa na'anpa ido ladna Marí.
40001020	Le'a zha na mbinbe'ela Kosé li gun, le'a dub angel ten Dios mlundo'la ndo' xa cuent dub ta mche'a ladna xa, ndab angel ndo' xa: —Kosé xin David, lá yu' ladna lu ika'a lu Marí gak xagots ten lu, le'a me'ed nso'no Marí le'a me'ed wa me'ed msa'a Espíritu ten Dios.
40001021	Le'a Marí gap dub me'ed bgi'i, cha usalea' lu me'ed wa Jesús, geal le'a me'ed wa ko'o be xmen Dios ndo' be ke ten bexa.
40001022	Le'a ta wa li ngok lak ndab dub xabgi'i mbidi'izh sakndo' Dios tiemp polta, ndab xa:
40001023	Bla'ach bego, le'a dub xagots ben gol ugal xabgi'i iso'no dub me'ed. Cha gap xa dub me'ed bgi'i, cha isalea' me'ed Emanuel. (Le'a Emanuel dub di'izh hebreo gab: Dios nso' wats beuna.)
40001024	Le'a gor uban Kosé ndo' ta mche'a ladna xa wa, cha mbin xa lak unibe'e angel ten Dios, uka'a xa Marí gak xagots ten xa.
40001025	Ná le'a xa na'anpa ugal Marí zha biseata gap Marí me'ed ned ten xa wa. Cha msalea' Kosé me'ed wa Jesús.
40002001	Le'a Jesús ngol gezh Belén ten distrit Judea, zha na nak Herodes xa nibe'e Judea. We'e le'a lad nlen wizh uto'o pla bexa ndák, ulaya' bexa gezh Jerusalén.
40002002	Cha unabdi'izh bexa ndo' be men, ndab bexa: —¿Ma me'ed ngol gak xa nibe'e ten bega xa judio zha? Le'a besa uni'í ulen mbeal ten xa lad nlen wizh. Ta we'e nseabe besa yankea besa xa.
40002003	Le'a Herodes nsea itea bexa ndencho Jerusalén wa ni ko lá ini'í xte'e gun gor na mbi'ín bexa ta wa.
40002004	Cha mchealte Herodes itea be ule'ay nibe'e no be mech ten ley ten bexa judio. Cha unabdi'izh Herodes ndo' bexa ná pa nsabndo' gal Cristo xa na ndi'izh ga utu'ubka Dios.
40002005	Le'a bexa wa cha uka'ab ndab: —Le'a xa wa gal gezh Belén ten Judea, lak mke'a dub xa mbidi'izh sakndo' Dios tiemp polta, ndab Dios:
40002006	Lu Belén, gezh ten Judá, nsakka lu ndo' itea be gezh ten Judá, geal le'a Belén ito'o dub xa nibe'e, xa ula'ach be xmen~na' bexa Israel.
40002007	Le'a Herodes cha xga'ach utezh bexa ndák wa, cha unabdi'izh Herodes ná xá wizh na ned uni'í bexa mbeal wa.
40002008	Cha mtu'ub Herodes bexa wa gezh Belén, ndab xa: —Wa'be bego, cha bkwa'an bega pa ncho me'ed wa. Le'a gor mzheal bega me'ed, cha gidyab bega‑yá ndo' na', ndontsa no na' gaa sa wa, cha ganke'a na' me'ed.
40002009	Le'a gor na mbi'ín bexa ta li ndab Herodes wa, le'a bexa cha uto'o ncha'be. Le'a mbeal na li uni'í bexa lad nlen wizh wa cha ncha'a ned ndo' bexa, cha ngwa'isa'ab‑a sa ncho me'ed wa.
40002010	Le'a gor na uni'í bexa wa mbeal nsob sa wa, le'a bexa uzhebpa mten ladna.
40002011	Cha uyote bexa len ni'i wa, cha uni'í bexa me'ed nsea Marí xna'a me'ed. Cha msaxib bexa ngwankea bexa me'ed wa. Cha mxa'al bexa be caj no'o bexa, cha ulo'o bexa pla be ta'a uzhebpa uyap: be ta oro, no dub ta uxe'e ta nyol', no mirra. Cha msa'a bexa be ta wa uka'a me'ed‑a.
40002012	Tso'o wa le'a Dios ndab ndo' bexa wa gor ndeyats bexa lá yach bexa ndo' Herodes. Ta we'e cha nsea' bexa lazh bexa ndi stub nes xa'aga.
40002013	Le'a gor na nsea'la bexa ndák wa, le'a dub angel ten Dios mlundo' ndo' Kosé gor naxyats xa, ndab angel: —Goste, cha bi'i me'ed ba' no xna'a me'ed. Bxo'on wa' nacion Egipto. Cha we'etsa uyo'o bega gast zha na gáp na' yach bega, le'a Herodes ukwa'an me'ed ba' gut xa me'ed.
40002014	Bi le'a te'al wa le'a Kosé cha uto'o no me'ed no xna'a me'ed, ncha'be bexa Egipto.
40002015	Cha kwen uyo'o bexa sa wa gast ngut Herodes. Le'a be ta wa li ngok lak nkeani'i di'izh ten Dios ta ndab dub xa sakndo' Dios: “Ute'ezh na' xi'ín~na' ito'o xa Egipto.”
40002016	Le'a gor uni'í Herodes le'a bexa ndák wa yá lá yachtabe, cha uzhebpa ngokloo xa. Cha unibe'e xa ndo' be soldad, ndab xa ya'yut bexa itea be me'ed ncho top li'in, no gast be medo'o gezh Belén no be gezh nde gax sa wa. Li unibe'e xa geal le'a bexa ndák wa ndab mtopla li'in ulen mbeal wa.
40002017	Li ngok ta wa lak mbidi'izh Jeremías sakndo' Dios, ndab xa:
40002018	Mgen dub ruid si'il gezh Ramá, Uzhebpa nbezhat bexa no ndo'on bexa. Le'a Raquel ndo'onno be xin~na. Yá lá ka'abta xa itayo'on, geal le'a be xin~xa ngutbe.
40002019	Ngol tso'o wa le'a Herodes ngut. We'e le'a dub angel ten Dios mlundo' ndo' Kosé nacion Egipto gor naxyats xa,
40002020	cha ndab angel: —Goste, cha byo'o me'ed ba' no xna'a me'ed le'aka nacion Israel, le'a bexa na nlad gut me'ed ba' wa ngutlabe.
40002021	Le'a Kosé cha ngwaste, cha myo'o xa me'ed no xna'a me'ed le'aka Israel.
40002022	Ná le'a gor na mbi'ín Kosé le'a Arquelao xin Herodes myatso'gal nibe'e Judea, cha mzheb xa ya' xa sa wa. Le'a Dios cha uní'igal gor naxyats Kosé, ndab Dios lá ya' xa Judea. Ta we'e cha ncha'a xa ndi distrit Galilea.
40002023	Ngwa' bexa yoo bexa gezh Nazaret, lak ndab bexa uyo'o polta sakndo' Dios, ndab xa: “Le'a be men gab le'a xa dub xa Nazaret.”
40003001	Ngol tso'o wa le'a Juan xa ulalea' be men ngwa'yo'o ge'e sa bid sa uxee ncho men, dub sa ten Judea. Ndadi'izh xa ndo' be men,
40003002	ndab xa: —Bla'a bego be ta ugap nak bega, le'a zha inibe'e Dios lado'o be men yá gaxla nak.
40003003	Polta le'a Isaías mbidi'izh sakndo' Dios cuent ten Juan, ndab Isaías: Le'a xa wa ikeseyadi'izh ge'e sa bid, uge' gab xa: “Bin parej bega nes ilen Xa Nibe'e. Bkeaso' bega nes ten xa.”
40003004	Le'a xab Juan nakcha'aw gich las came, no dub sinch gid nde len xa. Le'a xa ndaw mbit, nsea mzhin ser ndo xa.
40003005	Le'a kwa'ad bexa Jerusalén no bexa idub distrit Judea no bexa ncho gax to'o yowbe'e Jordán uto'o, ndabeyo'ón bexa xta'an ndadi'izh Juan.
40003006	Mgondo' bexa be ke ten bexa, cha ulalea' Juan bexa len nits yowbe'e Jordán.
40003007	Ná le'a gor na uni'í Juan le'a kwa'ad bexa fariseo nsea bexa saduceo nseabe italea', cha ndab Juan ndo' bexa wa: —¡Bego bexa ugap cuent be mbe'al! ¿Ton ndab ndo' bega italea'tsa bega, cha na'anpa utsaksi Dios bega zha?
40003008	Bin bega ta wen, ta uluu le'a bega mla'aka ta ugap nak bega.
40003009	No ni lá gunbe'e bega gab bega le'a bega xin Abraham, ta we'e le'a Dios na'anpa utsaksi bega. Le'a na' gáp le'a Dios syo'o gan gunno be ge' ndee be xin Abraham.
40003010	Le'a Dios listla nso' utsaksi xa bexa ndun ta ugap, cuent dub xa nso'nsén dub gibya, kabto'og xa itea be ya lá nsa'a ngus wen, cha utsa'ab xa ta wa ndo' gi' yol'‑a.
40003011	’Le'a na' ndee nits‑tsa ngolea' be men, ta nluu le'a bexa mla'aka be ta ugap nak bexa. Parea tso'o na' ilen stub xa kolea' be men no Espíritu ten Dios no gi'. Le'a xa wa mas nsak ndo' na' gast ni lá isaya na' goo na' ndab~xa wa.
40003012	Le'a xa wa listla nso' uti be men wen lat bexa ugap, cuent dub men nti bid ten trig lat be gix xab‑a. Cha kocha'aw xa trig wa len ni'i, nsea utso'ol xa xab‑a wa ndo' gi' nunk lá yu'u.
40003013	Le'a Jesús cha uto'o Galilea, ncha'a xa yowbe'e Jordán sa nso' Juan, ndontsa kolea' Juan xa.
40003014	Ná le'a Juan lá ka'ab, ndab xa: —Nki'in na' le'a go kolea' na', ná nat le'a go ndi nsea kolea' na' go.
40003015	Le'a Jesús cha uka'ab ndab: —Litsa gun una nat, le'a una nsabndo' gun lak nlad Dios. Le'a Juan cha ulalea' xa.
40003016	Le'a tso'o na utalea' Jesús le'a gor na uto'o Jesús len nits, le'a gibe'a ba' cha mya'al. No mna' Jesús Espíritu ten Dios cuent dub palom ncha'la' sa nso' Jesús.
40003017	Cha ulen ti Dios gibe'a ndab: —Ta ndee Xi'ín~na'. Le'a na' nkwea' ladna xa, no ntenno lad na' xa.
40004001	Le'a Espíritu ten Dios cha mbi'i Jesús ge'e sa bid sa na'an men, sa gun maxu'u juers utsabgix Jesús.
40004002	Le'a dub top ga'al wizh le'a Jesús lá ngaw, cha ngol gor le'a xa uzhebpa ndanna.
40004003	We'e le'a maxu'u cha ulen gun preb Jesús, ndab maxu'u ndo' xa: —Tal le'a lu nak Xin Dios, nat gud ndo' be ge' ba' yak‑a pan.
40004004	Le'a Jesús cha uka'ab ndab: —Le'a di'izh ten Dios nkeani'i: “Na'anpa nabtsa ta ndaw men nban bexa. Mas nsak nxobgek men ndo' di'izh ten Dios, le'a ta wa ndun nban xa.”
40004005	Le'a maxu'u cha mbi'igal Jesús gezh Jerusalén gek ni'i ten Dios, sa ndon le'a ga'ap.
40004006	Cha ndab maxu'u: —Tal le'a lu Xin Dios, nat btsa'ab dub brink gast ndo' yo ba', le'a di'izh ten Dios nkeani'i ndab‑a: Le'a Dios utu'ub be angel ten na ula'ach lu. Le'a bexa wa go'o lu ndo' ya'a~na, ndontsa ni lá ikate'eb lu ndo' ni dub ge'.
40004007	Le'a Jesús cha uka'ab ndab: —No ndab di'izh ten Dios: “Lá gun lu preb Dios Xa Nibe'e.”
40004008	Le'a maxu'u cha mbi'i Jesús gek dub ge'e ga'appa, cha mluu maxu'u itea be gezh nde ndo' gizhliyo no be ta nsak ncho be gezh wa.
40004009	Cha ndab maxu'u: —Itea be ta ba' usa na' ika'a lu tal le'a lu isaxib ndo' na', yankea lu na'.
40004010	Le'a Jesús cha ndab ndo' maxu'u: —Bxo'on wats na', maxu'u. Le'a di'izh ten Dios nkeani'i ndab‑a: “Wankea Dios Xa Nibe'e, no bin ta nladtsa xa.”
40004011	Le'a maxu'u cha mla'a Jesús, cha ulen be angel ten Dios mla'ach bexa Jesús.
40004012	Ngol dub wizh le'a Jesús mbi'ín le'a Juan nkea litgi'ib, cha nsea' Jesús le'aka Galilea.
40004013	Parea lá nga'yo'o xa Nazaret, ndi ngwa'yo'o xa gezh Capernaum to'o lagun si'il, yo ten bexa ras ten Zabulón no ras ten Neftalí.
40004014	Li ngok‑a lak nkeani'i di'izh ten Dios, ta mas polta mke'a Isaías sakndo' Dios, ndab xa:
40004015	Bego ncho ndo' yo ten Zabulón no yo ten Neftalí, sa ntid nes to'o lagun, lad nda'as wizh sa nax yowbe'e Jordán; Bego ncho Galilea, sa ncho no bexa na'anpa xa judio:
40004016	Le'a bego nde sa ukaw, parea le'a nat uni'í bega dub xe'a si'il. Le'a bega nde sa wa cuent dub xa ngut, parea nat mgondo' bega xe'a ten Dios.
40004017	Le'a zha we'e cha usaxan Jesús ndadi'izh di'izh ten Dios ndo' be men, ndab xa: —Bla'a bego be ta ugap nak bega, le'a zha na inibe'e Dios lado'o be men yá gaxla nak.
40004018	Le'a dub gor nchasea Jesús to'o lagun si'il nsalea' Galilea, cha uni'í xa top xabgi'i ndeutsa'ab red ten na len nits, le'a bexa wa xa nsen mbeal. Le'a dub xa wa Simón, xa no nsalea'ga Pedr. Le'a stub xa wa Ndres wit Simón Pedr wa.
40004019	Cha ndab Jesús ndo' bexa: —Usankea bega tso'o na', le'a na' uluu xte'e yunjunt bega be men ndo' Dios.
40004020	Le'a bexa wa cha uxax mla'a be red ten na, cha usankea bexa tso'o Jesús.
40004021	Le'a gor usea bexa stub tuzh sa, cha uni'í Jesús stop xabgi'i, dub xa nsalea' Jacob nsea stub xa nsalea' Juan. Le'a bexa wa ndeno Zebedeo xus bexa ndo' dub barco, ndego bexa ramient be red ten bexa. Le'a Jesús cha utezh itop wit bexa.
40004022	Le'a itop bexa cha uxax mchanso' xus~na ndo' barco wa, cha usankea bexa tso'o Jesús.
40004023	Le'a Jesús cha nchasea idub distrit Galilea, nluu xa be men len be ni'i sa nzhealbe bexa judio sa wa. Mbidi'izh xa di'izh wen ten Dios ná xte'e nibe'e Dios be men, no myunyakna xa be men nsén guni'i xá gealgizh ná, no bexa kwea' nsak.
40004024	Le'a ta li ndun Jesús wa mgen idub distrit Siria. Ta we'e le'a kwa'ad be men ulenno bexa nsén isando' be gealgizh, no bexa gizh ncho mbi bxin len lado'o~na, no bexa nsak gizhkaw, no bexa lá yoo gan isea. Cha myunyakna Jesús bexa wa.
40004025	Cha usankea kwa'ad be men tso'o Jesús: bexa distrit Galilea, no distrit Decápolis, no gezh Jerusalén, no idub distrit Judea, no bexa ncho stub to'o yowbe'e Jordán.
40005001	Le'a gor uni'í Jesús be men kwa'ad wa, cha ukea xa dub bet, cha usob xa. Le'a be xmen~xa cha ulaya' wats xa.
40005002	Cha usaxan nluu xa bexa wa, ndab xa:
40005003	—Uzhe'eb wen yoo ladna bexa ngondo' le'a bexa nki'in Dios, le'a Dios nibe'e lado'o bexa.
40005004	’No uzhe'eb wen yoo ladna bexa ndo'on, le'a Dios gal gor gun iten ladna bexa wa.
40005005	’No uzhe'eb wen yoo ladna bexa bcha'an nak, le'a Dios usa'a gizhliyo ika'a bexa wa.
40005006	’No uzhe'eb wen yoo ladna bexa nkwa'an gun lak nlad Dios, le'a Dios sa'a ta nlad bexa wa.
40005007	’No uzhe'eb wen yoo ladna bexa nlats ladna be men, le'a Dios ilats ladna bexa wa.
40005008	’No uzhe'eb wen yoo ladna bexa umbi'i nak lado'o~na, le'a bexa wa igondo' Dios.
40005009	’No uzhe'eb wen yoo ladna bexa nkwa'an xte'e lá kuyo be men, le'a bexa wa isalea' xin Dios.
40005010	’No uzhe'eb wen yoo ladna bexa ntid be gealkwea' ta na ndun bexa ta nsak ladna Dios, le'a Dios nibe'e lado'o bexa.
40005011	’No uzhe'eb wen yoo ladna bego gor na ugap ndanno be men bega, ta na ndangea ladna bega na'. Le'a bexa wa xela iní'i ndo' bega, no ukwi'in bexa gab bexa le'a bega sian ta ugap ndun.
40005012	Uzhebpa bten ladna bego be zha li wa, le'a Dios uzhebpa usa'a be ta wen ndo' bega gibe'a. Le'a polta likaga ugap mbinno be men bexa mbidi'izh sakndo' Dios.
40005013	’Le'a bega nak cuentta sed lat be men ndo' gizhliyo ndee. Parea tal le'a sed ito'o ta utix ten na, ¿xte'ema yak utix‑a stub biaj zha? Le'a‑yá na'anta xti'in, ta we'e yabitsa‑yá tso'o juer sa ulako be men‑a.
40005014	’Le'a bego nak cuent xe'a ndo' be men gizhliyo ndee, cuent dub gezh nde ga'ap gek dub ge'e lá yoo gan xga'ach kwe.
40005015	Le'a na'an ton usobgi' dub xe'a, cha usob xa‑yá len dub caj. Ndi usob xa xe'a dub sa ga'ap, ndontsa usu‑yá xe'a ndo' itea bexa ncho len ni'i wa.
40005016	No liga usu bego xe'a ten bega ndo' be men, ndontsa ina' bexa be ta wen ndun bega, cha no gab bexa si'il nak Tad Dios nsob gibe'a.
40005017	’Lá gunbe'e bega le'a na' ndal unitndo' ley mke'a Moisés no be ta mke'a bexa sakndo' Dios tiemp polta. Le'a na' ndi ndal gun cumplir be ta wa.
40005018	Le'a na' gáp ndo' bego le'a nat na bi nde gizhliyo no gibe'a le'a ni dub letr ten ley ten Dios na'anpa initndo', gast itea‑yá gak cumplir.
40005019	Ta we'e tal ton lá uxobgek ndo' dub ta'a ndon le'a tuzh ndo' ley wa, no liga nluu xa stubga men li gun, le'a xa wa ndon le'a lá nsak lat bexa nibe'e Dios. Ná le'a xa na nxobgekka ndo' ta ndab ley ten Dios, no liga nluu xa be men, le'a xa wa nsakka lat bexa nibe'e Dios.
40005020	Le'a na' gáp ndo' bega tal le'a bega na'anpa mas uxobgek ndo' Dios ndo' lak ndun bexa fariseo no be mech ten ley, le'a bega lá yoo gan gak bexa le'a Dios nibe'e.
40005021	’Le'a bego mbi'ínla ta ndab Dios ndo' be men polta, ndab xa: “Lá gut bega men, le'a tal ton gut men le'a be men utsaksi xa wa.”
40005022	Parea le'a na' ndi gáp le'a tal ton gakloo ndo' stub men, le'a Dios utsaksi xa wa. No tal ton inisi stub men, le'a xa wa iso' ndo' bexa nibe'e. No tal ton gab “tont” ndo' stub men, le'a xa wa ya' ndo' gi' infierno.
40005023	’No tal le'a bega ncha'lo med sa nsa'a men ta'a ndo' Dios, ná sa we'e utse'a ladna bega le'a stub ltsa'a bega ndakloo ndo' bega,
40005024	bla'a bega sa we'etsa ndi'ib‑a. Cha wa' bega ndo' ltsa'a bega wa, bin bega ta gun wen ya'an bega ndo' xa. Cha we'e byach bega bsa'a bega ta wa ndo' Dios.
40005025	’No tal ton nlad usake bega, wa'yadi'izhno bega xa gor biseata iso' xa ndo' juez. Le'a tal xa usake bega ndo' juez, le'a juez cha yun cuent bega ndo' bexa nla'ach litgi'ib, cha uke'a xa bega litgi'ib.
40005026	Le'a na' gáp le'a bego na'anpa ito'o sa wa gast kixka bega itea ta nsa'ab bega wa.
40005027	’Le'a bego mbi'ínla ta ndab di'izh ten Dios: “Lá ugal bega dub xagots na'anpa xagots ten bega.”
40005028	Parea le'a na' ndi gáp ndo' bega le'a tal ton iwi'i ndo' dub xagots ndanbe'e xa ugal xa xagots wa, le'a xa wa ndap ke ndo' Dios cuent mgal‑la xa xagots wa.
40005029	’Ta we'e tal le'a bega ndun dub ta ugap ta na' dub ngusndo' bega, mas wen ito'o‑yá. Ndi mas wen na'an dub ngusndo' bega nat, ni ka idub bega ya' infierno.
40005030	No liga tal le'a bega ndun dub ta ugap nsea ya'a bega, mas wen yabto'og‑a. Ndi mas wen na'an dub ya'a bega nat, ni ka idub bega ya' infierno.
40005031	’No ndab di'izh ten Dios: “Le'a tal ton dub xabgi'i nlad ula'a xagots ten na, le'a xa syo'o gan usa'atsa dub git ndo' xagots wa, gab git le'a xa mla'a xagots.”
40005032	Parea le'a na' ndi gáp ndo' bega le'a tal ton dub xabgi'i ula'a xagots ten na, cha ika'a xagots wa stubga xabgi'i, le'a xabgi'i ned wa ndun le'a xagots wa ndap ke ndo' Dios. No liga le'a stub xabgi'i na ika'aga xagots wa noga ndap ke ndo' Dios. Ná tal ton dub xagots ugal stubga xabgi'i, le'a xabgi'i ten xa wa sak ula'a xa.
40005033	’No mbi'ínla bega stub ta'a ndab Dios ndo' bexa polta, ndab xa: “Tal le'a bega ndab Dios nsobwi'i sunka bega dub ta'a, we'e le'a bega juerska li gun. Na'anpa ula'a bega lá gun bega ta wa.”
40005034	Parea le'a na' ndi gáp ndo' bega, le'a gor na ndab bega gun bega dub ta'a, na'anpa use'at bega Dios, ndi gabtsa bega gun bega ta wa. No na'anpa use'at bega gibe'a, le'a gibe'a ba' sa nsob Dios.
40005035	No ni na'anpa use'at bega gizhliyo, le'a gizhliyo ndee sa nibe'e Dios. No ni lá use'at bega Jerusalén, le'a Jerusalén gezh ten Dios xa ndon le'a nibe'e.
40005036	No ni lá use'at bega gek bega, le'a bega lá yoo gan uche'a ni dub gichgek bega xa'aga color.
40005037	Ndi gor na gun bega dub ta'a, litsa gud bega. No tal na'anpa gun bega dub ta'a, litsa gud bega. Le'a itea ta'a na kota bega ndo' ta ndee wa, le'a ta wa ta ten maxu'u.
40005038	’No mbi'ínla bega ta ndab di'izh ten Dios: “Tal ton guzha'a ngusndo' dub men, le'a men wa noga li gunno xa wa. No tal ton ko'oga dub ndeay dub men, le'a men wa noga li gunno xa wa.”
40005039	Parea le'a na' ndi gáp na'anpa ukixke bega ta ugap mbinno dub men bega. Tal ton kichya'a ndo' bega lad ga'al, bla'a bega kichya'a xa no stubga lad.
40005040	No tal ton usake bega ulat xa dub xab bega, bla'a bega gast no stub‑a go'o xa.
40005041	No tal ton gab juerska go'o bega dub ta'a no'o xa dub kilómetro nes nsea xa, ndi top li sa bi'i bega‑yá.
40005042	No tal ton inab dub ta'a ndo' bega, usa'a bega‑yá. No tal ton inab dub ta iki'in xa, lá gab bega le'a bega lá usa'a‑yá.
40005043	’No mbi'ínla bega stubga ta'a ndab be men: “Bkwea' ladna bega be ltsa'a bega, no bxee ladna bega ndo' bexa ugap ndanno bega.”
40005044	Parea le'a na' ndi gáp ndo' bega bkwea' ladna bega bexa ugap ndanno bega. No utsin bidi'izh bega ndo' bexa xela ní'i ndo' bega. No utsin gok bega ndo' bexa nxee ladna ndo' bega. No unab bega ndo' Dios gakno Dios bexa na kwea' ní'i ndo' bega no bexa na ugap ndanno bega.
40005045	Li nsabndo' gun bega ta na nak bega xinka Dios Xus beuna, xa nsob gibe'a. Le'a xa ndun le'a wizh nsu xe'a ndo' itea be men, bexa wen no bexa ugap. No nla' xa gi ndanti'in itea be men, bexa wen no bexa ugap.
40005046	Tal le'a bega nkwea' ladna sbe'en bexa nkwea' ladna bego, ¿xte'e nsak bega le'a Dios usa'a ta wen ndo' bega zha? ¿Lá ini'í bega zha le'a gast bexa nsen med ten gobier Roma liga nkwea' ladna be ltsa'a~na?
40005047	No tal le'a bega utsin nidi'izh ndo' be ltsa'atsa bega, ¿xte'e nsak bega zha le'a bega wen ndun? ¿Lid no bexa lá nchando' Dios li ndun?
40005048	Ta we'e sbe'en ta wen bin bega, lak sbe'en ta wen ndun Tad Dios xa nsob gibe'a.
40006001	’Bla'ach bega le'aka bega le'a gor na ndun bega ta wen ndo' stub men, na'anpa gun bega‑yá dub mod na ini'í be men ta ndun bega wa. Tal le'a bega li gun, le'a Tad Dios xa nsob gibe'a lá kix ta li mbin bega wa.
40006002	Le'a gor na nsa'a bega ta nki'in dub men uban nak, na'anpa gudi'izh bega‑yá ndo' be men, lak ndun bexa nluu cuentta xa wen ná xa xa ugap. Le'a bexa wa ndadi'izh‑a len be ni'i sa nzhealbe beuna xa judio no ndadi'izh bexa‑yá be nes, ndontsa gab be men le'a bexa xa wenka. Le'a na' gáp le'a ta wen iní'i be men ndo' bexa wa, le'a ta we'etsa gun bexa gan.
40006003	Ná le'a gor nsa'a bega ta nki'in dub men, na'anpa gab bega ta wa ndo' ni dub men.
40006004	Tal le'a bega li xaga'tsa gakno stub men, we'e le'a Tad Dios ini'í ta wa, cha ga'alka usa'a xa ta ika'a bega.
40006005	’Le'a gor gudi'izhno bega Dios, lá gak bega lak nak bexa nluu cuentta xa wen ná xa xa ugap. Le'a bexa wa ndal ladna nso'yadi'izh ndo' Dios sbe'en len ni'i sa nzhealbe beuna xa judio no be sa skin nes ndontsa ini'í be men‑a. Ná le'a na' gáp ndo' bego le'a ta wen ní'i be men ndo' bexa wa, le'a ta we'etsa gun bexa gan.
40006006	Ná le'a bego gor gudi'izhno bega Dios, uyo'o bega len lid bega, cha btsaw bega to'o puert, cha bidi'izhno bega Tad Dios dub mod na ni dub men lá ini'í‑yá. Le'a ta na li xaga'tsa ndun bega, le'a Dios ini'í ta wa cha ga'alka usa'a xa ta ika'a bega.
40006007	’Le'a gor na ndadi'izhno bega Dios, na'anpa gab bega dubtsa di'izh ngi sian biaj, lak ndun bexa lá nchando' Dios, ndanbe'e bexa le'a ta na uzhebpa ndadi'izh bexa, ta we'e mas go'ón Dios ta ndab bexa.
40006008	Lá gak bega lak nak bexa wa, le'a Tad Dios xa nsob gibe'a yá uni'íla xta'an nki'in bega gor na biseata inab bega‑yá.
40006009	Ta we'e lnde'e bidi'izhno bega Dios: Go Dios Xus besa, go nsob gibe'a, yankea be men lea'~go.
40006010	No uxax ilen tiemp inibe'e go be men. Gak ta nlad go ndo' gizhliyo, lak ndak‑a gibe'a.
40006011	Nab besa usa'a go ta gaw besa wizh nat, lak nki'in besa‑yá itea wizh.
40006012	No binge' ladna go be ke ten besa, lak ndange' ladna besa ndo' be men ugap ndanno besa.
40006013	Lá ula'a go gaila' besa ndo' be ta ugap, ndi ulo'o go besa ndo' itea be ta ugap. Le'a idub tiemp le'a go xa ndon le'a nibe'e no xa ndon le'a juert no xa ndon le'a nsak. Lika nak‑a.
40006014	’Le'a tal bega gunge' ladna be ta ugap ndanno be men bega, we'e le'a Tad Dios xa nsob gibe'a noga sunge' ladna be ke ten bega.
40006015	Parea tal le'a bega lá gunge' ladna ndo' be men ugap ndanno bega, we'e le'a Tad Dios noga lá gunge' ladna ndo' bego.
40006016	’Le'a zha na lá ndaw bega dub tiemp, na'anpa gun bega uban ina' ndo' bega, lak ndun bexa ndab le'a xmen Dios parea na'anpa ta ugea‑yá. Le'a bexa li ndun ndontsa ini'í be men le'a bexa lá ndaw wizh wa. Ná le'a na' gáp le'a ta wen ní'i be men ndo' bexa wa, le'a ta we'etsa gun bexa gan.
40006017	Na' le'a bego zha na li lá gaw bega, ndi ulo bega ta uxe'e gek bega, no uda'ab bega ndo' bega,
40006018	ndontsa na'anpa ina' be men ti lá ngaw bega wizh wa. Nabtsa Dios ina' ta li xaga'tsa ndun bega, cha ga'alka usa'a Dios ta ika'a bega.
40006019	’Lá yunjunt bega be ta sian ndo' gizhliyo ndee, le'a mbes sazha'a‑yá, no slen yaso'o‑yá, no ncho wa'an sgowa'an‑a.
40006020	Ndi bin bega be ta nsak ndo' Dios, li kocha'aw bega sian ta'a gibe'a, sa na ni mbes lá guzha'a‑yá, no ni yaso'o lá gaw‑a, no ni wa'an lá kowa'an‑a.
40006021	Le'a sa kocha'aw bega be ta mas nsak cuent ten bega, le'a sa wa mas ncho tse'e gek bega.
40006022	’Le'a ngusndo' dub men le'a nak xe'a ten xa. Tal le'a ngusndo' bega ta wen, le'a bega nkesea ndo' xe'a.
40006023	Ná tal ngusndo' bega na'anpa ta wen, le'a bega nkesea ndi sa ukaw. No tal xe'a ncho len lado'o bega ndi nyak sa ukaw, ¡uzhebpa dub sa ukaw nkesea bega!
40006024	’Na'an ton yoo gan gun ti'in ten top xa nibe'e xa. Le'a gal gor le'a xa ixee ladna ndo' dub xa nsea ikwea' ladna xa stub xa, no uxobgek xa ndo' dubtsa xa nsea lá uxobgek xa ndo' stub xa wa. Liga tal le'a bega nkwa'an sian med, le'a bega lá yoo gan gun ti'in ndo' Dios.
40006025	’Ta we'e gáp na' ndo' bega, lá yu' ladna bega xta'an gaw bega no xta'an goo bega ndontsa iban bega. No ni lad gak bega lá yu' ladna bega. ¿Lá ini'í bega zha le'a gealnaban ten bega mas nsak ndo' be ta gaw bega, no le'a bega mas nsak ndo' xab bega?
40006026	Binbe'e bega lak nak be migin ni lá ndas ma bid, no ni lá ntele'e ma ta gaw ma, no ni lá ndap ma sa nyocha'aw ta gaw ma. Ná le'a Dios Xus beuna nsob gibe'a ngawka bema. ¿Lá ini'í bega zha le'a ndo' Dios le'a bega uzhebpa mas nsak ndo' be migin?
40006027	’¿Ton bega gun gan tal uzhebpa yu' ladna bega ga'al bega stol metr?
40006028	¿No xta'an nyu' ladna bega lad gak bega zha? Bwi'i bega ndo' be gé'e, ná xte'e ndi'ibya'al‑a, ná ni lá ndun‑a ti'in, no ni lá ndande'e‑yá lad.
40006029	Ná le'a na' gáp ndo' bego le'a lat itea be lad uzhebpa wen ngok Salomón na'an dub lad chul lakta dub gé'e.
40006030	Le'a Dios lita chul ndanno be gé'e ndi'ib ge'e, ná ta gal ge'a yabto'og‑a cha yol'‑a. ¿Lid mas uzhe'eb gakno Dios bega, maska ndidotsa ndangea ladna bega xa?
40006031	Lá yu' ladna bega xta'an gaw bega no xta'an goo bega no lad gak bega.
40006032	Le'a be men lá nchando' Dios itea be ta ndee nkwa'an bexa, ná le'a Tad Dios xa ncho gibe'a uni'íla xta'an nki'in bega.
40006033	Ndi bkwa'an bega xte'e uxobgek bega ndo' Dios, no xte'e gun bega ta nlad xa. We'e le'a Dios sa'aka itea ta nki'in bega wa.
40006034	Ta we'e lá yu' ladna bega xte'e itid bega wizh ge'a, le'a itea be wizh ncho ta itid bega. Le'a kadga wizh binbe'etsa bega be ta nsatid bega wizh wa.
40007001	’Lá gab bega le'a be men lid le'a ndun, ndontsa na'anpa no Dios gab le'a bega lid le'a ndun.
40007002	Le'a lak ndab bego ndo' be men, no liga gab Dios ndo' bego. No lak ndanno bega be men, no liga gunno Dios bega.
40007003	¿Xta'an nwi'i bega gix tuzh ncho ndo' ltsa'a bega zha, ná ni lá na' bega le'a ndo' bega ntsaw dub ble'a ya si'il?
40007004	¿Xte'ema yoo gan gab bega ndo' ltsa'a bega: “Bsa'a ndo'~lu ko na' gix tuzh ncho ndo'~lu”, ná le'a ndo' bega ntsaw dub ble'a ya si'il?
40007005	Ndab bega ugap nak stubga men, ná le'a bega ndi mas ugap nak. Ned udob bega ya si'il ntsaw ndo' bega, we'eta sun bega gan ko'o bega gix tuzh ncho ndo' ltsa'a bega.
40007006	’Lá uluu bega di'izh ten Dios ndo' bexa lá nsakyo'ón‑a. Le'a bexa ndun lak ndun dub kuch, tal le'a dub men ncha'ano dub ngusnik uyap ndo' ma, le'a ma slako tso'o‑yá, ni lá ini'í ma xta'an‑a. No ta ndun bexa wa cuent ta ndun dub mbek ndawke'a ya'a men gor ngaw xa ma.
40007007	’Unab bega ta nki'in bega ndo' Dios, le'a Dios sa'aka ta wa. Bkwa'an bega Dios, le'a bega szhealka xa. Utezh bega Dios, le'a Dios saknoka bega.
40007008	Le'a itea bexa na nab ta nki'in na, le'a xa nka'aka‑yá; le'a itea bexa nkwa'an Dios, le'a bexa nzhealka xa; le'a itea bexa nbezh Dios, le'a Dios ndaknoka.
40007009	’Le'a bego na ndap me'ed, tal le'a dub xme'ed bega inab dub pan, ¿cha sa'a bega ndi dub ge' ndo' me'ed zha?
40007010	No tal le'a xme'ed bega inab dub mbeal, ¿cha sa'a bega ndi dub mbe'al ndo' me'ed zha?
40007011	Le'a bego bexa ugap, ná sbe'en be ta wen nsa'a bega ndo' be xin bega. Mata Dios Xus beuna nsob gibe'a sa'a sbe'en be ta wen ndo' bexa inab‑a.
40007012	’Ta we'e utsin bin bega ndo' be men lak nlad bego utsin gun be men ndo' bega. Le'a ta ndee nak xan itea be ta unibe'e Dios, no be ta mluu bexa mbidi'izh sakndo' Dios tiemp polta.
40007013	’Bin bega juers yate bega to'o puert uya'a. Ncho dub nes uxen ncha'a sa nsob dub puert uxen. Kwa'adpa men yate puert wa, ná le'a bexa wa ya' ndo' gi'.
40007014	No ncho dub nes uya'a ncha'a sa nsob dub puert uya'a. Uxee men izheal yate puert wa, ná le'a bexa wa gap gealnaban ndo' Dios.
40007015	’Lá ula'ach bega be men nkwi'in ndab le'a ndadi'izh sakndo' Dios. Bcha'an nlu'u bexa cuent borreg, ná le'a len lado'o bexa le'a bexa ugi'i cuent dub mbee.
40007016	Le'a be ta ndun bexa wa, ta we'e sgondo' bega ná xte'e nak xa, lak dub yagich na'anpa usa'a uv no ni ngus la'aw lá usa'a‑yá.
40007017	Liga itea be ya wen sbe'en ngus wentsa nsa'a. Ná le'a itea be ya na nsa'a ngus lá isu'u gaw be men, le'a ta wa sbe'en ngus we'etsaga nsa'a.
40007018	Le'a dub ya wen na'anpa nsa'a ngus lá isu'u gaw be men. No liga dub ya nsa'a ngus lá ndaw men lá yoo gan usa'aga ngus wen.
40007019	Le'a itea ya na lá nsa'a ngus wen, gal gor yabto'og‑a cha yol'‑a.
40007020	Liga nak bexa ukwi'in wa, le'a ta nduntsa xa sgondo' bega xte'e nak xa.
40007021	’Le'a kwa'ad be men ndab le'a xa nak xmen~na', parea na'anpa itea bexa wa yate sa nibe'e Dios gibe'a. Le'a sa wa yate bexa nxobgektsa ndo' Dios Xus~na' xa nsob gibe'a.
40007022	Gal wizh wa le'a kwa'ad bexa gab ndo' na': “Tad, ¿lá ini'í go zha le'a besa juers ten ga mbidi'izh sakndo' Dios, no juers ten ga ulantu'ub besa mbi bxin, nsea sian be uyon mbin besa?”
40007023	Cha ndi gáp na' ndo' bexa wa: “Le'a na' lá nchando' bega. Nat bxo'on bega wats na', bego xa ndun ta ugap.”
40007024	’Le'a tal ton go'ón ta ndáp na' ndee, cha liga gun xa, le'a na' gáp le'a xa wa nak cuent dub xabgi'i list, dub xa mbinde'e lid~na ndo' ge'da'a.
40007025	Ngol gor ulen gi, ngopyo'o nits yo'ow, no ulen mbi si'il sa nde ni'i wa, no uke'a nits ni'i wa, ná ni'i wa na'ankapa ilate, le'a xan‑a nsob ndo' ge'da'a.
40007026	Ná le'a tal ton go'ón ta ndáp na' ndee, ná lá uxobgek bexa ndo'‑yá, le'a xa wa cuent dub xa lá ndanbe'e, dub xa mbinde'e lid~na ndo' yux.
40007027	Ngol gor ulen gi, no ngopyo'o nits yo'ow, no ulen mbi si'il sa nde ni'i wa, no uke'a nits ni'i wa, cha ulate idub ni'i.
40007028	Le'a gor mtayadi'izh Jesús ta ndee, le'a be men ndanseana xte'e ndadi'izh xa,
40007029	geal le'a ta ndadi'izh xa wa nluu le'a xa uzhe'eb ndap juers, na'anpa lak ndadi'izh be mech ten ley.
40008001	Le'a gor ncha'la' Jesús bet wa, le'a kwa'ad be men usankea tso'o xa.
40008002	Cha ulen dub xabgi'i nsa'gea las~na, le'a ta wa dub gealgizh nsalea' lepra. Cha msaxib xa ndo' Jesús gast ndo' yo ngol xtuzh~xa, ndab xa: —Señor, tal go nlad yunyakna go na', le'a na' uní le'a ga sunka gan.
40008003	Le'a Jesús cha mxo'ob ya'a~na tso'o~xa wa, cha ndab Jesús: —Nladka na' yakna lu. ¡Nat myakna lu! Cha bi le'a gor wa le'a gealgizh wa cha mnitndo'.
40008004	Le'a Jesús cha ndab ndo' xa: —Bla'ach, na'an ton ndo' ná gudi'izh lu xte'e myakna lu. Ndi wa' ndo' ule'ay ini'í xa le'a lu myaklana. No bi'i be man xnab lak unibe'e ley mke'a Moisés usa'a be men zha nyakna bexa, ndontsa ini'í be men le'a lu myaklana.
40008005	Le'a gor na ulaya' Jesús gezh Capernaum, le'a wats Jesús ulen dub soldad, dub xa Roma nibe'e dub gayo'oga be soldad. Cha unab xa ndo' Jesús,
40008006	ndab xa: —Señor, le'a dub xa ndun ti'in ndo' na' uzhe'eb kwea' nsak. Le'a xa lá yoota gan isea, uzhebpa gealkwea' nax ni'í xa ta lid~na'.
40008007	Le'a Jesús cha ndab: —Na' gaa yunyakna xa.
40008008	Ná le'a soldad wa cha ndab: —Señor, le'a na' na'anpa isaya' yate go len lid~na'. Nat gudtsa go yakna xa, le'a xa syakkana.
40008009	Le'a na' ndee nxobgek ndo' xa mas nibe'e ndo' na'. No ncho be soldad nibe'e na' ndo' na. Le'a gor na ndáp na' ndo' dub xa ya' xa, le'a xa cha nda'kaga. No gor na ndáp na' gi'id stub xa, le'a xa cha ndi'idkaga. No gor na nibe'e na' ndo' xa ndun ti'in ndo' na', le'a xa wa cha ndunkaga ta li ndáp na' wa.
40008010	Le'a gor na mbi'ín Jesús ta wa, cha ngwanseana xa, ndab xa ndo' be men nchankea tso'o xa: —Le'a na' gáp ndo' bego, na'anpa izheal na' ni dub xa Israel lnde'eta nge' ladna na'.
40008011	No gáp na' ndo' bega le'a gal dub wizh le'a kwa'ad be men ito'o lad nlen wizh no lad nda'as wizh, cha kwe bexa wats Abraham no Isaac no Jacob sa nibe'e Dios gibe'a.
40008012	Na' le'a bexa Israel, bexa na ndi'izh nsabndo' ya'be sa nibe'e Dios, le'a bexa wa ndi itatebe tso'o juer sa ukaw. Cha go'on bexa gast ndeay bexa gaw bexa tant dub gealkwea' si'il ini'í bexa.
40008013	Cha ndab Jesús ndo' soldad nibe'e wa: —Nat bya' ga, le'a lak mge' ladna go na', li gak‑a. Cha bi le'a gor wa le'a xa ndun ti'in ndo' soldad wa cha myakna.
40008014	Cha ncha'a Jesús ta lid Pedr, cha uni'í Jesús xnazha'ap Pedr nax ndo' lo'on uzhebpa ncho xlea.
40008015	Cha mgal Jesús ya'a~xa, cha mto'o xlea xa. Le'a xagots wa cha ngwaste msa'a ta gaw bexa.
40008016	Le'a gor uyo'o te'al, le'a be men ulenno kwa'adpa bexa ncho mbi bxin lado'o~na. Le'a Jesús cha ulantu'ub be mbi bxin nsea sbe'en di'izhtsa, no myunyakna xa itea bexa gizh.
40008017	Li ngok‑a lak ta polta ndab Isaías, xa mbidi'izh sakndo' Dios: “Le'a xa le'a ulo'o beuna ndo' be gealgizh nsén beuna no be gealkwea' nchono beuna.”
40008018	Le'a gor uni'í Jesús idub gangeak wats xa nde be men kwa'ad, cha ndab xa ndo' be xmen~xa itakea bexa stub to'o lagun Galilea.
40008019	We'e le'a dub mech ten ley cha ulen wats Jesús, ndab xa: —Mech, le'a na' no isankea tso'o go guni'i pa ya' ga.
40008020	Le'a Jesús cha ndab: —Le'a be mbeas ndap ge'ed nyo'o na, no le'a be migin ndap be xu'un ten na, parea le'a Xa Myak Men Ndo' Gizhliyo lá ndap sa une'e xa.
40008021	Le'a stub xa na no nkeseano Jesús cha ndab: —Señor, bla'a ga ned ya'uka'ach na' xus~na'. Cha we'eta isankea na' tso'o ga.
40008022	Le'a Jesús cha ndab ndo' xa wa: —Usankea tso'o na'. Bla'a le'a bexa lá ndap gealnaban ndo' Dios uka'ach ltsa'a ngut~na.
40008023	Le'a Jesús cha ukea ndo' barco no be xmen~xa, cha ncha'be bexa ndo' nits.
40008024	Le'a sa wa cha ulen dub mbi si'il gast nyo'o nits wa len barco. Ná le'a Jesús ndi naxyats.
40008025	Le'a be xmen~xa cha mkwa'an xa, ndab bexa: —¡Señor, lá ula'a ga gat beuna, le'a beuna ngi sla'yo'o len nits!
40008026	Le'a Jesús cha ndab: —¿Xta'an lba'ata nzheb bega zha? ¿Lid ndangea ladna bega na' zha? We'e cha ngwaste xa, uteyo xa mbi no nits, cha uleas mbi no ndon xe ute nits.
40008027	Le'a bexa wa cha ngwanseana, ndab bexa ndo' be ltsa'a~xa: —Wen, ¿tonxá xa ndee zhaga, gast mbi nsea nits nxobgek ndo' di'izh ten xa?
40008028	Le'a gor ulaya' bexa stub to'o lagun sa nibe'e gezh Gadara, we'e cha ulen top xabgi'i wats Jesús, uto'o bexa lat be ge'lo'o sa nga'ach be men ngut. Le'a bexa wa ncho mbi bxin len lado'o bexa, no uzhebpa ugi'i bexa, gast ni dub men lá yoo gan itid nes nax sa wa.
40008029	Cha uge' ndab bexa ndo' Jesús: —¿Xta'an ngi besa nsea ugal lu zha, Jesús Xin Dios? ¿Nsea utsaksi lu besa, zha biseata gal wizh li gun lu?
40008030	Le'a gax sa wa ndeseayaw kwa'adpa kuch.
40008031	Cha ndab be mbi bxin wa ndo' Jesús: —Tal le'a lu kontu'ub besa, bla'a yate besa len be kuch ba'.
40008032	Le'a Jesús cha ndab: —Wa'be bega. Le'a be mbi bxin wa cha uto'o lado'o be xabgi'i wa, cha uyo'o beya len be kuch wa. Le'a itea be kuch wa cha karrel ncha'a gek dub we'a to'o nits. Cha ubix bema gast len nits ula'yo'o bema, cha ngut bema.
40008033	Le'a bexa nkeno kuch wa cha mxo'on. Ngol gezh wa cha mbidi'izh bexa itea be ta uyo'o wa, gast xte'e myakna bexa ncho mbi bxin len lado'o~na.
40008034	Le'a kwa'adpa bexa gezh wa cha uto'o ncha'be sa nso' Jesús. Le'a gor uni'í bexa Jesús, cha unab bexa ika'an xa sa wa.
40009001	Le'a Jesús cha ukeagal ndo' barco wa, cha utakea xa stub to'o lagun, nsea' xa gezh Capernaum sa ncho xa.
40009002	Le'a sa wa cha ulenno pla be men dub xabgi'i gizh lá yoo gan isea, nax ndo' dub yalo'on. Le'a Jesús cha mna'la le'a bexa nge' ladna le'a Jesús sun gan yunyakna xa gizh wa, cha ndab Jesús ndo' xa gizh wa: —Amig, bten ladna lu, le'a ke ten lu myu'ula.
40009003	We'e le'a pla be mech ten ley nde sa wa cha mbinbe'ebe: “Le'a ta ndab xa ba' uzhe'eb dub ta'a lá nsak ladna Dios.”
40009004	Ná le'a Jesús mgenna xte'e ndanbe'e bexa wa, cha ndab Jesús: —¿Xta'an lba'a ugap ndanbe'e bega len lado'o bega zha?
40009005	¿Xta'an mas lid bid gáp na' le'a ke ten xa ndee myu'ula, nati gáp na' gaste xa, cha isea xa?
40009006	Le'a nat ini'í bego le'a na', Xa Myak Men Ndo' Gizhliyo, no syo'o gan utsu'u ke ten be men. Cha ndab Jesús ndo' xa gizh wa: —Goste, cha udob yalo'on ten lu ba', cha bya' ta lid~lu.
40009007	Le'a xa cha ngwaste, cha nsea' xa ta lid~xa.
40009008	Le'a gor uni'í be men ta wa, cha uzhebpa ngwanseana bexa, no ndab bexa le'a Dios uzhe'eb dub Dios si'il ta na li msa'a xa juers ndo' men.
40009009	Le'a gor ncha'a Jesús cha uni'í xa dub xa nsalea' Mateo nsobyun ti'in nsen xa med nkix be men ndo' gobier Roma. Cha ndab Jesús ndo' xa: —¡Utsea! ¡Usankea tso'o na'! Le'a Mateo cha ngwaso', cha usankea xa tso'o Jesús.
40009010	Ngol tso'o wa le'a Jesús nsea be xmen~xa ngwa'daw ta lid Mateo. Le'a sa wa no kwa'ad bexa ndun ltsa'a ti'in ndun Mateo wa ngwa'be, no kwa'adta bexa na ndab be men ugap nak bexa.
40009011	Le'a gor uni'í bexa fariseo ta wa, cha ndab bexa ndo' be xmen Jesús: —¿Xta'an lba'a ndawno mech ten bega bexa nsen med no bexa ugap ba' zha?
40009012	Ná le'a Jesús mbi'ín ta ndab bexa wa, cha ndab Jesús: —Le'a bexa na'anpa gizh lá nki'in doctor, ndi le'a bexa gizh nki'inka xa wa.
40009013	Wa'utsid bega ná xte'e gab di'izh ten Dios, sa ndab Dios: “Le'a na' mas nlad ikwea' ladna bega men, ndo' lak nlad na' usa'a bega man xnab ndo' na'.” Le'a na' na'anpa ndaltezh bexa ndanbe'e le'a lá ndap ke. Le'a na' ndi ndaltezh bexa ngondo' le'a ndapka ke, ndontsa yach bexa wats Dios.
40009014	We'e le'a pla be xmen Juan xa ulalea' be men wa cha ulen ndabbe ndo' Jesús: —Le'a besa ndee no bexa fariseo ncho sian be wizh lá ndaw besa. Ná le'a be xmen~ga zha, ¿xta'an lid no bexa li ndun ta wa?
40009015	Le'a Jesús cha uka'ab ndab: —¿Nsak bega zha le'a dub sa nchilya'a men le'a bexa nde sa wa nsabndo' uban yoo ladna, zha bi ncho xabgi'i nchilya'a wa? Parea gal dub wizh le'a be men go'o xabgi'i mchilya'a wa. Le'a zha we'e le'a be men nde sa wa lá gaw dub tiemp.
40009016	’Na'an ton ngo ramient dub lad gox nsea dub ble'a lad kub, le'a lad kub wa sya'ad, cha ndi mas stsaw‑a lad gox wa.
40009017	No na'an ton ngo vin kub len dub bols gid gox, le'a bich ten vin kub wa stsaw bols gid gox wa. Le'a vin wa cha ibid stsi'i no sazha'a bols gox wa. Le'a vin kub wa nsabndo' yo'o len bols gid kubga, ndontsa ni dub‑a lá gazha'a.
40009018	Ndalen li nso'yadi'izh Jesús, le'a dub xabgi'i nsak ten bexa judio ulen, cha usaxib xa ndo' Jesús, ndab xa: —Le'a me'ed gots ten na' ti'i ngutma. Wa' una uxo'ob ga ya'a~ga tso'o me'ed, ndontsa iban me'ed.
40009019	We'e le'a Jesús no be xmen~xa cha ncha'ano xa wa.
40009020	Le'a to'o nes wa nso' dub xagots nsak gealgizh nle'a xa ten idub dub tibtopla li'in. Le'a xa ubii ndi tso'o Jesús, cha mgal xa ndats xab Jesús,
40009021	le'a xa mbinbe'e tal le'a xa ugal masa xab Jesús, le'a xa syakkana.
40009022	Ná le'a Jesús cha mgeakso' mwi'i ndo' xa, cha ndab Jesús: —Xagots, bten ladna lu, le'a ta na mge' ladna lu na', ta we'e mbin myakna lu. Cha bi le'a gor wa myakna xa.
40009023	Ngol gor ulaya' Jesús ta lid xabgi'i nsak wa, le'a Jesús cha uni'í bexa ndo'ol bzhee, no xte'eta uge' ndeyo'on be men.
40009024	Cha ndab Jesús ndo' bexa wa: —Utate bega, le'a me'ed ba' na'anpa ngut, le'a me'ed ga naxyats. Le'a be men wa cha ndi mxi'idno Jesús.
40009025	Ná le'a gor utatela bexa, cha uyo'o Jesús len ni'i, cha usen xa ya'a me'ed, cha ngwaste me'ed.
40009026	Le'a ta li mbin Jesús wa mgen itea be gezh nde gax sa wa.
40009027	Le'a gor uto'o Jesús sa wa le'a top xabgi'i lá na' nseabenkea tso'o Jesús, uge' ndab bexa: —¡Xin David! ¡Blats ladna go besa!
40009028	Le'a gor uyo'o Jesús len ni'i, cha ulen bexa wa wats Jesús. Le'a Jesús cha ndab ndo' bexa: —¿Ndangea ladna bega le'a na' sun gan yakna bega zha? Le'a bexa cha ndab: —Señor, le'a besa ndangeaka ladna‑yá.
40009029	Le'a Jesús cha mgal ngusndo' bexa, ndab Jesús: —Nat yakna bega lak ndangea ladna bega‑yá.
40009030	Cha mna'la bexa. Le'a Jesús cha uzhebpa ndab lá gudi'izh bexa‑yá ndo' ni dub men.
40009031	Ná le'a gor nsea'be bexa, cha mbidi'izh bexa ta li mbin Jesús wa ndo' itea be men ncho gax sa wa.
40009032	Le'a gor uto'o itop be xabgi'i sa wa, we'e le'a stapla be men ulenno dub xabgi'i mud, ncho mbi bxin len lado'o~na.
40009033	Le'a Jesús cha ulantu'ub mbi bxin len lado'o~xa wa, cha usaxan ndadi'izh xabgi'i wa. Le'a be men uzhebpa ndanseana, ndab bexa: —¡Ta ndee dub ta nunk beuna gol ni'í idub Israel ndee!
40009034	Ná le'a bexa fariseo ndabbe: —Le'a juers ten maxu'u na nibe'e be mbi bxin ngontu'ub Jesús be mbi bxin len lado'o be men.
40009035	Tso'o wa le'a Jesús ukesea itea be gezh ubi'i no be gezh byux sa wa, mluu xa be men len be ni'i sa nzhealbe bexa judio be gezh wa. Mbidi'izh xa di'izh wen ten Dios ná xte'e gak bexa dub xa le'a Dios nibe'e, no myunyakna xa be men nsén isando' gealgizh no be gealkwea'.
40009036	Le'a gor uni'í Jesús be men kwa'ad, cha mlats ladna Jesús bexa, le'a bexa nyu' ladna no ni lá ini'í bexa xte'e gun bexa, cuent be borreg ni lá ndap ton ula'ach ma.
40009037	Cha ndab Jesús ndo' be xmen~na: —Ncho kwa'ad be men gol go'ón di'izh wen ten Dios, nak bexa cuent sianpa be ta'a iganle'e, parea le'a bexa gun ti'in wa platsa.
40009038	Ta we'e unab bega ndo' Dios Xwan ti'in utu'ubta xa bexa gun ti'in ndee.
40010001	We'e le'a Jesús cha utezh isatibtop be xmen~xa, cha msa'a xa juers ndo' bexa kontu'ub bexa be mbi bxin, no yunyakna bexa be men nsén isando' gealgizh no be gealkwea'.
40010002	Le'a bexa wa bexa mtu'ub Jesús, gun bexa ti'in ten Dios. Le'a ta wa Simón Pedr, no Ndres wit~xa; nsea Jacob no Juan wit Jacob be xin Zebedeo.
40010003	Nsea Julip no Bartol no Tomás no Mateo xa nsen med nka'a gobier Roma, no Jacob xin Alfeo, no Lebeo xa no nsalea' Tadeo.
40010004	No Simón xa partid Caná, nsea Judas Iscariot, xa na le'a myun cuent Jesús tso'o wa.
40010005	Le'a isatibtop bexa wa mtu'ub Jesús, ndab Jesús xte'e gun bexa, ndab xa: —Lá ya'be bega sa ndencho bexa na'anpa xa judio, ni lá ya' bega be gezh ten bexa Samaria.
40010006	Ndi wa'be bega sa ndencho bexa Israel, bexa nak cuent be borreg ula'.
40010007	Cha bidi'izh bega ndo' bexa wa le'a zha inibe'e Dios lado'o be men yá gaxla nak.
40010008	No byunyakna bega bexa gizh, no bexa nsén gealgizh lepra. No uxiste bega bexa ti'i ngut. No ulantu'ub bega be mbi bxin len lado'o be men. Lak na'anpa ikix bega nsa na' juers ndee ndo' bega, no liga ga'bin bega be ta wa na'anpa kix bexa ndo' bega.
40010009	’Lá go'o bega ni med oro, ni plata, ni cobre,
40010010	no ni bols go'o bega nes. No ni lá go'o bega top nes xab bega, no ni stub nes ndab bega, ni bordón lá go'o bega. Le'a dub xa ndun ti'in nsabndo' yax ten na.
40010011	’Le'a guni'i xá gezh ná ilaya' bega, tal gezh si'il‑a natal gezh tuzh‑a, bkwa'an bega dub men utsin nak, cha uyo'o bega ta lid~xa gast zha ika'an bega gezh wa.
40010012	Le'a gor na yoo bega len dub ni'i, cha utsin unidi'izh bega ndo' xa ncho sa wa.
40010013	Le'a tal xa utsin ndanno bega, we'e le'a xa wen yoo ladna. Ná tal le'a xa na'anpa utsin ndun, le'a xa wa na'anpa wen yoo ladna.
40010014	’Ná tal be men wa lá utsin ndanno bega no ni lá ula'ach xa ta gudi'izh bega, bka'an bega sa wa guni'i tal ta lid dub men‑a no tal dub gezh‑a. Cha blate bega gast yakol ngwa'al xo'o bega, ta uluu le'a Dios lá nsak ladna lak nak bexa wa.
40010015	Le'a na' gáp ndo' bega le'a gal wizh gab Dios ná ton ndap ke, le'a bexa gezh wa mas gealkwea' ini'í ndo' bexa uyo'o gezh Sodoma nsea gezh Gomorra.
40010016	’Bla'ach bega le'a na' ntu'ub bega ya'be bega cuentta be borreg nde lat be mbee. Ta we'e list gok bega cuentta list be uzhib. No bcha'an gok bega lakta bcha'an nak be palom.
40010017	No gop bega cuent ndo' be men, bexa na yun cuent bega ndo' bexa nakti'in, no kin bexa bega len be ni'i sa nzhealbe bexa judio.
40010018	Le'a bexa gast ndo' bexa nakti'in ubi'i no ndo' bexa mas le'a nibe'e go'o bega ke na nak bega xmen~na'. Le'a gor we'e sak gudi'izh bega cuent ten na' ndo' bexa wa no ndo' kwa'adta bexa na'anpa xa judio.
40010019	Parea le'a gor na yun bexa cuent bega, lá yu' ladna bega xte'e ika'ab bega, le'a gal gor wa le'a Dios le'a usa'a di'izh ika'ab bega.
40010020	Le'a ta gudi'izh bega wa na'anpa ta ndanbe'etsa bega, le'a ta wa ndi ta usa'a Espíritu ten Dios Xus beuna gudi'izh bega.
40010021	’Le'a ncho be men le'aka wit~na yun cuent gat xa ke ndangea ladna xa na'. No nchoga bexa liga yun cuent le'aka xin~na. No ncho bexa le'akaga gaklono xus~na gast gab bexa gat xus bexa.
40010022	No itea be men ixeeno ladna bega ke na ndangea ladna bega na'. Ná le'a tal ton bega uxik ndo' be gealkwea' wa, le'a bega gap gealnaban ndo' Dios.
40010023	Le'a zha na ugap gunno bexa bega dub gezh, bxo'on bega, wa' bega stubga gezh. Le'a na' gáp ndo' bega le'a zha biseata itid bega itea be gezh Israel, le'a na', Xa Myak Men Ndo' Gizhliyo, ilengal.
40010024	’Le'a dub xin utsid dub mech na'anpa mas nsak ndo' mech ten na. No liga le'a dub mos na'anpa mas nsak ndo' xa nibe'e ten xa.
40010025	Le'a xin utsid dub mech itid lak ntid mech wa. No liga dub mos itid lak ntid xa nibe'e ten xa. Tal le'a be men ní'i ndo' na' ndee maxu'u Beelzebú, matagal ndo' bega nak be xmen~na', ¿xte'ema ugap gab bexa wa?
40010026	’Lá izheb bega ndo' be men, le'a itea be ta uga'ach, le'a gal gor le'a be ta wa ulu'ukabe. No itea be ta'a ngachyo'o, le'a gal gor le'a be men ini'íka ta wa.
40010027	Le'a be ta ndáp na' ndo' bega gor te'al, gud bega‑yá gor tezhea ndo' be men. Le'a be ta xga'ach ndo'ón bega, gast gek ni'i uso' bega uge' gudi'izh bega‑yá.
40010028	Lá izheb bega ndo' be men. Le'a bexa sun gan gut bexa bega, ná le'a gealnaban ncho len lado'o bega le'a bexa wa lá gun gan gut. Ndi mas bzheb bega ndo' Dios xa na sun gan gut be men, cha utsa'ab xa gealnaban ten bexa infierno.
40010029	’Le'a top migin nzhe'a dub med tuzh, parea ni dub bema lá gat tal Dios lá ula'a gat ma.
40010030	Le'a Dios uzhebpa nla'ach bega gast uni'í xa plo gichgek bega ncho.
40010031	Ta we'e lá izheb bega, le'a bega mas nsak ndo' be migin.
40010032	’Le'a tal ton gab ndo' ga'al be men le'a xa xmen~na', le'a na' noga gáp ndo' Xus~na' xa nsob gibe'a le'a xa wa xmenka~na'.
40010033	Ná le'a tal ton gab ndo' be men le'a xa na'anpa xmen~na', le'a na' noga gáp ndo' Xus~na' xa nsob gibe'a le'a xa wa na'anpa xmen~na'.
40010034	’Lá gunbe'e bega le'a na' ndal por na uzhe'eb wen kwe be men ndo' gizhliyo. Le'a na' ndi ndal le'a be men iteltsa'a.
40010035	Le'a na' ndal le'a be xabgi'i kuyono le'aka xus~na, le'a be xagots kuyono le'aka xna'a~na, le'a xinxix~xa kuyono le'aka xnazha'ap~xa.
40010036	Le'a bexa na mas gakloo ndo' dub men, le'a ta wa le'aka bexa ta lid~xa.
40010037	’Le'a tal ton mas ndankea xus~na no xna'a~na ndo' lak ndankea xa na', le'a xa wa na'anpa isaya' gak xmen~na'. Liga tal ton mas nkwea' ladna be xme'ed~na ndo' na', le'a xa wa na'anpa isaya' gak xmen~na'.
40010038	Tal le'a bego lá go'o cruz ten na, cha lá isankea bega tso'o na', le'a bega lá isaya' gak xmen~na'.
40010039	Le'a tal ton ukwa'an xte'e wen yoo xa, le'a xa wa ndi gun perdid gealnaban ten na ndo' Dios. Ná tal ton gat geal ndangea ladna xa na', le'a xa wa gap gealnaban ndo' Dios.
40010040	’Le'a tal ton utsin gak ndo' bega, le'a ta wa cuentkata ndo' na' utsin nak xa. No liga le'a tal ton utsin nak ndo' na', le'a xa wa utsinga nak ndo' Dios xa mtu'ub na'.
40010041	Le'a tal ton utsin gak ndo' dub profet geal profet xa, le'a Dios no ndo' xa wa usa'a ltsa'a ta usa'a Dios ndo' be profet. No liga tal ton utsin gak ndo' dub xa wen geal wen xa, le'a Dios no ndo' xa wa usa'a ltsa'a ta usa'a Dios ndo' bexa wen.
40010042	Le'a tal ton usa'a masa dub vas nits myal' goo dub xmen~na', geal le'a xa xmen~na', le'a na' gáp ndo' bega le'a Dios usa'aka ta wen nsabndo' ika'a xa.
40011001	Le'a gor na mtayadi'izh Jesús ndo' isatibtop be xmen~xa ná xte'e nsabndo' gun bexa, cha uto'o xa ncha'uluu xa be men be gezh nde gax wa.
40011002	Le'a zha wa le'a Juan xa na ulalea' be men wa nkea litgi'ib. Le'a gor na mbi'ín xa be ta'a ndun Jesucristo, cha mtu'ub xa top xmen~xa,
40011003	ngwa' inabdi'izh bexa ndo' Jesús, ndab bexa: —¿Go nak xa na ndab Dios ilen wa zha? ¿Nati kweas besa ilen stubga xa?
40011004	Le'a Jesús cha uka'ab ndab: —Bya'be bega, cha gud bega ndo' Juan ta na' bega no ta ndo'ón bega.
40011005	Le'a bexa lá yoo gan iwi'ibe, nat le'a bexa na'la. Le'a bexa lá yoo gan isea, nat le'a bexa nseala. Le'a bexa nsén gealgizh lepra, nat le'a bexa myaklana. Le'a bexa ngwa'ad, nat le'a bexa ndo'ónla. Le'a bexa ngut, nat le'a bexa nbanla. No bexa uban nak ndo'ón di'izh wen ten Dios.
40011006	Uzhebpa wen yoo ladna tal ton igondo' ton nak na'.
40011007	Le'a gor nsea'be itop be xmen Juan, le'a Jesús cha usaxan mbidi'izh ndo' be men cuent ten Juan, ndab xa: —Le'a gor na ngwa'be bega ge'e sa uxee ncho men, ¿xta'an ngwa'iwi'i bega zha? ¿Dub yalod nkwi'in mbi?
40011008	Nati, ¿xta'an ngwa'iwi'i bega zha? ¿Dub xabgi'i nak dub lad uzhebpa uyap nsak? Le'a bega uni'íka le'a bexa ndak lad uyap wa, le'a bexa wa ncho ta lid bexa nibe'e.
40011009	¿Xta'an ngwa'iwi'i bega zha? ¿Ngwa'iwi'i bega dub xa ndadi'izh sakndo' Dios zha? Le'a na' gáp ndo' bega le'a Juan ta ugeaka ndadi'izh sakndo' Dios, parea le'a xa mas nsak ndo' iteata bexa li ndun wa.
40011010	Le'a di'izh ten Dios nkeani'i ndab Dios cuent ten Juan: Bwi'i, le'a na' utu'ub dub xa ya' ned ndo' lu, uxa'al xa nes isea lu.
40011011	No gáp na' ndo' bega le'a lat be men ngol ndo' gizhliyo na'an ni stub xa mas nsak ndo' Juan xa ulalea' be men. Ná le'a tal ton uxee nsak lat bexa nibe'e Dios, le'a cuent ten Dios le'a xa wa mas nsak ndo' Juan.
40011012	’Le'a zha ulen Juan xa ulalea' be men wa no gast nat, le'a ncho bexa ngi'i nka inibe'e Dios be men, nlad bexa initndo' ta nibe'e Dios be men.
40011013	Le'a ta mke'a itea bexa mbidi'izh sakndo' Dios no ley mke'a Moisés wa mbidi'izh xte'e nibe'e Dios be men gast zha ulen Juan.
40011014	Le'a tal bega nlad gungea ladna‑yá, le'a Juan le'a nak Elí, xa na ndab be profet gi'idka.
40011015	Bego na ndap ncha'~na, bla'ach bega ta ndáp na' ndee.
40011016	’¿Xta'anma dub ta nak cuent ta ndun be men ncho nat? Le'a bexa wa nak cuent be me'ed nde ndo' xge'e, uge' ndab be me'ed ndo' ltsa'a me'ed:
40011017	“Mbi'il besa bzhee, ná le'a bega lá ngolndatsbe. No mbilto'oga besa be cant uban nsea, ná le'a bega lá ngo'onga.”
40011018	Le'a zha ulen Juan ncho wizh lá ngaw xa, no ni lá ndo xa vin. Cha ndab bega le'a xa ncho mbi bxin len lado'o~na, ta we'e li ndun xa.
40011019	Ná le'a nat ndalga na', Xa Myak Men Ndo' Gizhliyo. Le'a na' ndaw, no ndo'o na', ná le'a bega ndab le'a na' uzhebpa ndaw, no uzhebpa ndo'o na' vin. Ndab bega le'a na' nchealtsa'a bexa ugap nak, no bexa nsen med nkix be men ndo' gobier Roma. Parea le'a bexa ndák lak nsa'a Dios, le'a be ta wen ndun bexa wa nluu le'a bexa ndákka.
40011020	We'e cha usaxan uteyo Jesús bexa na ncho be gezh na mas sian be uyon mbin xa, geal le'a bexa wa ni lá ula'a be ta ugap nak bexa. Ndab Jesús:
40011021	—¡Pro'ob bego xa gezh Corazín no gezh Betsaida! Tal be uyon mbin na' lat bega wa ndi ngun na' gezh Tiro no gezh Sidón, polta ngokla bexa lad nagats, no usobla bexa ndo' di', ta uluu le'a bexa uban myo'o ladna no mla'ala bexa be ta ugap nak bexa.
40011022	Ta we'e gáp na' le'a gal wizh gab Dios ná ton ndap ke, le'a bego xa gezh Corazín no gezh Betsaida mas uzhe'eb ini'í gealkwea' ndo' bexa Tiro no Sidón wa.
40011023	No bego bexa gezh Capernaum, ¿ndanbe'e bega zha gibe'a ya' bega? Le'a Dios ndi utsa'ab bega infierno. Tal be uyon mbin na' lat bega wa ndi ngak gezh Sodoma, nal gast gor nat bi nde gezh wa.
40011024	Le'a na' gáp le'a gal wizh gab Dios ná ton ndap ke, le'a bega xa Capernaum wa mas uzhe'eb ini'í gealkwea' ndo' bexa uyo'o gezh Sodoma.
40011025	Le'a zha wa cha ndab Jesús ndo' Dios: —Nsa na' xno ndo' go, Xus~na', go Xa Nibe'e gibe'a no gizhliyo, le'a go lá ula'a le'a bexa ndák wa no bexa ntsid wa yakbe'ena be ta ndee. Ndi mluu ga‑yá ndo' bexa na'anpa ndák, bexa nak cuent be me'ed.
40011026	Li ngok‑a, Xus~na', geal le'a go li nlad gak‑a.
40011027	Cha ndab Jesús ndo' be men nde sa wa: —Le'a Dios Xus~na' msa'a itea be ta'a ndo' na'. No na'an ton nchando' na', nabtsa Dios nchando' na'. No na'an ton nchando' Dios Xus~na', nabtsa na' xa nak Xin~xa nchando' xa, no bexa na nlad na' ulu'u na' ná ton nak Dios ndo' bexa.
40011028	Utseabe itea bego na no'o be yo'o kwe'a no mzhannabe, le'a na' gakno bega une'e lado'o bega.
40011029	Bin bega lak nluu na' bega, no btsid bega ndo' na', le'a na' bcha'an nak, no na'anpa zhin nak na'. Li ndontsa une'e lado'o bega.
40011030	Le'a ta ndáp na' ndo' bego wa dub ta na'anpa bid gun bega, cuent dub yo'o ta uxaxtsa.
40012001	Le'a ngol dub wizh ne'e be men, le'a Jesús ncha'tid sa nax dub ble'a yo ncho trig. Le'a be xmen Jesús ndannabe, ta we'e cha uxe'e bexa pla be bid ten trig, cha udaw bexa‑yá.
40012002	Le'a ncho bexa fariseo uni'í ta wa, cha ndab bexa ndo' Jesús: —Bwi'i go ná xta'an ndun be xmen~go, ta lá nsabndo' gun bexa wizh ne'e beuna.
40012003	Ná le'a Jesús cha uka'ab ndab: —¿Ni lá ndo'ol bega sa ndab di'izh ten Dios ta mbin David dub biaj zha na uzhebpa ndanna xa no bexa ndeseano xa zha?
40012004	Le'a David uyo'o len ni'ilad ten Dios, cha udaw xa be pan le'ay, ta lá nsabndo' gaw xa no bexa ndeno xa, nab be ule'ay ndaw‑a.
40012005	¿No ni lá ndo'ol bega ndo' ley ten Dios le'a be ule'ay wa ndun ti'in len ni'i ten Dios wizh ne'e be men, ná le'a ta wa na'anpa dub ke?
40012006	Le'a na' gáp ndo' bega le'a sa ndee nat nchola dub xa mas nsak ndo' ni'i ten Dios wa.
40012007	Le'a di'izh ten Dios nkeani'i ndab Dios: “Le'a na' mas nlad ikwea' ladna bega men, ndo' lak nlad na' usa'a bega xnab ndo' na'.” Tal le'a bega yakbe'ena ta ndee wa, le'a bega lá gab ugap ndun bexa ndee, dub ta na'anpa dub ke.
40012008	Le'a na', Xa Myak Men Ndo' Gizhliyo, noga nibe'e wizh ne'e be men.
40012009	Cha ncha'a Jesús uyo'o xa len ni'i sa nzhealbe bexa judio gezh wa.
40012010	Le'a sa wa nsob dub xabgi'i ubidya dub ya'a~na. Le'a bexa fariseo nkwa'an ná xte'e usake bexa Jesús, cha unabdi'izh bexa ndo' Jesús, ndab bexa: —¿Syo'o gan yunyakna men dub xa gizh wizh ne'e beuna zha?
40012011	Le'a Jesús cha uka'ab ndab: —Tal le'a dub bega ndap dub borreg, cha ula'yo'o ma len dub ge'ed wat wizh ne'e beuna, ¿lid ya'lo'o bega ma le'aka wizh wa zha?
40012012	¿Lá ini'í bega zha le'a dub men uzhebpa mas nsak ndo' dub borreg? Ta we'e le'a beuna syo'oka gan gakno stub xa be wizh ne'e beuna.
40012013	Cha ndab Jesús ndo' xa gizh dub ya'a~na wa: —Bkea ya'a~lu. Le'a xa wa cha mkea ya'a~na, cha uxax myakna‑yá lak nak stub‑a.
40012014	Cha nsea'be bexa fariseo, mzhealbe bexa mbidi'izh bexa xte'e gun bexa gan gat Jesús.
40012015	Le'a Jesús mgenna ta li nlad bexa gun bexa wa, ta we'e cha mka'an xa sa wa. No kwa'ad be men usankea tso'o xa, cha myunyakna xa itea bexa gizh wa.
40012016	No uzhebpa ndab Jesús ndo' bexa lá gudi'izh bexa ton myunyakna bexa.
40012017	Le'a ta wa ngok lak ndab profet Isaías polta, ndab Dios:
40012018	Bwi'i bego le'a xa ndee xa ndun ti'in ndo' na', le'a na' mti xa no nkwea' lad na' xa no ntenno lad na' xa. Usa na' Espíritu ten na' yoo len lado'o~xa, le'a xa gudi'izh ndo' be men, gab xa xte'e wen ya'an bexa ndo' na'.
40012019	Le'a xa ni lá kuyoto'o, no ni lá kwezhat xa; No ni na'anpa igen ti~xa be nes.
40012020	Le'a xa wa bcha'an gak ndo' bexa kwea' ncho ladna, bexa nak cuent dub xos ya yamer gach, no cuent nak dub beal' ndidotsa nsayol'. Li utsin gak xa ndo' bexa wa gast gal wizh gun xa gan le'a be men wa wen ya'an ndo' Dios.
40012021	No idub ndo' gizhliyo ige' ladna be men xa.
40012022	We'e le'a be men cha ulenno dub xabgi'i gizh wats Jesús. Le'a mbi bxin ncho len lado'o~xa wa mbin mud xa no lá na' xa. Le'a Jesús cha myunyakna xa ndontsa na' xa no ní'i xa.
40012023	Le'a be men wa ngwatena'be, ndab bexa ndo' be ltsa'a~xa: —¿Syo'o gan gak xa ndee xin David xa ndi'izh utu'ubka Dios zha?
40012024	Ná le'a gor na mbi'ín bexa fariseo ta wa, cha ndab bexa ndo' be ltsa'a~xa: —Le'a Jesús ngontu'ub be mbi bxin len lado'o be men juers ten Beelzebú, maxu'u nibe'e be mbi bxin.
40012025	Le'a Jesús cha mgenna xte'e ndanbe'e bexa, cha ndab Jesús: —Tal le'a be xmen dub xa nibe'e iteltsa'abe, cha bi le'akaga bexa kuyo, we'e le'a bexa wa yá na'antapa gak juertbe. No tal le'a be men ncho dub gezh natal dubtsa ni'i bi le'aka kuyobe, le'a juers ten bexa idub.
40012026	No liga tal le'a maxu'u kuyono le'aka be mbi bxin ten na, we'e le'a maxu'u wa no be mbi bxin wa iteltsa'abe, cha idub juers ten maxu'u.
40012027	Ndab bega le'a na' ngontu'ub be mbi bxin juers ten Beelzebú. ¿Ná ton nsa'a juers ngontu'ub be xmen bega be mbi bxin wa zha? Ta we'e le'a ta na ndun be xmen bega wa le'a nluu le'a bega na'anpa utsin ndanbe'e.
40012028	Ná le'a na' ngontu'ub be mbi bxin juers ten Espíritu ten Dios, ta na nluu le'a Dios yá ngol tiemp inibe'e len lado'o be men.
40012029	’¿No xte'ema yoo gan yate dub men len lid dub xabgi'i juert, kowa'an xa be ta ncho sa wa, tal men wa lid ned uxi xa juert wa zha? Lima syo'o gan kowa'an xa be ta'a len lid~xa juert wa.
40012030	’Le'a tal ton lá nsak ladna be ta ndun na', le'a xa wa ndakloo ndo' na'. No liga le'a tal ton na'anpa ndakno na' nyakjunt be men ndo' Dios, le'a xa wa ndi ndun nsasit be men wats Dios.
40012031	’Le'a na' gáp ndo' bego le'a itea be ta ugap ndun be men no itea be ta kwea' ní'i bexa, le'a ta wa dub ke syo'oka gan gunge' ladna Dios. Ná le'a tal ton inisi Espíritu ten Dios, we'e le'a Dios lá gunge' ladna ke wa.
40012032	Le'a tal ton inisi na' ndee, Xa Myak Men Ndo' Gizhliyo, le'a ke we'e syo'oka gan yu'u. Ná le'a tal ton inisi Espíritu ten Dios, le'a ke we'e yá lá yu'uta, ni tiemp ndee no ni tiemp ilen wa.
40012033	’Le'a dub ya wen nsa'a sbe'en ngus wen. No dub ya na'anpa wen nsa'a sbe'en ngus lá yoo gan gaw men. Le'a be ngus ten dub ya nluu xá ya na‑yá.
40012034	¡Le'a bego xa ugap cuent be uzhib! ¿Xte'ema yoo gan gudi'izh bega be ta wen zha, ná bega bexa ugap? Le'a ta na ncho lado'o dub men, ta we'etsa ndadi'izh xa.
40012035	Le'a be men wen wa ndadi'izh ta wen, lak ta wen ncho lado'o~xa. No liga le'a bexa ugap ndadi'izh be ta ugap, lak ta ugap ncho lado'o~xa.
40012036	Le'a na' gáp le'a gal wizh gab Dios ná ton ndap ke, le'a itea be men iso' ndo' Dios gab bexa ná xta'an mbidi'izh bexa itea be di'izh ugap.
40012037	Tal le'a bega ndadi'izh ta wen, we'e le'a Dios gab le'a bega na'anpa ndap ke. Ná tal le'a bega ndadi'izh ta ugap, we'e le'a Dios gab le'a bega ndapka ke.
40012038	We'e ncho bexa fariseo no be mech ten ley uka'ab ndab ndo' Jesús: —Mech, le'a besa nlad gun go dub ta uluu le'a go Dioska mtu'ub.
40012039	Le'a Jesús cha uka'ab ndab: —Le'a be men ncho nat uzhebpa be men ugap no ndankea bexa be ta na'anpa ta ugeapa nak Dios. Unab bega gun na' dub ta uluu na ton nak na', parea le'a na' lá gun ta unab bega wa. Ndi ini'ítsa bega le'a na' iti'id ltsa'a ta utid Jonás, xa mbidi'izh sakndo' Dios tiemp polta.
40012040	Lak uyo'o Jonás len dub mbeal si'il chon wizh no chon te'al, no liga le'a na', Xa Myak Men Ndo' Gizhliyo, yoo len yo chon wizh no chon te'al.
40012041	’Le'a gal wizh na gab Dios ná ton ndap ke, we'e le'a bexa uyo'o gezh Nínive wa gab le'a be men ncho nat ndee ugap nak. Le'a bexa Nínive mla'a be ta ugap nak bexa, gor na mbi'ín bexa di'izh ten Dios ta mbidi'izh Jonás. Ná le'a sa ndee nso' dub xa mas nsak ndo' Jonás.
40012042	No gal wizh wa le'a xagots unibe'e be men lad sur iso', gab xa le'a bega ndee ndapka ke. Le'a xa wa uzhebpa sit uto'o ndontsa mbidyo'ón xa ta mbidi'izh Salomón, be ta uzhe'eb ngók xa. Le'a sa ndee nso' dub xa mas nsak ndo' Salomón wa, ná le'a bega lá nsakyo'ón ta ndab xa.
40012043	’Le'a gor na nto'o dub mbi bxin len lado'o dub men, le'a ta wa cha ncha'a sa na'an men, ncha'kwa'an ná pa yoo na. Ná le'a gor na lá izheal pa yoo mbi bxin wa,
40012044	cha ndab mbi bxin wa: “Nsea na' le'aka ta lid~na' sa uto'o na'.” Le'a gor mtansea' mbi bxin wa, le'a lado'o men wa cuent dub ni'i tach, ndon umbi'i nak‑a no chul nsaxkwa'a‑yá.
40012045	We'e le'a mbi bxin wa cha ncha'gi'i stub sga'ad be mbi bxin mas ugap nak, cha yoo be mbi bxin wa lado'o men wa. Cha mas kwea' yoo xa ndo' lak zha ned wa. No liga yasea be men ugap ncho tiemp nat.
40012046	Bi li nso'yadi'izh Jesús ndo' be men, le'a xna'a Jesús no be wit~xa ulaya' sa wa. Ndebe bexa tso'o juer, nlad bexa gudi'izhno bexa Jesús.
40012047	Le'a dub men cha ndab ndo' Jesús: —Una' go le'a xna'a~go no be wit~ga ndebe tso'o juer ndee nlad gudi'izhno ga.
40012048	Le'a Jesús cha uka'ab ndab ndo' xa wa: —Le'a na' gáp ndo' go ná ton xa na ta ugeaka nak xna'a~na' nsea be wit~na'.
40012049	Cha mluya'a Jesús be xmen~xa ndab xa: —Le'a bexa nde ndee nak xna'a~na' no be wit~na'.
40012050	Le'a itea bexa ndun lak nlad Xus~na' xa nsob gibe'a, bexa we'e nak wit~na' no bsan~na' no xna'a~na'.
40013001	Bi le'a wizh wa le'a Jesús uto'o len ni'i wa, cha ncha'a xa to'o lagun Galilea, cha usob xa.
40013002	We'e le'a kwa'ad be men mzhealbe wats xa, cha ukea xa ndo' dub barco, cha usob xa. Le'a itea be men wa utebe ndo' yo bid to'otsa nits.
40013003	Le'a Jesús cha mluu sian ta'a, msaktabe'e xa be ta'a, ndab xa: —Bla'ach bego le'a dub xa ndun ti'in ge'e uto'o ncha'utob xa bid ten trig ndo' yo.
40013004	Le'a gor na mte'ach xa‑yá, ncho‑yá ulate to'o nes. Le'a be migin cha ulen cha udaw‑a.
40013005	No ncho‑yá ulate ndo' yo ge', sa uxee yo. Le'a ná wa uxax ulen,
40013006	parea ngol gor mna' bea le'a‑yá cha mgo'ol cha ubid‑a, geal le'a‑yá na'anpa wat ndi'ib lo'~na.
40013007	No ncho‑yá ulate lat be gix nso' gich. Ngol gor le'a gix wa ngo'ol, cha ulo xlea'‑yá.
40013008	Parea le'a ncho‑yá ulate sa uta'a yo, cha msa'a‑yá sian bid. Ncho be trig wa msa'a dub gayo'oga bid. No ncho‑yá msa'a dub chon ga'al bid. No ncho‑yá msa'a dub galnti'i bid.
40013009	Bego na ndap ncha'~na, bla'ach bego ta ndáp na' ndee.
40013010	Le'a be xmen Jesús cha ulen wats xa, cha ndab bexa: —¿Xta'an sbe'en nsaktabe'e ga be ta'a no be ta nluu ga?
40013011	Le'a Jesús cha uka'ab ndab: —Le'a Dios nsa'a ta yakbe'ena bega be ta uga'ach cuent ten xte'e nibe'e Dios. Ná le'a ndo' bexa xa'aga na'anpa nsa'a Dios yakbe'ena bexa‑yá.
40013012	Le'a tal ton isakyo'ón ta ndáp na', le'a Dios usa'a mas yakbe'ena xa. Ná le'a tal ton lá isakyo'ón, le'a Dios slat gast ta tuzh nyakbe'ena xa wa.
40013013	Ta we'e li sbe'en be ta'a nsaktabe'e na' be ta nluu na' ndo' be men. Le'a bexa nwi'i, ná lá nyakbe'ena bexa ta na' bexa. No ndo'ón bexa ta ndáp na', ná ni lá isakyo'ón bexa‑yá no ni lá yakbe'ena bexa‑yá.
40013014	Le'a ta ndun bexa wa nak lak ta mke'a Isaías sakndo' Dios, ndab Dios: Ndo'ón bega‑yá, parea lá nyakbe'ena bega‑yá. No nwi'i bega‑yá, parea lá ini'í bega xta'an‑a.
40013015	Le'a be men ndee uzhebpa myak ngud lado'o~na. No lá ndo'ón bexa, no nsa'nyaw ndo' bexa. Ta we'e lá ina' bexa, no ni lá go'ón bexa, no ni lá yakbe'ena bexa. No ni na'anpa ilen bexa wats na' utsu'u na' be ke ten bexa.
40013016	Cha no ndab Jesús: —Ná le'a Dios ndun wen nyo'o ladna bego, geal le'a bega na' be ta ndee no ndo'ón bega‑yá.
40013017	Le'a na' gáp le'a kwa'ad bexa mbidi'izh sakndo' Dios no bexa wen nak uyo'o polta, nlad bexa ini'í bexa ltsa'a ta na' bega nat, ná le'a bexa lá ini'í ta wa. No nlad bexa go'ón bexa ltsa'a ta ndo'ón bega nat, ná le'a bexa lá ngo'ón ta wa.
40013018	’Bla'ach bega nat ná xta'an gab ta mbidi'izh na' cuent ten xa na ngwa'yas trig.
40013019	Le'a to'o nes sa ulate bid ten trig wa nak cuent bexa na ndo'ón di'izh ten Dios ná xte'e nibe'e Dios be men, parea lá nyakbe'ena bexa‑yá. Cha nlen maxu'u, cha ngo'o maxu'u di'izh wa len lado'o bexa.
40013020	Le'a yo ge' wa nak cuent bexa nten ladna ndo'ón di'izh ten Dios.
40013021	Ná le'a bexa wa nak cuent dub ya trig lá ndap sian lo'~na. Ndangea ladna bexa di'izh ten Dios dub nde'ep, ná le'a gor na juert ncho bexa geal ndangea ladna bexa di'izh wa, cha nla'a xa‑yá.
40013022	Le'a yo ncho gix nso' gich wa nak cuent bexa na ndo'ón di'izh ten Dios, ná le'a bexa nyu' ladna be ta'a ndo' gizhliyo ndee, no nge' ladna bexa be ta siantsa ndap xa. Le'a bexa wa nak cuent dub trig na'an xta'an usa'a.
40013023	Parea le'a sa uta'a yo wa nak cuent bexa na ndo'ón di'izh ten Dios no nyakbe'ena bexa‑yá. Le'a bexa wa wen nak cuentta be trig nsa'a dub gayo'o bid no dub chon ga'al bid no dub galnti'i bid.
40013024	Le'a Jesús cha msaktabe'e stub ta'a, ndab xa ndo' be men: —Le'a lak nibe'e Dios be men nak cuent ta ngwasea dub men ngos sbe'en bni wen ten trig ndo' dub ble'a yo ten xa.
40013025	Parea ngol dub te'al gor ndeyats be men, cha ulen dub xa ndakloo ndo' xa. Cha ngos xa be gix lá isu'u lat be bni ten trig wa, cha nsea' xa.
40013026	Le'a zha ulen trig no ulenga be bid ndo'‑yá, cha no gix wa ulen lat‑a.
40013027	We'e le'a bexa ndun ti'in sa wa cha ngwa'yab‑a ndo' xwan yo wa, ndab bexa: “Señor, ¿lid ngos ga sbe'en bni wen ge'e ten ga ba' zha? ¿Ná nat pa uto'o be gix ncho lat‑a zha?”
40013028	Le'a xa cha ndab: “Dub xa ndakloo ndo' na' ngos‑a.” Le'a bexa wa cha unabdi'izh ndab: “¿Nlad go ya'bedib besa be gix ba' zha?”
40013029	Le'a xa cha ndab: “Lá ya'dib bega‑yá. Le'a tal bega ki'ib be gix ba', le'a be trig ba' no sgi'ib.
40013030	Bla'a bego li junt ga'al‑a gast gal zha ibele'e be bid ten trig. Zha we'e le'a na' gáp ndo' bexa gun ti'in wa utele'e bexa ned lak be gix, cha uxi bexa gen‑a, cha utso'ol bexa‑yá. We'e utele'e bexa be bid ten trig wa, cha kocha'aw bexa‑yá ta lid~na'.”
40013031	We'e msaktabe'e Jesús stub ta'a, ndab xa: —Le'a lak nibe'e Dios be men nak lak ta ngwasea dub bid ten mostas, ta ngos dub xabgi'i ndo' dub ble'a yo ten xa.
40013032	Le'a ta wa dub bid ndon le'a tuzh ndo' itea be bid, parea ngo'ol‑a cuent dub ya si'il, mas si'il ndo' itea be ta xge'a ndas be men, gast be migin ndande'e xu'un ten na ndo' be xos‑a.
40013033	Cha msaktabe'e xa stub ta'a, ndab xa: —Le'a lak nibe'e Dios be men nak lak nyak levadur. Le'a dub xagots mgoch dub tuzh‑a top ga'al kil arin. Ngol tso'o wa le'a idub ko'ob arin wa usabich.
40013034	Itea be ta ndee msaktabe'e Jesús be ta'a ndo' be men, le'a xa sbe'en li mbidi'izh ndo' be men.
40013035	Li ngok‑a lak ndab dub xa uyo'o polta sakndo' Dios, ndab xa: Sbe'en usaktabe'e na' be ta'a, gor na gudi'izh na' ndo' be men. Gáp na' be ta uga'ach nak, be ta'a ni dub men gol ini'í idub ncho gizhliyo.
40013036	Cha mla'a Jesús be men wa, cha uyo'o xa len dub ni'i. Le'a be xmen~xa cha no ulen wats xa, ndab bexa: —Bidi'izh ga ná xte'e nak ta msaktabe'e ga wa cuent ten gix ncho ge'e wa.
40013037	Le'a Jesús cha ndab: —Le'a xa ndas bni wen wa, le'a ta wa Xa Myak Men Ndo' Gizhliyo.
40013038	Le'a ge'e wa le'a ta wa ndo' gizhliyo ndee. Le'a bni wen wa le'a ta wa bexa nibe'e Dios. Le'a be gix wa, le'a ta wa bexa nibe'e maxu'u.
40013039	Le'a xa ugap wa xa ngos gix wa, le'a ta wa maxu'u. Le'a gor utele'e bexa trig wa, le'a ta wa zha idub tiemp ndee. Le'a bexa utele'e be ta wa, le'a bexa wa be angel ten Dios.
40013040	Le'a lak igi'ib be gix no yol'‑a, liga gak‑a gal zha idub tiemp ndee.
40013041	Le'a gal zha wa le'a na', Xa Myak Men Ndo' Gizhliyo, utu'ub be angel ten na' utele'e itea bexa ugap nak no bexa nki'il be men gun ta ugap.
40013042	Le'a be angel wa cha utsa'ab bexa ndo' gi', sa go'on bexa no gast ndeay bexa gaw bexa tant dub gealkwea' si'il ini'í bexa.
40013043	We'e le'a bexa wen wa iluu cuent xe'a wizh sa nibe'e Dios Xus beuna. Bego na ndap ncha'~na, ¡bla'ach bego ta ndáp na' ndee!
40013044	’No lak nibe'e Dios nak cuentta dub ta uzhebpa nsak ngachyo'o ndo' dub yo. Le'a gor mzhe'al dub men‑a, cha mkachko xa‑yá le'aka sa wa. Cha nten ladna xa nsea' xa, ngwa'udo'o xa iteanak ta ndap xa, cha usi'i xa yo wa.
40013045	’No le'a lak nibe'e Dios nak cuent ta ngwasea dub xa nsi'i uti'ix be ta'a, nkeseakwa'an xa be perla wen isi'i xa.
40013046	Le'a gor na mzheal xa dub ná ndon le'a nsak, cha ngwa'udo'o xa iteanak be ta ndap xa, cha usi'i xa perla wa.
40013047	’No le'a lak nibe'e Dios nak lak ndanno be men dub red ntsa'ab bexa ndo' nits, nsen‑a isando' mbeal.
40013048	Le'a gor nzhea‑yá cha ngo'o bexa‑yá to'o nits. Cha nsob bexa sa wa nti xa be mbeal wen wa ngocha'aw xa len zhum. Le'a bema lá isu'u wa ngote bexa dub lad.
40013049	No liga gak‑a gal zha idub tiemp ndee. Le'a be angel ten Dios ilen ko'o bexa ugap lat bexa wen.
40013050	Cha utsa'ab be angel bexa ugap wa ndo' gi'. Cha go'on bexa no gast ndeay bexa gaw bexa, tant dub gealkwea' si'il ini'í bexa.
40013051	Le'a Jesús cha unabdi'izh ndo' be xmen~na ndab xa: —¿Nyakbe'ena bega iteanak ta ndáp na' ndee zha? Le'a bexa cha uka'ab ndab: —Besa nyakbe'ekana‑yá, Señor.
40013052	Le'a Jesús cha ndab: —Le'a bexa ntsid ley ten Dios le'a gor na nyakbe'ena bexa lak nibe'e Dios be men, le'a bexa wa nak cuent dub xwan ni'i ngote be ta nsak ten xa sa nchocha'aw‑a, be ta kub no be ta gox.
40013053	Le'a gor na mtayadi'izh Jesús be ta na li msaktabe'e xa be ta'a wa, cha nsea' xa.
40013054	Le'a zha ulaya' xa gezh Nazaret sa ngo'ol xa, cha usaxan nluu xa be men len ni'i sa nzhealbe bexa judio. Le'a be men cha ngwanseana xte'e ndadi'izh xa, ndab bexa ndo' be ltsa'a~xa: —¿Pa mtsid xa ba' be ta ndák xa zha? ¿No xte'ema ndun xa be uyon wa?
40013055	¿Na'anpa xa ndee xin carpinter wa zha? ¿Na'anpa Marí nak xna'a~xa zha? ¿No na'anpa wit~xa Jacob no Kosé no Simón no Judas?
40013056	¿Na'anpa be bsan~xa ncho lat beuna gezh ndee zha? ¿Xte'ema ndák xa ta wa zha?
40013057	We'e na'anpa isakyo'ón bexa ta ndab Jesús, ná le'a Jesús cha ndab ndo' bexa: —Le'a be men ndap mod ndo' dub xa ndadi'izh sakndo' Dios. Parea le'a bexa lazh~xa no bexa ncho ta lid~xa na'anpa ndap mod ndo' xa.
40013058	Ta we'e lá ngun Jesús sian uyon sa wa ke na lá ngungea ladna bexa ta ndadi'izh Jesús.
40014001	Le'a tiemp we'e le'a Herodes xa nibe'e sa wa mbi'ín be ta ndun Jesús.
40014002	Cha ndab Herodes ndo' bexa ndun ti'in ndo' xa: —Le'a Jesús wa le'a nak Juan xa ulalea' be men wa mbangal ndo' gealgut. Ta we'e ndap xa juers ndun xa be uyon wa.
40014003	Le'a mas polta le'a Herodes unibe'e ndo' be xmen~na isen bexa Juan, cha uxi bexa Juan caden, no uke'a bexa Juan litgi'ib. Li mbin xa ke ten Herodías xagots ten Julip wit Herodes,
40014004	geal le'a Juan ndabla ndo' Herodes: —Na'anpa utsin nak‑a uka'a lu Herodías.
40014005	Ta we'e le'a Herodes nlad gut Juan, parea le'a xa nzheb ndo' be men le'a bexa itea ndab le'a Juan dub xa ndadi'izh sakndo' Dios.
40014006	Le'a ngol dub wizh ngol lea' Herodes, le'a xa ulo dub gast. Le'a sa wa uto'o xingots Herodías mbilndats xa ndo' ga'al bexa nde ndo' gast wa. Le'a Herodes cha uzhebpa ngol ladna xte'e mbilndats nagots wa,
40014007	cha ndab Herodes ndo' xa: —Nsobwi'i Dios usa na' guni'i xta'an inab lu.
40014008	Le'a nagots wa cha ndab ndo' Herodes lak ndabla xna'a~na wa: —Nat bsa'a ga gek Juan xa ulalea' be men, ixo'ob‑a ndo' dub plat.
40014009	We'e le'a Herodes cha uban myo'o ladna. Parea ke na ndab xa le'a Dios nsobwi'i no ke na mbi'ín be men nde ndo' mes ta ndab xa wa, ta we'e unibe'e xa ndo' be xmen~xa usa'a bexa gek Juan,
40014010	ndab xa ya'labto'og bexa gen Juan len litgi'ib.
40014011	Cha myo'o bexa gek Juan uxo'ob‑a ndo' dub plat, cha msa'a xa‑yá ndo' nagots wa. Le'a xa wa cha ngwa'usa'a‑yá ndo' xna'a~na.
40014012	Le'a be xmen Juan cha ulen, cha mbi'i bexa Juan mka'ach bexa xa. Cha ngwa'yab bexa‑yá ndo' Jesús.
40014013	Le'a gor na mbi'ín Jesús ta wa, cha ukea xa ndo' dub barco ncha'a xa dub sa na'an men. Ná le'a gor na mbi'ín be men pa ncha'a Jesús, cha uto'o bexa be gezh ncha'a ndats bexa sa ncha'a Jesús.
40014014	Le'a sa wa le'a gor ula' Jesús ndo' barco wa cha uni'í xa kwa'ad be men wa, cha mlats ladna xa bexa. Cha myunyakna xa be men gizh nde lat bexa wa.
40014015	Le'a ngol gor uzhelapa le'a be xmen Jesús cha ubii wats Jesús, cha ndab bexa: —Le'a sa ndee dub sa na'anpa ncho men, no nat yá uzhela. Gud go ndo' bexa kwa'ad ba' ya'isi'i bexa ta gaw bexa be gezh ba'.
40014016	Le'a Jesús cha ndab: —Na'anpa juerska ya'be bexa. Ndi bsa'a bego ta gaw bexa.
40014017	Le'a be xmen Jesús cha ndab: —Le'a besa ndap sga'aytsa pan no stoptsa mbeal.
40014018	Le'a Jesús cha ndab: —Utseano bega‑yá sa ndee.
40014019	Cha ndab xa ndo' be men kwa'ad wa kwe bexa ndo' gixgi. Cha usen xa isaga'ay pan wa no itop mbeal wa, cha mwi'i xa gibe'a msa'a xa xno ndo' Dios. Cha ule'a xa be pan sian ble'a, cha msa'a xa‑yá ndo' be xmen~xa. Le'a bexa cha mtse'a‑yá ndo' be men.
40014020	Le'a itea bexa wa udaw gast plo mzhea bexa. Le'a be xmen Jesús cha mtele'e stibtop zhum byux be ta mya'an sobr wa.
40014021	Le'a lat bexa li udaw wa pa dub ga'ay mil xabgi'i, parea na'anpa iga'ab be xagots no be me'ed.
40014022	Cha ndab Jesús ndo' be xmen~na: —Bkea bega le'aka ndo' barco ba', cha wa'ned bega ndo' na' stub to'o nits ba'. Ndalen wa le'a Jesús ndab ndo' be men kwa'ad wa ya'be bexa.
40014023	Le'a gor na yá nsea'be be men wa, le'a Jesús nab ukea dub bet ngwa'yadi'izhno Dios. Le'a gor na nseala te'al le'a Jesús nab nso' sa wa.
40014024	Le'a gor we'e le'a barco sitla ncha'a tol‑la ndo' nits. Le'a be golp ten nits uzhebpa nke'a las barco, no le'a mbi uzhebpa nlen ndo' nits lad ndo' barco.
40014025	Ngol gor yamer gat xe'a, le'a Jesús nchasea ndats ndo' nits, ncha'bii xa sa ncha'be bexa wa.
40014026	Le'a be xmen Jesús cha uni'í xa nsea xa ndo' nits, cha mzheb bexa no uge' ndab bexa: —¡Le'a ta ba' dub ta uxin!
40014027	Ná le'a Jesús cha ndab ndo' bexa: —¡Gop bega valor! ¡No lá izheb bega! Le'a ta ndee na'ka.
40014028	Le'a Pedr cha uka'ab ndab: —Señor, tal le'a go Jesús, unibe'e ga gal na' wats ga ndo' nits ba'.
40014029	Le'a Jesús cha ndab ndo' xa: —¡Utsea! Le'a Pedr cha ula' ndo' barco nchasea ndats ndo' nits, ncha'a xa wats Jesús.
40014030	Parea ngol gor uni'í Pedr lita nso' mbi si'il wa, cha mzheb xa. Cha usaxan ncha'layo'o xa len nits. Cha utezhat xa ndab xa ndo' Jesús: —¡Señor, utsealo'o ga na'!
40014031	Cha bi le'a gor wa le'a Jesús cha mkea ya'a~na, cha usen xa ya'a Pedr. Cha ndab Jesús ndo' xa: —¡Ndidotsa nge' ladna lu na'! ¿Xta'an lá ndangea ladna lu na' zha?
40014032	Le'a gor na ukea Jesús no Pedr ndo' barco wa, le'a mbi wa cha uleas.
40014033	We'e le'a bexa nde ndo' barco cha ngwankea Jesús, ndab bexa: —Ta ugeaka le'a go nak Xin Dios.
40014034	Le'a bexa cha utakea ndo' nits wa, ulaya' bexa sa nsalea' Genesaret.
40014035	Le'a gor uni'í be men le'a Jesús nkesea sa wa, cha mtu'ub bexa men ngwa'yab‑a ndo' bexa ncho idub gangeak sa wa. We'e cha ulenno be men itea bexa gizh wats Jesús.
40014036	Cha unab bexa ula'a xa masa ndats xab~xa ugal bexa gizh wa. Le'a itea bexa na li ngal xab Jesús wa cha myaknabe.
40015001	Tso'o wa le'a pla be mech ten ley nsea bexa fariseo uto'o gezh Jerusalén ncha'be wats Jesús. Cha ndab bexa ndo' Jesús:
40015002	—¿Xta'an ni lá ndankea be xmen~lu be costumbr mcha'an be usan gox polta? Lba'atsa na'a bexa gor ndaw bexa parea na'anpa na'a bexa lak nibe'e costumbr wa.
40015003	Le'a Jesús cha uka'ab ndab: —¿Xta'an lá ndun bega lak nibe'e ley ten Dios, ndi ndankeatsa bega be costumbr ten le'aka bega?
40015004	Le'a Dios unibe'e ndab: “Wankea bega xus bega nsea xna'a bega.” No ndab xa: “Le'a tal ton kwea' iní'i ndo' xus~na natal ndo' xna'a~na, le'a xa wa nsabndo' gat.”
40015005	Ná le'a bego ndi ndab le'a tal ton gab ndo' xus~na natal ndo' xna'a~na “le'a itea ta ndi'izh gakno na' bega wa, le'a ta wa ndi usa na' ndo' Dios”,
40015006	we'e le'a xa wa yá na'antapa juerska gakno xus~na no xna'a~na. Li nla'a bega ta unibe'e Dios, ndankea bega ndi sbe'en costumbr ten bega.
40015007	Le'a bega nluu cuentta xa wen, ná bega ugap nak. Ugeaka ndab Isaías sakndo' Dios tiemp polta, ndab xa lak nak bego:
40015008	Le'a be men ndee di'izhtsa ndankea na', parea le'a lado'o~xa sit nak ndo' na'.
40015009	Na'an xti'in ta ndankea bexa na', le'a cuent di'izh ten na' nluu bexa, parea di'izh ten be mentsa‑yá.
40015010	We'e le'a Jesús cha utezh be men kwa'ad wa, ndab xa: —Bla'ach bego ta gáp na' ndee. No byakbe'ena bega‑yá.
40015011	Le'a be ta ndaw be men na'anpa le'a ndun bzhi'ik lado'o be men. Ndi ta ugap ndadi'izh be men le'a ndun bzhi'ik bexa.
40015012	Cha ulen be xmen Jesús wats xa, ndab bexa: —¿Uni'í go le'a bexa fariseo ngokloo gor na mbi'ín bexa ta li ndab go wa?
40015013	Le'a Jesús cha uka'ab ndab: —Le'a bexa nak cuent dub ya na'anpa ngas Xus~na' xa nsob gibe'a, le'a gal dub wizh le'a xa kib‑a.
40015014	Bla'a bega bexa, le'a bexa cuent dub xa lá na' ncha'ano stub xa lá na'. Le'a tal li go'o dub xa lá na' stubga xa lá na', le'a bexa itop sla'yo'o len dub ge'ed.
40015015	Le'a Pedr cha ndab: —Bluu ga xte'e nak ta msaktabe'e ga wa ndo' besa.
40015016	Le'a Jesús cha ndab: —¿Noga bego ni lá nyakbe'ena ta ndáp na' zha?
40015017	¿Lá nyakbe'ena bega zha le'a ta ndaw dub men ncha'a len~xa, cha ncha'aga‑yá len letrina?
40015018	Ná le'a ta ugap ndadi'izh be men wa lado'oka~xa nto'o. Cha ndun bzhi'ik‑a xa ndo' Dios.
40015019	Le'a len lado'o be men nto'o be ta ugap ndanbe'e bexa. Ta we'e ncho xa ndut men. No ngal xa xa ten stubga men. No ndun xa ta ugap ltsa'a ta li nak wa. No ndun xa gealwa'an no gealkwi'in. No nisi xa be ltsa'a~xa.
40015020	Le'a itea be ta ugap ndee ndun bzhi'ik bexa cuent ten Dios. Parea ta na lá una'a dub xa lak nibe'e bexa wa cha gaw xa, le'a ta wa na'anpa gun bzhi'ik xa cuent ten Dios.
40015021	Cha uto'o Jesús ncha'a xa dub sa gax gezh Tiro no gezh Sidón.
40015022	We'e le'a dub xagots ncho sa wa dub xa Canaán ulen wats Jesús, uge' ndab xa: —¡Señor, xin David! ¡Blats ladna go na'! Le'a xi'ín gots na' ncho mbi bxin len lado'o~na uzhebpa kwea' nsak xa.
40015023	Ná le'a Jesús ni lá ika'ab ndo' xa. Le'a be xmen Jesús cha ulen wats xa, cha ndab bexa: —Gud go ndo' xa ba' ya' xa, le'a xa uzhebpa ndun ruid nsenkea xa tso'o beuna.
40015024	Le'a Jesús cha ndab: —Le'a Dios mtu'ub na' gakno na' bexa Israeltsa, bexa nak cuent be borreg ula'.
40015025	Parea le'a xagots wa ubii, cha usaxib xa ndo' Jesús, ndab xa: —¡Señor, gokno ga na'!
40015026	Le'a Jesús cha ndab: —Na'anpa utsin nak ulat besa pan ndo' be me'ed, cha usa'ab besa‑yá ndo' be mbek.
40015027	Le'a xagots wa cha ndab: —Ta ugeaka ta wa, Señor, parea le'a be mbek ndaw be ta'a nlate xan mes ten xwan~ma.
40015028	Le'a Jesús cha ndab: —Xagots, uzhe'eb nge' ladna lu na'. Nat gak ta nlad lu. Bi le'a gor wa le'a xingots~xa wa cha myakna.
40015029	Le'a Jesús cha uto'o sa wa ncha'agal xa to'o lagun Galilea. Cha ukea xa dub bet, cha usob xa.
40015030	We'e le'a kwa'adpa men ulen wats xa, nseano bexa bexa lá yoo gan isea, no bexa lá na', no bexa lá yoo gan gudi'izh, no bexa moch, nsea kwa'adta bexa gizh. Cha mte bexa bexa gizh wa ndo' Jesús, cha myunyakna Jesús bexa.
40015031	Le'a be men wa ngwanseanabe gor uni'í bexa le'a bexa lá yoo gan gudi'izh wa ndadi'izhla, no bexa moch wa myaklana, no bexa lá yoo gan isea wa utsinla nsea, no bexa lá na' wa nwi'ila. No ndab be men le'a Dios ten bexa Israel uzhe'eb dub Dios juert.
40015032	Cha utezh Jesús be xmen~na, cha ndab xa: —Le'a na' nlats ladna be men kwa'ad ndee, le'a bexa wizh nyonla nde wats na', parea lá ndapta bexa ta gaw na. Le'a na' lá nlad utu'ub na' bexa lba'atsa lá gaw bexa, ncha'a bexa lá uxik ilansea' ta lid~na.
40015033	Le'a be xmen Jesús cha ndab ndo' xa: —¿Pa izheal beuna pan gaw dub lba'ata men kwa'ad ba'? Le'a sa ndee sit nde be gezh.
40015034	Le'a Jesús cha unabdi'izh ndab: —¿Plo pan ndap bega zha? Le'a bexa cha ndab: —Sga'ad pan nsea stapla mbeal byux.
40015035	Cha ndab Jesús ndo' be men kwa'ad wa kwe bexa ndo' yo.
40015036	Cha usen xa isaga'ad pan nsea be mbeal wa, cha msa'a xa xno ndo' Dios, no ule'a xa be ta wa sian ble'a. We'e msa'a xa‑yá ndo' be xmen~xa, utse'a bexa‑yá ndo' be men wa.
40015037	Le'a be men wa itea udaw gast plo mzhea bexa. Cha mtele'e be xmen Jesús sga'ad zhum byux be ta mya'an sobr.
40015038	Le'a lat bexa udaw wa ncho pa dap mil xabgi'itsa, parea na'anpa iga'ab be xagots no be me'ed.
40015039	Cha ndab Jesús ndo' be men ya'be bexa. Cha ukea xa ndo' barco wa ncha'a xa dub sa gax gezh nsalea' Magdala.
40016001	Le'a pla bexa fariseo no bexa saduceo ulen wats Jesús, nlad bexa gun bexa preb Jesús, ndab bexa ndo' Jesús: —Le'a besa nlad gun ga dub ta uluu le'a ga Dioska mtu'ub.
40016002	Le'a Jesús cha uka'ab ndab: —Le'a ncho uzhe le'a gibe'a ba' nane na', cha ndab bego le'a ge'a na'anpa ila' gi.
40016003	No ncho tempran le'a gibe'a ba' nane na' no nde xkaw, cha ndab bega nat ila' gi. ¡Bego nluu cuentta xa wen ná bega ugap nak! Nyakbe'ena bega xte'e nak be ta na' bega gibe'a ba', ná ni lá nyakbe'ena bega ta ndun Dios tiemp nat.
40016004	Le'a be men ncho nat uzhebpa be men ugap no nkwa'an bexa be ta na'anpa ta ugeapa nak Dios. Ndab bega gun na' dub ta uluu na ton nak na', parea le'a na' lá gun ta ndab bega. Ndi ini'ítsa bega le'a na' iti'id ltsa'a ta utid Jonás, xa mbidi'izh sakndo' Dios tiemp polta. Cha mla'a Jesús bexa, cha ncha'a xa.
40016005	We'e le'a Jesús nsea be xmen~xa utakea stub to'o nits, parea myalad bexa ngo'o bexa pan gaw bexa.
40016006	Le'a Jesús cha ndab ndo' bexa: —Bla'ach bego, uzhebpa gop bega cuent nsea levadur ten bexa fariseo no levadur ten bexa saduceo.
40016007	Le'a bexa cha ndabbe ndo' ltsa'a~na: —Li ndab xa ba' geal le'a beuna lá ngo'o pan.
40016008	Le'a Jesús cha mgenna ta li ndanbe'e bexa wa, cha ndab xa: —¿Xta'an lba'a nyu' ladna bega le'a bega lá no'o pan zha? ¡Ndidotsa nge' ladna bega na'!
40016009	¿Bi lá nyakbe'ena bega be ta uni'í bega uyo'o wa zha? ¿Ni lá ntse'a ladna bega xte'e msa na' ga'ay pan udaw ga'ay mil xabgi'i wa, no plo zhum ta mya'an sobr mtele'e bega zha we'e zha?
40016010	¿No ni lá ntse'a ladna bega xte'e msa na' dub ga'ad pan udaw dub dap mil xabgi'i zha, no plo zhum ta mya'an sobr mtele'e bega zha?
40016011	¿Xta'an lá nyakbe'ena bega le'a na' na'anpa ndadi'izh cuent ten pan gor ndáp na' gop bega cuent nsea levadur ten bexa fariseo no levadur ten bexa saduceo zha?
40016012	Le'a bexa wa cha myakbe'ena le'a Jesús na'anpa ngab gap bexa cuent nsea levadur ten pan. Le'a xa ndi ndab gap bexa cuent nsea ta nluu bexa fariseo nsea bexa saduceo.
40016013	Le'a gor na ulaya' bexa gax dub gezh nsalea' Cesarea Filipo, le'a Jesús cha unabdi'izh ndo' be xmen~na, ndab xa: —¿Xte'e ndab be men ton nak Xa Myak Men Ndo' Gizhliyo zha?
40016014	Le'a bexa cha uka'ab ndab: —Le'a ncho be men ndab le'a go nak Juan xa ulalea' be men. No ncho bexa ndab le'a go nak Elí. No nchoga bexa ndab le'a go Jeremías, natal stubga xa mbidi'izh sakndo' Dios tiemp polta.
40016015	Le'a Jesús cha ndab: —¿Le'a bego zha xte'e gab ton nak na'?
40016016	Le'a Simón Pedr cha uka'ab ndab: —Le'a go nak Cristo Xin Dios nban.
40016017	We'e le'a Jesús cha ndab ndo' xa wa: —Simón xin Jonás, uzhebpa wen yoo ladna lu, le'a ta ndab lu na'anpa men mluu ndo' lu, ndi Xus~na' xa ncho gibe'a mluu‑yá ndo' lu.
40016018	Le'a lu nsalea' Pedr. Le'a ndo' ge'da'a ndee kwe dub xkwa'a men gungea ladna na'. Le'a juers ten gealgut na'anpa gun gan ndo' bexa wa.
40016019	Le'a na' le'a uso' lu gak lu xa yansu bexa le'a Dios nibe'e. Le'a itea be ta inibe'e lu ta lá gun bexa, le'a ta wa nokaga Dios lá ula'a. No liga itea be ta inibe'e lu gun bexa, le'a ta wa ta na nokaga Dios inibe'e li gak.
40016020	Le'a Jesús cha unibe'e ndo' be xmen~na na'anpa gab bexa ndo' ni dub men le'a Jesús nak Cristo xa mtu'ub Dios.
40016021	Le'a zha we'e usaxan Jesús ndadi'izh ndo' be xmen~na le'a xa juerska ya' Jerusalén, ndab xa: —Le'a Jerusalén wa le'a bexa gox nsak nsea be ule'ay nibe'e nsea be mech ten ley ugap gunno na'. No gut bexa na', parea le'a wizh yon le'a na' iban ndo' gealgut.
40016022	We'e le'a Pedr cha mbi'i Jesús dub lad, cha uteyo Pedr xa, ndab Pedr: —¡Na'anpa li gak‑a, Señor! ¡Le'a Dios lá ula'a li yasea ga!
40016023	Ná le'a Jesús cha myach mwi'i ndo' Pedr, ndab xa: —Utatso' wats na', le'a lu ndadi'izh cuent maxu'u, lá nlad lu gun na' ta nlad Dios. Le'a lu lá ndanbe'e lak ndanbe'e Dios, le'a lu ndi ndanbe'e lak ndanbe'e be mentsa.
40016024	Cha ndab Jesús ndo' be xmen~na: —Tal ton nlad isankea tso'o na', nsabndo' ula'a xa iteanak ta nlad xa, cha go'o xa cruz ten xa, cha isankea xa tso'o na'.
40016025	Le'a tal ton ukwa'an xte'e wen yoo xa, le'a xa wa ndi gun perdid gealnaban ten na ndo' Dios. Ná le'a tal ton gat geal ndangea ladna xa na', le'a xa wa gap gealnaban ndo' Dios.
40016026	Tal le'a dub men ndap iteanak be ta ncho ndo' gizhliyo ndee, cha gak perdid gealnaban ten xa ndo' Dios, ¿xti'in iteanak be ta ndap xa wa zha? Le'a be ta wa na'anpa ugal isi'i xa gealnaban ten xa.
40016027	Le'a na', Xa Myak Men Ndo' Gizhliyo, ilenno xe'a si'il ten Dios Xus~na' no be angel. Cha kixga na' ika'a kad dub men be ta mbin xa.
40016028	Le'a na' gáp ndo' bego le'a ncho bega nde ndee na'anpa gat gast ini'í bega le'a na', Xa Myak Men Ndo' Gizhliyo, ilen inibe'egal.
40017001	Ngol sxo'op wizh le'a Jesús mbi'i Pedr no Jacob no Juan wit Jacob, ukea bexa dub bet ga'ap sa na'an men.
40017002	Le'a sa wa le'a Jesús mtixndo' ndo' ga'al bexa wa, le'a ndo' Jesús myak cuent xe'a wizh no xab~xa ndon mbe mna' cuent xe'a.
40017003	Zha le'a sa wa mlundo' Moisés no Elí ndeyadi'izhno Jesús.
40017004	We'e le'a Pedr cha ndab ndo' Jesús: —Señor, uzhebpa wen nde beuna sa ndee. Tal go nlad gunde'e besa chon ramad: dub‑a ná ten go, le'a stub‑a ná ten Moisés, nsea stub‑a ná ten Elí.
40017005	Ndalen li nso'yadi'izh Pedr, cha ulen dub xkaw msu xe'a idub sa ndebe bexa. Le'a lat xkaw wa mgen ti Dios ndab: —Le'a ta ndee Xi'ín~na'. Le'a na' nkwea' ladna xa no ntenno lad na' xa. Bsakyo'ón bega ta ndab xa.
40017006	Le'a gor na mbi'ín be xmen Jesús ta wa, cha msaxib bexa gast ndo' yo ngol xtuzh bexa, no uzhebpa mzheb bexa.
40017007	Le'a Jesús cha ubii gax wats bexa, cha mgal Jesús gek bexa, cha ndab xa: —Goso' bega, lá izhebta bega.
40017008	Le'a gor na mwi'i bexa yá na'anla ton ndebe sa wa. Le'a Jesús nabla nso'.
40017009	Le'a gor na ncha'layo'o bexa bet wa, le'a Jesús ndab ndo' bexa: —Na'an ton ndo' ná gudi'izh bega ta li uni'í bega wa, gast gor ibangal na', Xa Myak Men Ndo' Gizhliyo.
40017010	Le'a bexa wa cha unabdi'izh ndo' Jesús ndab: —¿Xta'an ndab be mech ten ley le'a Elí ned ilen, we'eta ilen Cristo xa utu'ub Dios zha?
40017011	Le'a Jesús cha uka'ab ndab: —Ta ugeaka le'a Elí nedka ilen ndontsa list kwe be men.
40017012	Le'a na' gáp ndo' bego, le'a Elí wa mbi'idla. Ná le'a be men lá igondo' xa, ndi ugap mbinno bexa xa lakta nlad bexa. No liga gunno bexa na', Xa Myak Men Ndo' Gizhliyo.
40017013	We'e le'a be xmen Jesús myakbe'ena le'a Jesús mbidi'izh cuent ten Juan xa ulalea' be men.
40017014	Le'a gor na mla'ncha' bexa sa nde be men kwa'ad, le'a dub xabgi'i cha ulen wats Jesús, cha msaxib xa ndo' Jesús ndab xa:
40017015	—Señor, blats ladna go xi'ín~na', le'a me'ed uzhebpa kwea' nsak gizhkaw. Sian biaj nlayat me'ed ndo' gi' no ndo' nits.
40017016	Le'a na' ngwa'nola me'ed ndo' be xmen~ga, ná le'a bexa lá ngun gan yakna me'ed.
40017017	Le'a Jesús cha ndab ndo' be men: —Uzhe'eb ngud nak bega no ndidotsa nge' ladna bega Dios. ¿Ploxá tiemp yo'o na' lat bega zhaga? ¿Sta ploxá tiemp uxik na' ndo' bega zhaga? Utseano bega me'ed ba' sa ndee.
40017018	Le'a Jesús cha uteyo mbi bxin ncho lado'o me'ed bgi'i wa. Le'a mbi bxin wa cha uto'o, cha bi le'a gor wa myakna me'ed wa.
40017019	Tso'o wa le'a be xmen Jesús ulen wats Jesús, unabdi'izh bexa ndo' Jesús, ndab bexa: —¿Xta'an lá ngun besa gan igontu'ub besa mbi bxin wa zha?
40017020	Le'a Jesús cha ndab: —Le'a bega ndidotsa nge' ladna Dios. Le'a na' gáp ndo' bega tal le'a bega nge' ladna Dios lak tuzh dub bid ten ya mostas, le'a bega sunka gan gab ndo' bet ndee: “Bxo'on sa ndee, wa' sa ba'”; le'a bet cha uxo'on. Tal le'a bega li ige' ladna Dios, le'a bega itea ta'a sunka gan.
40017021	Parea le'a be ltsa'a mbi bxin ndee lá yoo gan ito'o xaga'. Nki'in lá gaw bega dub tiemp no mas gudi'izhno bega Dios ndontsa sla'a be mbi bxin wa be men.
40017022	Le'a dub wizh zha ndencho bexa wa Galilea, le'a Jesús ndabgal ndo' be xmen~na: —Le'a na', Xa Myak Men Ndo' Gizhliyo, yak cuent ndo' ya'a be men.
40017023	Le'a bexa wa cha gut na', parea le'a wizh yon le'a na' ibangal. Le'a bexa wa cha uzhebpa uban myo'o ladna.
40017024	Le'a bexa wa cha ncha'agal gezh Capernaum. We'e le'a bexa na nka'a med ten ni'i ten Dios ulen ndo' Pedr, ndab bexa: —¿Nkix mech ten bega med ndanti'in bexa ni'i ten Dios zha?
40017025	Le'a Pedr cha uka'ab ndab: —Le'a xa nkixka‑yá. Ngol gor uyo'o Pedr len ni'i, le'a Jesús ned uní'i ndo' Pedr, ndab xa: —¿Xte'e nsak lu, Simón? Le'a bexa ndon le'a nibe'e ndo' gizhliyo, ¿ton ndo' ná ndun bexa cobr be med zha? ¿Ndo' bexa lazh~xa nate ndo' bexa nto'o sit?
40017026	Le'a Pedr cha uka'ab ndab: —Ndo' bexa nto'o sit ndun bexa cobr. Le'a Jesús cha ndab: —Ta ugeaka le'a bexa lazh xa nibe'e wa na'anpa juerska kix ta wa.
40017027	Parea ndontsa lá gakloo bexa, wa' to'o lagun, cha btsa'ab gibganch ndo' nits wa. Le'a mbeal ned isen‑a, le'a to'o~ma wa izheal lu dub med. Cha bi'i‑yá wa'tix ta ten itop beuna.
40018001	Tso'o wa le'a be xmen Jesús ulen ndo' Jesús ndab bexa: —¿Ton mas nsak lat bexa nibe'e Dios?
40018002	Le'a Jesús cha utezh dub me'ed, cha mso' Jesús me'ed tlaw bexa.
40018003	Cha ndab xa ndo' bexa: —Le'a na' gáp ndo' bego le'a tal bega lá yak lak nak be me'ed, le'a bega lá yoo gan yate lat bexa le'a Dios nibe'e.
40018004	Ta we'e le'a tal ton yak tuzh ndo' Dios lak nak dub me'ed ndee, le'a xa wa mas nsak lat bexa le'a Dios nibe'e.
40018005	Le'a tal ton dub xmen~na' utsin gak xa ndo' dub me'ed nak cuent me'ed ndee, le'a xa wa cuentkata ndo' na' utsin nak.
40018006	’Le'a tal ton utsabgix dub xa ndangea ladna na' ndo' ta ugap, le'a xa wa mas dub gealkwea' si'il ini'í ndo' dub xa nkea dub ge' si'il gen~na, cha utsa'ab be men xa sa mas wat len nitsdo'o.
40018007	Pro'ob be men nde ndo' gizhliyo isabgix ndo' ta ugap. Idub tiemp ncho ta ntsabgix be men ndo' ta ugap, parea uzhebpa pro'ob bexa le'a utsabgix stubga men.
40018008	’Ta we'e tal le'a dub ya'a bega natal dub xo'o bega utsabgix bega, ulobto'og bega‑yá cha udabi bega‑yá. Mas wen yoo bega wats Dios moch bega, ndo' ndap bega itop ya'a bega nsea itop xo'o bega ya' bega ndo' gi' nunk lá yu'u.
40018009	No tal le'a dub ngusndo' bega utsabgix bega, ulo'o bega‑yá cha udabi bega‑yá. Mas wen yoo bega wats Dios dubtsa ngusndo' bega, ndo' itop ngusndo' bega ya' bega ndo' gi' infierno.
40018010	’Bla'ach bega lá uxelad bega ni dub men ndangea ladna na' lak dub me'ed. Le'a na' gáp ndo' bego le'a be angel ndeso' ula'ach bexa wa idub tiemp nde wats Xus~na', xa nsob gibe'a.
40018011	Le'a na', Xa Myak Men Ndo' Gizhliyo, ndalte'ezh na' bexa ula', bexa sit nak wats Dios, ndontsa gap bexa gealnaban ndo' Dios.
40018012	’¿Xá nsak bega zha? Tal le'a dub xabgi'i ndap dub gayo'o borreg, cha ila' dub ma, ¿lid ula'a xa isadap ga'al ncho ti'in bdap ma, cha ndi ya' xa be ge'e ya'kwa'an xa ma li ula' wa?
40018013	Le'a na' gáp ndo' bega, le'a gor mzheal xa ma, le'a xa mas itenno ladna ma ula' wa ndo' isadap ga'al ncho ti'in bdap bema na'anpa ila'.
40018014	No liga le'a Dios Xus beuna xa nsob gibe'a lá nlad isabgix ni dub bexa ndangea ladna na'.
40018015	’Tal dub ltsa'a~ga ugap gunno ga, cha wa'yadi'izhno ga nab xa. Tal xa nsakyo'ón ta ndab ga wa, le'a ga mbinka gan mchealtsa'a xa wa.
40018016	Ná tal le'a xa lá isakyo'ón ta ndab ga, bi'i ga stub xa natal stop xa ndontsa no bexa gab ndo' xa ná xta'an ta ugap mbin xa.
40018017	Tal le'a xa wa lá isakyo'ón ta ndab bexa wa, cha gab ga‑yá sa nzhealbe bexa nak xmen~na'. No binno bega xa cuent dub xa lá nchando' Dios natal cuent dub xa ugap nsen med nkix be men ndo' Roma.
40018018	’Le'a na' gáp ndo' bego le'a ta na lá nla'a bega gun be men ndo' gizhliyo ndee, le'a ta wa no Dios lá ula'a gun bexa wa. No liga ta na nsa'a bega di'izh gun be men ndo' gizhliyo, le'a ta wa no Dios usa'a di'izh gun bexa.
40018019	’No gáp na' stub biaj, tal le'a top bega dubtsa gudi'izh inab dub ta'a ndo' Xus~na' xa nsob gibe'a, le'a xa sa'aka ta inab bega wa.
40018020	Le'a sa nde top xa natal chon xa nak xmen~na', le'a na' no nso' tlaw bexa sa wa.
40018021	Le'a Pedr cha ulen wats Jesús cha unabdi'izh Pedr, ndab xa: —Señor, ¿plo biaj nsabndo' gunge' lad na' ndo' dub ltsa'a~na' tal xa ugap gunno na' zha? ¿Nati ga'ad biaj?
40018022	Le'a Jesús cha uka'ab ndab: —Na'anpa gáp na' ga'adtsa biaj gunge' ladna lu ndo' xa, le'a na' ndi gáp gast chon ga'al ncho ti'i ga'ad biaj gunge' ladna lu ndo' xa.
40018023	’Le'a lak nibe'e Dios be men nak lak ndun dub rey nibe'e, gor na nlad xa ini'í xa ná plo med nsa'ab be xmen~xa ndo' xa.
40018024	Le'a gor na ti'i usaxan rey ndun ta wa, cha nseano bexa dub xmen rey uzhebpa sian mil med nsa'ab ndo' rey.
40018025	Le'a xa wa na'anpa ndap xta'an kix xa, ta we'e le'a rey wa unibe'e ndo' be xmen~na udo'o bexa xa nsa'ab med wa no xagots ten xa no be xin~xa no iteanak be ta ndap xa wa, ndontsa kix xa med wa.
40018026	We'e le'a xa wa cha msaxib ndo' rey, ndab xa: “Señor, kweas go dub nde'ep le'a na' skixka itea med wa.”
40018027	Le'a rey cha mlats ladna xa wa, mbinge' ladna rey ta li nsa'ab xa wa, cha mxa'ak rey xa.
40018028	Parea le'a gor uto'o xmen rey sa wa, mzhe'al xa stubga xmen rey nsa'ab dub tuzh med ndo' xa. Cha usen xa gen~xa wa nkeutsebe xa‑yá, cha ndab xa: “¡Utix ta nsa'ab lu ndo' na'!”
40018029	Le'a xa nsa'abga wa cha usaxib, ndab xa: “Kweas ga dub nde'ep le'a na' skixka itea‑yá.”
40018030	Ná le'a xa wa lá ngunge' ladna, cha ndi ngwa'uke'a xa xa nsa'ab med wa litgi'ib gast kix xa ta nsa'ab xa wa.
40018031	Le'a gor na uni'í stapla be xmen rey ta li mbin xa wa, cha uzhe'eb uban myo'o ladna bexa. Cha nsea'beyab bexa ndo' rey ta li ngok wa.
40018032	Le'a rey cha utezh xa na li mbin wa, cha ndab xa ndo' xa: “¡Uzhebpa ugap nak lu! Le'a na' mbinge' ladna iteanak be ta nsa'ab lu ndo' na' na'anpa ikix lu‑yá, geal le'a lu li unab ndo' na'.
40018033	¿Lid no lu nsabndo' ilats ladna ltsa'a~lu wa zha, lak mlats lad na' lu?”
40018034	Le'a rey cha ngokloo cha unibe'e xa ndo' be soldad ten xa utsaksi bexa xa wa gast kix xa itea be med nsa'ab xa.
40018035	No ndab Jesús: —Le'a Xus~na' xa nsob gibe'a noga li gunno bego tal le'a bega lá gunge' ladna ndo' be ltsa'a bega idub ncho ladna bega be ta ugap ndanno bexa bega.
40019001	Le'a gor mtayadi'izh Jesús ta wa, cha mka'an xa Galilea ncha'a xa Judea stub to'o yowbe'e Jordán.
40019002	Le'a sa wa le'a kwa'adpa men usankea tso'o xa, cha myunyakna Jesús bexa gizh sa wa.
40019003	We'e le'a pla bexa fariseo ulen wats Jesús, nlad bexa gab Jesús dub ta lid le'a nak, ndab bexa ndo' Jesús: —¿Utsin nak ula'a dub xabgi'i xagots ten na, tal xa lá nsak ladna xta'anla dub ta ndun xa zha?
40019004	Le'a Jesús cha uka'ab ndab: —¿Lá ndo'ol bega zha sa nkeani'i di'izh ten Dios, le'a Dios le'a mbinde'e xabgi'i no xagots zha ned wa?
40019005	Cha ndab Dios: “Ta we'e ula'a xabgi'i xus~na no xna'a~na zha na ika'a xa xagots ten xa. Le'a cuent ten Dios le'a itop xa wa yak dubtsa men.”
40019006	Le'a bexa wa dubtsa men myak, yá lid topta xa. Ta we'e gáp na' le'a bexa mchealte Dios, lá nsabndo' dub men uteltsa'a bexa.
40019007	Le'a bexa fariseo wa cha unabdi'izhgal ndab: —¿Xta'an ndab ley mke'a Moisés zha le'a dub xabgi'i syo'o gan ula'a xagots ten na, tal ned usa'a xa dub git ndo' xagots, gab‑a le'a xa ula'a xa wa?
40019008	Le'a Jesús cha ndab: —Geal ngud nak lado'o bega, ta we'e mke'a Moisés syo'o gan li ula'a bega xagots ten bega. Ná le'a zha ned na'anpa li ngak‑a.
40019009	Le'a na' gáp ndo' bego le'a tal ton dub xabgi'i ula'a xagots ten na, cha ika'a xa stubga xagots, le'a xabgi'i wa ndapka ke ndo' Dios. No liga tal stub xabgi'i ika'aga xagots wa, le'a xa wa no ndap ke ndo' Dios. Ná le'a tal ton dub xagots ndap xabgi'i ugal stubga xabgi'i, le'a xabgi'i ten xa wa sak ula'a xa.
40019010	Le'a be xmen Jesús cha ndab ndo' Jesús: —Tal li nsabndo' lá ula'a xabgi'i xagots ten na, mas wen na'anpa ukwa'an xa xagots.
40019011	Le'a Jesús cha ndab: —Na'anpa itea xabgi'i uxik lá ukwa'an xagots, ndi ncho bexa li msa'a Dios nak bexa.
40019012	No ncho be xabgi'i lá ukwa'an xagots geal le'a zha ndalkata xa lá yoo gan gap xa xin~xa le'a xa lá utsin nak. No ncho be xabgi'i le'aka be men li ndazha'a xa. No ncho be xabgi'i lá ukwa'an xagots ndontsa mas gun xa ti'in ten Dios. Le'a tal ton bexa na syo'o gan li gun, le'a bexa nsabndo'ka li gun ta wa.
40019013	We'e le'a be men ulenno be me'ed ten na wats Jesús, ndontsa uxo'ob Jesús ya'a~na gek be me'ed, inab xa ula'ach Dios be me'ed. Le'a be xmen Jesús cha uteyo bexa nseano be me'ed wa.
40019014	Ná le'a Jesús cha ndab ndo' be xmen~na: —Bla'a bego gi'id be me'ed ba' wats na'. Lá uka bega gi'id be me'ed, le'a sa nibe'e Dios wa yate bexa yak lak nak be me'ed ndee.
40019015	Cha mxo'ob xa ya'a~xa gek be me'ed wa, we'e cha nsea' xa.
40019016	Le'a dub xabgi'i cha ulen wats Jesús unabdi'izh xa ndo' xa ndab xa: —Mech wen, ¿xta'an dub ta wen gun na' ndontsa no na' gap gealnaban ndo' Dios, ta nunk lá idub zha?
40019017	Le'a Jesús cha uka'ab ndab: —¿Xta'an ngi wen ndab lu ndo' na' zha? Na'an ton wen ndo' gizhliyo, ndon nabtsa Dios wen nak. Parea tal le'a lu nlad gap gealnaban ta nunk lá idub, bxobgek ndo' be ta nibe'e Dios.
40019018	Le'a xabgi'i wa cha ndab: —¿Xta'anma be ta unibe'e Dios gun na' zha? Le'a Jesús cha ndab: —Lá gut lu men. Lá ugal lu xa ten stubga men. Lá gun lu gealwa'an. Lá gun lu gealkwi'in.
40019019	Wankea xus~lu nsea xna'a~lu. Bkwea' ladna lu be ltsa'a~lu lakkata lu.
40019020	Le'a xabgi'i wa cha ndab: —Iteanak ta ndab go wa ndunka na' idub zha tuzhta na'. ¿Xta'an ndun jwalt gun na'?
40019021	Le'a Jesús cha ndab: —Tal lu nlad gak lak nlad Dios, bya' cha bdo'o itea be ta ndap lu, cha btse'a med wa ndo' bexa uban nak. We'e gap lu sian ta'a ndo' Dios. Cha utsea usankea tso'o na'.
40019022	Le'a gor na mbi'ín xabgi'i wa ta wa, cha uban myo'o ladna xa, cha nsea' xa, le'a xa uzhebpa sian ta'a ndap.
40019023	Le'a Jesús cha ndab ndo' be xmen~na: —Le'a na' gáp ndo' bega uzhe'eb ugan yate dub xa rik sa nibe'e Dios.
40019024	Stub biaj gáp na'‑yá: ndi mas lid bid itid dub came ge'ed xan dub yagux, ndo' yak dub xa rik dub xa nibe'e Dios.
40019025	Le'a gor na mbi'ín be xmen Jesús ta wa, cha uzhebpa ngwanseana bexa, ndab bexa ndo' be ltsa'a~xa: —¿Tonxá syo'o gan yate sa nibe'e Dios zhaga?
40019026	Le'a Jesús cha mwi'i ndo' bexa ndab xa: —Le'a cuent ten nabtsa be men le'a‑yá lá yoo gan. Ná le'a cuent ten Dios itea ta'a syo'oka gan.
40019027	Le'a Pedr cha ndab ndo' Jesús: —Una' go, le'a besa mla'a itea be ta'a ndap besa, cha ndi usankea besa tso'o ga. ¿Ta we'e xta'an ika'a besa zha?
40019028	Le'a Jesús cha ndab ndo' bexa wa: —Le'a na' gáp ndo' bego le'a gal dub wizh yuncha'aw Dios iteanak be ta'a, zha na le'a na', Xa Myak Men Ndo' Gizhliyo, iso'ob wats Dios sa inibe'e na'. Le'a gal zha wa le'a bego nsankea tso'o na' nat noga gap tibtop sa isob bega inibe'e bega ndo' isatibtop xkwa'a bexa Israel.
40019029	Le'a tal ton ula'a lid~na no wit~na no bsan~na no xus~na no xna'a~na no xagots ten na no xme'ed~na no be yo ten na ndontsa gun xa ti'in ten na', le'a xa wa ikaya'a stub gayo'o biaj mas be ta mla'a xa wa. No gap xa gealnaban ta nunk lá idub.
40019030	Ná kwa'ad bexa nsak nat wa, yak bexa na'anpa nsak; no le'a bexa na'anpa nsak nat wa, yak bexa nsak.
40020001	’Le'a lak nibe'e Dios nak lak mbin dub xabgi'i ndap dub ble'a yo ncho ya uv. Uto'o xa dub tempran gor nseayat xe'a ncha'kwa'an xa bexa gun ti'in ten uv.
40020002	Ndab xa ndo' bexa gun ti'in wa le'a xa kix dub med denario dub wizh, cha unika bexa. Cha mtu'ub xa bexa ndo' ti'in wa.
40020003	Cha uto'ogal xa gor nkea uge'a gor tempran, ncha'a xa ndo' xge'e. We'e uni'í xa pla xabgi'i na'an xti'in ndap gun.
40020004	Cha ndab xa ndo' bexa wa: “No bega wa'yun ti'in ndo' ya uv ten na'. Le'a na' kix dub lak ta'a nsabndo' ika'a bega.” Le'a bexa wa cha ncha'aga.
40020005	Cha liga uto'ogal xa gor gawizh no gor nkea yon uzhe, no ligal ndab xa ndo' be men.
40020006	No uto'ogal xa pa gor nkea uga'ay uzhe, cha mzheal xa stapla bexa lá ndap ti'in gun na. Cha unabdi'izh xa ndab xa: “¿Xta'an lnde'e nde bega sa ndee idub wizh, ni lá ndun bega ti'in?”
40020007	Le'a bexa wa cha ndabbe: “Na'an ton nsa'a ti'in gun besa.” Le'a xwan ge'e wa cha ndab: “Wa'yun bega ti'in ndo' ya uv ten na'. Le'a na' kix dub lak ta nsabndo' ika'a bega.”
40020008	’Le'a gor na yá ngwa'as wizh, le'a xwan ti'in wa cha ndab ndo' xa nchansu ndo' ti'in wa: “Utezh bexa ndun ti'in ba'. Cha ndon ned bexa tso'o uyote ba' utix ika'a bexa, we'eta utix ika'a bexa ned uyote ba'.”
40020009	Le'a gor nseabe bexa uyote gor nkea uga'ay gor uzhe, cha utix xa dub med denario uka'a kadga dub bexa wa.
40020010	Le'a tso'o wa gor nseabe bexa ned uyote gor tempran wa, mbinbe'e bexa mas sian med ika'a bexa. Ná le'a bexa no uka'a dubtsa denario kadga dub bexa.
40020011	Le'a gor usen bexa med wa, cha ngokloo bexa ndo' xwan ti'in wa,
40020012	ndab bexa ndo' xa: “Le'a bexa tso'o uyote mbin ti'in ba' dub gortsa mbin ti'in. Ná go dubtsa utix uka'a bexa ba' no besa na mxik uzhe'eb utii mbin ti'in idub wizh.”
40020013	Le'a xwan ti'in wa cha ndab ndo' dub bexa wa: “Amig, na' na'anpa dub ta ugap ndanno lu. ¿Cha lid uni lu ika'a lu dub denario dub wizh zha?
40020014	Nat bya', cha byo'o ta uka'a lu ba'. Le'a na' nlad usa dub lak ta uka'a lu ndo' bexa tso'o uyote ba'.
40020015	¿Lid syo'o gan gunno na' med ten na' guni'i xte'e nlad na' zha? ¿Xta'an ndaklono lu stub xa ba' geal le'a na' utsin nak ndo' xa?”
40020016	Cha no ndab Jesús: —Li le'a kwa'ad bexa nsak nat wa, yak bexa na'anpa nsak; le'a bexa na'anpa nsak nat wa, yak bexa nsak. Le'a Dios nbezh kwa'ad men, parea na'anpa nti Dios kwa'ad xa.
40020017	Le'a gor na nso' bexa nes ncha'a bexa gezh Jerusalén, le'a Jesús mbi'i isatibtop be xmen~na dub lad, cha ndab xa:
40020018	—Bla'ach bego le'a beuna ncha'be Jerusalén, le'a sa wa le'a na', Xa Myak Men Ndo' Gizhliyo, yak cuent ndo' ya'a be ule'ay nibe'e no be mech ten ley. Le'a bexa wa gab nsabndo' gat na',
40020019	cha yun bexa cuent na' ndo' bexa na'anpa xa judio. Le'a bexa wa inisi na' no kin bexa na' no gut bexa na' ndo' cruz. Parea le'a gal wizh yon le'a na' ibangal ndo' gealgut.
40020020	We'e le'a Jacob nsea Juan be xin Zebedeo ulenno xna'a~na wats Jesús. Le'a xagots wa cha msaxib ndo' Jesús, inab xa dub ta'a ndo' Jesús.
40020021	Le'a Jesús cha ndab ndo' xa: —¿Xta'an nlad lu gun na' zha? Le'a xa wa cha ndab: —Nlad na' gab go kwe itop xi'ín~na' ndee sa inibe'e go, dub xa wats ga lad ga'al no stub xa wats ga lad raves.
40020022	Le'a Jesús cha ndab ndo' itop bexa wa: —Le'a bego ni lá ini'í xta'an unab bega. ¿Sxik bega itid bega gealkwea' cuent gealkwea' iti'id na' zha? ¿No sni bega gat bega lak gat na' zha? Le'a bexa cha ndab: —Snika besa.
40020023	Le'a Jesús cha ndab: —Le'a na' gáp le'a bego stidka be gealkwea' cuent gealkwea' iti'id na', no sat bega lak gat na'. Parea le'a sa kwe bega, dub bega wats na' lad ga'al no stub bega lad raves wa, le'a sa wa na'anpa na' inibe'e. Le'a Dios Xus~na' le'a gab ná ton kwe sa wa.
40020024	Le'a gor na mbi'ín isati'i xmen Jesús ta li unab Jacob nsea Juan wa, cha ngokloo bexa.
40020025	Le'a Jesús cha utezh bexa wa, cha ndab xa: —Le'a bego uni'íka le'a bexa nibe'e be nacion na'anpa ula'a gun be men dub ta'a na'anpa nibe'e bexa, no bexa mas nsak ten bexa uzhebpa nibe'e ndo' be men.
40020026	Ná le'a bego ndee na'anpa li nsabndo' gak. Ndi tal ton bega nlad gak dub xa nsak lat bega, le'a xa wa nsabndo' gakno iteata bega.
40020027	No tal ton bega nlad yansu lat bega, le'a xa wa nsabndo' gun ti'in ndo' bega.
40020028	Le'a na', Xa Myak Men Ndo' Gizhliyo, na'anpa ndal por na gun be men ti'in ndo' na'. Le'a na' ndi ndalyun ti'in ndo' be men, no usa na' gealnaban ten na' gat na' kix na' ke ten kwa'ad men.
40020029	Le'a gor nsea' Jesús nsea be xmen~na uto'o bexa gezh Jericó wa, le'a kwa'adpa be men nchabenkea tso'o xa.
40020030	Le'a to'o nes wa ndebe top xabgi'i lá na'. Le'a gor na mbi'ín bexa le'a Jesús nseatid sa wa, cha uge' ndab bexa: —¡Señor, xin David! ¡Blats ladna go besa!
40020031	Le'a be men cha uteyo bexa ndontsa na'an xte'e gab bexa. Ná le'a bexa ndi mas uge' ndab: —¡Señor, xin David! ¡Blats ladna go besa!
40020032	Le'a Jesús ngwa'iso' utezh itop xa lá na' wa. Cha unabdi'izh Jesús ndo' bexa ndab xa: —¿Xta'an nlad bega gunno na' bega?
40020033	Le'a bexa wa cha ndab: —Señor, le'a besa nlad ina'.
40020034	We'e le'a Jesús cha mlats ladna bexa, cha mgal Jesús ngusndo' bexa. Cha bi le'a gor wa le'a bexa wa mna'labe. Cha no bexa usankea tso'o Jesús.
40021001	Le'a ngol gor na yá ncha'laya' gax Jesús no be xmen~xa Jerusalén, ulaya' bexa gezh Betfagé sa nsob Bet Olivo. Le'a Jesús cha mtu'ub top xmen~na,
40021002	ndab xa: —Wa' bega len gezh nde mas ndo' ndee, cha izheal bega dub burr gots nso' nchii, no dub xin~ma. Cha uxa'ak bega bema, go'o bega ma sa ndee.
40021003	No tal ton uka ma ndo' bega, gud bega le'a mech gunti'in ma. Cha ula'a xa go'o bega ma.
40021004	Li ndab Jesús ndontsa gak‑a lak ndab dub profet sakndo' Dios, ndab xa:
40021005	Gud bego ndo' bexa gezh Sion: “Bwi'i bega, le'a xa nibe'e ten bega nsea sa ndee. Bcha'an nak xa nsob xa tso'o dub burr, tso'o dub burr tuzh, xin dub man yo'o.”
40021006	Le'a be xmen Jesús wa cha ncha'be, cha mbin bexa lakka unibe'e Jesús ndo' bexa.
40021007	Cha mbi'i bexa burr wa nsea burr tuzh wa, cha mti'ib bexa dubga xab bexa tso'o~ma. Cha usob Jesús tso'o~ma.
40021008	Le'a kwa'ad be men cha mte be lad nbix bexa ndo' nes sa itid Jesús, no ncho bexa ulobto'og be xos ya gin, cha mte bexa‑yá nes wa.
40021009	Le'a be men ncha'be ned ndo' Jesús no be men nseabenkea tso'o Jesús uge' ndab: —¡Si'il nak xin David! ¡Dios uzhebpa nla'ach xa ba', xa na mtu'ub Dios Xa Nibe'e! ¡Si'il nak Dios nsob ga'ap!
40021010	Le'a gor na uyote Jesús len gezh Jerusalén, le'a iteanak be men usaxan ndeseyoch, unabdi'izh bexa ndab bexa: —¿Ton xa ba' zha?
40021011	Le'a be men ndeseano Jesús wa cha ndab: —Le'a xa ndee Jesús, xa ndadi'izh sakndo' Dios, xa gezh Nazaret ten Galilea.
40021012	Le'a Jesús cha ncha'a len ni'i ten Dios, cha ulantu'ub xa bexa nado'oti'ix ta'a sa wa. No mtixte xa be mes ten bexa ntil be med, no be yaxil ten bexa ndi'ibudo'o be palom.
40021013	Cha ndab xa ndo' bexa wa: —Le'a di'izh ten Dios nkeani'i ndab Dios: “Le'a lid~na' isalea' dub sa ndadi'izhno be men na'.” Ná le'a bego ndi ndanno‑yá cuent dub ge'lo'o ten be wa'an.
40021014	We'e le'a pla bexa lá na' no bexa coj cha ulen wats Jesús tale ten ni'i ten Dios wa, cha myunyakna Jesús bexa.
40021015	Parea le'a be ule'ay nibe'e no be mech ten ley uzhe'eb ngokloo gor uni'í bexa be uyon ndun Jesús wa, no mbi'ín bexa ta uge' ndab be me'ed tale ten ni'i ten Dios, ndab me'ed: “¡Si'il nak xin David!”
40021016	Cha ndab bexa ndo' Jesús: —¿Lid ndo'ón lu xta'an ndab be me'ed ba' zha? Le'a Jesús cha uka'ab ndab: —Na' ndónka‑yá. ¿Parea lá ndo'ol bega zha sa nkeani'i di'izh ten Dios cuent ten ta ndee? Ndab‑a: Le'a go Dios gun le'a be me'ed nsea be medo'o gab xte'e si'il nak go.
40021017	Le'a Jesús cha mla'a bexa mka'an xa gezh Jerusalén. Cha ncha'a xa gezh Betania, sa uyo'o xa te'al wa.
40021018	Le'a stub wizh gor tempran myach xa ncha'a xa Jerusalén. Le'a nes wa le'a Jesús ndanna.
40021019	We'e uni'í xa dub ya higo gax to'o nes wa, cha ncha'kwa'an xa ngus gaw xa ndo' ya wa. Parea na'anpa izheal xa ngus ndo'‑yá, ndi latsa nso' ndo'‑yá. Cha ndab Jesús ndo' ya wa: —Idub isob lu na'antapa iso' ngus ndo' lu. Le'a ya higo wa cha ubid.
40021020	Le'a gor uni'í be xmen Jesús ta wa cha ngwanseana bexa, unabdi'izh bexa ndo' Jesús, ndab bexa: —¿Xte'e uxax ubid ya higo ba'?
40021021	Le'a Jesús cha uka'ab ndab: —Le'a na' gáp ndo' bego le'a tal bega idub ncho ladna nge' ladna Dios, le'a bega sun gan gun lak mbinno na' ya higo ndee, no sun bega gan gab bega ndo' bet ndee: “Utatsob, wa' len nitsdo'o”, le'a‑yá cha lika gak.
40021022	Le'a itea be ta inab bega ndo' Dios tal nge'ka ladna bega xa, le'a Dios sa'aka‑yá.
40021023	Le'a gor na mlanseagal Jesús wats ni'i ten Dios, cha usaxan xa nluu xa be men. We'e le'a be ule'ay nibe'e no bexa gox nsak ten bexa judio ulen wats Jesús, ndab bexa: —¿Ton ulaxo'ob lu gun lu be ta wa zha? ¿Nati ton mtu'ub lu gun lu ta wa?
40021024	Le'a Jesús cha uka'ab ndab: —Le'a na' no inabdi'izh dub ta'a ndo' bego. Tal le'a bega ika'ab, we'e no na' gáp ná ton ulaxo'ob na' li gun na' ta wa.
40021025	¿Ton mtu'ub Juan ulalea' Juan be men zha? ¿Dios nati dub men? Le'a bexa wa cha ndabbe ndo' ltsa'a~na: —Tal le'a beuna gab le'a Dios le'aka mtu'ub Juan, le'a Jesús inabdi'izh ná xta'an lá ngungea ladna beuna xa.
40021026	Ná tal le'a beuna gab le'a Juan dub men mtu'ub, le'a be men ndee sakloo ndo' beuna, le'a bexa itea mbingea ladna le'a Juan dub xa mbidi'izh sakndo' Dios.
40021027	Cha ndab bexa ndo' Jesús: —Le'a besa lá ini'í ton mtu'ub Juan. Le'a Jesús cha noga ndab: —Ni na'ga lá gáp ton ulaxo'ob na' gun na' be ta ndee.
40021028	Le'a Jesús cha unabdi'izh ndo' bexa wa ndab xa: —¿Xte'e nyakbe'ena bega ta gáp na' ndee wa? Uyo'o dub xabgi'i ndap top xin~na. Cha ngwa' xa ndo' xin ned xa, ndab xa: “Xi'ín~na', wa'yun ti'in ndo' yo ten na' sa ncho ya uv.”
40021029	Le'a xin~xa wa cha uka'ab ndab: “Na' lá nlad gaa.” Parea tso'o wa le'a xa mgondo' le'a xa ugap ndab, cha ncha'aka xa ndo' ti'in wa.
40021030	Le'a xabgi'i wa no ngwa' ndo' stubga xin~na wa, cha le'akagal li ndab xa ndo' xin~xa. Le'a xin~xa wa cha uka'ab ndab: “Le'a na' saaka, tad.” Ná le'a xa ndi ni lá nga.
40021031	¿Ton ndo' itop xa wa mbin ta nlad xus~na zha? Le'a bexa wa cha ndab: —Xin ned xa. Le'a Jesús cha ndab ndo' bexa: —Le'a na' gáp ndo' bego le'a bexa nsen med nka'a gobier Roma no be xagots ndun juis mgi'i nado'o bexa las bexa, le'a ncho bexa wa syoteka sa nibe'e Dios. Ná le'a bego lá yate sa wa.
40021032	Le'a Juan xa ulalea' men mbidyadi'izh xte'e nsabndo' wen gun bega, ná le'a bega ni lá ngungea ladna xa. Ná le'a bexa nsen med wa no be xagots ndun juis mgi'i wa mbingea ladna Juan. Le'a bego uni'í le'a bexa wa mbingea ladna Juan, ná le'a bega ni lá igondo' ti no bega nsabndo' gungea ladna xa.
40021033	’Bla'ach bega stub ta'a usaktabe'e na': Uyo'o dub xabgi'i ndap dub ble'a si'il yo. Cha ngos xa ya uv ndo'‑yá, cha ulo xa lo idub gangeak wats‑a. No mbinde'e xa dub sa kichke'e xa uv wa, ko'o xa nits ten uv. No mbinde'e xa dub sa ga'ap isob xa ula'ach sa wa. Cha mkwa'an xa pla men gun ti'in sa wa. Cha ncha'a xa sit.
40021034	Le'a zha na yamer ngol tiemp ten uv wa, cha mtu'ub xa pla xmos~xa ya' ndo' be men wa, ya'yo'o bexa ta na ndal xwan yo wa.
40021035	Ná le'a be men wa ndi usen be mos wa, udin bexa dub xa, cha mbit bexa stub xa, cha mla'ge' bexa stub xa.
40021036	Le'a xwan yo wa cha mtu'ubgal mas kwa'ad mos ndo' zha ned wa. Ná le'a be men wa ligal mbinno bexa wa.
40021037	Tso'o wa le'a xwan yo wa mtu'ub xin~na, mbinbe'e xa le'a be men gap mod ndo' xa.
40021038	Ná le'a gor uni'í be men wa xin xwan yo wa, cha ndi ndab bexa ndo' ltsa'a~na: “Le'a xa ba' le'a ya'anno yo ndee. Ncha'yut beuna xa, cha ya'anno beuna‑yá.”
40021039	Cha usen bexa xa, cha ulo'o bexa xa dub lad to'o yo wa, cha mbit bexa xa.
40021040	Cha unabdi'izh Jesús ndo' be men nde wats xa ndab xa: —¿Xte'e nsak bega zha? ¿Le'a gor gi'id xwan yo wa xte'e gunno xa bexa mla'ach yo wa?
40021041	Le'a bexa cha ndab: —Le'a xa utsaksika bexa ugap wa gast gat bexa. Cha usa'a xa yo wa ndo' be men xa'aga ula'ach‑a, bexa na usa'a be ta ndal xwan yo wa gal tiemp ten uv wa.
40021042	We'e le'a Jesús cha ndab ndo' bexa: —¿Ni lá ndo'ol bega di'izh ten Dios zha? Ndab‑a: Le'a ge' na mxelad bexa ndande'e ni'i, le'a ta wa nat nak ge' ndon le'a nsak nbexan ni'i. Le'a Dios le'a mbin ta ndee, dub ta ndanseana beuna.
40021043	Ta we'e le'a na' gáp le'a Dios ulat ta na nak bega xmen~xa, cha ndi usa'a Dios ta wa ndo' bexa nxobgek ndo' xa.
40021044	Le'a bexa na ilayat tso'o ge' wa, le'a bexa wa syu'be. Le'a bexa ila' ge' wa tso'o na wa, le'a bexa wa sachke'e.
40021045	Le'a gor na mbi'ín be ule'ay nibe'e nsea bexa fariseo wa be ta li msaktabe'e Jesús wa, cha myakbe'ena bexa le'a Jesús li ndab cuent ten bexa.
40021046	Cha nlad bexa isen bexa Jesús, parea le'a bexa nzheb ndo' be men kwa'ad, le'a be men ndangea ladna le'a Jesús ndadi'izh sakndo' Dios.
40022001	Cha msaktabe'e Jesús stub ta'a, ndab xa ndo' bexa wa:
40022002	—Le'a lak nibe'e Dios be men nak lak mbin dub rey ngo dub ujest nchilya'a dub xin~xa.
40022003	Cha mtu'ub xa be mos ten xa ncha'yab ndo' be men ulola rey kombid ndo' bexa wa gi'id bexa ujest wa. Ná le'a be men lá ka'ab ya'.
40022004	We'e cha mtu'ubgal xa stapla mos ten xa, ndab xa ndo' bexa: “Wa'yab bega ndo' bexa wa, le'a be ta gaw beuna yá listla nak. Le'a be ngon nsea be bser nda'al ten na' yá ngutla. No iteata be ta'a listla nak. Nat gi'id bexa ujest nchilya'a xi'ín~na'.”
40022005	Ná le'a bexa wa ni lá isakyo'ón be ta ndab be mos wa. Ncho bexa ncha'a ge'e ten na, no ncho xa ncha'be ndo' ti'in ten na.
40022006	No ncho bexa usen be mos ten rey wa, mtsawi'i bexa be mos wa gast ngut bexa.
40022007	Le'a gor na mbi'ín rey ta wa cha ngokloo xa, cha mtu'ub xa be soldad ten xa ya'yut bexa be men na li mbit be mos wa no utso'ol be soldad gezh ten bexa.
40022008	Cha ndab rey ndo' be mos ten na: “Le'a ujest uchilya'a xi'ín~na' yá listla nak. Parea le'a bexa uyo'o kombid ndo' na wa lá nsabndo' gi'id.
40022009	Nat wa' bega be nes, cha gab bega ndo' guni'i ton izhe'al bega gi'id xa ujest.”
40022010	Le'a be mos cha uto'o ngwa'kesea be nes, cha myunjunt bexa iteanak be men mzhe'al bexa, bexa wen no bexa ugap. We'e le'a sa ncho ujest wa mzhea nde be men wa.
40022011	’Le'a rey cha nsea iwi'i ndo' bexa nde sa wa. Cha uni'í xa dub xabgi'i na'anpa nak lad nsabndo' gak bexa dub sa nchilya'a men.
40022012	Le'a rey wa cha ndab ndo' xa: “Amig, ¿xte'e uyo'o lu sa ndee, ná lu na'anpa nak lad ndak bexa nde sa ndee, sa nchilya'a men zha?” Ná le'a xabgi'i wa ni lá ika'ab ndo' rey.
40022013	Le'a rey cha ndab ndo' be mos ten na: “Bxi bega xo'o~xa ndee no ya'a~xa, cha btsa'ab bega xa tso'o juer sa ukaw, sa go'on xa no gast ndeay~xa gaw xa tant dub gealkwea' si'il ini'í xa.”
40022014	Cha no ndab Jesús: —Liga le'a Dios nbezh kwa'ad men, parea na'anpa uti Dios itea be men.
40022015	Le'a bexa fariseo cha nsea'be, cha mbidi'izh bexa ná xte'e ukwi'inno bexa Jesús gab Jesús dub ta lid le'a nak.
40022016	Cha mtu'ub bexa pla be xmen bexa no stapla be xmen Herodes wats Jesús. Le'a bexa cha unabdi'izh ndo' Jesús, ndab bexa: —Mech, le'a besa uni'í le'a go ndadi'izh sbe'en gealngea no wen nluu ga lak nlad Dios gak be men, ni lá nla'ach ga ta ndab be men no ni tal xte'e nak bexa.
40022017	Nat gud ga ná xte'e nsak ga: ¿Nsabndo' kix beuna med nab César xa nibe'e Roma nate na'anpa kix beuna‑yá?
40022018	Ná le'a Jesús mgenna ta ugap ndanbe'e bexa, cha ndab Jesús: —Le'a bega nluu cuentta xa wen, ná bega xa ugap nak. ¿Xta'an li ndun bega preb na' zha?
40022019	Bluu bega dub med nkix be men ndo' xa nibe'e wa. We'e cha msa'a bexa dub med denario.
40022020	Le'a Jesús cha unabdi'izh ndo' bexa: —¿Ton gek~ná no lea'~ná nkea las med ndee zha?
40022021	Le'a bexa cha uka'ab ndab: —Gek César no lea' César. Le'a Jesús cha ndab: —Bsa'a bega be ta ten César ndo' César. Le'a ndo' Dios bsa'a bega be ta ten Dios.
40022022	Le'a gor na mbi'ín bexa ta wa, cha ngwanseana bexa xte'e uka'ab Jesús, cha ncha'a bexa mla'a bexa Jesús.
40022023	Bi le'a wizh wa le'a pla bexa saduceo ulen wats Jesús. Le'a bexa saduceo ndangea ladna le'a bexa ngut wa lá ibantabe. Cha unabdi'izh bexa ndo' Jesús, ndab bexa:
40022024	—Mech, le'a ta mke'a Moisés ndab le'a tal ton dub xabgi'i gat, ná lá ngap xa xin~xa, le'a wit~xa wa nsabndo' uchilya'ano xagots ten xa ngut wa, ndontsa tal gap bexa dub me'ed le'a me'ed wa gak cuent xin xa ngut wa.
40022025	Le'a sa ndee uyo'o dub ga'ad wit~xa. Le'a xa ned wa mchilya'ano dub xagots, cha tso'o wa ngut xa, ni lá ngap xagots wa xin~xa. We'e le'a stubga wit~xa cha mchilya'ano xagots wa.
40022026	Cha li ngwasea wit itop xa no xa yon wa no gast isaga'ad bexa.
40022027	Le'a tso'o na ngut itea be xabgi'i wa le'a xagots wa noga ngut.
40022028	Le'a zha na iban bexa ngut wa, le'a lat isaga'ad bexa wa ¿ton gak xabgi'i ten xagots wa, xa na li mchilya'ano itea be xabgi'i wa?
40022029	Le'a Jesús cha uka'ab ndab: —Uzhebpa lid le'a ndanbe'e bega, geal le'a bega lá nyakbe'ena xte'e ndab di'izh ten Dios, no ni lá nchando' bega juers ten Dios.
40022030	Le'a gal zha na iban bexa ngut, le'a be men na'antapa uchilya'ano be ltsa'a~na zha wa. Le'a bexa ndi yak cuent be angel ten Dios ncho gibe'a.
40022031	Parea le'a cuent ten ta iban bexa ngut wa, ¿lá ndo'ol bega di'izh ten Dios ta ndab Dios zha? Ndab xa,
40022032	le'a xa nak Dios ndankea Abraham no Isaac no Jacob. Le'a Dios na'anpa Dios ten bexa ngut, le'a xa ndi Dios ten bexa nban, ta we'e uni'í beuna le'a bexa wa bi nbanka maska ngut bexa ndo' gizhliyo.
40022033	Le'a gor na mbi'ín be men ta wa, cha ngwanseana bexa xte'e ndadi'izh Jesús.
40022034	Le'a bexa fariseo, gor na mbi'ín bexa le'a Jesús mbin gan yá lá utsakndo'ta bexa saduceo wa, cha mzhealbe bexa wats Jesús.
40022035	Le'a dub bexa wa xa nak mech ten ley mbin preb Jesús, unabdi'izh xa ndab xa ndo' Jesús:
40022036	—Mech, ¿ma ta na mas nsak lat be ta unibe'e Dios zha?
40022037	Le'a Jesús cha uka'ab ndab: —Wankea Dios Xa Nibe'e idub ncho ladna lado'o~lu no idub gealnaban ten lu no idub lak ndanbe'e lu.
40022038	Le'a ná ndee wa mas nsak ndo' iteanak be ta'a unibe'e Dios.
40022039	Le'a ná itop ndee lakkaga nak ná ned wa: Bkwea' ladna lu be ltsa'a~lu lakkata lu.
40022040	Le'a itop be ná ndee wa nak xan iteanak be ta unibe'e Dios, ley mke'a Moisés nsea ta mke'a be profet.
40022041	Ndalen li ndebe bexa fariseo sa wa, le'a Jesús unabdi'izh ndo' bexa,
40022042	ndab xa: —¿Xte'e ndanbe'e bega zha ton nak Cristo xa utu'ub Dios, xá ras ná xa? Le'a bexa wa cha uka'ab ndab: —Le'a xa wa gak dub xa ras ten David.
40022043	We'e le'a Jesús cha ndab: —Ta ugeaka ta wa, ná le'a David le'aka ndab sakndo' Espíritu ten Dios le'a Cristo nak xa nibe'e ten xa. Ndab David:
40022044	Le'a Dios Xa Nibe'e ndab ndo' Xa Nibe'e ten na': “Usob wats na' lad ga'al ndee, gast gal gor ute na' bexa ndaklono lu xan ndats~lu.”
40022045	Le'a David ndab le'a Cristo nak Xa Nibe'e ten xa. ¿Ná xte'e yoo gan gak Cristo wa xin David zha?
40022046	Le'a ni dub bexa wa lá ika'ab ni stub di'izh. No idub tso'o wa ni lá ngun bexa rages inabdi'izhta bexa ndo' Jesús.
40023001	Le'a Jesús cha mbidi'izh ndo' be men no ndo' be xmenka~xa, ndab xa:
40023002	—Le'a be mech ten ley no bexa fariseo nak bexa nsabndo' le'a uluu xte'e gab ley mke'a Moisés.
40023003	Ta we'e bla'ach bega xta'an ndab bexa no bxobgek bega ndo' be ta nluu bexa. Parea lá gun bega lak ndun bexa wa, le'a bexa na'anpa ndun ta ndab bexa gun bega.
40023004	Le'a be ta sian nluu bexa wa nak cuent dub yo'o uzhe'eb kwe'a nsa'a bexa go'o bega. Parea ni dub ngutsya'a~xa lá ndakno bexa bega go'o bega‑yá.
40023005	Le'a iteanak ta wen ndun bexa, li ndun bexa ndontsa ini'í be men‑a. Ndal ladna bexa nke'a be caj byux xtuzh bexa no ya'a bexa, ta ncho git tuzh nkea di'izh ten Dios len‑a. No ndal ladna bexa ndak bexa be lad nsob be ta ko'ol to'o‑yá.
40023006	No nti bexa be sa mas nsak isob bexa sa nda'daw bexa ndo' dub gast, no len be ni'i nzhealbe beuna xa judio.
40023007	No nlad bexa utsin inidi'izh be men ndo' bexa be ndo' xge'e, gab be men “mech” ndo' xa.
40023008	’Ná le'a bega na'anpa ukwa'an xte'e gab be men “mech” ndo' bega, le'a bega dubkama mech ndap le'a ta wa xa nak Cristo. No le'a itea bega dubtsa nak.
40023009	No na'an ton ndo' ná gab bega “tad” ndo' gizhliyo ndee, le'a bega dubtsa tad ndap le'a ta wa Dios nsob gibe'a.
40023010	No lá ula'a bega gab be men le'a bega xa nibe'e, le'a xa nibe'e dubtsa ncho, le'a ta wa xa nak Cristo.
40023011	Le'a tal ton mas nsak lat bega, le'a xa wa nsabndo' gun ti'in ndo' iteanak bega.
40023012	Le'a tal ton gunbe'e le'a mas nsak, le'a gal gor le'a xa ido ladna. No liga le'a tal ton yak tuzh ndo' be men, le'a gal gor le'a be men ini'í le'a xa wa nsakka.
40023013	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Nka bega yak be men bexa le'a Dios nibe'e. Ni le'a bego nak bexa le'a Dios nibe'e, no ni lá nla'a bega gak be men xa nibe'e Dios.
40023014	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Nlat bega itea be ta ndap be xagots ngut xabgi'i ten na. No kwenpa ndadi'izh bega ndo' Dios ndontsa gab be men le'a bega ndankeaka Dios. Le'a bego na li ndun wa mas uzhe'eb gealkwea' ini'í.
40023015	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Le'a bega ndesea itea lad ndo' gizhliyo no ndo' nitsdo'o, ndeseakwa'an bega be men gungea ladna be ta nluu bega. Ná le'a gor mbin bega gan ndangea ladna dub xa ta wa, le'a ke ten ta mluu bega ndo' xa wa le'a xa mas nsabndo' ya' infierno ndo' lak nsabndo' ya' bego.
40023016	’¡Pro'ob bego, le'a bego cuent dub xa lá na' nlad go'o stubga men! Le'a bega ndab le'a tal ton gab lak ta ugeakapa ncho ni'i ten Dios no liga ta ugeakapa gun xa dub ta'a, le'a xa wa na'anpa juerska li gun. Parea no ndab bega tal xa gab lak ta ugeakapa ncho ta oro len ni'i ten Dios, we'e le'a xa wa juerska li gun ta ndab xa wa.
40023017	¡Ugap ndanbe'e bego, nak bego cuent dub xa lá na'! ¿Xta'an mas nsak zha? ¿Be ta oro wa nate ni'i ten Dios, ta na ndun umbi'i nak oro wa ndo' Dios?
40023018	No ndab bega le'a tal ton gab lak ta ugeakapa ncho altar wa, no liga ta ugeakapa gun xa dub ta'a, le'a xa wa na'anpa juerska li gun. Parea no ndab bega tal xa gab lak ta ugeakapa ncho be xnab, we'e le'a xa wa juerska li gun ta ndab xa wa.
40023019	¡Ugap ndanbe'e bega no nak bega cuent dub xa lá na'! ¿Xta'an mas nsak zha? ¿Xnab wa nate altar wa, ta na ndun umbi'i nak xnab wa ndo' Dios?
40023020	Le'a tal ton nse'at altar wa gor na ndab xa gun xa dub ta'a, le'a ta wa cuent no be xnab ndi'ib ndo' altar wa nse'at xa.
40023021	No tal ton nse'at ni'i ten Dios gor na ndab xa gun xa dub ta'a, le'a ta wa cuent no Dios xa ncho sa wa nse'at xa.
40023022	No tal ton nse'at gibe'a gor na ndab xa gun xa dub ta'a, le'a ta wa cuent no sa nsob Dios nsea Dios nse'at xa wa.
40023023	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Le'aka nak nsa'a bega dub gen byonxtil lat dub ti'i gen‑a uxen bega, no liga ndanno bega eneldo no komin. Parea le'a bega lá ndun be ta mas nsak nibe'e ley ten Dios, ta na ndab utsin gunno bega be men lak nsabndo'‑yá no ilats ladna bega be men, no ige' ladna bega Dios. Be ta wen ndee nsabndo' gun bega no usa'aka bega be ta wa lakka ndun bega nat.
40023024	Le'a bega cuent dub xa lá na' nlad go'o stubga men. Nyu' ladna bega be ta byuxtsa, ná le'a ta mas nsak nla'a bega, cuent dub men ngo'o dub mlat ncho len tas, parea ndi ngab xa dub came.
40023025	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Le'a bega uzhebpa nyu' ladna nyat tso'o vas nsea plat, parea le'a len lado'o bega uzhebpa ugap nak, no uzhebpa nsa'ab ladna bega be ta'a.
40023026	¡Bego xa fariseo nak cuent dub xa lá na'! Ndi ned isambi'i len lado'o bega, we'eta umbi'i gak idub bega.
40023027	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Le'a bega nak cuent dub ba'a nagud chulpa nlu'u tso'o‑yá. Ná le'a len‑a ndi ncho tit men ngut no uzhebpa ta bzhi'ik.
40023028	Li nak bego, ndab be men le'a bega xa wen, parea le'a len lado'o bega uzhebpa ncho gealkwi'in no sianta be ta ugap.
40023029	’¡Pro'ob bego, mech ten ley no xa fariseo! Le'a bega nluu cuentta xa wen, ná bega xa ugap nak. Le'a bega ndancha'aw ta chul nsob sa mga'ach bexa mbidi'izh sakndo' Dios tiemp polta no nsaxkwa'a bega be ba'a ten bexa mxobgek ndo' Dios.
40023030	No ndab bega tal le'a bega yo'o zha uyo'o bexa polta wa, na'anpa no bega ngakno be men wa gor na mbit bexa be profet.
40023031	Parea le'a ta li ndab bega wa nluu le'a bega dubtsa nakka no bexa na li mbit bexa wa.
40023032	¡Bego usando' be ta ugap mbin be usan gox ten bega polta!
40023033	’¡Le'a bego xa ugap cuent be mbe'al! ¿Xte'e ni bega na'anpa utsaksi Dios bega, utsa'ab xa bega ndo' infierno sa nde gi'?
40023034	Le'a na' utu'ubkata bexa gudi'izh sakndo' Dios, no bexa ndák, no be mech uluu bega. Ná le'a bega ndi gut ncho bexa uke'a bega bexa wa ndo' cruz. No kin bega ncho bexa len be ni'i sa nzhealbe beuna xa judio. No isankea bega tso'o bexa guni'i tal pa gezh na ncha'be bexa.
40023035	Ta we'e le'a bega gap ke ten itea bexa ugap li ndut be men wen. Le'a ta wa gast zha ngut Abel no gast zha ngut Zacarías xin Berequías, gor na mbit usan gox polta ten bega xa wats altar dub lad wats ni'i ten Dios.
40023036	Le'a na' gáp ndo' bega le'a Dios utsaksi bego ncho nat ke ten iteanak be ta wa.
40023037	’Le'a bego ndencho Jerusalén, le'a bega ndut bexa ndadi'izh sakndo' Dios no nla'ge' bega bexa na ntu'ub Dios ndo' bega. Sian biaj nlad na' yunjunt na' bega lak nyunjunt dub ngidtsan be ngid ben ten ma len xkwag~ma, parea le'a bega nunk lá ka'ab.
40023038	Bla'ach bego, le'a nat le'a Dios ula'alad bega.
40023039	No gáp na' ndo' bega le'a bega yá na'antapa ini'í na' gast gal wizh gab bega: “Dios uzhebpa nla'ach xa ba', xa na mtu'ub Dios Xa Nibe'e.”
40024001	Le'a Jesús cha uto'o tale ten ni'i ten Dios, cha nsea' xa. Le'a be xmen~xa cha ubii wats xa mluu bexa ndo' xa xte'e ta chul nakcha'aw ni'i ten Dios wa.
40024002	Le'a Jesús cha uka'ab ndab: —¿Na' bego itea ta ndee zha? Le'a na' gáp ndo' bega le'a gal dub wizh ilate iteanak be ta ba', gast ni stub ge' ba' lá kwi'ibta tso'o ltsa'a~na.
40024003	Cha ncha'be bexa Bet Olivo, cha usob Jesús sa wa. Le'a be xmen~xa cha nabtsa ubii wats xa, cha unabdi'izh bexa ndab bexa: —Gud ga, ¿pol gak be ta ndab go wa zha? ¿No xte'e ini'í besa zha na yamer ilengal ga, no zha yamer idub tiemp ndee?
40024004	Le'a Jesús cha uka'ab ndab: —Bla'ach bego na'an ton ukwi'inno bega.
40024005	Le'a kwa'ad be men ilen gab le'a xa le'a nak na'. Gab xa le'a xa le'a nak Cristo xa na mtu'ub Dios; cha ukedino bexa kwa'ad be men.
40024006	Le'a gor na go'ón bega ncho guerr be sa sit no sa gax, lá yu' ladna bega. Le'a ta wa nsabndo'ka yoo, ná le'a zha wa biseata gal be wizh lult.
40024007	Le'a gal zha wa kuyo be nacion no stubga nacion. Le'a be xmen dub xa nibe'e kuyono be xmen stubga xa nibe'e. No yoo gealgizh ugi'i no win no be xo'o ubi'i.
40024008	Parea le'a itea be ta ndee wa pen isobxanma be gealkwea' ilen wa.
40024009	’Le'a be men yun cuent bega ndo' bexa nibe'e. Le'a bexa wa kin bega no gast gut bexa ncho bega. No iteanak be men ixeeno ladna bega ke na nak bega xmen~na'.
40024010	Le'a kwa'ad bexa ula'a ta na ndangea ladna bexa na'. No yun bexa cuent be ltsa'a~xa ndo' men utsaksi bexa. No ixeeno ladna bexa be ltsa'a~xa.
40024011	No ilen kwa'ad bexa ukwi'in gab le'a xa ndadi'izh sakndo' Dios. Le'a bexa wa gun gan ukedino kwa'adpa be men.
40024012	No gun be men sianpa be ta ugap, gast kwa'adpa bexa yá lá ikwea'ta ladna be ltsa'a~na.
40024013	Ná le'a tal ton uxik ndo' be gealkwea' wa no bi nge' ladna xa na', le'a xa wa gap gealnaban ndo' Dios.
40024014	Le'a di'izh wen ten Dios ná xte'e nibe'e Dios be men wa ite'achso idub nax ndo' gizhliyo, ndontsa le'a iteanak be men go'ón‑a. We'eta ilen be wizh lult.
40024015	’Le'a Daniel xa mbidi'izh sakndo' Dios ndab le'a yoo dub ta uzhebpa ugap no bzhi'ik len sa umbi'i ten ni'i ten Dios (le'a xa ndo'ol ta ndee nsabndo' yakbe'ena‑yá). Le'a gal zha ini'í bega ta wa,
40024016	we'e le'a bexa ndencho Judea ndee nsabndo' uxo'onbe ya'be bexa be ge'e ubi'i.
40024017	Le'a be men ndi'ib gek lid~na wa no nsabndo' uxo'onbe, ni lá ko'o xa be ta'a len lid~xa.
40024018	Le'a bexa ndeyun ti'in ge'e ni lá nsabndo' yachta ilenyo'o be xab~na.
40024019	Le'a gal be wizh wa uzhebpa kwea' itid be xagots nso'no me'ed no be xagots ndap medo'o.
40024020	Unab bega ndo' Dios natsa le'a tiemp uxo'on bega wa na'anpa gal tiemp kwal natal dub wizh ne'e be men.
40024021	Le'a be wizh we'e yoo dub gealkwea' si'il, dub ta nunk gol yo'o zha mbinde'eta Dios gizhliyo ndee, no ni lá yoota‑yá stub biaj.
40024022	Tal le'a Dios ula'a sian wizh yoo ta uzhe'eb wa, le'a be men stea gat. Parea lá ula'a Dios yoo sian wizh wa, geal le'a xa nlats ladna bexa mti xa.
40024023	’We'e le'a tal ton gab ndo' bega: “Bwi'i bego, le'a xa ndee Cristo”, natal gab xa: “Una' bego, le'a sa ba' nso' Cristo”, lá gungea ladna bega ta wa.
40024024	Yoo bexa ukwi'in gab le'a nak Cristo, no ncho bexa ukwi'in gab le'a ndadi'izh sakndo' Dios. Le'a bexa wa no gun sian ta'a yanseana be men ndontsa ukedino xa bexa. No gun xa juers ukedino bexa wa gast bexa mti Dios.
40024025	Bla'ach bego le'a na' yá ndáp nedla ta ndee ndo' bega.
40024026	Ta we'e tal ton gab ndo' bega: “Wa'wi'i bega, le'a xa nak Cristo nkesea ge'e”, na'anpa ya' bega sa wa. No tal ton gab: “Utseawi'i bega, le'a Cristo ncho len ni'i ba'”, lá gungea ladna bega ta wa.
40024027	Le'a lak nla' beal' usi'i nsu‑yá xe'a lad nlen wizh no gast lad nda'as wizh, no liga gak‑a zha ilengal na', Xa Myak Men Ndo' Gizhliyo.
40024028	Le'a lak sa nyakjunt be bech nluu le'a sa wa nax dub man ngut, no liga le'a zha ilengal na' le'a itea be men ini'í‑yá.
40024029	’Le'a gor utidla tiemp ncho be gealkwea' wa, le'a ndo' wizh ikaw, le'a mbe'e yá lá usuta xe'a, le'a be mbeal ndi'ib ga'ap ba' ilate, no gast idub gibe'a iwi'in.
40024030	Le'a gor ulundo' be ta gibe'a wa le'a na', Xa Myak Men Ndo' Gizhliyo, yamer ilengal. Cha go'on be men itea be ras ncho ndo' gizhliyo, no ini'í bexa le'a na', Xa Myak Men Ndo' Gizhliyo, ilenno juers ten Dios lat xkaw no dub xe'a si'il.
40024031	Cha kwezh dub trompet, cha utu'ub na' be angel ten na', yunjunt bexa wa bexa mti Dios idub ndo' gizhliyo.
40024032	’Bwi'i bego lak nak be ya la'aw. Le'a zha na nsaxan‑a nxich‑a, le'a zha wa uni'íka bega le'a tiemp bigi yá gal.
40024033	No liga le'a zha na na' bego ncho itea be ta mbidi'izh na' ndee, we'e ini'í bega le'a be wizh lult wa yamer ilen.
40024034	Le'a na' gáp ndo' bega le'a itea be ta ndee itid zha biseata gat be men ncho gal zha wa.
40024035	Le'a gibe'a no gizhliyo initndo', parea le'a be ta ndáp na' ndee yooka.
40024036	’Parea na'an ton ini'í xá wizh ná no xá gor yoo be ta ndee. Ni be angel ncho gibe'a lá ini'í ta wa. Nabtsa Dios Xus~na' uni'í‑yá.
40024037	Le'a lak ngok‑a zha uyo'o Noé, no liga gak‑a zha ilengal na', Xa Myak Men Ndo' Gizhliyo.
40024038	Le'a tiemp uyo'o Noé zha biseata ilen gilog wa le'a be men ndeyaw, no ndo bexa no ndeuchilya'a bexa, no ngodi'in bexa xin~xa, gast wizh uyo'o Noé len barco wa.
40024039	Le'a be men wa lá ini'í xta'an yoo gast gor ulen gilog wa cha mbit‑a itea bexa. No liga gak‑a gor ilengal na', Xa Myak Men Ndo' Gizhliyo.
40024040	Le'a zha wa le'a top xabgi'i junt ndeyun ti'in ge'e, cha yo'o Dios dubtsa xa, le'a stub xa wa ya'an.
40024041	No liga le'a top xagots junt ndeyajw, cha yo'o Dios dubtsa xa, le'a stub xa wa ya'an.
40024042	’Ta we'e list ute bega, le'a bega lá ini'í xá wizh na ilengal na'.
40024043	Parea nsabndo' yakbe'ena bega ta ndee: tal le'a xwan dub ni'i ini'í xá gor gi'id wa'an ta lid~xa, le'a xa isob ula'ach ndontsa na'an ton yoo len lid~xa kowa'an ta ncho sa wa.
40024044	Ta we'e no bega list ute, le'a na', Xa Myak Men Ndo' Gizhliyo, ilengal dub gor ni lá ndanbe'e bega ti ilen na'.
40024045	’¿Ton bega nak cuent dub mos ndák ndun lak ndab dub xwan ni'i? Le'a xwan ni'i wa ucha'an mos wa inibe'e xa stapla bexa ndun ti'in ten xa, no usa'a mos ta gaw bexa wa.
40024046	Le'a gor ila'ncha' xwan ni'i wa uzhebpa wen yoo ladna mos ndun lak ndab xa wa.
40024047	Le'a na' gáp ndo' bega le'a xwan ni'i wa uso' mos wen wa, yansu xa itea be ta ndap xa wa.
40024048	Ná tal le'a mos wa dub xa ugap, gunbe'e xa gab xa le'a xa nibe'e ten xa nle'ata ilen.
40024049	Cha ndi isaxan xa kin xa iteata be mos wa. No nchealtsa'a xa bexa gu, gaw bexa no goo bexa.
40024050	We'e le'a xwan ni'i wa ila'ncha' dub wizh no dub gor ni lá ndanbe'e mos ti ilen xa.
40024051	Le'a xa wa cha uzhe'eb utsaksi mos wa, cha utsa'ab xa mos wa wats bexa nluu cuentta xa wen ná bexa xa ugap nak. Le'a sa wa go'on xa no gast ndeay~xa gaw xa tant gealkwea' si'il ini'í xa.
40025001	’Le'a zha we'e le'a lak nibe'e Dios be men wa nak cuent ta ngwasea dub ti'i xagots ben usen be xe'a aceit ten na, cha ncha'ikanes bexa dub xabgi'i uchilya'a.
40025002	Le'a ga'ay bexa wa xa list nak, parea le'a stub sga'ay bexa wa na'anpa xa list nak.
40025003	Le'a bexa na'anpa list nak wa mbi'i be xe'a ten na, parea na'anpa ngo'ota xa aceit.
40025004	Ná le'a bexa list nak wa mbi'i be xe'a ten na no stubga bot aceit.
40025005	Le'a xabgi'i uchilya'a wa na'anpa ilaya' gor mbinbe'e bexa wa, we'e ulen xka'al itea bexa, cha ngwadgats bexa.
40025006	Le'a utol te'al cha mgen dub ti men uge' ndab: “¡Yá nseala xabgi'i uchilya'a wa! ¡Uto'o bega, wa'ikanes bega xa!”
40025007	We'e cha itea be xagots wa ngwastebe, cha usaxan bexa ndeusaxkwa'a bexa xe'a ten bexa.
40025008	Le'a bexa na'anpa list nak wa ndab ndo' bexa list nak wa: “Bsa'a bega dub tuzh aceit ten bega ika'a besa, le'a xe'a ten besa yamer yu'u.”
40025009	Ná le'a bexa list nak wa cha ndab: “Tal le'a besa usa'a‑yá le'a‑yá lá ugal gun ti'in beuna. Mas wen wa' bega sa nda'ad‑a, cha usi'i bega ná gun ti'in bega.”
40025010	Parea ndalen ncha'isi'i sga'ay xagots wa aceit, le'a xabgi'i uchilya'a wa ulansea. Le'a be xagots list nde wa uyo'o len ni'i no xabgi'i wa sa uchilya'a xa, cha myaw to'o ni'i wa.
40025011	Tso'o wa mla'ncha' be xagots na'anpa list nak wa, ndab bexa: “¡Señor, señor, bxa'al ga to'o ni'i yo'o besa!”
40025012	Ná le'a xabgi'i wa cha ndi uka'ab ndab: “Le'a na' gáp ndo' bega le'a na' lá nchando' bega.”
40025013	Cha no ndab Jesús: —No bega list ute, le'a bega lá ini'í xá wizh ná no xá gor ilengal na', Xa Myak Men Ndo' Gizhliyo.
40025014	’Le'a lak nibe'e Dios nak lak mbin dub xabgi'i ika'an sit, utezh xa be mos ten xa. Cha msa'a xa be med ten xa gunno bexa‑yá ti'in.
40025015	’Le'a ndo' dub mos msa'a xa ga'ay med uzhebpa nsak. Le'a ndo' stub xa msa'a xa top‑a, no ndo' stub xa msa'a xa dub‑a. Lak ndák bexa wa, liga sian‑a msa'a xabgi'i wa. Cha uka'an xa ncha'a xa sit.
40025016	We'e le'a xa usen dub ga'ay med wa mbinti'in ta wa, cha mbin xa gan stub sga'ayga med ndo'‑yá.
40025017	No liga mbin xa usen top‑a wa, cha mbin xa gan stopga‑yá.
40025018	Ná le'a xa usen dub‑a wa, cha ndi uto'o ngwa'dan xa dub ge'ed len yo, cha mkachko xa med ten xa nibe'e wa.
40025019	’Tso'o wa kwenla le'a xa nibe'e wa mtansea', cha nlad xa ini'í xa ná xte'e mbinno bexa med wa.
40025020	Ned ulen xa li usen ga'ay med wa, cha myun xa cuent ta wa no sga'ayga‑yá ndo' xa nibe'e wa. Ndab xa: “Señor, le'a go msa'a ga'ay med ndee. Le'a ná ndee sga'ay ná mbin na' gan.”
40025021	Le'a xa nibe'e wa cha ndab: “Uzhebpa wen lu mos. Wen mbin lu ti'in nsea dub tuzh med ndee. Nat le'a na' usa sian ta'a inibe'e lu. Uyo'o, cha junt iten ladna beuna.”
40025022	Tso'o wa ulen xa li usen top med wa, cha ndab xa: “Señor, le'a go msa'a top med ndee. Le'a ná ndee stop ná mbin na' gan.”
40025023	Le'a xa nibe'e wa cha ndab: “Uzhebpa wen lu mos. Wen mbin lu ti'in nsea dub tuzh med ndee. Nat le'a na' usa sian ta'a inibe'e lu. Uyo'o, cha junt iten ladna beuna.”
40025024	’Ná le'a gor ulen xa usen dubtsa med wa, cha ndab xa ndo' xa nibe'e wa: “Señor, le'a na' uní le'a go uzhebpa dub xa nibe'e. Nsen go be ta'a ni lid ta ten ga, no ntele'e ga be ta'a ni lid ta ngas ga.
40025025	Ta we'e mzheb na', cha ngwa'ukachko'o na' med ten ga len yo. Bwi'i ga le'a med ten ga ndee.”
40025026	Le'a xa nibe'e wa cha ndab: “Le'a lu dub mos ugap no zha'ab. Tal le'a lu uni'í le'a na' nsen be ta'a ni lid ta ten na', no ntele'e na' be ta'a ni lid ta ngas na',
40025027	¿xta'an lid nga'ula'a lu med ten na' banco, ndontsa nat nseal na' isen na' be xin med wa?”
40025028	Cha ndab xa ndo' bexa nde sa wa: “Blat bega med nsén xa ba', cha bsa'a bega‑yá ndo' xa nsén dub ti'i med ba'.
40025029	Le'a bexa utsin ndun wa, le'a bexa wa mas sian ta ika'a. Ná le'a xa na na'anpa utsin ndun wa, le'a bexa slat be ta ndido ndap xa wa.
40025030	Le'a mos ugap ndee xa lá isu'u. Btsa'ab bega xa tso'o juer sa ukaw ba', sa go'on xa no gast ndeay~xa gaw xa, tant dub gealkwea' si'il ini'í xa.”
40025031	’Le'a zha le'a na', Xa Myak Men Ndo' Gizhliyo, ilengal no xe'a si'il ten Dios no itea be angel ten na', cha iso'ob na' sa nibe'e na' no juers si'il ten na',
40025032	we'e le'a itea be men nde ndo' gizhliyo ndee yakjunt ndo' na'. Cha uteltsa'a na' bexa lak nteltsa'a dub xa nla'ach man be borreg lat be chiv.
40025033	Le'a bexa cuent nak borreg kwe lad ga'al wats na', le'a bexa cuent nak chiv kwe lad raves.
40025034	We'e le'a na' nak xa nibe'e cha gáp ndo' bexa nde lad ga'al wa: “Utsea bega le'a Dios Xus~na' gun wen yoo ladna bega. Uyote bega sa nibe'e na', sa na ngoknde'e yoo bega zha ngoknde'ekata gizhliyo.
40025035	Li ndáp na' geal le'a gor na ndanna na', le'a bega msa'a ta udaw na'. Le'a gor ndak lad na', le'a bega msa'a nits ngu'u na'. Le'a gor ukesea na' sit, le'a bega msa'a sa ngot na'.
40025036	Le'a gor lá ndap na' xab~na', le'a bega msa'a lad ngok na'. Le'a gor kwea' usak na' no zha ukea na' litgi'ib, le'a bega mbi'id ina' na'.”
40025037	Le'a bexa wen wa cha inabdi'izh gab: “Señor, ¿Pol uni'í besa ndanna ga, cha msa'a besa ta udaw ga? ¿No pol ndak ladna ga, cha msa'a besa nits ngu ga?
40025038	¿No pol ukesea ga sit, cha msa'a besa sa ngot ga? ¿No pol lá ndap ga xab~ga, cha msa'a besa lad ngok ga?
40025039	¿No pol uni'í besa kwea' usak ga no ukea ga litgi'ib, cha ngwa'ina' besa ga?”
40025040	We'e le'a na' cha gáp ndo' bexa: “Le'a na' gáp ndo' bego le'a gor li utsin mbinno bega dub xa na'anpa nsak, dub xa cuentta nak wit~na' no bsan~na', le'a bega no ndo' na' ndee li utsin mbin.”
40025041	’Le'a na' cha gáp ndo' bexa nde lad wats raves na': “Utate bega wats na', bego na ndap ke ndo' Dios. Wa'be bega ndo' gi' nunk lá yu'u, sa msaxkwa'a Dios ya'be maxu'u no be mbi bxin ten maxu'u.
40025042	Li ndáp na' geal le'a gor na ndanna na', le'a bega ni lá usa'a ta ngaw na'. No gor ndak lad na', le'a bega ni lá usa'a nits ngo'o na'.
40025043	Le'a gor ukesea na' sa sit, le'a bega ni lá usa'a sa ngat na'. Le'a gor lá ndap na' xab~na', le'a bega ni lá usa'a lad ngak na'. Le'a gor kwea' usak na' no gor ukea na' litgi'ib, le'a bega ni lá ngi'id ina' na'.”
40025044	We'e le'a bexa wa cha inabdi'izh gab bexa: “Señor, ¿pol uni'í besa ndanna ga, no ndak ladna ga, no sa sit ukesea ga, no ni lá ndap ga xab~ga, no kwea' usak ga, no ukea ga litgi'ib, ná le'a besa ni lá ngakno ga?”
40025045	Le'a na' cha ika'ab ndáp: “Le'a na' gáp ndo' bego le'a gor na na'anpa li utsin ngun bega ndo' dub xa na'anpa nsak, dub xa cuentta nak wit~na' no bsan~na', le'a bega no ndo' na' li na'anpa utsin ngun.”
40025046	Le'a bexa ugap wa cha ya'be sa ini'í bexa gealkwea' nunk lá idub. Ná le'a bexa wen wa ya'be sa gap bexa gealnaban nunk lá idub.
40026001	Le'a gor mtayadi'izh Jesús itea be ta wa, cha ndab xa ndo' be xmen~xa:
40026002	—Le'a bego uni'íka le'a stop wizh ndun jwalt yoo ujest Pascua, zha na le'a na', Xa Myak Men Ndo' Gizhliyo, yak cuent ndo' ya'a be men, cha uke'a bexa na' ndo' cruz.
40026003	We'e le'a be ule'ay nibe'e no be mech ten ley no bexa gox nsak ten bexa judio mzhealbe tale ten ni'i ten Caifás, xa nak ule'ay ndon le'a nsak.
40026004	Cha dubtsa mbidi'izh bexa isen bexa Jesús dub mod na lá ini'í be men‑a, cha gut bexa Jesús.
40026005	Parea ndab bexa: —Na'anpa isen beuna xa len ujest, ndontsa lá ixa'ach be men gakloo ndo' beuna.
40026006	Le'a dub wizh nsob Jesús ta lid Simón xa Betania, xa na polta usak gealgizh lepra.
40026007	We'e ulen dub xagots sa nsob Jesús ndo' mes, nsea dub bot tuzh nakcha'aw ge' alabastro ncho ta uxe'e len‑a, dub ta uyappa nsak. Cha ulo xa ta uxe'e wa gek Jesús.
40026008	Le'a gor uni'í be xmen Jesús ta wa cha ngokloo bexa, ndab bexa ndo' ltsa'a~xa: —¿Xta'an ngi mbizha'a xagots ndee ta ba' zha?
40026009	Tal le'a xa ndi udo'o‑yá, le'a xa yo'o gan utse'a med wa ndo' bexa uban nak, le'a‑yá uzhebpa dub ta nsak.
40026010	Le'a gor na mbi'ín Jesús ta wa, cha ndab xa ndo' bexa: —¿Xta'an ngi li nisi bega xagots ndee zha? Le'a xa dub ta wen mbinno na'.
40026011	Le'a bexa uban nak wa guni'i polga nchoka lat bega, parea le'a na' ndee na'anpa kwenta ncho'ono bega.
40026012	Le'a ta na li mbin xagots ndee ulo xa ta uxe'e gek~na', le'a ta wa li mbin xa ndontsa listla nak na' zha iga'ach na'.
40026013	Le'a na' gáp ndo' bega guni'i pa ndo' gizhliyo gudi'izh be men di'izh wen ten Dios, no ta li mbin xagots ndee gudi'izh bexa, ndontsa ini'í be men ta wen mbin xa.
40026014	Le'a Judas Iscariot, dub xa nak isatibtop xmen Jesús, cha ngwa' ndo' be ule'ay nibe'e,
40026015	cha unabdi'izh xa ndab xa: —¿Plo med usa'a bego ika na' yun na' cuent Jesús ndo' bega? Cha msa'a bexa galnti'i med plata ndo' xa.
40026016	Zha we'e le'a Judas cha usaxan nkwa'an ná xte'e yun xa cuent Jesús ndo' ya'a bexa.
40026017	Le'a ngol wizh ned ten ujest zha ndaw bexa judio pan na'an levadur, le'a be xmen Jesús ulen wats Jesús, cha ndab bexa: —¿Pa nlad go ya'yunde'e besa ta gaw beuna ujest Pascua?
40026018	Le'a Jesús cha ndab: —Wa' bega gezh Jerusalén ba' ta lid xa na lika ndáp na' ndo' bega wa, cha gud bega ndo' xa le'a Mech ten bega ndab: “Le'a tiemp wa yá ngol. Le'a ta lid~ga gaw na' ta ten ujest Pascua no be xmen~na'.”
40026019	We'e le'a be xmen Jesús cha mbin lak ndab Jesús, cha mbincha'aw bexa ta gaw xche'e bexa ujest Pascua.
40026020	Le'a ngol gor uyo'o te'al le'a Jesús nsea isatibtop be xmen~xa mzhealbe sa wa, cha usaxan bexa gaw bexa.
40026021	Ndalen li ndeyaw bexa wa, le'a Jesús cha ndab: —Le'a na' gáp ndo' bega le'a dub bega na no nsob sa ndee yun cuent na' ndo' be men.
40026022	Le'a bexa cha uzhe'eb uban myo'o ladna, usaxan nabdi'izh dub ga'ga bexa ndo' Jesús: —¿Lid na' ta wa zha, Señor?
40026023	Le'a Jesús cha uka'ab ndab: —Le'a dub bego na nsobyawno na' plat ndee yun cuent na'.
40026024	Ta ugeaka le'a na', Xa Myak Men Ndo' Gizhliyo, iti'idka lak nkeani'i di'izh ten Dios. Parea pro'ob xabgi'i na yun cuent na' ndo' bexa wa. Mas wen lá yo'o xabgi'i wa ndo' gizhliyo.
40026025	Le'a Judas, xa na yun cuent Jesús, cha unabdi'izh ndab: —¿Lid na' ta wa zha, Mech? Le'a Jesús cha ndab: —Luka ta wa lak ndab lu.
40026026	Le'a gor na li ndeyaw bexa, le'a Jesús cha usen dub pan, cha msa'a xa xno ndo' Dios. Cha ule'a xa‑yá, no mtse'a xa‑yá ndo' be xmen~xa, ndab xa: —Usen bega pan ndee, cha udaw bega‑yá, le'a ta ndee be'al las~na'.
40026027	Cha liga usen Jesús dub vas ncho vin, cha msa'a xa xno ndo' Dios. Cha msa'a xa‑yá ndo' bexa, ndab xa: —Iteanak bega gu ta ncho len vas ndee,
40026028	le'a ta ndee ten ten na' usa na' ndontsa utsu'u Dios ke ten be men. Le'a ta ndee nluu le'a nat le'a Dios mbinno be men dub trat kub ná xte'e wen ya'an bexa ndo' Dios.
40026029	No gáp na' ndo' bega le'a na' yá na'antapa go'o vin ten uv, gast gal wizh go'ono na' bega‑yá stub biaj sa nibe'e Dios Xus~na'.
40026030	Cha mbilto'o bexa dub cant ndo' Dios. Cha uto'o bexa ncha'be bexa Bet Olivo.
40026031	We'e le'a Jesús cha ndab ndo' bexa: —Le'a te'al ndee le'a iteanak bega ula'a na', lak nkeani'i di'izh ten Dios, ndab‑a: “Le'a na' gut xa nla'ach be borreg, cha ite'achso bema.”
40026032	Ná le'a tso'o na iban na' le'a na' ned ilayaa ndo' bega Galilea.
40026033	Le'a Pedr cha ndab: —Maska itea be men ula'a ga, ná le'a na' nunk lá ula ga.
40026034	Le'a Jesús cha ndab ndo' Pedr: —Le'a na' gáp ndo' lu le'a te'al ndee gor biseata kwezh boy, le'a lu ta ugeaka mkwi'inla chon biaj, ndab lu le'a lu lá nchando' na'.
40026035	Ná le'a Pedr cha ndab: —Maska gat na' gor na gat go, le'a na' nunk lá gáp le'a na' lá nchando' ga. Le'a iteata be xmen Jesús ndab lak ndab Pedr.
40026036	We'e le'a Jesús cha ulaya' sa nsalea' Getsemaní nsea be xmen~xa. Cha ndab Jesús ndo' bexa: —Nde'etsa ute bega, ndalen nda'yadi'izhno na' Dios sa ba'.
40026037	Cha mbi'i Jesús chon bexa stub tuzh sa, le'a ta wa Pedr no itop xin Zebedeo. Le'a Jesús cha uzhebpa uban myo'o ladna no kwea' myo'o ladna xa.
40026038	Cha ndab Jesús ndo' yon bexa wa: —Uzhebpa uban ncho lad na' gast ngi sat na'. Nde'etsa ute bega, cha utena'no bega na'.
40026039	Cha usea Jesús stub tuzh sa, cha usaxib xa gast ndo' yo ngol xtuzh~xa, cha uní'i xa ndo' Dios, ndab xa: —Tad, tal syo'o gan, lá ula'a ga iti'id na' ndo' be gealkwea' uzhe'eb ndee. Parea lá gak‑a lak nlad na', ndi gak‑a lak nlad go.
40026040	We'e le'a gor na nsea' Jesús sa na nde yon xmen~xa, le'a bexa ndeyats. Cha ndab xa ndo' Pedr: —¿Ni dub gor lá uxik bega kwena'no bega na' zha?
40026041	Utena' bega no bidi'izhno bega Dios, ndontsa na'anpa utsabgix maxu'u bega. Le'a lado'o bega nlad gun ta wen, ná le'a idub bega lá uxik.
40026042	Cha ncha'agal Jesús ncha'yadi'izhno xa Dios, ndab xa: —Tad, tal na' juerska iti'id ndo' be gealkwea' ndee, gak‑a lak nlad go.
40026043	Le'a gor nsea'gal Jesús sa nde bexa wa, le'a bexa ndeyatsgal, geal le'a bexa uzhebpa nyo'o xka'alna.
40026044	Cha mla'agal xa bexa, ncha'yadi'izhnogal xa Dios biaj yon, cha ndabgal xa lakka ndabla xa ndo' Dios.
40026045	Cha nsea'gal xa sa nde bexa, cha ndab xa: —¿Galka bi ndeyats bega zha, no bi ndeune'e bega zha? Nat bwi'i bega yá ngol gor le'a na', Xa Myak Men Ndo' Gizhliyo, yak cuent ndo' ya'a bexa ugap.
40026046	Goste bega, ncha'be beuna. Bwi'i bega le'a xa yun cuent na' yá nseala ba'a.
40026047	Bi li nso'yadi'izh Jesús le'a Judas, xa no nak dub tibtop xmen Jesús, ulennola be men kwa'ad no'o be spad nsea garrot. Le'a ta wa bexa mtu'ub ule'ay nibe'e no bexa gox nsak isen bexa Jesús.
40026048	Le'a Judas, xa li yun cuent Jesús, nedla ndab ndo' be men wa: “Le'a xa na gaw na' chit be'al ndo' na wa, xa we'e isen bega.”
40026049	Le'a gor ulaya' Judas sa wa, cha uxax ubii xa wats Jesús, cha ndab xa: —Tiux ga, Mech. Cha mchealto'o xa ndo' Jesús.
40026050	Le'a Jesús cha ndab: —Amig, ¿xti'in nsea lu? We'e le'a bexa kwa'ad wa cha ubii gax, cha usen bexa Jesús.
40026051	Ná le'a dub xa nso' wats Jesús ulo'o spad tuzh ten na, cha ulobto'og xa ncha' dub xmen ule'ay ndon le'a nsak.
40026052	Le'a Jesús cha ndab ndo' xa ten spad wa: —Ulocha'aw spad ten lu len lid‑a. Le'a itea bexa ndanti'in spad, le'a xa wa ndo' spadka gat.
40026053	¿Lá ini'í lu le'a na' syo'o gan ina'ab ndo' Xus~na' bi le'a nat, cha utu'ub xa masla dub tibtop xkwa'a si'il be angel gakno na'?
40026054	Parea tal na' li gun, we'e na'anpa gak‑a lak nkeani'i di'izh ten Dios be ta nsabndo' iti'id na'.
40026055	Cha ndab Jesús ndo' be men wa: —¿Xta'an nseano bega spad nsea garrot isen bega na' cuent dub wa'an? Itea wizh nluu na' be men wats ni'i ten Dios lat bega, ná lá isen bega na' sa wa.
40026056	Parea le'a iteanak be ta ndee nsatid ndontsa gak‑a lak nkeani'i di'izh ten Dios, ta ndab bexa mbidi'izh sakndo' Dios. We'e le'a itea be xmen Jesús cha mxo'on, mla'a bexa Jesús.
40026057	Le'a bexa na li usen Jesús wa cha mbi'i xa ta lid Caifás ule'ay ndon le'a nsak, sa mzhealbela be mech ten ley no bexa gox nsak.
40026058	Le'a Pedr sittsa nchankea tso'o Jesús, gast uyo'o Pedr len tale ten ni'i wa. Cha usob Pedr gax wats bexa nla'ach sa wa, natsa ini'í xa ná xta'an yasea Jesús.
40026059	Le'a be ule'ay nibe'e no bexa gox nsak no iteata bexa nsak wa nkwa'an be men ukwi'in gab le'a Jesús ndapka ke, ta nsabndo' gat xa.
40026060	Le'a kwa'ad be men mkwi'in nsake Jesús, ná lá izheal bexa nibe'e wa ni dub ke nsabndo' gat Jesús. We'e ulen stop bexa,
40026061	cha mkwi'in bexa ndab: —Le'a xa ba' ndab le'a xa sun gan ulate ni'i ten Dios, cha gal wizh yon le'a xa gunde'egal‑a.
40026062	We'e le'a ule'ay ndon le'a nsak wa ngwaso', ndab ndo' Jesús: —¿Ni lá utsakndo' lu zha? ¿Ta ugeaka ta ndab bexa ndee le'a lu li ndab zha?
40026063	Ná le'a Jesús na'an xte'e ngab. We'e le'a ule'ay wa cha ndabgal ndo' Jesús: —Le'a Dios nban nsobwi'i, le'a na' nibe'e ndo' lu gud ndo' besa naga lu nak Cristo Xin Dios zha.
40026064	Le'a Jesús cha ndab: —Goka ndab‑a. No gáp na' le'a nat idub ncha'a ndo' ndee le'a bega ini'íka le'a na', Xa Myak Men Ndo' Gizhliyo, isob wats Dios lad ga'al xa ndon le'a nibe'e, no ilengal na' ndo' xkaw.
40026065	Le'a ule'ay ndon le'a nsak wa cha utsaw xab~na tant ndakloo xa, cha uge' ndab xa ndo' bexa nde sa wa: —¡Le'a xa ndee unisi Dios! ¿Xta'anta nki'in beuna kwa'adta xa usake xa? Le'a bega mbi'ín xte'e ugap uní'i xa.
40026066	¿Nat zha xte'e gab bega, xte'e gunno beuna xa? Le'a bexa wa cha uka'ab ndab: —¡Le'a xa ndapka ke nsabndo' gat xa!
40026067	Cha mchukko bexa ndo' Jesús, no udin bexa Jesús. No ncho bexa utichya'a ndo' Jesús,
40026068	ndab bexa ndo' Jesús: —Tal lu ta ugeaka nak Cristo, ¡gud ná ton udin lu!
40026069	Ndalen wa le'a Pedr nsob tso'o juer tale wa. Cha ubii dub xagots ndun ti'in sa wa wats Pedr, ndab xa: —Go no ukeseano Jesús xa Galilea, ¿la?
40026070	Ná le'a Pedr cha mkwi'in ndo' ga'al itea bexa wa ndab: —Na' lá iní xta'an ndab go ndo' na'.
40026071	Cha ncha'a Pedr mas gax to'o puert. We'e cha uni'í stubgal xagots Pedr, ndab xa ndo' bexa nde sa wa: —Le'a xa ndee no ukeseano Jesús xa Nazaret.
40026072	Ná le'a Pedr cha mkwi'ingal ndab xa: —Le'a Dios nsobwi'i le'a na' lá nchando' xabgi'i ba'.
40026073	Tso'oma wa le'a bexa nde sa wa ubii wats Pedr ndab bexa: —Ta ugeaka le'a go no nak dub xmen~xa ba', le'a go ndadi'izh lak ndadi'izh bexa Galilea.
40026074	Le'a Pedr cha ngokloo ndab ndo' bexa: —¡Nsobwi'i Dios le'a na' lá nchando' xa ba'! Zha le'a dub boy utezh.
40026075	We'e le'a Pedr cha mtse'a ladna ta ndab Jesús: “Le'a te'al ndee gor biseata kwezh boy, le'a lu mkwi'inla chon biaj ndab lu le'a lu lá nchando' na'.” Cha uto'o Pedr tso'o juer, cha uzhebpa mbi'in xa.
40027001	Le'a ngol gor ngot xe'a, le'a itea be ule'ay nibe'e no bexa gox nsak ten bexa judio dubtsa mbidi'izh xte'e gun bexa gan gat Jesús.
40027002	Cha mxi bexa Jesús cha mbi'i bexa xa ndo' Poncio Pilat, xa nibe'e idub región wa.
40027003	Le'a Judas xa na li myun cuent Jesús wa, gor uni'í xa le'a bexa wa dubtsa mbidi'izh gat Jesús, cha mgondo' xa le'a xa ugap mbin. Cha mbi'i xa isagalnti'i med plata wa sa nde be ule'ay nibe'e no bexa gox nsak wa.
40027004	Cha ndab Judas ndo' bexa: —Le'a na' mbin dub ta ugap, myun na' cuent dub xa gat, mas ni lá ndap xa ke. Ná le'a bexa wa cha ndab: —Le'a besa na'an xá gealnyu' ná ta li mbin lu wa. Le'a ta wa cuent ten lu nak.
40027005	We'e le'a Judas cha udabi be med wa len ni'i ten Dios. Cha uto'o xa sa wa, cha ulo xa do'o gen~xa, mtsebe xa gen~xa.
40027006	Le'a be ule'ay nibe'e cha mkanle'e be med wa, cha ndab bexa: —Lá nsabndo' gunti'in beuna med ndee cuent be med gon, le'a‑yá ngokti'in ndontsa gat dub men.
40027007	Cha mbidi'izh bexa isi'i bexa dub ble'a yo ten dub xa ndande'e be ta btsi'in, ndontsa sa we'e iga'ach tal ton bexa sit gat gezh Jerusalén.
40027008	Ta we'e gast nat le'a yo wa nsalea' Yo Ten.
40027009	Li ngok‑a lak ndab Jeremías xa mbidi'izh sakndo' Dios tiemp polta, ndab xa: “Usen bexa galnti'i med plata, lak mbidi'izh bexa Israel kix bexa.
40027010	Le'a med wa cha usi'i bexa yo ten xa ndande'e be ta btsi'in. Le'a ta wa ta ndab Dios ndo' na'.”
40027011	Le'a gor nso' Jesús ndo' Pilat xa nibe'e wa, le'a Pilat cha unabdi'izh ndab ndo' Jesús: —¿Lu nak xa nibe'e ten bexa judio zha? Le'a Jesús cha ndab: —Goka ndab‑a.
40027012	We'e le'a be ule'ay nibe'e no bexa gox nsak wa sian ta'a msake Jesús, ná le'a Jesús ni lá utsakndo'.
40027013	Le'a Pilat cha ndabgal ndo' Jesús: —¿Lá ndo'ón lu be ta sian li nsake bexa ba' lu zha?
40027014	Parea le'a Jesús ni dub di'izh lá ika'ab, cha uzhe'eb ngwanseana Pilat.
40027015	Le'a itea li'in zha ndal ujest Pascua wa, le'a Pilat ngo'o dub men nkea litgi'ib, tal ton nlad be men ito'o.
40027016	Le'a zha wa uyo'o dub xabgi'i nsalea' Barrabás nkea litgi'ib, dub xa uni'í itea be men xta'an ta ugap mbin xa.
40027017	Le'a gor mzhealbe be men ta lid Pilat, le'a Pilat cha ndab ndo' bexa: —¿Ton nlad bega ula na', Barrabás nate Jesús xa ndab be men nak Cristo?
40027018	Le'a Pilat uni'í le'a be ule'ay nibe'e nxee ladna ndo' Jesús ta na mas kwa'ad men ndeseano Jesús, ta we'e myun bexa cuent Jesús.
40027019	Le'a gor na li nsob Pilat sa nibe'e Pilat wa, le'a xagots ten xa mtu'ub dub xa gab ndo' xa: “Na'an xte'e gunno lu xabgi'i wen wa, le'a na' uzhebpa mzheb dub ta mche'ano lad na' xa te'al.”
40027020	Parea le'a be ule'ay nibe'e no bexa gox nsak mki'il be men wa inab bexa igo'o Pilat Barrabás litgi'ib, cha gat Jesús.
40027021	Ta we'e le'a gor na unabdi'izhgal Pilat ndo' be men ná ton ndo' itop bexa wa nlad bexa igo'o Pilat, le'a be men wa cha ndab: —¡Bgo'o ga Barrabás!
40027022	Le'a Pilat cha ndab: —¿Xte'e gunno na' Jesús xa ndab be men nak Cristo zha? Le'a iteanak bexa wa cha uge' ndabbe: —¡Ikea xa ndo' cruz!
40027023	Le'a Pilat cha ndab: —¿Xta'an dub ta ugap mbin xa zhaga? Parea le'a be men wa ndi mas uge' ndab: —¡Ikea xa ndo' cruz!
40027024	Le'a gor uni'í Pilat le'a Pilat lá gun gan ndo' bexa le'a bexa ndi mas ndakloobe, cha usen Pilat dub ta ncho nits. Cha mna'a Pilat ndo' ga'al be men wa, ndab xa: —Le'a na' na'anpa le'a ndap ke gat xa wen ndee. Le'a ta wa cuent ten bega nak.
40027025	We'e le'a iteanak be men wa cha ndabbe: —Le'a besa ndee no be xin besa le'a ndap ke gat xa ba'.
40027026	We'e le'a Pilat cha mgo'o Barrabás litgi'ib. Cha ndab Pilat ndo' be soldad kin bexa Jesús, cha uke'a bexa Jesús ndo' cruz.
40027027	Le'a be soldad ten Pilat cha mbi'i Jesús len lid Pilat sa nsalea' pretorio. Cha mzhealbe kwa'adta be soldad gangeak wats Jesús.
40027028	Cha ulate bexa xab Jesús, no mgak bexa Jesús dub lad ko'ol ta nane.
40027029	No msob bexa dub ta rued xos yagich gek Jesús cuent coron. Cha msob bexa dub bar ya'a Jesús lad ga'al. Cha msaxib bexa ndo' Jesús mbin usaladno bexa Jesús, ndab bexa: —¡Si'il nak xa nibe'e ten bexa judio!
40027030	Cha mchukko bexa ndo' Jesús, cha ute bexa bar nsén Jesús, cha le'aka bar wa nla' bexa gek Jesús.
40027031	Le'a gor na mtayun usaladno bexa Jesús, cha ulate bexa lad nane nak Jesús. Cha mgak bexa Jesús le'aka xab Jesús, cha ncha'ano bexa Jesús sa ikea xa ndo' cruz.
40027032	Le'a gor uto'o be soldad sa wa, cha mzhe'al bexa dub xabgi'i nsalea' Simón xa gezh Cirene. Cha mbin bexa juers go'o xa cruz ten Jesús.
40027033	Cha ngol gor ulaya' bexa sa nsalea' Gólgota, dub di'izh gab tit gek men.
40027034	Cha msa'a bexa vin kwi mbich ta ula'pa goo Jesús. Ná le'a gor na mbin xa preb‑a, cha lá ka'abta xa goo xa‑yá.
40027035	Cha mke'a be soldad Jesús ndo' cruz, cha ulo'o bexa dub suert ndontsa ini'í bexa ná ton ika'a be xab Jesús. Li ngok‑a lak ndab dub xa mbidi'izh sakndo' Dios tiemp polta, ndab xa: “Ulo'o bexa dub suert ndontsa ini'í bexa ná ton ika'a be xab~na'.”
40027036	Cha ndeula'ach be soldad xa sa wa.
40027037	Le'a gek cruz ten Jesús wa mke'a bexa dub letr ndab ná xta'an li nkea xa ndo' cruz, ndab‑a: “TA NDEE JESÚS, XA NIBEꞋE TEN BEXA JUDIO.”
40027038	Nsea top wa'an mke'a bexa ndo' cruz wats Jesús, dub xa wats lad ga'al Jesús, nsea stub xa wats lad raves.
40027039	Le'a be men nseabetid sa wa xela uní'i ndo' Jesús, nkwi'in bexa gek bexa,
40027040	ndab bexa ndo' Jesús: —Lu ndab le'a lu ulate ni'i ten Dios, cha ixiste lu‑yá wizh yontsa. Nat byun libr le'aka lu. ¡Tal lu Xin Dios, ula' ndo' cruz ba'!
40027041	No liga le'a be ule'ay nibe'e no be mech ten ley no bexa fariseo no bexa gox nsak wa ndun usaladno Jesús, ndab bexa ndo' ltsa'a bexa:
40027042	—Le'a xa ba' le'a ngokno be men, ná lá gun xa gan ulat xa le'aka xa ndo' gealgut. Tal le'a xa ba' xa nibe'e ten beuna xa Israel, ila' xa ndo' cruz, cha gungea ladna beuna xa.
40027043	Le'a xa ba' ndab le'a nge' ladna Dios. Nat gakno Dios xa tal le'a Dios nlad, le'a xa ba' ndab le'a xa Xin Dios.
40027044	No liga le'a itop wa'an nkea ndo' be cruz wats Jesús wa xela uní'i ndo' Jesús.
40027045	Le'a ngol gor gawizh le'a idub ndo' gizhliyo mkaw gast gor nkea uyon gor uzhe.
40027046	Le'a ngol gor nkea uyon wa le'a Jesús uge' ndab: —Elí, Elí, ¿lama sabactani? —le'a ta wa dub di'izh gab: Dios ten na', Dios ten na', ¿xta'anxá mlalad go na' zhaga?
40027047	Le'a ncho bexa nde sa wa gor na mbi'ín bexa ta li ndab Jesús wa, cha ndab bexa: —Le'a xa ba' nbezh Elí.
40027048	Zha le'a dub bexa wa uto'o karrel, ncha'dob dub lad xi'il, cha ulo xa‑yá ndo' vinagr. Cha msob xa‑yá gek dub yalod ndontsa goo Jesús ta wa.
40027049	Parea le'a iteata bexa wa ndab ndo' xa wa: —Kweas go, le'a beuna ini'í naga si'id yakno Elí xa.
40027050	We'e le'a Jesús cha uge'gal utezhat, cha ngut xa.
40027051	Zha le'a lad uta'a ncho bse'a len ni'i ten Dios cha usaw gast ga'ap no gast ila', ngok top ble'a‑yá. No ngok xo'o gast ule'a be ge' ubi'i,
40027052	no mya'al be ge'lo'o sa mga'ach be men ngut. Cha myaste kwa'ad bexa ngut, bexa nak xmen Dios.
40027053	Cha uto'o bexa wa len ba'a wa. Le'a tso'o na mbangal Jesús, cha uyote bexa wa Jerusalén cha uni'í kwa'ad be men bexa.
40027054	Le'a gor ngok xo'o nsea iteata be ta'a wa, le'a xa nibe'e ten soldad no iteata be soldad ndeula'ach Jesús wa cha uzhebpa mzheb, ndab bexa: —Ta ugeaka le'a xabgi'i ndee Xinka Dios.
40027055	Le'a sa wa sittsa ndewi'i kwa'ad be xagots, bexa na uto'o Galilea usankea bexa tso'o Jesús, no ngokno bexa Jesús nes ncha'a xa Jerusalén.
40027056	Le'a lat bexa wa no Marí xa gezh Magdala nso', no Marí xna'a Jacob nsea Kosé, no xna'a be xin Zebedeo.
40027057	Le'a ngol gor uzhe cha ulen dub xabgi'i rik nsalea' Kosé, xa gezh Arimatea, dub xa no ndangea ladna Jesús.
40027058	Le'a xa wa ngwa' ndo' Pilat, cha unab xa Jesús. Le'a Pilat cha unibe'e ula'a be soldad go'o Kosé Jesús.
40027059	Cha uxe'e Kosé Jesús ndo' cruz wa, cha mtixko xa Jesús dub lad ko'ol ta umbi'i.
40027060	Cha ulo xa Jesús len dub ba'a cuent ge'lo'o, dub ta tlaw myan ndo' ge'da'a. Cha mtixte xa dub ge' si'il to'o ba'a wa, cha nsea' xa.
40027061	Le'a sa wa nde Marí xa Magdala no stubga Marí lad to'o ba'a wa.
40027062	Le'a ngot xe'a stubga wizh dub wizh ne'e bexa judio, le'a be ule'ay nibe'e no bexa fariseo ngwa' ndo' Pilat,
40027063	ndab bexa: —Señor, le'a besa ntse'a ladna le'a Jesús xa ukwi'in wa ndab gor na bi nban xa le'a xa wizh yontsa iban ndo' gealgut.
40027064	Ta we'e nab besa ndo' go inibe'e ga ya'ula'ach be soldad to'o ba'a gast wizh yon. Tal na'anpa li gun ga le'a be xmen~xa gi'id gor te'al, cha go'o bexa wa xa. Cha ukwi'in bexa gab bexa ndo' be men le'a xa wa mbanla ndo' gealgut. Tal le'a bexa li ukwi'in le'a ta wa mas ugap ndo' lak mkwi'in Jesús wa.
40027065	We'e le'a Pilat cha ndab ndo' bexa: —Ula'achka be soldad sa wa. Wa' bega cha btsaw chá bega to'o ba'a wa lak ndák bega.
40027066	We'e le'a bexa wa cha ncha'be, cha ulo bexa dub ta'a to'o ba'a wa, natsa ini'í bexa tal ton uxa'al‑a. Cha myanbe be soldad sa wa ula'ach bexa‑yá.
40028001	Ngol utid wizh ne'e bexa wa, gor ngot xe'a wizh ned ten sman, le'a Marí xa Magdala no stubga Marí ncha'wi'i ba'a wa.
40028002	We'e cha ngok dub xo'o si'il. Le'a dub angel ten Dios uto'o gibe'a ula' sa wa, cha udob xa ge' to'o ba'a wa, cha usob xa tso'o‑yá.
40028003	Le'a angel wa ndon ndu'u na' cuent beal' usi'i. No xab~xa ndon mbe xi'il na'.
40028004	Le'a gor uni'í be soldad ta wa, uzhe'eb nzheb bexa gast nxis bexa, cha ulayat bexa ndo' yo cuent bexa ngut.
40028005	Le'a angel ndab ndo' be xagots wa: —Lá izheb bego, le'a na' uníka le'a bego nkwa'an Jesús, xa ngut ndo' cruz.
40028006	Le'a xa na'an sa ndee, le'a xa ndi mbanla lakka ndab xa. Utseawi'i bega sa mka'ach bexa xa.
40028007	Cha uxax bya' bega, cha gud bega ndo' be xmen Jesús le'a xa mbanla ndo' gealgut. No ncha'a nedla xa ndo' bexa wa Galilea, le'a sa wa ini'ígal bexa xa. Le'a na' ta ndeekama nsabndo' gáp ndo' bego.
40028008	We'e le'a be xagots wa nzheb, parea uzhebpa nten ladna bexa. Cha uxax mka'an bexa wats ba'a wa, karrel nsea'beyab bexa‑yá ndo' be xmen Jesús. Le'a nes nsea'be be xagots wa,
40028009	ngi zha uni'í bexa le'a Jesús nseala nes, cha unidi'izh Jesús ndo' bexa. Cha ubii bexa wats Jesús, msaxib bexa ndo' xa. Cha udi'id bexa xo'o Jesús, ndankea bexa xa.
40028010	We'e le'a Jesús cha ndab ndo' bexa: —Lá izheb bega. Bya'yab bega ndo' be xmen~na', bexa cuent nak wit~na', ya'be bexa Galilea, le'a sa wa ini'ígal bexa na'.
40028011	Ndalen li ncha'be be xagots nes wa, le'a pla be soldad nla'ach to'o ba'a wa uyote gezh wa, cha mbidi'izh bexa ndo' be ule'ay nibe'e wa iteanak be ta li uyo'o wa.
40028012	Le'a bexa nibe'e ten ule'ay wa cha ngwa'yadi'izhno bexa gox nsak ten bexa judio ná xte'e gun bexa. We'e cha msa'a bexa sian med ndo' be soldad wa,
40028013	ndab bexa: —Gud bega le'a be xmen Jesús mbi'id gor te'al cha mbiwa'an bexa Jesús gor ndeyats bega.
40028014	Tal le'a xa nibe'e wa go'ón‑a, le'a besa le'a ika'ab sakndo' bega, ndontsa na'an xta'an gunno xa bega.
40028015	We'e le'a be soldad wa cha usen be med wa, cha mbidi'izh bexa lak ndab be ule'ay wa. Le'a ta wa gast wizh nat li ndadi'izh bexa judio lak mkwi'in be soldad wa.
40028016	We'e le'a isatibdub be xmen Jesús ncha'be Galilea, gast bet sa ndabka Jesús ya'be bexa wa.
40028017	Le'a gor uni'í bexa Jesús, cha ngwankea bexa xa, parea ncho bexa bi lá ndangea ladna ti le'a Jesús xa wa.
40028018	Le'a Jesús cha ubii wats bexa, ndab xa: —Le'a Dios msa'a juers nibe'e na' iteanak be ta ncho gibe'a no ndo' gizhliyo.
40028019	Ta we'e wa' bega idub nax ndo' gizhliyo ndo' be men itea be nacion, bluu bega bexa xte'e gak bexa xmen~na'. Cha ulalea' bega bexa, gunti'in bega lea' Dios Xus~na', no lea~na' xa nak Xin Dios, no lea' Espíritu ten Dios.
40028020	Bluu bega bexa uxobgek bexa iteanak ta unibe'e na' ndo' bega. Lá yalad bega le'a na' nkeseano tse'e bega gast initndo' gizhliyo ndee. Lika nak‑a.
41001001	Lnde'e usaxan di'izh wen ten Jesucristo, Xin Dios,
41001002	lak mke'a profet Isaías sakndo' Dios ndab xa: Una', le'a na' utu'ub dub xa ya' ned ndo' lu gudi'izh di'izh ten na', ndontsa listla kwe be men gal zha ilen lu.
41001003	Le'a xa wa ikeseyadi'izh ge'e sa bid, uge' gab xa: “Bin parej bega nes ilen Xa Nibe'e. Bkeaso' bega nes ten xa.”
41001004	Le'a xa wa Juan, xa uyo'o ge'e sa bid. Ulalea' xa be men len nits, no ndab xa ula'a bexa be ta ugap nak bexa, no italea' bexa, ndontsa utsu'u Dios be ke ten bexa.
41001005	Le'a kwa'ad bexa Jerusalén no bexa idub distrit Judea uto'o ncha'yo'ón di'izh ten Juan. Le'a gor na mgondo' bexa be ke ten bexa, le'a Juan cha ulalea' bexa len nits yowbe'e Jordán.
41001006	Le'a xab Juan naknde'e gich las came, nsea dub sinch gid nde len xa. Le'a xa ndaw mbit, nsea mzhin ser ndo xa.
41001007	Ndadi'izh Juan, ndab xa ndo' be men: —Le'a tso'o na' ndee ilen stub xa mas nsak ndo' na'. Le'a na' ni lá isaya' kote ndab~xa wa.
41001008	Le'a na' nits‑tsa ngolea' bega, ná le'a xa ilen tso'o na' ndee kolea' be men no Espíritu ten Dios.
41001009	Ngol dub wizh le'a Jesús uto'o gezh Nazaret ten distrit Galilea. Ncha'a Jesús sa nso' Juan, cha ulalea' Juan Jesús len nits yowbe'e Jordán.
41001010	Le'a gor na uto'o Jesús len nits wa, le'a Jesús uni'í mya'al gibe'a. Le'a Espíritu ten Dios cuent dub palom ncha'la' sa nso' Jesús.
41001011	No ulen ti Dios gibe'a ndab ndo' Jesús: —Lu nak Xi'ín~na'. Le'a na' nkwea' ladna lu, no ntenno lad na' lu.
41001012	Le'a Espíritu ten Dios cha mbi'i Jesús ge'e bid sa na'an men.
41001013	Le'a sa wa uyo'o Jesús dub top ga'al wizh lat be man ge'e wa. We'e ulen maxu'u uzhe'eb mbin preb Jesús nlad maxu'u utsabgix Jesús. Tso'o wa cha ulen be angel ten Dios mla'ach bexa Jesús.
41001014	Tso'o na mke'a be men Juan litgi'ib, le'a Jesús cha nsea' le'aka Galilea, ukesea uluu xa be men di'izh wen ten Dios ná xte'e nibe'e Dios be men.
41001015	Ndab xa: —Le'a tiemp yá ngol. Le'a zha inibe'e Dios lado'o be men yá gax nak. Bla'a bego be ta ugap nak bega, no bingea ladna bega di'izh wen ten Dios.
41001016	Le'a dub gor nchasea Jesús to'o lagun si'il nsalea' Galilea, cha uni'í xa Simón nsea Ndres wit Simón, ndeutsa'ab red ten na len nits, le'a bexa wa xa nsen mbeal.
41001017	Cha ndab Jesús: —Usankea bega tso'o na', le'a na' uluu xte'e yunjunt bega be men ndo' Dios.
41001018	Bi le'a gor wa cha mla'a bexa be red ten bexa, cha ncha'ano bexa Jesús.
41001019	We'e cha usea bexa stub tuzh sa. Cha uni'í Jesús dub xa nsalea' Jacob nsea stub xa nsalea' Juan wit Jacob. Le'a bexa wa ndi'ib ndo' dub barco ndego ramient be red ten na.
41001020	Cha utezh Jesús itop wit bexa. Le'a bexa wa cha mchanso' xus~na Zebedeo ndo' barco wa no be mos ten bexa. Le'a Jacob no Juan cha ncha'ano Jesús.
41001021	Cha uyote bexa len gezh Capernaum. Le'a ngol wizh ne'e be men, le'a Jesús cha ncha'uluu be men len ni'i sa nzhealbe bexa judio gezh wa.
41001022	Le'a be men wa ndanseana xte'e ndadi'izh xa, le'a ta ndadi'izh xa wa nluu le'a xa uzhe'eb ndap juers, na'anpa lak nluu be mech ten ley.
41001023	Le'a len ni'i wa nsob dub xabgi'i nsak gizh tont ncho mbi bxin len lado'o~na. Le'a ta wa uge' ndab ndo' Jesús:
41001024	—¿Xta'an nsea ugal lu besa, Jesús xa Nazaret? ¿Nati nsea unitndo' lu besa zha? Na' uní ton nak lu, le'a lu xa umbi'i mtu'ub Dios.
41001025	Le'a Jesús uteyo mbi bxin wa, ndab xa: —¡Kexga lu! ¡Uto'o len lado'o~xa ba'!
41001026	We'e le'a mbi bxin wa udabi xabgi'i wa, cha utezhat xa, cha uto'o mbi bxin wa len lado'o~xa.
41001027	We'e le'a itea be men wa ngwanseana, nabdi'izh bexa ndo' be ltsa'a~xa, ndab bexa: —¿Xte'e nak ta ndee zha? Le'a xa nluu dub ta'a ni gol go'ón beuna, no uzhe'eb ndap xa juers, gast be mbi bxin nxobgek ndo' ta ndab xa.
41001028	Le'a ta li mbin Jesús wa cha uxax mgen idub Galilea.
41001029	Le'a gor na uto'o bexa len ni'i wa, le'a Jesús ncha'ano Jacob nsea Juan ta lid Simón nsea Ndres.
41001030	Le'a xnazha'ap Simón nax ncho xlea. Le'a gor na ndab bexa‑yá ndo' Jesús,
41001031	le'a Jesús cha ubii sa nax xa wa, usen xa ya'a~xa, cha uxiste Jesús xa. Cha bi le'a gor wa mto'o xlea xa, cha msa'a xa ta gaw bexa wa.
41001032	Le'a gor na ngwa'asla wizh cha nsea te'al, le'a be men ulenno kwa'adpa bexa gizh nsea bexa nsak gizh tont ncho mbi bxin len lado'o~na.
41001033	Le'a idub gezh men myakjunt to'o ni'i wa.
41001034	Le'a Jesús myunyakna kwa'adpa be men nsén isando' gealgizh, nsea ulantu'ub Jesús be mbi bxin ncho len lado'o be men wa. Lá ula'a xa ngudi'izh be mbi bxin, geal le'a be ta wa uni'í ton nak Jesús.
41001035	Ngol gor bi te'alta le'a Jesús ngwaste, cha ncha'a xa dub sa na'an men, sa na ngwa'yadi'izhno xa Dios.
41001036	Le'a Simón no stapla bexa uto'o ncha'kwa'an Jesús.
41001037	Ná gor na mzheal bexa Jesús, cha ndab bexa ndo' xa: —Le'a be men we'e itea nkwa'an ga.
41001038	Le'a Jesús cha ndab: —Ncha'be beuna be gezh gax ndee. Ulu'u na' be men, le'a na' ti'in we'e ndal ndo' gizhliyo.
41001039	We'e le'a Jesús cha nchasea be gezh idub distrit Galilea, nluu xa be men len be ni'i sa nzhealbe bexa judio, nsea ulantu'ub Jesús be mbi bxin ncho len lado'o be men.
41001040	Le'a dub wizh ulen dub xabgi'i wats Jesús, dub xa nsa'gea las~na, le'a ta wa dub gealgizh nsalea' lepra. Cha msaxib xa ndo' Jesús, ndab xa: —Tal go nlad yunyakna go na', le'a na' uní le'a ga sunka gan.
41001041	Le'a Jesús cha mlats ladna xa wa, cha mxo'ob Jesús ya'a~na tso'o~xa wa. Cha ndab Jesús: —Nladka na' yakna lu. Nat myakna lu.
41001042	Bi le'a gor wa le'a gealgizh wa cha unitndo', cha myakna las~xa.
41001043	We'e le'a Jesús cha unibe'e ndo' xa, ndab Jesús: —Nat syo'o gan ya' lu.
41001044	Na'an ton ndo' ná gudi'izh lu xte'e myakna lu. Dubga'al ndo' ule'ay wa' uluu las~lu, le'a lu myaklana. Nsea bi'i be man xnab lak nibe'e ley mke'a Moisés usa'a be men zha nyakna bexa, ndontsa ini'í be men le'a lu myaklana.
41001045	Ná le'a nes nsea' xabgi'i wa, usaxan ndadi'izh xa ndo' be men xte'e myunyakna Jesús xa. Ta we'e le'a Jesús lá yoota gan ga'al yate ni dub len gezh wa. Sbe'en dub lad sa na'an men ukesea xa, ná le'a be men itea lad uto'o ncha'beka wats Jesús.
41002001	Ngok stapla wizh mtancha'gal Jesús gezh Capernaum. We'e mbi'ín be men pa ni'i na ncho Jesús.
41002002	Cha uxax mzhealbe kwa'ad men sa wa, gast ni to'o ni'i wa lá ugalta kwe be men. Cha mluu Jesús bexa di'izh ten Dios.
41002003	Le'a gor wa ulaya' dap men ncha'ano dub xabgi'i gizh lá yoo gan isea.
41002004	Ná le'a tant kwa'ad be men nde sa wa, le'a bexa lá yo'o gan ibii wats Jesús. Cha ndi ukea bexa gek ni'i wa, mxa'al bexa‑yá ga'al‑la sa nso' Jesús. Cha mla'ko bexa yalo'on nax xa gizh wa ndo' na.
41002005	Le'a Jesús mna'la le'a bexa mge' ladna le'a Jesús sun gan yunyakna xa gizh wa. Cha ndab Jesús ndo' xa: —Amig, le'a be ke ten lu myu'ula.
41002006	Ná le'a be mech ten ley ndebe sa wa cha mbinbe'ebe:
41002007	“¿Xta'an ngi li ndab xa ndee zhaga? Le'a ta ndab xa uzhe'eb dub ta lá nsak ladna Dios. ¿Ton isu'u utsu'u be ke ten be men zha? Nabtsa Dios su'u.”
41002008	Ná le'a Jesús cha mgenna xte'e ndanbe'e bexa wa. Cha ndab Jesús: —¿Xta'an lba'a ndanbe'e bega zha?
41002009	¿Xta'an mas lid bid gáp na' ndo' xa gizh ndee, le'a ke ten xa myu'ula, nati gáp na' gaste xa, cha kob xa yalo'on ten xa, cha isea xa?
41002010	Le'a nat ini'í bega le'a na', Xa Myak Men Ndo' Gizhliyo, no syo'o gan utsu'u be ke ten be men. Cha ndab Jesús ndo' xa gizh wa:
41002011	—Gáp na' ndo' lu goste, cha udob yalo'on ten lu ba', cha bya' ta lid~lu.
41002012	Le'a xa wa uxax ngwaste, cha udob xa yalo'on ten xa. Cha uto'o xa sa wa ndo' ga'al iteanak be men. Le'a itea bexa nde sa wa ngwanseana, ndab bexa le'a Dios uzhe'eb dub Dios juert, no ndab bexa: —Ta ndee dub ta nunk beuna gol ni'í.
41002013	Tso'o wa ncha'agal Jesús to'o lagun wa. Le'a kwa'ad men ulen wats Jesús, cha mluu Jesús bexa di'izh ten Dios.
41002014	Le'a sa ncha'tid Jesús wa uni'í Jesús dub xabgi'i nsalea' Leví xin Alfeo. Le'a Leví wa nsobyun ti'in nsen xa med nkix be men ndo' gobier Roma. Cha ndab Jesús: —¡Utsea! ¡Usankea tso'o na'! Le'a Leví cha ngwaso', cha usankea xa tso'o Jesús.
41002015	Ngol tso'o wa le'a Jesús nsea be xmen~xa ngwa'daw ta lid Leví. No kwa'ad be men ncha'ano Jesús sa wa, bexa ndun ltsa'a ti'in mbin Leví, nsea kwa'adta bexa na ndab be men ugap nak bexa.
41002016	Le'a gor uni'í be mech ten ley no bexa fariseo le'a Jesús nsobyawno bexa ugap no bexa nsen med, cha we'e unabdi'izh bexa ndo' be xmen Jesús, ndab bexa: —¿Xta'an ndawno Jesús bexa nsen med ba' no iteata bexa ugap ba' zha?
41002017	Le'a gor na mbi'ín Jesús ta wa, cha ndab Jesús ndo' bexa wa: —Le'a be men na'anpa gizh lá nki'in doctor, ndi le'a xa gizh nki'inka xa wa. Le'a na' na'anpa ndalte'ezh bexa ndanbe'e le'a lá ndap ke; na' ndi ndalte'ezh bexa ngondo' le'a ndap ke.
41002018	Le'a be xmen Juan nsea be xmen bexa fariseo ncho be wizh lá ndaw bexa ndontsa mas yankea bexa Dios. We'e ngol dub wizh le'a pla be men ndab ndo' Jesús: —Le'a be xmen Juan nsea be xmen bexa fariseo ncho wizh lá ndaw bexa. Ná le'a be xmen~ga zha, ¿xta'an lid no bexa li ndun ta wa?
41002019	Le'a Jesús cha uka'ab ndab: —¿Nsak bega zha le'a dub sa nchilya'a men le'a bexa nde sa wa lá nsabndo' gaw, zha bi ncho xabgi'i mchilya'a wa?
41002020	Parea gal dub wizh le'a be men go'o xabgi'i mchilya'a wa. We'e le'a bexa nde sa wa lá gaw dub tiemp.
41002021	’Na'an ton ngo ramient lad gox nsea dub ble'a lad kub. Tal le'a xa li gun, le'a lad kub wa sya'ad, cha ndi mas stsaw‑a lad gox wa.
41002022	No na'an ton ngo vin kub len dub bols gid gox. Tal le'a xa li gun le'a bich ten vin kub stsaw bols gid gox wa. Le'a vin wa cha ibid stsi'i no sazha'a bols gox wa. Le'a vin kub wa nsabndo' yoo len bols gid kubga.
41002023	Le'a ngol dub wizh ne'e be men le'a Jesús ncha'tid sa nax dub ble'a yo ncho trig. Le'a be xmen Jesús cha uxe'e pla be bid ten trig.
41002024	Le'a ncho bexa fariseo cha ndab ndo' Jesús: —Una' go, ¿xta'an lba'a ndun bexa ba', ta na lá nsabndo' gun bexa wizh ne'e beuna zha?
41002025	Ná le'a Jesús cha ndab: —¿Ni lá ndo'ol bega sa ndab di'izh ten Dios ta na mbin David dub biaj, zha na uzhebpa ndanna xa no bexa ndeseano xa zha?
41002026	Le'a David uyo'o len ni'ilad ten Dios, zha na ngok Abiatar ule'ay ndon le'a nsak, cha udaw xa be pan le'ay, ta lá nsabndo' gaw dub men na'anpa nak ule'ay. No msa'a xa‑yá ndo' bexa ndeno xa.
41002027	No ndab Jesús ndo' bexa: —Le'a Dios msa'a wizh ne'e be men ndontsa gakno‑yá be men. Na'anpa mbinde'e Dios be men yankea bexa wizh wa.
41002028	Ta we'e le'a na', Xa Myak Men Ndo' Gizhliyo, noga nibe'e wizh ne'e beuna.
41003001	Le'a stub wizh uyo'o Jesús len ni'i sa nzhealbe bexa judio gezh wa. Le'a sa wa nsob dub xabgi'i ubidya dub ya'a~na.
41003002	We'e le'a ncho bexa ndeula'ach naga syunyakna Jesús xa gizh wa wizh ne'e be men, ndontsa ta we'etsa usake bexa Jesús.
41003003	Le'a Jesús cha ndab ndo' xa gizh ya'a~na wa: —Goso', cha uso' tlaw ndee.
41003004	Le'a Jesús cha ndab ndo' be men wa: —¿Le'a wizh ne'e beuna nsabndo' gun beuna ta wen nati gun beuna ta ugap? ¿Gakno beuna dub xa nati ula'a beuna gat xa? Ná le'a be men wa ni lá ika'abbe.
41003005	We'e le'a Jesús ndakloo mwi'i ndo' be men nde gangeak, cha uban myo'o ladna Jesús tant ngud nak lado'o bexa. Cha ndab Jesús ndo' xa na gizh ya'a~na wa: —Bkea ya'a~lu. Le'a xa wa cha mkea ya'a~na, cha uxax myakna‑yá.
41003006	Le'a bexa fariseo cha nsea'be, cha mzhealbe bexa nsea be xmen Herodes, mbidi'izh bexa ná xte'e gun bexa gan gat Jesús.
41003007	Le'a Jesús cha ncha'agal to'o lagun nsea be xmen~xa. We'e kwa'ad bexa Galilea usankea tso'o Jesús.
41003008	Le'a gor na mbi'ín be men xte'e mbidi'izh Jesús nsea xte'e myunyakna Jesús be men, we'e kwa'adpa bexa ulaya' wats Jesús, bexa uto'o Jerusalén nsea distrit Judea nsea distrit Idumea nsea stub to'o yowbe'e Jordán nsea gezh Tiro no gezh Sidón.
41003009	Cha ndab Jesús ndo' be xmen~na: —List uteno bega dub barco, ndontsa lá kidko be men na'.
41003010	Le'a Jesús myunyaklana kwa'ad be men, ta we'e itea bexa gizh nsi'i be ltsa'a~na, ndontsa ugal bexa masa xab Jesús.
41003011	Le'a be men ncho mbi bxin len lado'o~na wa, gor uni'í bexa Jesús cha msaxib bexa ndo' Jesús, uge' ndab be mbi bxin wa: —¡Go nak Xin Dios!
41003012	Ná le'a Jesús cha uzhe'eb uteyo be mbi bxin, ndontsa lá gab be mbi bxin ton nak Jesús.
41003013	Tso'o wa le'a Jesús ukea dub bet, cha utezh xa bexa mti xa. Le'a bexa wa cha ulaya' wats Jesús.
41003014	Cha ndab Jesús ndo' isatibtop bexa wa: —Le'a bega gak xa ikeseano na' nsea bexa utu'ub na' ya'be uluu be di'izh ten Dios ndo' be men.
41003015	Nat le'a bega gap di'izh yunyakna men gizh no kontu'ub bega be mbi bxin.
41003016	Le'a bexa wa lnde'e nsalea': Simón xa msalea' Jesús Pedr,
41003017	nsea Jacob no Juan wit Jacob be xin Zebedeo (Jesús msalea' itop wit~xa wa “Boanerges”, dub di'izh gab: cuent ní'i usi'i).
41003018	Nsea Ndres, nsea Julip, nsea Bartol, nsea Mateo, nsea Tomás, nsea Jacob xin Alfeo, nsea Tadeo, nsea Simón xa partid Caná,
41003019	nsea Judas Iscariot, xa na le'a myun cuent Jesús tso'o wa. Le'a bexa wa cha uyo'o len dub ni'i.
41003020	We'e le'a kwa'ad be men ulen gast ni lá yoo gan gaw Jesús nsea be xmen~xa.
41003021	Le'a gor na mbi'ín xna'a Jesús nsea be wit Jesús le'a be men ndadi'izh le'a Jesús myak tont, we'e cha uto'o bexa ncha'yo'o bexa Jesús.
41003022	Le'a sa wa ndebe pla mech ten ley uto'o Jerusalén. Le'a bexa wa ndab: —Le'a Jesús ndap Beelzebú maxu'u na nibe'e be mbi bxin. Juers we'e ngontu'ub Jesús be mbi bxin wa.
41003023	Le'a Jesús cha utezh bexa wa, cha ndab xa: —¿Syo'o gan kontu'ub dub maxu'u le'aka maxu'u zha?
41003024	Tal be xmen dub xa nibe'e yak top partid, cha bi le'akaga bexa kuyo, le'a bexa wa yá na'antapa gak juertbe.
41003025	No tal be men ncho dub ni'i bi le'akaga kuyobe, le'a bexa wa iteltsa'abe.
41003026	No liga tal le'a maxu'u kuyono le'aka be mbi bxin ten na, le'a maxu'u wa lá yoota gan gak juert, no cha snitndo' maxu'u.
41003027	’No na'an ton gun gan yate len lid dub xabgi'i juert kowa'an be ta'a len ni'i, tal le'a xa lid ned uxi xabgi'i wa. Lima syo'o gan kowa'an xa be ta'a len lid~xa juert wa.
41003028	’Le'a na' gáp ndo' bega le'a itea be ta kwea' ní'i be men no iteata be ta ugap ndun bexa, le'a Dios sunge'ka ladna ta wa.
41003029	Ná le'a tal ton inisi Espíritu ten Dios, le'a Dios lá gunge' ladna ke wa, le'a ta wa dub ke nunk lá yu'uta.
41003030	Le'a ta wa ndab Jesús geal le'a be mech ten ley ndab le'a Jesús ndap dub mbi bxin.
41003031	We'e le'a xna'a Jesús nsea be wit Jesús ulen, cha ute bexa tso'o juertsa. Cha mtu'ub bexa dub men ncha'tezh Jesús.
41003032	Le'a bexa nde wats Jesús cha ndab ndo' xa: —Le'a xna'a~go nsea be wit~go nde tso'o juer ndee, nkwa'an bexa go.
41003033	Le'a Jesús cha uka'ab ndab: —Le'a na' gáp ndo' bego ná ton xa na ta ugeaka nak xna'a~na' nsea be wit~na'.
41003034	We'e cha mwi'i Jesús ndo' bexa ndebe sa wa. Cha ndab xa: —Le'a bega nde ndee nak xna'a~na' no wit~na'.
41003035	Le'a itea bexa ndun lak nlad Dios, le'a bexa wa nak cuent wit~na' no bsan~na' no xna'a~na'.
41004001	Le'a stub biaj usaxan nluu Jesús be men to'o lagun Galilea. We'e le'a kwa'adpa be men ulen wats xa, cha ukea xa ndo' dub barco nde ndo' nits, cha usob xa. Le'a itea be men wa utebe ndo' yo bid to'otsa nits wa.
41004002	Cha sian ta'a mluu xa msaktabe'e xa be ta'a, ndab xa:
41004003	—Bla'ach bego, le'a dub xabgi'i ndun ti'in ge'e uto'o ncha'utob bid ten trig ndo' yo.
41004004	Le'a gor na mte'ach xa‑yá, ncho‑yá ulate to'o nes. Le'a be migin cha ulen cha udaw‑a.
41004005	No ncho‑yá ulate ndo' yo ge', sa uxee yo. Le'a ná wa uxax ulen,
41004006	parea ngol gor na mna' bea, le'a ná wa cha mgo'ol, cha ubid‑a geal le'a‑yá na'anpa wat ndi'ib lo'~na.
41004007	No ncho‑yá ulate lat be gix nso' gich. Ngol gor le'a gix wa uzhe'eb ngo'ol, cha ulo xlea'‑yá. Cha na'anpa usa'a‑yá bid.
41004008	Parea ncho‑yá ulate sa uta'a yo. Le'a be ná wa ulen cha ngo'ol‑a, cha msa'a‑yá sian bid. Ncho be trig wa msa'a dub galnti'i bid. No ncho‑yá msa'a dub chon ga'al bid. No ncho‑yá msa'a dub gayo'oga bid.
41004009	Bego na ndap ncha'~na, bla'ach bega ta ndáp na' ndee.
41004010	Le'a gor na myanbe isatibtop xmen Jesús nsea stapla bexa, we'e unabdi'izh bexa ndo' Jesús ndab bexa: —¿Xta'an gab ta msaktabe'e go cuent ten xa ndas trig wa zha?
41004011	Le'a Jesús cha ndab: —Le'a Dios nsa'a ta yakbe'ena bega be ta uga'ach cuent ten xte'e nibe'e Dios. Parea ndo' bexa xa'aga, sbe'en nsaktabe'e na' be ta'a gor ndadi'izh na'.
41004012	Le'a bexa nwi'i, ná le'a bexa lá ini'í xta'an‑a. No ndo'ón bexa ta ndáp na', ná le'a bexa ni lá yakbe'ena‑yá. We'e lá yach bexa wats Dios, no lá utsu'u Dios be ke ten bexa.
41004013	No ndab Jesús: —¿Lá nyakbe'ena bega ta msaktabe'e na' wa zha? ¿Xte'exá yakbe'ena bega itea be ta uluu na' zhaga?
41004014	Le'a xa nte'ach trig wa nak cuent xa ndadi'izh di'izh ten Dios.
41004015	Le'a to'o nes sa ulate bid ten trig wa nak cuent be men ndo'ón di'izh ten Dios, parea cha nlen maxu'u cha ngo'o maxu'u di'izh wa len lado'o bexa.
41004016	Le'a yo ge' sa ulate bid wa nak cuent bexa nten ladna ndo'ón di'izh ten Dios.
41004017	Ná le'a bexa wa nak cuent dub ya trig lá ndap sian lo'~na. Ndangea ladna bexa di'izh ten Dios dub nde'ep, ná le'a gor na juert ncho bexa geal ndangea ladna bexa di'izh wa, cha nla'a bexa‑yá.
41004018	Le'a yo ncho gix nso' gich wa nak cuent bexa na ndo'ón di'izh ten Dios,
41004019	ná le'a bexa nyu' ladna be ta'a ndo' gizhliyo ndee, no nge' ladna bexa be ta'a siantsa ndap xa, no nsa'ab ladna bexa sianta ta'a gap bexa. Ta we'e le'a bexa wa cuent dub ya trig na'an xta'an usa'a‑yá.
41004020	Ná le'a sa uta'a yo wa nak cuent bexa ndo'ón di'izh ten Dios, cha ndangea ladna xa‑yá idub ncho ladna xa. Le'a bexa wa wen nak cuentla be ya trig nsa'a dub galnti'i bid no dub chon ga'al bid no dub gayo'oga bid.
41004021	No ndab Jesús: —¿Ncho ton nsob dub xe'a len dub caj zha? ¿Nati ncho xa nsob‑a xan dub lo'on? ¿Lid nsob xa xe'a dub sa ga'ap, ndontsa usu‑yá xe'a itea lad?
41004022	Le'a itea be ta uga'ach, le'a gal gor le'a be ta wa uluukabe. No iteanak be ta ngachyo'o, le'a gal gor ito'o‑yá ndo' xe'a.
41004023	Bego na ndap ncha'~na, bla'ach bega ta ndáp na' ndee.
41004024	No ndab Jesús: —Bla'ach bega ta ndáp na' ndee. Bi lak ula'ach bega‑yá, bi liga mas yakbe'ena bega‑yá.
41004025	Le'a bexa nyakbe'ena, le'a Dios gun mas yakbe'ena bexa. Ná le'a bexa na lá nyakbe'ena, le'a Dios slat ta na nsak bexa nyakbe'ena bexa wa.
41004026	Nsea ndab Jesús ndo' be men: —Le'a lak nibe'e Dios be men nak cuent dub xabgi'i ndas trig ndo' yo.
41004027	Guni'i tal naxyats xa natal nsobna' xa le'a trig wa te'al tezhea ndi'ibya'alka.
41004028	Le'a trig wa juers ten yotsa nsa'a bid. Ndon ned lak ya wa nlen, we'e cha ndach ta ben ndo' ya wa, cha nyak‑a bid ten trig.
41004029	Le'a zha na ngugal trig wa, cha ixen xa trig no dub os, geal le'a zha ibele'e trig wa yá ngol.
41004030	No ndab Jesús: —¿Xta'an dub ta'a nak lak nibe'e Dios be men? ¿Xta'anma dub ta'a usaktabe'e beuna‑yá?
41004031	Le'a ta wa nak cuent ta ndasea dub bid ten mostas. Le'a gor na ndas dub men‑a le'a‑yá dub bid ndon le'a tuzh ndo' itea be bid ncho ndo' gizhliyo.
41004032	Ná le'a tso'o na ndas xa‑yá, le'a‑yá nda'al cuent dub ya si'il, mas si'il ndo' itea be ta xge'a ndas be men, gast be migin syo'o gan ukal lat be xos‑a.
41004033	Le'a Jesús li msaktabe'e sian ta'a gor nluu xa di'izh ten Dios, lak yakbe'ena bexa‑yá.
41004034	Sbe'en msaktabe'e xa be ta'a gor ndadi'izh xa ndo' be men, parea ndal gor nyak nab Jesús no be xmen~xa, we'e uya'al ndadi'izh xa ndo' bexa wa.
41004035	Le'a ngol gor na nsea te'al, le'a Jesús ndab ndo' be xmen~na: —Ncha'be beuna stub to'o lagun ndee.
41004036	Cha mlaute bexa be men ndebe sa wa. Cha ncha'be bexa bi laktsa ndi'ib bexa ndo' barco wa. Nsea stapla barco junt ncha'ano bexa.
41004037	Ngol gor le'a ndo' nits wa ulen dub mbi si'il. Le'a golp ten nits wa gast len barco nyo'ola, ngi sla'ko‑yá barco len nits.
41004038	Ná le'a Jesús ndi naxyats dub xan len barco wa, nsea dub lad ncho xan gen~xa. We'e le'a be xmen~xa mkwa'an xa, ndab bexa: —¡Mech! ¿Lá nyu' ladna go le'a beuna ngi sat?
41004039	Le'a Jesús cha ngwaste, cha uteyo xa mbi wa, ndab xa ndo' nits wa: —¡Kexga lu! ¡No xe ute! Le'a mbi wa cha uleas, cha ndon xe ute nits wa.
41004040	We'e le'a Jesús cha ndab ndo' be xmen~na: —¿Xta'an lba'a nzheb bega zha? ¿Xta'an lá ndangea ladna bega na' zha?
41004041	Le'a bexa wa mzhebbe, ndabbe ndo' ltsa'a~na: —¿Tonxá xa ndee zhaga, gast mbi nsea nits nxobgek ndo' di'izh ten xa?
41005001	Cha ulaya' bexa stub to'o lagun wa ndo' yo sa nibe'e gezh Gadara.
41005002	Le'a gor ula' Jesús ndo' barco wa, le'a dub xabgi'i ncho mbi bxin len lado'o~xa uto'o lat be ge'lo'o sa nga'ach be men ngut.
41005003	Le'a xabgi'i wa len ge'lo'o ten kampeon wa nak lid~na. Ni caden lá ndun bexa gan uxi bexa xa wa.
41005004	Sianla biaj mxi bexa ya'a~xa nsea caden, no gi'ib nke'anchii bexa xo'o~xa. Ná xa nkixka caden wa nsea nsuka xa gi'ib wa. Ta we'e na'an ton ndun gan uxi xa.
41005005	Te'al tezhea nkeseabezhat xa be ge'e no sa nga'ach be men wa. No ge' nke'a xa le'aka las~xa.
41005006	Gor na bi sitta uni'í xa Jesús le'a xa wa uto'ola karrel gast ndo' Jesús msaxib xa.
41005007	Cha uge' ndab mbi bxin wa ndo' Jesús: —¿Xta'an ngi na' nsea ugal lu zha Jesús, Xin Dios si'il? ¡Le'a Dios nsobwi'i le'a na' na'ab na'anpa utsaksi lu na'!
41005008	Le'a mbi bxin wa le'a li ndab, geal le'a Jesús unibe'ela ndo' mbi bxin ito'o len lado'o~xa wa.
41005009	Le'a Jesús cha unabdi'izh ndab: —¿Xte'e nsalea' lu zha? Le'a mbi bxin wa cha ndab: —Na' nsalea' Uzhe'eb Kwa'ad Xa, geal le'a besa kwa'adpa.
41005010	We'e cha uzhebpa unab mbi bxin wa ndo' Jesús ndab ta wa: —Lá kontu'ub lu besa sa ndencho besa ndee.
41005011	Le'a gax ge'e wa kwa'ad kuch ndeseayawbe.
41005012	Le'a be mbi bxin wa cha ndab ndo' Jesús: —Btu'ub besa yate besa len be kuch ba'.
41005013	We'e le'a Jesús cha msa'a di'izh li gun be mbi bxin. Le'a be ta wa cha uto'o len lado'o xabgi'i wa, cha uyo'o be ta wa len be kuch wa. Cha ubix bema gek dub we'a gast len nits ula'yo'o ma, cha ngut bema. Le'a ndo' itea be kuch wa pa top mil ma.
41005014	We'e le'a be men nkeno be kuch wa cha uto'o karrel ncha'yab‑a ndo' be men ndesea ge'e nsea be men gezh. Le'a kwa'ad be men cha uto'o ncha'bewi'i ná xta'an uyo'o.
41005015	Le'a gor ulaya' bexa wats Jesús, le'a bexa cha uni'í xa na li uto'o mbi bxin len lado'o~na wa myaklana nsob wats Jesús, nakla xa xab~xa. Cha mzheb bexa.
41005016	Le'a bexa na uni'í ta uyo'o wa cha mbidi'izh ndo' be men wa xte'e myakna xa wa, nsea xte'e ngut be kuch wa.
41005017	Le'a bexa wa cha unab ndo' Jesús ika'an Jesús ndo' yo ten bexa wa.
41005018	Le'a gor na ukeagal Jesús ndo' barco, le'a xa li myakna wa cha unab ndo' Jesús no ya'no Jesús.
41005019	Ná le'a Jesús lá ka'ab go'o xa, ndi ndab Jesús ndo' xa: —Bya' ndo' bexa ta lid~lu. Cha bidi'izh ná xte'e myunyakna Dios lu, no xte'e mlats ladna Dios lu.
41005020	Le'a xa wa cha nsea', cha usaxan ndadi'izh xa ndo' bexa idub distrit Decápolis xte'e myunyakna Jesús xa. We'e le'a itea be men wa ngwanseanabe.
41005021	Le'a gor na myach Jesús len barco wa nsea' xa stub to'o lagun wa, le'a uzhebpa kwa'ad men ulen wats Jesús.
41005022	Cha no ulen dub xabgi'i nsalea' Jairo, xa nchansu ni'i sa nzhealbe bexa judio gezh wa. Le'a gor na uni'í xa Jesús, cha msaxib xa ndo' Jesús.
41005023	Cha unab xa ndo' Jesús, ndab xa: —Le'a me'ed gots ten na' yamer gat. Wa' una uxo'ob ga ya'a~ga tso'o me'ed wa, ndontsa yakna me'ed, lá gat me'ed.
41005024	Le'a Jesús cha ncha'ano xa, nsea kwa'ad be men usankea tso'o bexa gast ngidko bexa Jesús.
41005025	Le'a lat be men wa ncha'a dub xagots nsén gealgizh nle'a xa ten idub dub tibtopla li'in.
41005026	Le'a xa wa uzhe'eb ukesea ndo' kwa'ad be doctor, gast mte'a xa iteanak med ndap xa. Ná le'a xa ni lá yakna, ndi mas kwea' nsak xa.
41005027	Le'a gor na mbi'ín xa ndadi'izh be men xte'e ndun Jesús, we'e cha ubii xa ndi tso'o Jesús lat be men wa. Cha mgal xa xab Jesús,
41005028	geal le'a xa mbinbe'e tal xa ugal masa xab Jesús, le'a xa syakkana.
41005029	Cha bi le'a gor wa uleasla' ten wa, cha mgenna xa le'a xa myaklana ndo' gealgizh wa.
41005030	We'e le'a Jesús mgenna uto'o dub tuzh juers ten na, cha mgeak Jesús mwi'i ndo' be men, ndab xa: —¿Ton xa mgal xab~na'?
41005031	Le'a be xmen Jesús ndab: —Una' go le'a be men kwa'ad ba' le'a ngidko ga, ¿ná xta'an ndab go ná ton mgal xab~ga zha?
41005032	Ná le'a Jesús nwi'ika gangeak ná ton mgal xab~xa.
41005033	Le'a xagots wa nxis tant nzheb xa, geal le'a xa uni'í xta'an mbin xa. Cha ubii xa msaxib xa ndo' Jesús, cha ndab xa idub gealngea xta'an mbin xa.
41005034	Le'a Jesús cha ndab ndo' xa: —Xagots, le'a ta na mge' ladna lu na' wa, ta we'e myakna lu. Nat bya' cha bten ladna lu, le'a lu myaklana ndo' gealgizh wa.
41005035	Ndalen li nso'yadi'izh Jesús, ulen pla bexa uto'o ta lid Jairo, ndab dub xa wa ndo' Jairo: —Le'a xingots~ga ngutla. Yá na'antapa go'o ga mech ba'.
41005036	Ná le'a gor na mbi'ín Jesús ta li ndab xa wa, cha ndab Jesús ndo' Jairo: —Lá izheb lu. Bingeatsa ladna lu na'.
41005037	We'e le'a Jesús lá ngo'o itea be men wa. Nabtsa Pedr no Jacob no Juan wit Jacob mbi'i Jesús.
41005038	Gor na ulaya' bexa ta lid Jairo, le'a Jesús uni'í xte'e nbezhat bexa no ndeyo'on bexa.
41005039	Cha uyo'o Jesús len ni'i wa, cha ndab xa: —¿Xta'an lba'a ndun bega ruid nsea ndeyo'on bega zha? Le'a me'ed ba' na'anpa ngut, le'a me'ed ba' ga naxyats‑tsa.
41005040	Le'a be men wa ndi nxi'idno Jesús. Le'a Jesús cha ndab ndo' bexa: —¡Utate itea bega sa ndee! Cha mbi'i Jesús xustsa me'ed no xna'atsa me'ed nsea yontsa be xmen Jesús wa. Cha uyo'o bexa len sa ncho'ob me'ed wa.
41005041	We'e le'a Jesús cha usen ya'a me'ed, cha ndab xa: —Talita kumi —le'a ta wa dub di'izh gab: Me'ed gots, na' gáp ndo' lu, goste.
41005042	Le'a me'ed wa cha mban no usaxan nkesea me'ed. Le'a be men ndebe sa wa ngwanseanabe. Le'a me'ed wa ncho dub tibtop li'in.
41005043	We'e le'a Jesús cha ndab ndo' bexa: —Na'anpa gudi'izh bega ta ndee. Nat bsa'a bega ta gaw me'ed gots ba'.
41006001	Le'a Jesús nsea be xmen~xa cha uto'o sa wa, nsea' xa Nazaret sa ngo'ol xa.
41006002	Ngol dub wizh ne'e be men le'a Jesús cha nluu bexa len ni'i sa nzhealbe bexa wa. We'e kwa'ad be men ndanseana xte'e ndadi'izh Jesús, ndab bexa ndo' be ltsa'a~xa: —¿Pama ngwa'lo'o xa ndee be di'izh lba'ata nluu xa ba' zha? ¿Pa mtsid xa be ta ndák xa ba' zha? ¿No xte'ema ndun xa be uyon wa zha?
41006003	¿Na'anpa xa ndee xa carpinter, xin Marí wa zha? ¿No na'anpa wit~xa Jacob no Kosé no Judas no Simón zha? ¿No na'anpa be bsan~xa ncho lat beuna gezh ndee zha? Ta we'e na'anpa isakyo'ón bexa ta ndab Jesús.
41006004	Ná le'a Jesús cha ndab ndo' bexa: —Le'a be men ndap mod ndo' dub xa ndadi'izh sakndo' Dios. Parea le'a bexa ncho lazh~xa no be ltsa'a~xa no bexa ncho ta lid~xa na'anpa ndap bexa mod ndo' xa.
41006005	Ta we'e lá ngun Jesús sian uyon sa wa. Platsa xa gizh mxo'ob Jesús ya'a~na gek~xa, cha myakna bexa.
41006006	Le'a Jesús ngwanseana xte'e lá ndangea ladna bexa Jesús. Cha ndi ukesea uluu xa be men ndencho be gezh gax sa wa.
41006007	Tso'o wa utezh Jesús isatibtop be xmen~xa, cha msa'a xa juers kontu'ub bexa be mbi bxin. Cha mtu'ub xa top ga'ga bexa,
41006008	ndab xa ndo' bexa: —Ni dub ta'a gunti'in bega nes lá go'o bega, ni bols, no ni pan, no ni med. Bi'i bega dub bordóntsa.
41006009	Bke'atsa bega ndab bega, parea ni stub nes xab bega lá go'o bega.
41006010	Le'a sa na ilaya' bega len dub ni'i usa'a bexa, we'etsa yoo bega gast gal wizh ika'an bega gezh wa.
41006011	No tal ncho gezh lá ula'a bexa yoo bega, ni lá nlad bexa go'ón bexa ta gudi'izh bega, bka'an bega gezh wa. Cha blate bega gast yakol ngwa'al xo'o bega, ta nluu le'a Dios lá nsak ladna lak nak bexa wa. Le'a na' gáp ndo' bega le'a gal wizh gab Dios ná ton ndap ke, le'a bexa gezh wa mas gealkwea' ini'í ndo' bexa uyo'o gezh Sodoma nsea gezh Gomorra.
41006012	We'e cha uto'o be xmen Jesús ncha'beyadi'izh ndo' be men ula'a bexa be ta ugap nak bexa, cha yach bexa wats Dios.
41006013	No ngontu'ub bexa sian be mbi bxin ncho len lado'o be men, nsea nga'ab bexa aceit gek kwa'ad bexa gizh, cha nyakna bexa gizh wa.
41006014	Le'a be ta mbin Jesús wa uzhe'eb mgen itea lad, gast no Herodes xa nibe'e idub región wa mbi'ín be ta wa. Cha ndab Herodes: —Le'a Jesús le'a nak Juan xa ulalea' be men wa mbangal ndo' gealgut. Ta we'e ndap xa juers ndun xa be uyon wa.
41006015	No ncho be men ndab: —Le'a Jesús nak Elí. No ncho bexa ndab: —Le'a Jesús le'a stub profet cuent bexa mbidi'izh sakndo' Dios tiemp polta.
41006016	Ná le'a gor na mbi'ín Herodes xte'e ndab be men wa, cha ndab Herodes: —Le'a xa wa le'a Juan xa unibe'e na' ulobto'og bexa gen~na wa. Xa wa le'a xa mbangal.
41006017	Le'a mas polta le'a Herodes uka'a Herodías, xagots ten Julip witka Herodes. Le'a Herodes mtu'ub be xmen~na isen bexa Juan, cha uxi bexa Juan caden, uke'a bexa Juan litgi'ib, lak nlad Herodías.
41006018	Li mbin Herodes geal le'a Juan ndab ndo' xa: —Na'anpa utsin nak‑a uka'a lu xagots ten wit~lu.
41006019	Ta we'e le'a Herodías nxeeno ladna Juan, gast nlad xa gut xa Juan. Ná xa lá gunga gan,
41006020	geal le'a Herodes lá ula'a gat Juan. Le'a Herodes ndap mod ndo' Juan, geal le'a Juan dub xa wen ten Dios. No ndal ladna Herodes ndo'ón xa ta ndadi'izh Juan, ná le'a xa gast ni lá ini'í xte'e gun gor ndo'ón xa ta ndadi'izh Juan.
41006021	Le'a ngol dub wizh le'a Herodías mzhealka dub mod xte'e gat Juan. Le'a wizh ngol lea' Herodes, le'a xa ulo dub gast si'il. Mgaw Herodes be men nsak ten xa, no bexa nibe'e ten soldad, no le'aka bexa nsak ncho distrit Galilea.
41006022	Cha uto'o xingots Herodías mbilndats xa ndo' ga'al bexa nde ndo' gast wa. We'e le'a Herodes nsea bexa nde sa wa ngol ladna xte'e mbilndats nagots wa, cha ndab Herodes ndo' xa: —Unab guni'i xta'an nlad lu, le'a na' usa‑yá.
41006023	Gast Dios nsobwi'i gáp na' ndo' lu: itea ta inab lu usa na', gast itol ta nibe'e na' ndee.
41006024	Le'a nagots wa cha uto'o nsea' ndo' xna'a~na, cha ndab xa: —¿Xta'an ina'ab na' ndo' Herodes? Le'a xna'a nagots wa cha uka'ab ndab: —Unab gek Juan xa ulalea' be men.
41006025	Le'a nagots wa cha uxax ubii sa nsob Herodes ndab: —Le'a na' nlad usa'a go gek Juan xa ulalea' be men, ixo'ob‑a ndo' dub plat.
41006026	Le'a Herodes cha uban myo'o ladna. Parea ke na ndab xa Dios nsobwi'i no ke na mbi'ín be men nde ndo' mes ta ndab xa wa, ta we'e usa'aka Herodes ta unab nagots wa.
41006027	We'e le'a xa cha mtu'ub dub soldad ya'labto'og gen Juan len litgi'ib wa, cha yo'o xa‑yá.
41006028	Le'a soldad wa cha ngwa'labto'og gen Juan len litgi'ib, cha myo'o xa‑yá uxo'ob‑a ndo' dub plat. Cha msa'a xa‑yá ndo' nagots wa. Le'a nagots wa cha ngwa'usa'a‑yá ndo' xna'a~na.
41006029	Le'a gor na mbi'ín be xmen Juan le'a Juan ngut, cha ngwa'dob bexa Juan. Cha mka'ach bexa Juan.
41006030	We'e le'a be xmen Jesús cha mla'ncha' wats Jesús, cha mbidi'izh bexa itea be ta'a mbin bexa nsea ta mluu bexa be men.
41006031	Ná le'a sa nso' Jesús wa tant nyo'o nto'o be men, gast ni lá yoo gan gaw bexa. Ta we'e le'a Jesús cha ndab ndo' be xmen~na: —Ncha'be beuna dub sa na'an men, ndontsa une'e bega dub xla'al.
41006032	We'e cha nab Jesús nsea be xmentsa xa uto'o, ukea bexa ndo' dub barco, ncha'be bexa dub sa na'an men.
41006033	Ná le'a kwa'ad be men uni'í ncha'be bexa no mgondo' bexa Jesús. Ta we'e cha uto'o bexa be gezh wa, uxax ncha'be ndats bexa, cha nedla bexa ulaya' sa ilaya' Jesús.
41006034	Le'a gor na ula' Jesús ndo' barco wa, cha mna'la xa be men kwa'ad nde to'o nits, cuent be borreg lá ndap ton ula'ach ma. Cha mlats ladna Jesús bexa, cha usaxan xa mbidi'izh xa sian ta'a ndo' bexa.
41006035	Ngol gor mas uzhela, le'a be xmen Jesús ubii wats Jesús, ndab bexa: —Le'a sa ndee dub sa sit na'anpa ncho be men, ná nat yá uzhelapa.
41006036	Gud go ndo' be men ba' ya'isi'i bexa ta gaw bexa be ranch no be gezh nde gax ndee, le'a bexa lá no'o ta gaw na.
41006037	Le'a Jesús cha uka'ab ndab: —Bsa'a bego ta gaw bexa ba'. Le'a be xmen Jesús cha ndab: —¿Nlad ga ya'isi'i besa be ta gaw bexa ba' zha? Le'a ta wa itatso' ta ndun dub men gan dub xo'on mbe'e.
41006038	Le'a Jesús cha unabdi'izh ndab: —¿Plo pan ndap bega zha? Wa'iwi'i bega‑yá. We'e le'a gor mlen bexa, cha ndab bexa ndo' Jesús: —Le'a besa ndap sga'aytsa pan nsea stoptsa mbeal.
41006039	We'e le'a Jesús cha ndab ndo' be xmen~na gab ndo' be men wa kwe plaga xa ndo' gixgi uge'a wa.
41006040	We'e le'a kadga dub sa wa ute dub gayo'oga bexa no itol gayo'oga xa.
41006041	Le'a Jesús cha usen isaga'ay pan nsea itop mbeal wa. Cha mwi'i xa gibe'a, msa'a xa xno ndo' Dios. Cha ule'a Jesús be pan wa sian ble'a, we'e msa'a xa‑yá ndo' be xmen~xa. Le'a bexa wa mtse'a‑yá ndo' be men wa. Cha liga mtse'a bexa be mbeal wa ndo' iteanak be men.
41006042	Le'a itea be men wa udaw gast plo mzhea bexa.
41006043	Ná le'a gor mtele'e bexa be pan no be mbeal ta mya'an yaw be men wa, le'a ta wa stibtop zhum byux‑a.
41006044	Le'a lat bexa li udaw wa pa dub ga'ay mil be xabgi'i.
41006045	Cha ndab Jesús ndo' be xmen~na: —Bkea bega le'aka ndo' barco ba'. Cha wa' bega stub to'o lagun gast gezh Betsaida. Ndalen wa ndab Jesús ndo' be men kwa'ad wa ya'be bexa.
41006046	Le'a gor na yá nsea'be be men wa, le'a Jesús nab ukea dub bet ngwa'yadi'izhno xa Dios.
41006047	Ngol gor ula' te'al le'a barco ncho be xmen Jesús wa nchaseala itol nes ndo' nits wa. Le'a Jesús nab myanso' ndo' yo.
41006048	We'e le'a Jesús mna'la le'a barco wa uzhebpa juers nseala, geal le'a mbi uzhebpa nlen ndo' nits wa lad ndo' barco. Ngol gor yamer nsayat xe'a, le'a Jesús nchasea ndats ndo' nits gax wats barco wa.
41006049	Le'a gor uni'í bexa Jesús nseandats xa ndo' nits wa, cha utezhat bexa le'a bexa mbinbe'e le'a‑yá dub ta uxin.
41006050	Le'a bexa iteanak na' ta wa, no uzhe'eb mzheb bexa. Ná le'a Jesús cha ndab ndo' bexa: —¡Gop bega valor! ¡No lá izheb bega! Le'a ta ndee na'ka.
41006051	Le'a gor ukea Jesús ndo' barco wa, le'a mbi wa cha uleas. Le'a be xmen Jesús uzhebpa mzheb, no ngwanseana bexa,
41006052	geal le'a bexa lá yakbe'ena ta na li mbinno Jesús be pan wa, le'a bexa bi lika ngud nak lado'o~na.
41006053	Le'a bexa wa utakea ndo' nits wa, ulaya' bexa sa nsalea' Genesaret, cha mxi bexa barco wa ndo' yo.
41006054	Le'a gor ula' bexa ndo' barco, le'a be men nde sa wa mgondo'la Jesús.
41006055	We'e le'a be men ncho be gezh nde gax wa ulenno be men gizh ndo' yalo'on gast sa mbi'ín bexa nso' Jesús.
41006056	Le'a itea sa nda' Jesús len be gezh byux no be gezh ubi'i no be ranch, ngoteka be men bexa gizh wa to'o nes sa nsatid Jesús. Cha unab bexa ula'a Jesús masa ndats xab Jesús ugal bexa gizh. Le'a itea bexa na li mgal xab Jesús wa cha myaknabe.
41007001	Tso'o wa le'a pla bexa fariseo nsea be mech ten ley uto'o Jerusalén ulen wats Jesús.
41007002	Cha uni'í bexa le'a pla be xmen Jesús ndeyaw ni lá una'a bexa lak nibe'e costumbr ten bexa. Ta we'e unisi bexa be xmen Jesús.
41007003	Le'a bexa fariseo nsea iteata be men judio uzhebpa ndankea be costumbr ten be usan gox polta ten bexa. Tal le'a bexa lid ned una'a sian biaj lak nak costumbr wa, le'a bexa lá yoo gan gaw.
41007004	No tal bexa ngwa' ndo' xge'e, le'a bexa wa lá yoo gan gaw tal le'a bexa lá una'a. Nsea sianta be costumbr ndankea bexa, lak nsat bexa be vas no be kamplor no be ta gi'ib. Nsea iteata be ta'a ndanti'in bexa sa ndaw bexa juerska yat‑a lak nibe'e costumbr ten bexa.
41007005	Ta we'e le'a bexa fariseo nsea be mech ten ley unabdi'izh ndo' Jesús ndab bexa: —¿Xta'an ni lá ndankea be xmen~lu be costumbr mcha'an be usan gox polta ten beuna zha? Lba'atsa na'a bexa gor ndaw bexa parea na'anpa na'a bexa lak nsabndo'‑yá.
41007006	Le'a Jesús cha uka'ab ndab: —Le'a bega nluu cuentta xa wen ná bega xa ugap nak. Ugeaka mke'a Isaías sakndo' Dios tiemp polta, ndab xa lak nak bego: Le'a be men ndee di'izhtsa ndankea na', parea le'a lado'o~xa sit nak ndo' na'.
41007007	Na'an xti'in ta ndankea bexa na', le'a cuent di'izh ten na' nluu bexa, parea di'izh ten be mentsa‑yá.
41007008	Mla'a bega ta unibe'e Dios gun bega, ndankea bega ndi sbe'en costumbr ten men, lak nsat bega kamplor no be vas, no sianta be ta'a cuent ta ndee ndun bega.
41007009	No ndab Jesús ndo' bexa: —Le'a bega nla'a be ta unibe'e Dios, cha ndi ndankeatsa bega be costumbr ten le'aka bega.
41007010	Le'a ta na mke'a Moisés ndab: “Wankea bega xus bega nsea xna'a bega.” No ndab‑a: “Le'a tal ton kwea' iní'i ndo' xus~na natal ndo' xna'a~na, le'a xa wa nsabndo' gat.”
41007011	Ná le'a bego ndi ndab le'a tal ton gab ndo' xus~na no ndo' xna'a~na le'a iteanak be ta'a ndi'izh gakno xa bexa wa, le'a ta wa ndi usa'a xa ndo' Dios,
41007012	we'e le'a xa wa yá na'antapa juerska gakno xus~na no xna'a~na.
41007013	Li nla'a bega ta unibe'e Dios, ndankea bega ndi sbe'en costumbr ten bega. No sianta be ta'a cuent nak ta ndee ndun bega.
41007014	We'e le'a Jesús cha utezh itea be men kwa'ad wa, cha ndab xa: —¡Bla'ach bega ta gáp na' ndee! ¡No byakbe'ena bega‑yá!
41007015	Le'a ta ndaw be men na'anpa le'a ndun bzhi'ik bexa ndo' Dios. Ndi le'a ta nto'o lado'o be men ndun bzhi'ik bexa cuent ten Dios.
41007016	Le'a bego na ndap ncha'~na, bla'ach bega ta ndáp na' ndee.
41007017	Le'a gor na mla'a Jesús be men wa, cha nsea' xa len ni'i. We'e le'a be xmen~xa unabdi'izh ná xte'e nak ta msaktabe'e xa wa.
41007018	Le'a Jesús cha ndab: —¿Noga bego ni lá nyakbe'ena ta ndáp na' zha? ¿Lá nyakbe'ena bega zha le'a ta ndaw dub men, le'a ta wa lá gun bzhi'ik xa ndo' Dios?
41007019	Le'a ta wa na'anpa nyo'o lado'o~xa, ndi len~xa ncha'a‑yá, cha tso'o wa ncha'a‑yá len letrina. Le'a ta li ndab Jesús wa gab le'a itea ta ndaw bexa umbi'ika ndo' Dios.
41007020	We'e ndab Jesús: —Le'a ta nto'o lado'o dub men, le'a ta wa ndun bzhi'ik xa ndo' Dios.
41007021	Le'a len lado'o~xa nto'o be ta ugap ndanbe'e xa. Ta we'e ncho bexa ngalga xa ten stubga men. No ncho xa ndun ta ugap ltsa'a ta li nak wa. No ncho xa ndut men.
41007022	No ncho xa ndun gealwa'an. No ncho xa sbe'en nlad mas sian ta'a gap. No ncho xa ugap ndanno be men. No ncho xa ndun gealkwi'in. No ncho xa ndun itea ta nladtsa xa. No ncho xa ndaklono stub xa ndap ta'a. No ncho xa nisi be ltsa'a~na. No ncho xa nzhinna. No ncho xa ni lá nsakyo'ón.
41007023	Le'a itea be ta ugap ndee nto'o len lado'o be men, cha ndun bzhi'ik‑a gealnaban ten xa ndo' Dios.
41007024	Cha uto'o Jesús distrit Galilea ncha'a xa dub sa gax gezh Tiro no gezh Sidón. Cha uyo'o xa len lid dub men sa wa. Le'a Jesús lá nlad igen pa ncho xa, ná le'a‑yá mgenka.
41007025	We'e le'a dub xagots mbi'ín pa ncho Jesús cha ulen xa wats Jesús, le'a xa ndap dub me'ed gots gizh ncho mbi bxin len lado'o~na. Cha usaxib xagots wa ndo' Jesús.
41007026	Le'a xa wa xa Sirofenicia, na'anpa xa judio. Le'a xa wa unab kontu'ub Jesús mbi bxin ncho len lado'o xin~xa wa.
41007027	Ná le'a Jesús ndi ndab: —Bla'a ned be me'ed itayaw. Na'anpa utsin nak ulat besa ta gaw be me'ed, cha usa'ab besa‑yá ndo' be mbek.
41007028	Le'a xagots wa uka'ab ndab: —Ta ugeaka ta wa, Señor, parea le'a be mbek ndaw be ta'a nlate to'o be me'ed xan mes.
41007029	Le'a Jesús cha ndab: —Le'a lu utsin uka'ab. Nat bya' ta lid~lu, le'a mbi bxin wa uto'ola len lado'o xme'ed~lu.
41007030	Le'a gor na mtansea' xagots wa ta lid~xa, le'a mbi bxin wa uto'ola len lado'o me'ed gots wa. Le'a me'ed wa nax ndo' lo'on myaklana.
41007031	Le'a Jesús cha mka'an sa nibe'e Tiro wa, ncha'tid xa Sidón nsea distrit nsalea' Decápolis, ulaya' xa to'o lagun Galilea.
41007032	Le'a be men kwa'ad cha ulaya'no dub xa mud no ngwa'ad xa. Cha unab bexa uxo'ob Jesús ya'a~na gek~xa mud wa, ndontsa yakna xa.
41007033	Le'a Jesús cha mbi'i nabtsa xa mud wa dub lad wats be men wa. Cha mkiko Jesús ngutsya'a~na be len ncha'~xa mud wa. Cha mchukko Jesús dub ngutsya'a~na, cha mgal Jesús luzh xa mud wa.
41007034	We'e mwi'i Jesús gibe'a, cha mga'a ladna xa, ndab xa: —¡Efata! —le'a ta wa gab: ¡Bya'al lu!
41007035	Bi le'a gor wa cha mya'al ncha'~xa, cha myakna luzh~xa nsea usaxan utsin ndadi'izh xa.
41007036	We'e cha ndab Jesús ndo' bexa: —Na'an ton ndo' ná gudi'izh bega ta ndee. Parea lakta pla biaj ndab Jesús lá gudi'izh bexa‑yá, ná le'a bexa ndi mas mbidi'izh‑a.
41007037	Le'a itea be men uzhebpa ngwanseana, ndab bexa: —Wenka ndun xa itea be ta'a, gast nyunyakna xa bexa mud no ngwa'ad.
41008001	Ngol dub wizh le'a be men kwa'adpa mzhealbe wats Jesús, ná le'a bexa lá ndap ta gaw na. Ngol gor le'a Jesús cha utezh be xmen~na, cha ndab xa:
41008002	—Na' nlats ladna be men ndee, le'a bexa wizh nyonla nde wats na', ná le'a bexa lá ndapta ta gaw na.
41008003	Tal na' utu'ub bexa lba'atsa lá gaw bexa, ncha'a bexa lá uxik ilansea' ta lid~na, le'a ncho xa ba' sit uto'o.
41008004	Le'a be xmen Jesús cha ndab: —¿Pa izheal beuna pan gaw dub lba'ata men ba' zha? Le'a sa ndee sit nde be gezh.
41008005	Le'a Jesús cha unabdi'izh ndab ndo' bexa: —¿Plo pan no'o bega zha? Le'a bexa cha ndab: —Sga'ad pan.
41008006	We'e le'a Jesús cha ndab ndo' be men kwa'ad wa kwe bexa ndo' yo. Cha usen xa isaga'ad pan wa, cha msa'a xa xno ndo' Dios. Cha ule'a xa be pan wa sian ble'a, cha msa'a xa‑yá ndo' be xmen~xa, utse'a bexa‑yá ndo' be men.
41008007	No stapla be mbeal byux ndap bexa usen Jesús, msa'a Jesús xno ndo' Dios. Cha unibe'e xa ndo' be xmen~xa utse'a‑yá ndo' be men wa.
41008008	Le'a be men wa udaw gast plo mzhea bexa. Cha mtele'e bexa sga'ad zhum byux be ta mya'an sobr.
41008009	Le'a bexa udaw wa pa dap mil. Le'a Jesús cha ndab ndo' bexa wa ya'be bexa.
41008010	Cha ukea xa ndo' dub barco nsea be xmen~xa ncha'a bexa distrit Dalmanuta.
41008011	Le'a sa wa ulen pla bexa fariseo wats Jesús. Cha usaxan bexa ndadi'izhno bexa Jesús, nlad bexa gun bexa preb Jesús, ndab bexa ndo' Jesús: —Le'a besa nlad gun ga dub ta uluu le'a ga Dioska mtu'ub.
41008012	Le'a Jesús cha mga'a ladna, cha ndab xa: —¿Xta'an nlad be men ncho nat dub ta uluu ton nak na'? Le'a na' gáp le'a bega na'anpa ini'í ta nab bega wa.
41008013	We'e le'a Jesús cha mla'a bexa. Cha ukea Jesús ndo' barco wa nsea be xmen~xa, ncha'be bexa stub to'o nits.
41008014	Le'a be xmen Jesús myalad ngo'o pan gaw bexa. Dubtsa pan no'o bexa len barco wa.
41008015	Le'a Jesús ndab ndo' bexa: —Bla'ach bego, uzhebpa gop bega cuent nsea levadur ten bexa fariseo no levadur ten Herodes.
41008016	Le'a bexa wa cha ndabbe ndo' be ltsa'a~na: —Li ndab xa geal le'a beuna lá ngo'o pan.
41008017	Le'a Jesús cha mgenna ta li ndab bexa wa, cha ndab Jesús: —¿Xta'an ndeyadi'izh bega le'a bega lá no'o pan zha? ¿Bi lá nyakbe'ena bega ta nluu na' zha? ¿No bi ngud nak lado'o bega zha?
41008018	¿Lá na' ngusndo' bega zha? ¿No ni lá ndo'ón ncha' bega zha? ¿No ni lá ntse'a ladna bega ta li mbin na' wa zha?
41008019	Le'a zha na msa na' ga'aytsa pan udaw dub ga'ay mil xabgi'i wa, ¿plo zhum ta mya'an sobr mtele'e bega zha? Cha ndab bexa: —Stibtop zhum‑a.
41008020	Le'a Jesús cha ndab: —No gor na msa na' dub ga'adtsa pan udaw dub dap mil men, ¿plo zhum ta mya'an sobr mtele'e bega zha we'e zha? Cha ndab bexa: —Sga'ad zhum‑a.
41008021	Cha ndab Jesús: —¿Ni bi lá nyakbe'ena bega zha?
41008022	Le'a gor ulaya' Jesús gezh Betsaida, we'e le'a pla be men ulenno dub xabgi'i lá na'. Cha unab bexa ndo' Jesús ugal Jesús ngusndo'~xa ndontsa yakna xa.
41008023	Le'a Jesús cha usen ya'a~xa lá na' wa, ulo'o Jesús xa dub lad to'o gezh. Cha mchukko Jesús ngusndo'~xa no mxo'ob Jesús ya'a~na tso'o ngusndo'~xa wa. Cha ndab Jesús: —¿Na'la lu nat zha?
41008024	Le'a xa wa cha mwi'i ndab: —Na' na'la be men cuenttsa be ya ndesea.
41008025	Le'a Jesús cha mxo'ob ya'a~na tso'o ngusndo'~xa stub biaj, cha myakna‑yá. No ndon wenla mna' xa itea be ta'a.
41008026	We'e le'a Jesús cha mtu'ub xa ya' xa ta lid~xa, ndab Jesús: —Lá itid lu len gezh ba', no ni na'an ton ndo' ná gudi'izh lu‑yá to'o gezh ba'.
41008027	Tso'o wa le'a Jesús uto'o sa wa nsea be xmen~xa. Ncha'be bexa be gezh nde gax Cesarea Filipo. Le'a nes ncha'be bexa le'a Jesús unabdi'izh ndo' be xmen~xa, ndab xa: —¿Xte'e ndab be men ton nak na' zha?
41008028	Le'a bexa cha uka'ab ndab bexa: —Le'a ncho be men ndab le'a go nak Juan xa ulalea' be men. No ncho bexa ndab le'a go nak profet Elí. No nchoga bexa ndab le'a ga nak stub profet xa'aga.
41008029	We'e le'a Jesús cha ndab: —¿Bego zha xte'e gab ton nak na'? Le'a Pedr cha uka'ab ndab: —Le'a go nak Cristo, xa mtu'ub Dios.
41008030	Parea le'a Jesús cha ndab ndo' bexa: —Lá gudi'izh bega ton nak na' ndo' be men.
41008031	We'e le'a Jesús cha usaxan nluu bexa, ndab xa: —Le'a na', Xa Myak Men Ndo' Gizhliyo, nsabndo'ka iní na' sian gealkwea'. Le'a bexa gox nsak no be ule'ay nibe'e no be mech ten ley uxelad na'. No gut bexa na', ná le'a gal wizh yon le'a na' iban ndo' gealgut.
41008032	Li uya'al mbidi'izh Jesús le'a xa gat. We'e le'a Pedr cha mbi'i Jesús dub lad, cha uteyo Pedr xa, ndab Pedr: —¡Na'anpa li gak ta wa!
41008033	Le'a Jesús cha mgeakso' mwi'i ndo' be xmen~na, cha uteyo xa Pedr, ndab xa: —Utatso' wats na', le'a lu ndadi'izh cuent maxu'u. Le'a lu lá ndanbe'e lak ndanbe'e Dios, le'a lu ndi ndanbe'e lak ndanbe'e be mentsa.
41008034	We'e le'a Jesús cha utezh be xmen~na nsea kwa'ad be men xa'aga. Cha ndab Jesús: —Tal ton nlad isankea tso'o na', nsabndo' ula'a xa iteanak be ta nlad xa, cha go'o xa cruz ten xa, cha isankea xa tso'o na', guni'i xta'an gunno be men xa.
41008035	Le'a tal ton ukwa'an xte'e wen yoo xa, le'a xa wa ndi gun perdid gealnaban ten na ndo' Dios. Ná le'a tal ton gat ta na nak xa xmen~na' no ta na ndangea ladna xa di'izh wen ten Dios, le'a xa wa gap gealnaban ndo' Dios.
41008036	Le'a tal dub men ndap iteanak be ta ncho ndo' gizhliyo ndee, cha gak perdid gealnaban ten xa ndo' Dios, ¿xti'in be ta sian ndap xa wa zha?
41008037	Le'a ta wa na'anpa ugal isi'i xa gealnaban ten xa.
41008038	Tal ton idono ladna na' nsea di'izh ten na' ndo' be men ugap ncho tiemp nat, le'a na', Xa Myak Men Ndo' Gizhliyo, noga idono ladna xa wa, gal wizh ilenno na' xe'a si'il ten Dios Xus~na' no be angel ten Dios.
41009001	No ndab Jesús: —Le'a na' gáp ndo' bego le'a ncho bexa nde ndee na'anpa cha gat gast ini'í bexa gal tiemp inibe'e Dios ndo' gizhliyo no juers si'il ten xa.
41009002	Ngol sxo'op wizh le'a Jesús mbi'i Pedr no Jacob no Juan, ukea bexa dub bet ga'ap sa na'an men. Le'a sa wa le'a Jesús cha mtixndo' ndo' ga'al bexa wa.
41009003	Le'a xab Jesús ndon nla'beal' no ndon mbe xi'il mna'‑yá, ni dub bexa nsat lad lá ndun gan lita mbe ina'‑yá.
41009004	Zha le'a sa wa mlundo' Elí no Moisés ndeyadi'izhno Jesús.
41009005	We'e le'a Pedr cha ndab ndo' Jesús: —Mech, uzhebpa wen nde beuna sa ndee. Gunde'e besa chon ramad: dub‑a ná ten go, le'a stub‑a ná ten Moisés, nsea stub‑a ná ten Elí.
41009006	Le'a be xmen Jesús wa uzhebpa mzheb, ta we'e ngi li ndab Pedr.
41009007	We'e le'a dub xkaw cha ulen sa nde bexa. Le'a lat xkaw wa ulen ti Dios ndab: —Le'a ta ndee Xi'ín~na'. Na' nkwea' ladna xa. Bsakyo'ón bega ta ndab xa.
41009008	Cha uxax mwi'i be xmen Jesús gangeak, parea le'a sa wa yá na'anla ton ndebe, nabtsa Jesús nso' sa wa.
41009009	Le'a ngol gor na ncha'layo'o bexa bet wa, le'a Jesús ndab ndo' bexa: —Na'an ton ndo' ná gudi'izh bega ta na li uni'í bega wa, gast gal gor na le'a na', Xa Myak Men Ndo' Gizhliyo, iban ndo' gealgut.
41009010	We'e le'a bexa wa lá ngudi'izh‑a, nabtsa yon bexa ndadi'izh, ndab bexa: —¿Xte'e nak ta ndab xa le'a xa iban ndo' gealgut zha?
41009011	Le'a bexa wa cha unabdi'izh ndab bexa ndo' Jesús: —¿Xta'an ndab be mech ten ley le'a Elí ned ilen, we'eta ilen Cristo xa utu'ub Dios zha?
41009012	Le'a Jesús cha uka'ab ndab: —Ta ugeaka le'a Elí nedka ilen ndontsa list kwe be men. Le'a lak nkeani'i di'izh ten Dios, le'a na', Xa Myak Men Ndo' Gizhliyo, sianpa gealkwea' iní, no uxelad be men na'.
41009013	Le'a na' gáp ndo' bega, le'a Elí wa mbi'idla. Ná le'a be men ugap mbinno xa lakta nlad bexa, lakka nkeani'i di'izh ten Dios cuent ten xa wa.
41009014	Le'a gor na myach Jesús no schon xmen~xa sa nde staplaga xmen~xa wa, we'e le'a bexa uni'íla le'a be men kwa'ad ndela wats bexa wa. Le'a be mech ten ley ndeyoto'ono stapla be xmen Jesús.
41009015	Le'a gor uni'í be men wa Jesús cha ngwanseana bexa, cha uxax ngwa'inidi'izh bexa ndo' Jesús.
41009016	Le'a Jesús cha unabdi'izh ndab: —¿Xta'an ndeyoto'o bega zha?
41009017	Le'a dub xabgi'i uka'ab ndab: —Mech, le'a na' ndee ndalno dub me'ed bgi'i ten na' ncho mbi bxin len lado'o~na. Le'a mbi bxin wa le'a mbin mud me'ed.
41009018	Le'a gor na nsen mbi bxin me'ed ba', le'a me'ed nlayat, nsea nlen bchi'in to'o me'ed, no ndaw me'ed ndeay me'ed, cha lá nte'alta me'ed. Le'a na' una'ab ndo' be xmen~ga kontu'ub mbi bxin wa, ná le'a bexa lá ngun gan.
41009019	Le'a Jesús cha ndab ndo' be men wa: —¡Ndidotsa nge' ladna bega Dios! ¿Ploxá tiemp yo'o na' lat bega zhaga? ¿Sta ploxá tiemp uxik na' ndo' bega zhaga? Utseano bega me'ed bgi'i ba' sa ndee.
41009020	We'e cha mbi'i bexa me'ed wa wats Jesús. Le'a gor na uni'í mbi bxin wa Jesús, le'a ta wa cha udinge' me'ed wa ndo' yo, naxbixte me'ed, nsea to'o me'ed cha ulen bchi'in.
41009021	Le'a Jesús cha unabdi'izh ndo' xus me'ed ndab xa: —¿Polta ulen‑a zha? Le'a xus me'ed cha ndab: —Zha tuzhta me'ed ba'.
41009022	Sian biaj le'a mbi bxin ntsa'ab me'ed ba' ndo' gi' no len nits, ndontsa gat me'ed. Ná tal le'a ga sun gan, blats ladna go besa gokno ga besa.
41009023	Le'a Jesús cha ndab: —¿Xte'e ndab lu “tal le'a ga sun gan”? Le'a xa na ndangea ladna Dios, itea ta'a syo'o gan.
41009024	We'e le'a xus me'ed wa cha uge' ndab: —Na' ndangeaka ladna Dios. Gokno ga na', ndontsa mas gungea lad na'.
41009025	Le'a gor na uni'í Jesús kwa'adpa be men nseabewi'i, we'e cha uteyo Jesús mbi bxin wa ndab xa: —Lu nak mbi bxin ndun ngwa'ad no mud me'ed ndee, gáp na' ndo' lu uto'o. Ni lá yachta lu len lado'o me'ed ndee.
41009026	Le'a mbi bxin wa cha uzhe'eb utezhat, no mas ngotbixte me'ed. Cha uto'o mbi bxin len lado'o me'ed wa. Le'a me'ed wa cuent me'ed ngut nax, gast kwa'ad be men ndab le'a me'ed wa ngutka.
41009027	Ná le'a Jesús cha usen ya'a me'ed, cha ngwaste me'ed.
41009028	Tso'o wa uyo'o Jesús len dub ni'i sa wa, cha unabdi'izh be xmen Jesús, ndab bexa ndo' Jesús: —¿Xta'an lá ngun besa gan igontu'ub besa mbi bxin ba' zha?
41009029	Le'a Jesús cha ndab: —Le'a be ltsa'a mbi bxin wa lá yoo gan ito'o xaga', nki'in lá gaw bega dub tiemp no mas gudi'izhno bega Dios ndontsa sun bega gan kontu'ub bega be mbi bxin wa.
41009030	Le'a gor na mka'an bexa sa wa, cha ncha'tid bexa distrit Galilea. Ná le'a Jesús lá nlad ini'í be men le'a bexa ndesea sa wa,
41009031	geal le'a Jesús nluu be xmen~na, ndab xa: —Le'a na', Xa Myak Men Ndo' Gizhliyo, yak cuent ndo' ya'a be men. Le'a bexa wa gut na', parea gal wizh yon le'a na' iban ndo' gealgut.
41009032	Le'a bexa wa ni lá yakbe'ena ta ndab xa wa, ná le'a bexa nzheb inabdi'izhta xte'e gab ta wa.
41009033	Cha ulaya' bexa Capernaum mlansea' bexa ta ni'i. Cha unabdi'izh Jesús ndo' be xmen~xa, ndab xa: —¿Xta'an nseabe yadi'izh bega nes wa zha?
41009034	Le'a bexa cha xetsa ute, geal le'a bexa nsea'be yadi'izh ná ton mas nsak.
41009035	Le'a Jesús cha usob, cha utezh xa isatibtop bexa wa, cha ndab xa: —Tal le'a dub bega nlad gak xa mas nsak, le'a xa wa nsabndo' yak xa lult, no gun xa ti'in lat bega.
41009036	Cha usen Jesús dub me'ed, cha mso' xa me'ed tlaw bexa, cha udi'id xa me'ed wa, ndab xa:
41009037	—Le'a tal ton dub xmen~na' utsin gak xa ndo' dub me'ed nak cuent me'ed ndee, le'a xa wa cuentkata ndo' na' utsin nak. Le'a xa na utsin nak ndo' na' wa, le'a xa wa utsinga nak ndo' xa mtu'ub na'.
41009038	Le'a Juan cha ndab ndo' Jesús: —Mech, le'a besa uni'í dub men ndanti'in lea'~go gor na ngontu'ub xa be mbi bxin. Ná le'a besa cha mka gunti'inta xa lea'~go, geal le'a xa na'anpa no nkeseano beuna.
41009039	Le'a Jesús cha ndab: —Lá uka bega gun xa ta wa. Le'a tal ton dub xa ndanti'in lea~na' gun dub uyon, le'a xa wa na'anpa cha inisi na'.
41009040	Le'a tal ton na'anpa ndakloo ndo' beuna, le'a xa wa dubtsa nak no beuna.
41009041	No tal ton gunti'in lea~na' usa'a xa masa dub vas nits goo bega ta na nak bega xmen~na', le'a na' gáp ndo' bega le'a Dios usa'aka ta wen nsabndo' ika'a xa wa.
41009042	’Le'a tal ton utsabgix dub xa ndangea ladna na' ndo' ta ugap, le'a xa wa mas dub gealkwea' si'il ini'í ndo' dub xa nkea dub ge' si'il gen~na, cha utsa'ab be men xa len nitsdo'o.
41009043	Tal le'a dub ya'a bega utsabgix bega, ndi ulobto'og bega‑yá. Mas wen yoo bega wats Dios moch bega, ndo' itop ya'a bega ya' bega infierno ndo' gi' lá nyu'u,
41009044	sa na nde mgeas lá ndat, nsea gi' nunk lá nyu'u.
41009045	Ná tal le'a dub xo'o bega utsabgix bega, ndi ulobto'og bega‑yá. Mas wen yoo bega wats Dios nsea dubtsa xo'o bega, ndo' itop xo'o bega ya' bega infierno ndo' gi' na'anpa nyu'u,
41009046	sa na nde mgeas lá ndat, nsea gi' nunk lá nyu'u.
41009047	No tal le'a dub ngusndo' bega utsabgix bega, ulo'o bega‑yá. Mas wen yoo bega wats Dios nsea dubtsa ngusndo' bega, ndo' itop ngusndo' bega cha ya' bega infierno,
41009048	sa na nde mgeas lá ndat nsea gi' nunk lá nyu'u.
41009049	’Le'a Dios gunti'in gi' ndontsa umbi'i gak bega ndo' Dios, lak ndanti'in men sed gor na nsa'a xa man xnab ndo' Dios.
41009050	Le'a sed dub ta wen, parea tal le'a sed ito'o ta utix ten na, ¿xte'ema yak utix‑a stub biaj zha? Gok bega cuent sed utix, nsea utsin gok bega ndo' be men ltsa'a bega.
41010001	Le'a Jesús cha uto'o gezh wa ncha'a xa distrit Judea no stub to'o yowbe'e Jordán lad nlen wizh. Cha usaxangal mzhealbe kwa'ad be men wats Jesús. Le'a Jesús cha mluugal bexa lakka ndun xa.
41010002	We'e le'a pla bexa fariseo ulen wats Jesús, nlad bexa gab Jesús dub ta lid le'a nak. Ta we'e unabdi'izh bexa ndo' Jesús ndab bexa: —¿Utsin nak ula'a dub xabgi'i xagots ten na zha?
41010003	Le'a Jesús cha uka'ab ndab xa: —¿Xte'e ndab ley mke'a Moisés, ta unibe'e Dios wa zha?
41010004	Le'a bexa cha uka'ab ndab: —Le'a ley mke'a Moisés ndab syo'o gan ula'a dub xa xagots ten xa, tal ned usa'a xa dub git ndo' xagots wa, gab‑a le'a xa ula'a xa wa.
41010005	Cha uka'ab Jesús ndab xa: —Geal ngud nak lado'o bega, ta we'e mke'a Moisés ta wa.
41010006	Ná le'a zha utexan gizhliyo le'a Dios mbinde'e xabgi'i nsea xagots.
41010007	Ta we'e ula'a xabgi'i xus~na nsea xna'a~na, zha na nka'a xa xagots ten xa.
41010008	Le'a cuent ten Dios le'a itop xa wa yak dubtsa men, yá lid topta xa. We'e le'a bexa wa dubtsa men myak.
41010009	Ta we'e gáp na' le'a bexa na mchealte Dios, lá nsabndo' dub men uteltsa'a bexa.
41010010	Le'a gor na mlansea' bexa ta lid bexa, le'a be xmen Jesús cha unabdi'izh stub biaj cuent ten ta mbidi'izh Jesús wa.
41010011	Le'a Jesús cha ndab: —Le'a tal ton dub xabgi'i ula'a xagots ten na, cha ika'a xa stubga xagots, le'a xabgi'i wa ugap ndanno xagots ned ten na wa, no ndap xa ke ndo' Dios.
41010012	No liga tal le'a dub xagots ula'a xabgi'i ten na, cha ika'a xa stubga xabgi'i, le'a xagots wa ugap ndanno xabgi'i ned ten na wa, no ndap xa ke ndo' Dios.
41010013	We'e le'a be men ulanseano be me'ed ten na wats Jesús, uxo'ob Jesús ya'a~na gek be me'ed wa, inab xa ula'ach Dios be me'ed. Ná le'a be xmen Jesús uteyo bexa na nseabeno be me'ed wa.
41010014	Le'a Jesús cha uni'í ta wa, cha ngokloo xa ndo' be xmen~xa, cha ndab xa: —Bla'a bego gi'id be me'ed ba' wats na'. Lá uka bega gi'id be me'ed, le'a Dios nibe'e len lado'o be men nak lak be me'ed ndee.
41010015	Le'a na' gáp ndo' bego, le'a tal ton lá ula'a inibe'e Dios xa lak dub me'ed, le'a xa wa nunk lá yate sa nibe'e Dios.
41010016	Cha udi'id Jesús be me'ed wa, nsea mxo'ob xa ya'a~xa gek be me'ed. Cha unab xa ndo' Dios ula'ach Dios be me'ed.
41010017	Le'a gor na ya'ikanes Jesús, le'a dub xabgi'i karrel ulen cha usaxib ndo' Jesús, unabdi'izh xa ndab xa: —Mech wen, ¿xta'an nsabndo' gun na' ndontsa no na' gap gealnaban ndo' Dios, ta nunk lá idub zha?
41010018	Le'a Jesús cha uka'ab ndab: —¿Xta'an ngi wen ndab lu ndo' na' zha? Na'an ton wen, ndon nab Dios nak wen.
41010019	Yá nchando' lu ley ten Dios ndab‑a: “Lá ugal lu xa ten stubga men. Lá gut lu men. Lá gun lu gealwa'an. Lá gun lu gealkwi'in. Lá ukedino lu men. Wankea xus~lu nsea xna'a~lu.”
41010020	Le'a xabgi'i wa cha uka'ab ndab: —Mech, itea ta ndab go ba' ndunka na' idub zha tuzhta na'.
41010021	We'e le'a Jesús mwi'i ndo' xa, cha mkwea' ladna Jesús xa, cha ndab Jesús ndo' xa: —Stubtsa ta'a ndun jwalt gun lu: nat bya', cha bdo'o iteanak ta ndap lu, cha btse'a med wa ndo' bexa uban nak. We'e gap lu sian ta'a gibe'a. Cha utsea usankea tso'o na', guni'i tal men xte'e gunno lu.
41010022	Le'a xabgi'i wa kwea' myo'o ladna gor na mbi'ín xa ta wa. Ndon uban myo'o ladna xa nsea' xa, geal le'a xa uzhebpa sian ta'a ndap.
41010023	We'e le'a Jesús mwi'ila gangeak, cha ndab xa ndo' be xmen~xa: —Uzhe'eb ugan ula'a dub men rik inibe'e Dios xa, bexa na li ndap sianpa be ta'a.
41010024	Le'a be xmen Jesús ngwanseana be di'izh ndab Jesús wa, ná le'a Jesús cha ndabgal: —Bego bexa nak xi'ín utsid na', uzhebpa ugan ula'a dub xa rik inibe'e Dios xa, bexa na nge' ladna be ta sian ndap na.
41010025	Ndi mas lid bid itid dub came ge'ed xan dub yagux, ndo' yate dub xa rik sa nibe'e Dios.
41010026	Cha mas ngwanseana bexa, ndab bexa ndo' be ltsa'a~xa: —¿Tonxá syo'o gan yate sa nibe'e Dios zhaga?
41010027	Le'a Jesús mwi'i ndo' bexa, ndab xa: —Le'a cuent ten nabtsa be men le'a‑yá lá yoo gan, ná le'a cuent ten Dios itea ta'a syo'oka gan.
41010028	We'e le'a Pedr cha ndab: —Una' go, le'a besa mla'a itea ta ndap besa, cha ndi usankea besa tso'o ga.
41010029	Cha uka'ab Jesús ndab xa: —Le'a na' gáp ndo' bego, le'a tal ton ula'a lid~na no wit~na no bsan~na no xus~na no xna'a~na no xagots ten na no xme'ed~na no be yo ten na ta na ndangea ladna xa na' no di'izh ten na',
41010030	le'a xa wa ikaya'a dub gayo'o biaj mas sian be ta wa tiemp ndee. Le'a bexa wa gap lid~na, wit~na, bsan~na, xna'a~na, xme'ed~na, nsea yo. No kwea' itid bexa, parea gal tiemp ti'i ilen le'a bexa gap gealnaban nunk lá idub.
41010031	Ná kwa'ad bexa nsak nat wa yak bexa na'anpa nsak; le'a bexa na'anpa nsak nat wa yak bexa nsak.
41010032	Le'a gor na nso' bexa nes ikea bexa Jerusalén, le'a Jesús ncha'a ned. Le'a be xmen Jesús nchankea tso'o Jesús, le'a bexa ndanseana no nzheb bexa. We'e le'a Jesús cha mbi'i bexa wa dub lad, cha mbidi'izhgal xa be gealkwea' ini'í xa, ndab xa:
41010033	—Bla'ach bego le'a beuna ncha'be Jerusalén, sa le'a na', Xa Myak Men Ndo' Gizhliyo, yak cuent ndo' ya'a be ule'ay nibe'e no ndo' be mech ten ley. Le'a bexa wa gab nsabndo' gat na', cha yun bexa cuent na' ndo' be men na'anpa xa judio.
41010034	Le'a bexa wa inisi na', nsea kin bexa na', nsea uchukko bexa ndo' na', no gut bexa na'. Parea gal wizh yon le'a na' iban ndo' gealgut.
41010035	We'e le'a Jacob nsea Juan be xin Zebedeo ubii wats Jesús ndab bexa: —Mech, le'a besa nlad usa'a go dub ta inab besa.
41010036	Cha ndab Jesús: —¿Xta'an nlad bega usa na' zha?
41010037	Le'a bexa cha ndab: —Usa'a go wats go sa inibe'e go kwe besa, dub besa wats ga lad ga'al, le'a stub besa lad raves.
41010038	Le'a Jesús cha ndab ndo' bexa: —Bego ni lá ini'í xta'an unab bega. ¿Sxik bega itid bega gealkwea' lakta gealkwea' iti'id na' zha? ¿No sni bega gat bega lak gat na' zha?
41010039	Le'a bexa cha ndab: —Le'a besa sxikka. Le'a Jesús cha ndab: —Le'a na' gáp le'a bega stidka be gealkwea' lakta gealkwea' iti'id na', no sat bega lak gat na'.
41010040	Parea le'a sa kwe bega, dub bega wats na' lad ga'al, no stub bega wats na' lad raves, le'a sa wa na'anpa na' inibe'e. Le'a Dios le'a gab ná ton kwe sa wa.
41010041	Le'a gor na mbi'ín isati'i be xmen Jesús ta unab Jacob no Juan wa, cha ngokloo bexa.
41010042	Ná le'a Jesús cha utezh itea be xmen~xa, ndab xa: —Le'a bego uni'íka le'a bexa nibe'e be nacion na'anpa ula'a gun be men dub ta'a na'anpa nibe'e bexa, no bexa mas nsak ten bexa uzhebpa nibe'e ndo' be men.
41010043	Ná le'a bego ndee na'anpa li nsabndo' gak. Ndi tal ton bega nlad gak dub xa nsak lat bega, le'a xa wa nsabndo' gakno itea bega.
41010044	No tal ton bega nlad yansu lat bega, le'a xa wa nsabndo' gun ti'in ndo' iteanak bega.
41010045	Le'a na', Xa Myak Men Ndo' Gizhliyo, na'anpa ndal gun be men ti'in ndo' na'. Le'a na' ndi ndalyun ti'in ndo' be men, no usa na' gealnaban ten na' gat na', kix na' ke ten kwa'ad be men.
41010046	Le'a Jesús no be xmen~xa cha ncha'tid gezh Jericó. Cha gor na nseato'o bexa to'o gezh wa no kwa'ad be men, le'a dub xabgi'i lá na' nsobnab med to'o nes sa ncha'tid Jesús. Le'a xa wa nsalea' Bartimeo, xin Timeo.
41010047	Le'a gor na mbi'ín Bartimeo le'a xa ncha'tid wa nsalea' Jesús xa Nazaret, cha usaxan xa uge' ndab xa: —¡Jesús, xin David, blats ladna go na'!
41010048	Cha kwa'ad bexa uteyo xa wa ndab bexa ndo' xa yá na'anta xte'e gab xa. Ná le'a xa wa ndi mas uge' ndab: —¡Xin David, blats ladna go na'!
41010049	We'e le'a Jesús cha ngwa'iso' ndab xa: —Utezh bega xa na li uge' ní'i wa. Cha ngwa'tezh bexa Bartimeo, ndab bexa: —Bten ladna lu, goso', le'a Jesús nbezh lu.
41010050	Le'a xa wa cha ngwaso', udabi xa lad nbix xa, cha ubii xa wats Jesús.
41010051	Le'a Jesús cha ndab ndo' xa: —¿Xta'an nlad lu gunno na' lu zha? Le'a xa wa cha ndab: —Mech, le'a na' nlad ina'.
41010052	Le'a Jesús cha ndab: —Nat syo'o gan ya' lu, le'a lu myaklana ta na mge' ladna lu na'. Cha bi le'a gor wa le'a xa cha mna'la. We'e cha no xa usankea tso'o Jesús nes wa.
41011001	Le'a ngol gor nsalaya' gax bexa wa Jerusalén, gax sa nde gezh Betfagé nsea gezh Betania, sa nsob Bet Olivo, le'a Jesús cha mtu'ub top be xmen~na,
41011002	ndab xa: —Wa' bega len gezh nde ndo' ndee. Le'a to'o gezh ba' ini'í bega nso' nchii dub burr tuzh na'an ton gol sob tso'o~na. Cha bxa'ak bega ma, go'o bega ma sa ndee.
41011003	Le'a tal ton inabdi'izh ná xta'an ngi nxa'ak bega ma, cha gab bega: “Le'a Mech gunti'in ma dub xla'al, cha yakka cuent ma.”
41011004	We'e le'a be xmen Jesús wa cha ncha'be. Cha mzheal bexa burr tuzh wa nso' nchii to'o nes sa wa, cha mxa'ak bexa ma.
41011005	Le'a pla bexa nde sa wa unabdi'izh ndo' bexa, ndab xa: —¿Xta'an ngi nxa'ak bega burr ba' zha?
41011006	We'e le'a be xmen Jesús uka'ab ndab ndo' bexa wa laktsa ndab Jesús gab bexa. Le'a bexa cha na'anta xte'e ngabbe.
41011007	Cha mbi'i bexa burr wa wats Jesús. Cha mxo'ob bexa dubga xab bexa tso'o~ma, cha usob Jesús tso'o~ma.
41011008	No kwa'ad be men mte be lad nbix bexa ndo' nes sa isea ma. No ncho bexa ulobto'og be xos ya gin, cha mte bexa‑yá nes wa.
41011009	Le'a be men ncha'be ned ndo' Jesús no be men nseabenkea tso'o Jesús uge' ndab: —¡Si'il nak xa ba'! ¡Dios uzhebpa nla'ach xa ba', xa na mtu'ub Dios Xa Nibe'e!
41011010	¡No nkeseano Dios xa ba', le'a xa inibe'e lak unibe'e David xus beuna! ¡Si'il nak Dios nsob ga'ap!
41011011	Le'a gor na uyote Jesús len gezh Jerusalén, cha ncha'a xa sa nde ni'i ten Dios. Cha mwi'i Jesús gangeak ndo' itea be ta ncho sa wa. Le'a gor wa yá uzhela, ta we'e nsea' Jesús gezh Betania no isatibtop be xmen~xa.
41011012	Ngol stubtsa wizh le'a bexa wa uto'o gezh Betania ncha'agal bexa Jerusalén. Le'a nes wa le'a Jesús ndanna.
41011013	Cha sitta na' xa nsob dub ya higo nso' la. Cha uto'o Jesús ncha'wi'i naga lid no ngus nso' ndo' ya wa. Parea na'anpa izheal xa ngus, ndi latsa nso' ndo'‑yá, le'a ta wa na'anpa tiemp ten ngus higo wa.
41011014	Cha ndab Jesús ndo' ya wa: —Idub isob lu na'antapa iso' ngus gaw men ndo' lu. Le'a be xmen Jesús mbi'ín ta li ndab Jesús ndo' ya wa.
41011015	Le'a gor na ulaya' bexa Jerusalén, cha ncha'a Jesús sa nde ni'i ten Dios. Cha usaxan ngontu'ub xa bexa nado'oti'ix ta'a sa wa. No mtixte xa be mes ten bexa ntil be med, no be yaxil ten bexa ndi'ibudo'o be palom.
41011016	Cha lá ula'ata Jesús itidno be men be ta'a tale ten ni'i ten Dios.
41011017	We'e usaxan xa nluu xa be men, ndab xa: —¿Lá ini'í bega zha xte'e nkeani'i di'izh ten Dios? Ndab Dios: “Le'a lid~na' isalea' dub sa ndadi'izhno be men na', bexa ncho idub ndo' gizhliyo.” Ná le'a bego ndi ndanno‑yá cuent dub ge'lo'o ten wa'an.
41011018	Le'a gor na mbi'ín be mech ten ley no be ule'ay nibe'e ta li ndab Jesús, cha usaxan nkwa'an bexa ná xte'e gut bexa Jesús. Ná le'a iteata be men ndanseana be ta nluu Jesús, ta we'e mzheb bexa nsak wa.
41011019	Le'a ngol gor yá uzhe, le'a Jesús cha uto'o gezh wa.
41011020	Ngok stubtsa wizh tempran nsatidgal Jesús no be xmen~xa gax sa nsob ya higo wa. We'e uni'í bexa le'a ta wa ubidla gast itea lo'‑yá.
41011021	We'e le'a Pedr mtse'a ladna ta ndab Jesús ndo' ya wa. Cha ndab Pedr ndo' Jesús: —Mech, bwi'i ga le'a ya higo na ndab go ndo' na yá na'antapa usa'a ngus wa, yá ubidla.
41011022	Le'a Jesús cha ndab: —Bge' ladna bega Dios.
41011023	Le'a na' gáp ndo' bega le'a tal ton gab ndo' bet ndee: “Utatsob, wa' len nitsdo'o”, cha na'anpa igan ladna xa ta wa, ndi gungea ladna xa ta li ndab xa wa, le'a ta wa sakka.
41011024	Ta we'e ndáp na' ndo' bego, le'a itea ta inab bega ndo' Dios, bingeatsa ladna bega‑yá, le'a Dios sa'aka ta wa.
41011025	Le'a gor na ndadi'izhno bega Dios, binge' ladna bega ndo' tal ton xte'e mbinno bega, ndontsa no Dios Xus beuna nsob gibe'a sunge' ladna ke ten bega.
41011026	Ná tal le'a bega lá gunge' ladna ndo' be men ugap ndanno bega wa, le'a Dios Xus beuna nsob gibe'a noga na'anpa gunge' ladna be ke ten bega.
41011027	Le'a gor na mlanseagal bexa Jerusalén, cha ncha'a Jesús sa nde ni'i ten Dios. We'e le'a be mech ten ley no be ule'ay nibe'e no bexa gox nsak ulen wats Jesús.
41011028	Le'a bexa wa cha unabdi'izh ndo' Jesús ndab bexa: —¿Ton ulaxo'ob lu gun lu be ta wa zha? ¿Nati ton mtu'ub lu gun lu ta wa?
41011029	Le'a Jesús cha uka'ab ndab: —Le'a na' no inabdi'izh dub ta'a ndo' bega. Tal le'a bega ika'ab, we'e no na' gáp ná ton ulaxo'ob na' li gun na'.
41011030	¿Ton mtu'ub Juan ulalea' Juan be men zha? ¿Dios nati dub men? ¡Gud bega‑yá!
41011031	Le'a bexa cha ndab ndo' be ltsa'a~na: —Tal le'a beuna gab le'a Dios le'aka mtu'ub Juan, le'a Jesús inabdi'izh ná xta'an lá ngungea ladna beuna xa.
41011032	Parea lá yoo gan gab beuna le'a Juan dub men mtu'ub. Nzheb bexa gab bexa ta wa, geal le'a itea be men mbingea ladna le'a Juan dub profet mtu'ub Dios.
41011033	Ta we'e ndab bexa ndo' Jesús: —Le'a besa lá ini'í ton mtu'ub Juan. Le'a Jesús cha noga ndab: —Na' noga lá gáp ton ulaxo'ob na' gun na' be ta ndee.
41012001	We'e le'a Jesús usaxan mbidi'izh xa dub ta'a msaktabe'e xa, ndab xa: —Uyo'o dub xabgi'i ngos ya uv ndo' dub ble'a yo ten xa. Cha ulo xa lo idub gangeak wats‑a. No mbinde'e xa dub sa gachke'e uv wa, ko'o xa nits ten‑a. Cha mbinde'e xa dub sa ga'ap isob xa ula'ach sa wa. Cha mkwa'an xa pla men gun ti'in. Cha ncha'a xa sit.
41012002	’Le'a zha na ngol tiemp ten uv, cha mtu'ub xa dub xmos~xa ya' ndo' be men nla'ach uv, ya'yo'o xa ta na ndal xwan yo wa.
41012003	Ná le'a be men wa ndi usen mos wa, cha udin bexa xa. Cha na'an xta'an usa'a bexa yo'o xa.
41012004	Le'a xwan yo wa cha mtu'ubgal stub mos. Ná le'a be men wa ndi mla'ge' gek mos, no xela mbinno bexa xa.
41012005	We'e le'a xwan yo wa mtu'ubgal stub mos, ná le'a be men wa mbit xa wa. Cha mtu'ub xa stapla be xmos~xa, parea ncho xa wa udin bexa, no ncho xa wa mbit bexa.
41012006	’We'e cha mtea be xmos xwan yo wa. Lulttsa ndap xa dubtsa xin~xa, xa nkwea' ladna xa. Cha mtu'ub xa xin~xa wa, mbinbe'e xa le'a be men wa gap mod ndo' xa.
41012007	Ná le'a be men wa ndi ndabbe ndo' ltsa'a~na: “Le'a xa ba' le'a ya'anno yo ndee. Ncha'yut beuna xa, cha ya'anno beuna‑yá.”
41012008	Cha usen bexa xa, cha mbit bexa xa, cha udabi bexa xa dub lad to'o yo wa.
41012009	Cha unabdi'izh Jesús ndab xa: —¿Xte'e nsak bega zha? ¿Xte'e gun xwan yo wa nat? Le'a xa wa ilen gut be men mla'ach yo wa. Cha usa'a xa yo wa ndo' bexa xa'aga ula'ach‑a.
41012010	¿Lá ini'í bega xte'e nkeani'i di'izh ten Dios zha? Ndab‑a: Le'a ge' na mxelad bexa ndande'e ni'i, le'a ta wa nat nak ge' ndon le'a nsak nbexan ni'i.
41012011	Le'a Dios le'a mbin ta ndee, dub ta ndanseana beuna.
41012012	We'e le'a bexa nsak wa cha nlad isen Jesús, geal le'a bexa myakbe'enabe le'a Jesús li ndab cuent ten bexa. Parea le'a bexa nzheb ndo' be men kwa'ad wa, ta we'e mla'a bexa Jesús, cha nsea'be bexa.
41012013	Cha mtu'ub bexa pla bexa fariseo no pla be xmen Herodes ya'be yun preb Jesús, ndontsa gab Jesús dub ta'a usake bexa Jesús.
41012014	Le'a bexa cha ulaya' wats Jesús ndab bexa: —Mech, le'a besa uni'í le'a go ndadi'izh gealngea. No ni lá nla'ach ga ta ndab be men, no ni tal xte'e nak be men, le'a go ndi wen nluu lak nlad Dios gak be men. Ta we'e nabdi'izh besa ndo' ga, ¿nsabndo' kix beuna med nab César xa nibe'e Roma nate na'anpa kix beuna‑yá? ¿Sa'a beuna‑yá nate na'an?
41012015	Ná le'a Jesús mgenna ta ugap ndanbe'e bexa, cha ndab Jesús: —¿Xta'an ndun bega preb na' zha? Bsa'a bega dub med iwi'i na'‑yá.
41012016	Le'a bexa wa cha msa'a dub med ndo' Jesús. Le'a Jesús cha ndab ndo' bexa: —¿Ton gek~na no lea'~na nkea las med ndee zha? Le'a bexa wa cha ndab: —Gek César no lea' César.
41012017	Cha ndab Jesús: —Bsa'a bega ta ten César ndo' César. Le'a ndo' Dios bsa'a bega ta ten Dios. Cha ngwanseana bexa xte'e uka'ab Jesús.
41012018	We'e ulen pla bexa saduceo wats Jesús. Le'a bexa saduceo ndangea ladna le'a bexa ngut wa lá ibantabe. Cha unabdi'izh bexa ndo' Jesús, ndab bexa:
41012019	—Mech, le'a ley mke'a Moisés ndab le'a tal ton dub xabgi'i gat, ná lá ngap xa xin~xa, le'a wit~xa wa nsabndo' uchilya'ano xagots ten xa ngut wa, ndontsa tal gap bexa dub me'ed le'a me'ed wa gak cuent xin xa ngut wa.
41012020	Uyo'o dub ga'ad wit~xa. Le'a xa ned wa mchilya'ano dub xagots, cha tso'o wa ngut xa ni lá ngap xagots wa xin~xa.
41012021	We'e cha mchilya'ano wit itop xa wa xagots wa. Le'a xabgi'i wa cha noga ngut, ni lá ngapgal xa xin~xa. Le'a wit yon bexa wa litsagal ngwasea.
41012022	Cha li ngwasea isaga'ad wit bexa, ná ni dub xa lá ngap xagots wa xin~na. Tso'o wa le'a xagots wa noga ngut.
41012023	Le'a gal zha iban bexa ngut wa, lat bexa wa ¿ton gak xabgi'i ten xagots wa, xa na li mchilya'ano isaga'ad xabgi'i wa?
41012024	Le'a Jesús cha uka'ab ndab: —Uzhebpa lid le'a ndanbe'e bega, geal le'a bega lá nyakbe'ena xte'e gab di'izh ten Dios, no ni lá nchando' bega juers ten Dios.
41012025	Le'a gal zha na iban bexa ngut, le'a be men yá na'antapa uchilya'ano be ltsa'a~na zha wa. Le'a bexa ndi gak cuent be angel ten Dios ncho gibe'a.
41012026	Parea le'a cuent ten ta iban bexa ngut wa, ¿lá ndo'ol bega libr mke'a Moisés, xte'e uní'i Dios lat dub yagich zha? Ndab Dios le'a xa le'a nak Dios ndankea Abraham, no Isaac, no Jacob.
41012027	Le'a Dios na'anpa Dios ten bexa ngut, le'a xa ndi Dios ten bexa nban, ta nluu le'a bexa wa nbanka. Ta we'e ndáp na' le'a bega uzhebpa lid le'a ndanbe'e.
41012028	Le'a gor na mbi'ín dub mech ten ley ta nso'yadi'izhno Jesús bexa saduceo wa, le'a xa wa uni'í le'a Jesús le'aka uka'ab ndo' bexa. We'e cha ubii xa wats Jesús, cha unabdi'izh xa ndab xa: —¿Ma ta na mas nsak lat be ta unibe'e Dios zha?
41012029	Le'a Jesús cha uka'ab ndab: —Le'a ná mas nsak wa nkeani'i ndab‑a: “Bla'ach bega xa Israel, le'a Dios Xa Nibe'e ten beuna dubkama nak Dios.
41012030	Wankea Dios Xa Nibe'e idub ncho ladna lado'o~lu no idub gealnaban ten lu no idub lak ndanbe'e lu no idub juers ten lu.” Le'a ná ndee wa mas nsak ndo' iteanak be ta unibe'e Dios.
41012031	Le'a ná itop ndee lakkaga nak ná ned wa: “Bkwea' ladna lu be ltsa'a~lu lakkata lu.” Yá na'an stub ta'a nibe'e Dios mas nsak ndo' itop ta ndee.
41012032	We'e le'a mech ten ley wa cha ndab: —Le'aka ndab go, mech. Ugeaka ta ndab go le'a Dios dubtsa, yá na'an stub dios xa'aga.
41012033	Le'a ta na yankea be men Dios idub ncho ladna lado'o~xa, no idub lak ndanbe'e xa, no idub juers ten xa, no ikwea' ladna xa be ltsa'a~xa lakkata le'a xa, le'a be ta wa mas nsak ndo' xnab ten be man no ndo' iteata be ta'a nsa'a be men ndo' Dios.
41012034	Le'a gor na mna'la Jesús le'a mech wa le'aka uka'ab, cha ndab Jesús ndo' xa: —Le'a lu gaxla nak ula'a lu inibe'e Dios lu. We'e ni stub xa wa ni lá ngun rages inabdi'izhta xa ndo' Jesús.
41012035	Le'a Jesús ndadi'izh ndo' be men nde gax wats ni'i ten Dios, ndab xa: —¿Xta'an ndab be mech ten ley le'a zha ilen Cristo le'a xa wa nak xin David zha?
41012036	Ná le'a David le'aka ndab sakndo' Espíritu ten Dios, ndab xa: Le'a Dios Xa Nibe'e ndab ndo' Xa Nibe'e ten na': “Usob wats na' lad ga'al ndee, gast gal gor ute na' bexa ndaklono lu xan ndats~lu.”
41012037	Le'a David ndab le'a Cristo nak Xa Nibe'e ten xa. ¿Ná xte'e yoo gan gak Cristo wa xin David zha? Le'a bexa kwa'ad wa cha mten ladna mbi'ín ta ndab Jesús.
41012038	Le'a Jesús cha nluu bexa, ndab Jesús: —Bla'ach bego lá gak bega lak nak be mech ten ley, le'a bexa ndal ladna ndesea nak lad ko'ol. No nlad bexa utsin inidi'izh be men ndo' xa be ndo' xge'e.
41012039	No nti bexa be sa mas nsak isob bexa len be ni'i sa nzhealbe beuna xa judio, no liga ndun bexa sa nda'daw bexa sa nyo'o dub gast.
41012040	Nsea nlat bexa be ta ndap be xagots ngut xabgi'i ten na. No kwenpa ndadi'izh bexa ndo' Dios ndontsa gab be men le'a xa uzhe'eb ndankea Dios. Le'a na' gáp le'a bexa li ndun wa mas uzhe'eb gealkwea' ini'í.
41012041	Cha ngwatsob Jesús gax wats sa nsa'a be men med gon tale ten ni'i ten Dios. Cha mwi'i xa xte'e nsa'a be men med wa. Le'a kwa'ad men rik ulen, msa'a bexa sian med.
41012042	Le'a dub xagots prob ngut xabgi'i ten na no ulen, cha msa'a xa top med byux uxee nsak.
41012043	We'e cha utezh Jesús be xmen~na, cha ndab xa: —Le'a na' gáp ndo' bega le'a xagots prob ndee msa'a mas sian med ndo' iteanak bexa ba'.
41012044	Le'a bexa msa'a sbe'en ta mya'an sobrtsa, ná le'a xagots ndee msa'a iteanak be med isi'i xa be ta'a nki'in xa.
41013001	Le'a gor uto'o Jesús tale ten ni'i ten Dios, le'a dub xmen~xa ndab: —Mech, bwi'i go be ni'i chul ndee no be ge' ubi'i nakcha'aw ni'i ten Dios ndee.
41013002	Le'a Jesús cha ndab: —Le'a gal dub wizh le'a be ni'i lba'a na' lu ba' ilate, gast ni stub ge' ba' lá kwi'ibta tso'o ltsa'a~na.
41013003	Cha ncha'a bexa Bet Olivo, sa nluxe'a ni'i ten Dios, cha usob Jesús. We'e le'a nabtsa Pedr no Jacob no Juan no Ndres unabdi'izh ndo' Jesús, ndab bexa:
41013004	—Gud ga, ¿pol gak be ta li ndab go wa zha? ¿No xte'e ini'í besa zha na yamer gak‑a?
41013005	Le'a Jesús cha uka'ab ndab: —Gop bega cuent ndontsa na'an ton ukwi'inno bega.
41013006	Le'a kwa'ad be men ilen gab le'a xa nak Cristo xa mtu'ub Dios, ukwi'inno bexa kwa'ad be men.
41013007	’Le'a gor na go'ón bega ncho guerr be sa sit no be sa gax, lá yu' ladna bega. Le'a ta wa nsabndo'ka yoo, ná le'a zha wa biseata gal be wizh lult.
41013008	Le'a gal zha wa kuyo nacion no stubga nacion. No le'a xmen dub xa nibe'e kuyono be xmen stubga xa nibe'e. No sian sa gak be xo'o ubi'i. No yoo win nsea uzhe'eb kwesaxa'ach be men. Le'a be ta ndee wa pen isobxanma be gealkwea' ilen wa.
41013009	’No bla'ach bega le'aka bega, le'a be men yun cuent bega ndo' bexa nibe'e ten bexa, no kin bexa bega len be ni'i sa nzhealbe bexa judio. Le'a bexa yun cuent bega ndo' bexa nakti'in ubi'i no ndo' bexa nibe'e, cha usake xa bega ke na nak bega xmen~na'. Le'a gor we'e sak gudi'izh bega cuent ten na' ndo' bexa wa.
41013010	Parea le'a di'izh wen ten Dios nsabndo' nedka ite'achso idub nax ndo' gizhliyo.
41013011	Le'a zha na isen bexa bega no yun bexa cuent bega, lá yu' ladna bega xte'e ika'ab bega, le'a gor wa le'a Dios sa'aka di'izh iní'i bega. Le'a ta wa na'anpa bego iní'i, le'a ta wa Espíritu ten Dios iní'i.
41013012	Le'a zha wa ncho be men le'aka wit~na yun cuent gat xa ke ndangea ladna xa na'. No nchoga bexa liga yun cuent le'aka xin~na. No ncho bexa gakloo ndo' le'aka xus~xa gast gut bexa xus~xa.
41013013	No itea men ixeeno ladna bega ke na nak bega xmen~na'. Parea le'a tal ton bega uxik ndo' be gealkwea' wa no bi nge'ka ladna bega na', le'a bega wa gap gealnaban ndo' Dios.
41013014	’Le'a profet Daniel mke'a le'a gal zha yoo dub ta uzhebpa ugap no bzhi'ik len ni'i ten Dios, sa lá nsabndo' yoo‑yá (le'a xa ndo'ol ta ndee nsabndo' yakbe'ena‑yá). Le'a gal zha ini'í bega ta wa, we'e le'a bexa ndencho Judea ndee nsabndo' uxo'onbe ya'be bexa be ge'e ubi'i.
41013015	Le'a be men ndi'ib gek lid~na wa ni lá igen ko'o be ta ten na len lid~na.
41013016	Le'a bexa ndeyun ti'in ge'e ni lá nsabndo' yachta ilenyo'o be xab~na.
41013017	Le'a gal zha wa uzhebpa kwea' itid be xagots nso'no me'ed no be xagots ndap medo'o.
41013018	Unab bega ndo' Dios, ndontsa le'a tiemp uxo'on bega wa na'anpa gal tiemp kwal.
41013019	Le'a be wizh we'e yoo dub gealkwea' si'il, dub ta nunk gol yo'o zha mbinde'eta Dios gizhliyo, no ni lá yoota‑yá stub biaj.
41013020	Tal le'a Dios ula'a sian wizh yoo ta uzhe'eb wa, le'a be men stea gat. Parea lá ula'a Dios yoo sian wizh wa, geal le'a xa nlats ladna bexa mti xa.
41013021	’We'e le'a tal ton gab ndo' bega: “Bwi'i bego, le'a xa ndee Cristo”, no tal gab xa: “Una' bego, le'a xa ba' Cristo”, lá gungea ladna bega ta wa.
41013022	Le'a kwa'ad bexa ukwi'in ilen gab le'a nak Cristo, no ilen bexa ukwi'in gab le'a ndadi'izh sakndo' Dios. Le'a bexa wa no gun sian ta'a yanseana be men, ndontsa ukwi'inno bexa be men. No ukwa'an bexa xte'e ukwi'inno bexa bexa mti Dios.
41013023	Bla'ach bega, le'a na' yá ndáp nedla ta ndee ndo' bega.
41013024	’Parea le'a be wizh wa, zha na yá mtea be gealkwea' wa, le'a ndo' wizh ikaw, le'a mbe'e yá lá usuta xe'a.
41013025	Le'a be mbeal ndi'ib ga'ap ba' ilate, no gast idub gibe'a iwi'in.
41013026	Le'a zha we'e ini'í be men le'a na', Xa Myak Men Ndo' Gizhliyo, ilennogal juers ten Dios lat xkaw no dub xe'a si'il.
41013027	Cha utu'ub na' be angel ten na' yunjunt bexa mti Dios itea lad ndo' gizhliyo, gast sa mas sit ndo' gizhliyo no sa mas sit gibe'a ba'.
41013028	’Bwi'i bego lak nak be ya higo. Le'a zha na nxich be ya wa, le'a bego uni'íka le'a tiemp bigi yá gal.
41013029	No liga le'a zha na na' bega ncho be ta mbidi'izh na' ndee wa, we'e ini'í bega le'a na' ndee yamer ilengal.
41013030	Le'a na' gáp ndo' bega le'a itea be ta ndee itid zha na biseata gat be men ncho gal zha wa.
41013031	Le'a gibe'a no gizhliyo initndo', parea le'a ta ndáp na' ndee na'anpa initndo'.
41013032	’Parea na'an ton ini'í xá wizh na‑yá no xá gor yoo be ta ndee. Ni be angel ncho gibe'a ni na' xa nak Xin Dios lá iní ta wa. Nabtsa Tad Dios uni'í ná pol yoo‑yá.
41013033	’Ta we'e list ute bega no bla'ach bega no bidi'izhno bega Dios, le'a bega lá ini'í pol yoo be ta ndee.
41013034	Le'a ta wa cuent dub xabgi'i ika'an ya' sit. Le'a gor na nla'a xa lid~xa, ndab xa ndo' be xmos~xa: “Kadga dub bega bin bega ti'in ndáp na'.” No ndab xa ndo' xa nla'ach to'o puert wa uzhe'eb list iso' xa wa.
41013035	Li list ute bega le'a bega lá ini'í xá gor ilen xwan ni'i wa, ga ilen xa gor uzhe, nate utol te'al, nate gor nbezh boy, nate gor ngotla xe'a.
41013036	Li gak bega ndontsa guni'i xá gor itancha' xa, lá ga'iga'a bega ndeyats bega.
41013037	Le'a ta ndáp na' ndo' bego wa, le'a ta wa ndáp na' ndo' itea be men: list ute bega.
41014001	Le'a zha na nsob stop wizh gal ujest Pascua, zha ndaw bexa judio pan na'an levadur, le'a be ule'ay nibe'e no be mech ten ley nkwa'an ná xte'e isen bexa Jesús dub mod na lá ini'í be men‑a, cha gut bexa Jesús.
41014002	Parea ndab bexa na'anpa isen bexa Jesús len ujest, ndontsa lá ixa'ach be men gakloo ndo' bexa.
41014003	Le'a dub wizh nsob Jesús ta lid Simón xa Betania, xa na mas polta usak gealgizh lepra. We'e ulen dub xagots sa nsob Jesús ndo' mes, nsea dub bot tuzh nakcha'aw ge' alabastro ncho sbe'en nardo ta uxe'e, dub ta uyappa nsak. Cha uti'ich xa gen bot wa ndontsa mya'al‑a, cha ulo xa ta uxe'e wa gek Jesús.
41014004	Le'a ncho bexa nde sa wa ngokloo ndab bexa ndo' be ltsa'a~xa: —¿Xta'an ngi mbizha'a xagots ndee ta uxe'e ba' zha?
41014005	Tal le'a xa ndi udo'o‑yá, le'a xa yo'o gan utse'a med wa ndo' bexa uban nak. Le'a ta ba' nsak masa chon gayo'o denario. Cha kwea' uní'i bexa ndo' xagots wa.
41014006	Na' le'a Jesús ndab ndo' bexa: —Bla'a bega xagots ba'. ¿Xta'an ngi li nisi bega xa zha? Le'a xa dub ta wen mbin ndo' na'.
41014007	Le'a bexa uban nak guni'i polga nchoka lat bega. No guni'i pol nlad bega, sak usa'a bega ta nki'in bexa. Parea le'a na' ndee na'anpa kwenta ncho'ono bega.
41014008	Le'a xagots ndee mbin laktsa msu'u xa. Le'a xa ulo ned ta uxe'e gek~na', gor biseata gal zha iga'ach na'.
41014009	Le'a na' gáp ndo' bega guni'i pa ndo' gizhliyo gudi'izh be men di'izh wen ten Dios, no ta mbin xagots ndee gudi'izh bexa, ndontsa ini'í be men ta wen mbin xa.
41014010	We'e le'a Judas Iscariot, dub xa nak isatibtop xmen Jesús, ngwa' ndo' be ule'ay nibe'e, ndab xa le'a xa syun cuent Jesús.
41014011	Le'a gor na mbi'ín bexa ta wa, cha mten ladna bexa, ndab bexa ndo' Judas le'a bexa usa'a med. Le'a Judas cha usaxan mkwa'an ná xte'e yun xa cuent Jesús ndo' ya'a bexa.
41014012	Le'a ngol wizh ned ten ujest zha ndaw bexa pan na'an levadur, wizh ndut bexa dub borreg ndaw bexa cuent ten ujest Pascua, le'a be xmen Jesús ndab ndo' Jesús: —¿Pa nlad go ya'yunde'e besa ta gaw beuna ujest Pascua?
41014013	Le'a Jesús cha mtu'ub top xmen~xa, ndab xa: —Wa' bega gezh Jerusalén ba', le'a gal sa izhe'al bega dub xabgi'i no'o dub te ncho nits, cha usankea bega tso'o xa.
41014014	Le'a sa na ilansea' xa, cha gud bega ndo' xwan ni'i wa: “Le'a mech nabdi'izh ná xá cuart ná usa'a ga gawno mech be xmen~xa ta ten ujest Pascua.”
41014015	Le'a xwan ni'i wa cha uluu dub cuart si'il ndo' bega, ta nde gek ni'i wa. Le'a sa wa listla nde be ta'a gunti'in bega. Cha bincha'aw bega be ta gaw beuna sa wa.
41014016	Le'a be xmen Jesús cha uto'o ncha'be len gezh wa. We'e cha mzhe'alka bexa men wa no be ta ndab Jesús. Cha mbinde'e bexa be ta gaw bexa ujest Pascua.
41014017	Le'a ngol gor uyo'o te'al, le'a Jesús ulaya'no isatibtop be xmen~na len ni'i wa.
41014018	Le'a gor na ndeyaw bexa ndo' mes, le'a Jesús cha ndab: —Le'a na' gáp ndo' bega le'a dub bega na ndeyaw beuna ndee le'a yun cuent na' ndo' bexa ndakloo ndo' na'.
41014019	We'e le'a be xmen~xa cha uban myo'o ladnabe, usaxan nabdi'izh dub ga'ga bexa ndo' Jesús, ndab bexa: —¿Lid na' ta wa zha, Mech?
41014020	Le'a Jesús cha ndab: —Le'a ta wa le'aka dub isatibtop bega nsobyawno na' ndee.
41014021	Le'a na', Xa Myak Men Ndo' Gizhliyo, iti'idka lak nkeani'i di'izh ten Dios. Parea pro'ob xabgi'i na yun cuent na' ndo' bexa wa. ¡Mas wen lá yo'o xabgi'i wa ndo' gizhliyo!
41014022	Le'a gor na li ndeyaw bexa, le'a Jesús cha usen dub pan, cha msa'a xa xno ndo' Dios. Cha ule'a xa‑yá, no mtse'a xa‑yá ndo' be xmen~xa, ndab xa: —Udaw bega pan ndee, le'a‑yá be'al las~na'.
41014023	Cha liga usen Jesús dub vas ncho vin, cha msa'a xa xno ndo' Dios. We'e cha msa'a xa‑yá ndo' bexa, cha ngu itea bexa‑yá.
41014024	Cha ndab Jesús: —Le'a ta ndee ten ten na' usa na' por bego. Le'a ta ndee nluu le'a nat le'a Dios mbinno be men dub trat kub ná xte'e wen ya'an bexa ndo' Dios.
41014025	Le'a na' gáp ndo' bego le'a na' yá na'antapa go'o vin ten uv, gast gal wizh na go'o na' vin kub sa nibe'e Dios.
41014026	Cha mbilto'o bexa dub cant ndo' Dios; cha uto'o bexa, ncha'be bexa Bet Olivo.
41014027	We'e le'a Jesús cha ndab ndo' bexa: —Le'a iteanak bego ula'a na' te'al ndee, lak nkeani'i di'izh ten Dios, ndab‑a: “Le'a na' gut xa nla'ach be borreg, cha ite'achso bema.”
41014028	Ná le'a tso'o na iban na' le'a na' ned ilaya ndo' bega Galilea.
41014029	Le'a Pedr cha ndab ndo' Jesús: —Maska itea bexa ba' ula'a ga, ná le'a na' na'anpa ula ga.
41014030	Le'a Jesús cha ndab ndo' Pedr: —Le'a na' gáp ndo' lu, le'a te'al ndee gor biseata kwezh boy top biaj, le'a lu mkwi'inla chon biaj ndab lu le'a lu lá nchando' na'.
41014031	Ná le'a Pedr bi ndabkata: —Maska gat na' gor gat go, le'a na' na'anpa gáp le'a na' lá nchando' ga. We'e le'a iteata be xmen Jesús ndab lak ndab Pedr.
41014032	Cha ulaya' bexa sa nsalea' Getsemaní, cha ndab Jesús ndo' be xmen~na: —Nde'etsa ute bega ndalen nda'yadi'izhno na' Dios.
41014033	Cha mbi'i Jesús Pedr no Jacob no Juan stub tuzh sa. Cha uzhebpa uban myo'o ladna Jesús no kwea' myo'o ladna xa.
41014034	Cha ndab xa ndo' yon bexa wa: —Uzhebpa uban ncho lad na' gast ngi sat na'. Nde'etsa utena' bega.
41014035	Cha usea Jesús stub tuzh sa, cha usaxib xa gast ndo' yo ngol xtuzh~xa. Cha ndadi'izhno xa Dios, ndab xa tal syo'o gan lá itid xa be gealkwea' wa.
41014036	Lnde'e ndab Jesús ndo' Dios: —Tad Xus~na', le'a go itea ta'a sun gan. Lá nlad na' iti'id na' ndo' be gealkwea' uzhe'eb ndee. Parea lá gak‑a lak nlad na', ndi gak‑a lak nlad go.
41014037	Le'a gor nsea' Jesús sa nde yon be xmen~xa, le'a bexa ndeyats. Cha ndab xa ndo' Simón Pedr: —Simón, ¿naxyats lu zha? ¿Ni lá uxik lu isobna' lu ni stub gor zha?
41014038	Utena' bega no bidi'izhno bega Dios, ndontsa na'anpa utsabgix maxu'u bega. Le'a lado'o bega nlad gun ta wen, ná le'a idub bega lá uxik.
41014039	Cha ncha'agal Jesús ncha'yadi'izhno xa Dios lakkagal gor ned wa.
41014040	Le'a gor na nsea'gal Jesús sa nde yon be xmen~xa le'a bexa ndeyatsgal, geal le'a bexa uzhebpa nyo'o xka'alna. No ni lá ini'í bexa xte'e ika'ab bexa ndo' Jesús.
41014041	Ngol biaj yon ngwa'yadi'izhno Jesús Dios. Le'a gor nsea'gal xa sa nde bexa wa, cha ndab xa: —¿Bi ndeyats bega zha, no ndeune'e bega zha? Yá unika‑yá, le'a nat yá ngol gor le'a na', Xa Myak Men Ndo' Gizhliyo, yak cuent ndo' ya'a bexa ugap.
41014042	Goste bega, ncha'be beuna. Bwi'i bega le'a xa yun cuent na' yá nseala ba'.
41014043	Bi li nso'yadi'izh Jesús le'a Judas, xa no nak dub tibtop xmen Jesús, ulennola be men kwa'ad no'o be spad nsea garrot. Le'a ta wa bexa mtu'ub be ule'ay nibe'e no be mech ten ley no bexa gox nsak isen bexa Jesús.
41014044	Le'a Judas, xa li yun cuent Jesús, ndabla ndo' be men wa: —Le'a xa na gaw na' chit be'al ndo' na, xa we'e isen bega, no gun segur bega xa, go'o bega xa.
41014045	Le'a gor na ulenno Judas be men wa, cha ubii Judas wats Jesús ndab xa: —Mech, mech. Cha mchealto'o Judas ndo' Jesús.
41014046	We'e le'a be men wa cha usen Jesús, cha yá lá ula'ata bexa xa.
41014047	Zha le'a dub xmen Jesús cha ulo'o spad ten na, cha ulobto'og xa ncha' dub xa ndun ti'in ndo' ule'ay ndon le'a nsak.
41014048	Cha ndab Jesús ndo' be men wa: —¿Xta'an nseano bega spad nsea garrot isen bega na' cuent dub wa'an zha?
41014049	Itea wizh mluu na' be men tale ten ni'i ten Dios lat bega, ná lá isen bega na' sa wa. Parea le'a ta ndee li ngok ndontsa gak‑a lak nkeani'i di'izh ten Dios.
41014050	We'e le'a itea be xmen Jesús cha mxo'on, mla'a bexa Jesús.
41014051	Parea le'a dub xabgi'i ben nbix nabtsa dub ble'a lad si'il usankea tso'o Jesús. Le'a gor na ndi'izh isen bexa no xabgi'i ben wa,
41014052	le'a xa wa cha mla'a lad nbix na, mxo'on xa litsa na'anpa nak xa xab~xa.
41014053	Le'a be men wa cha mbi'i Jesús ta lid ule'ay ndon le'a nsak. Le'a sa wa le'a itea be ule'ay nibe'e no bexa gox nsak no be mech ten ley cha mzhealbe.
41014054	Le'a Pedr sittsa nchankea tso'o Jesús, cha no Pedr uyo'o len tale ten ni'i wa. We'e cha usob ubizhno Pedr bexa nla'ach sa wa sa nde gi'.
41014055	Le'a be ule'ay nibe'e no iteata bexa nsak wa nkwa'anbe ná xte'e usake bexa Jesús, dub ta nsabndo' gat Jesús. Parea le'a bexa ni lá izheal xte'e‑yá.
41014056	Le'a kwa'ad be men mkwi'in nsake Jesús, ná le'a bexa wa na'anpa dubtsa ngudi'izhbe.
41014057	We'e ngwaso' pla bexa msake bexa Jesús, mkwi'in bexa ndab bexa:
41014058	—Le'a besa mbi'ín le'a Jesús ba' ndab le'a xa ulate ni'i ten Dios, ta mbinde'e men. Cha gal wizh yon le'a xa ixiste stub ni'i ten Dios ta na'anpa men gunde'e.
41014059	Ni lika na'anpa dubtsa ngudi'izh bexa.
41014060	We'e le'a ule'ay ndon le'a nsak cha ngwaso' ndo' be men wa, unabdi'izh xa ndab xa ndo' Jesús: —¿Ni lá utsakndo' lu zha? ¿Ta ugeaka ta ndab bexa ndee le'a lu li ndab zha?
41014061	Ná le'a Jesús na'an xte'e ngab, ni lá ika'ab xa. We'e le'a ule'ay wa cha unabdi'izhgal ndo' Jesús ndab: —¿Lu nak Cristo Xin Dios wen wa zha?
41014062	Le'a Jesús cha uka'ab ndab: —Le'a ta wa na'ka. Le'a bego gal gor ini'í le'a na', Xa Myak Men Ndo' Gizhliyo, isob wats Dios lad ga'al, xa ndon le'a nibe'e, no ilen na' lat xkaw nde gibe'a.
41014063	We'e le'a ule'ay ndon le'a nsak wa cha utsaw xab~na tant ndakloo xa, cha uge' ndab xa: —¿Xta'anta nki'in beuna kwa'adta xa usake xa ndee zha?
41014064	Le'a bega mbi'ín xte'e unisi xa Dios. ¿Nat xte'e gab bega, xte'e gunno beuna xa? Le'a iteanak bexa wa ndab le'a Jesús ndapka ke nsabndo' gat xa.
41014065	Ncho bexa usaxan mchukko ndo' Jesús. No mtsaw bexa ndo' Jesús, udin bexa Jesús. Cha ndab bexa ndo' Jesús: —¡Gud ná ton udin lu! Le'a bexa nla'ach sa wa cha utichya'a ndo' Jesús.
41014066	Ndalen wa le'a Pedr nsob tale wa. Cha ulen dub xagots ndun ti'in ta lid ule'ay wa.
41014067	Le'a gor na uni'í xagots wa nsob ubizh Pedr, cha mwi'i xa ndo' Pedr, ndab xa: —Go no ukeseano Jesús xa Nazaret ba', ¿la?
41014068	Le'a Pedr cha mkwi'in ndab: —Le'a na' lá nchando' xa ba', no ni lá iní na' xta'an ndab ga. Cha ncha'a Pedr mas gax to'o puert. Le'a gor wa cha utezh dub boy.
41014069	Parea le'a xagots wa uni'ígal Pedr, cha usaxan xa ndab xa ndo' bexa nde sa wa: —Le'a xa ndee no nak dub xmen Jesús.
41014070	Ná le'a Pedr cha mkwi'ingal ndab le'a xa na'anpa xa wa. Tso'oma wa le'a bexa nde sa wa stub biaj ndabgal ndo' Pedr: —Ta ugeaka le'a go no nak dub xmen Jesús, le'a go xa Galilea no ndadi'izh ga lak ndadi'izh bexa Galilea.
41014071	Le'a Pedr cha kwea' uní'i, ndab xa: —¡Nsobwi'i Dios le'a na' lá nchando' xabgi'i nse'at bego ba'!
41014072	Bi le'a gor wa le'a boy cha utezh biaj itop. We'e mtse'a ladna Pedr ta ndab Jesús ndo' Pedr: “Le'a te'al ndee gor biseata kwezh boy top biaj, le'a lu mkwi'inla chon biaj ndab lu le'a lu lá nchando' na'.” Cha usaxan Pedr ndo'on.
41015001	Le'a ngol gor ngot xe'a le'a be ule'ay nibe'e no bexa gox nsak no be mech ten ley no iteata bexa nsak wa dubtsa mbidi'izh bexa xte'e gunno bexa Jesús. Cha mxi bexa Jesús, cha mbi'i bexa xa ndo' Pilat.
41015002	Le'a Pilat cha unabdi'izh ndo' Jesús, ndab xa: —¿Lu nak xa nibe'e ten bexa judio zha? Le'a Jesús cha ndab: —Goka ndab‑a.
41015003	Le'a be ule'ay nibe'e wa cha sian ta'a msake Jesús.
41015004	Le'a Pilat unabdi'izhgal ndab: —¿Ni lá utsakndo' lu zha? Una' plota ta'a nsake bexa ba' lu.
41015005	Parea le'a Jesús ni lika lá ika'ab. Cha ngwanseana Pilat.
41015006	Le'a itea li'in zha ndal ujest Pascua, le'a Pilat ngo'o dub men nkea litgi'ib, tal ton gab be men ito'o.
41015007	Le'a zha wa uyo'o dub xa nsalea' Barrabás nkea litgi'ib no be ltsa'a~na, ke na ngokloo bexa ndo' bexa nibe'e sa wa no mbit bexa dub men.
41015008	Le'a be men kwa'ad wa ulaya' ndo' Pilat, cha unab bexa igo'o Pilat dub men litgi'ib, lakka ndun Pilat itea li'in.
41015009	Le'a Pilat cha ndab: —¿Nlad bega ula na' xa nibe'e ten bega xa judio zha?
41015010	Li ndab Pilat le'a Pilat uni'í le'a be ule'ay nibe'e wa nxee ladna ndo' Jesús ta na mas kwa'ad men ndeseano Jesús, ta we'e myun bexa cuent Jesús.
41015011	Parea le'a be ule'ay nibe'e wa mki'il be men wa inab bexa ndi igo'o Pilat Barrabás litgi'ib.
41015012	Le'a Pilat cha unabdi'izhgal ndo' be men: —¿Xta'an nlad bega gunno na' xa ndab bega xa nibe'e ten bega xa judio?
41015013	Le'a be men wa uge' uka'ab, ndab bexa: —¡Ikea xa ndo' cruz!
41015014	We'e le'a Pilat ndab: —¿Xta'an ta ugap mbin xa zhaga? Ná le'a be men wa ndi mas uge' ndab: —¡Ikea xa ndo' cruz!
41015015	Le'a Pilat nlad wen ya'an ndo' be men wa, ta we'e mgo'o Pilat xa nsalea' Barrabás. Cha ndab Pilat ndo' be soldad kin bexa Jesús, cha uke'a bexa xa ndo' cruz.
41015016	We'e le'a be soldad cha mbi'i Jesús tale ten ni'ilaw, sa nsalea' pretorio. Cha mzhealbe iteanak be soldad sa wa.
41015017	Cha mgak bexa Jesús dub lad ko'ol, ta konch ugats. No msob bexa dub ta rued cuent coron gek Jesús ta naknde'e xos yagich.
41015018	Cha usaxan be soldad ndun usaladno Jesús, uge' ndab bexa: —¡Si'il nak xa nibe'e ten bexa judio!
41015019	Cha nla' bexa dub bar gek Jesús, no mchukko bexa ndo' Jesús, no msaxib bexa ndo' Jesús cuent ndankea bexa xa.
41015020	Le'a gor na mtayun usaladno bexa Jesús, cha ulate bexa lad konch ugats nak Jesús. Cha mgak bexa Jesús le'aka xab~xa. Cha ncha'ano bexa Jesús sa ikea xa ndo' cruz.
41015021	Le'a gor we'e le'a dub xabgi'i nsalea' Simón ncha'laya' Jerusalén, dub xa gezh Cirene xus Alejandro no Rufo. Le'a gor na mzhe'al be soldad xa wa, cha mbin bexa juers go'o Simón wa cruz ten Jesús.
41015022	Cha mbi'i bexa Jesús dub sa nsalea' Gólgota, dub di'izh gab tit gek men.
41015023	We'e msa'a bexa vin ten uv noch xup ten ya mirra goo Jesús, parea le'a xa lá ngo‑yá.
41015024	Cha mke'a be soldad Jesús ndo' cruz, cha ulo'o bexa dub suert, ndontsa ini'í bexa ná tonpa ika'a be xab Jesús.
41015025	Le'a gor na mke'a bexa Jesús ndo' cruz, le'a ta wa gor nkea uge'a tempran.
41015026	Le'a gek cruz ten Jesús mke'a bexa dub letr, ndab‑a ná xta'an li nkea xa ndo' cruz, ndab‑a: “TA NDEE XA NIBEꞋE TEN BEXA JUDIO.”
41015027	No top wa'an mke'a bexa ndo' stop cruz wats Jesús, dub xa wats Jesús lad ga'al, le'a stub xa wats lad raves.
41015028	Li ngok‑a lak nkeani'i di'izh ten Dios, ndab‑a: “Mbinno bexa xa cuent dub xa ugap.”
41015029	Le'a be men nseabetid sa wa xela uní'i ndo' Jesús, nkwi'in bexa gek bexa, ndab bexa ndo' Jesús: —Lu ndab slate ni'i ten Dios, cha ixiste lu‑yá wizh yontsa.
41015030	¡Nat byun libr le'aka le'a lu, ula' ndo' cruz ba'!
41015031	No liga le'a be ule'ay nibe'e no be mech ten ley nisi Jesús, ndab bexa ndo' be ltsa'a~xa: —Le'a xa ba' le'a ngokno be men, ná lá gun xa gan ulat xa le'aka xa ndo' gealgut.
41015032	Xa ba' ndab le'a nak Cristo xa nibe'e ten beuna xa Israel. ¡Nat ila' xa ndo' cruz, ndontsa ini'í beuna‑yá, cha gungea ladna beuna xa! No liga le'a bexa nkea ndo' cruz wats Jesús kwea' uní'i ndo' Jesús.
41015033	Le'a ngol gor gawizh le'a idub ndo' gizhliyo mkaw gast gor nkea uyon uzhe.
41015034	Le'a ngol gor wa le'a Jesús uzhe'eb uge' uní'i ndab: —Eloi, Eloi, ¿lama sabactani? —le'a ta wa dub di'izh gab: Dios ten na', Dios ten na', ¿xta'anxá mlalad go na' zhaga?
41015035	Le'a ncho bexa nde sa wa gor na mbi'ín bexa ta li ndab Jesús wa, cha ndab bexa: —Bla'ach bega, le'a xa ba' nbezh profet Elí.
41015036	We'e le'a dub bexa wa cha uto'o karrel, cha mgazh xa dub ble'a lad xi'il ndo' vinagr, cha msob xa‑yá gek dub yalod. Cha msa'a xa‑yá goo Jesús‑a, ndab xa: —Kweas beuna naga si'id Elí ixe'e xa ndee ndo' cruz.
41015037	Ná le'a Jesús uge' utezhat, cha ngut xa.
41015038	We'e le'a lad uta'a nak bse'a len ni'i ten Dios cha usaw gast ga'ap no gast ila', ngok top ble'a‑yá.
41015039	Le'a dub xa nibe'e ten soldad nso' lad ndo' Jesús uni'í xte'e utezhat Jesús no xte'e ngut xa. Cha ndab soldad wa: —Ta ugeaka le'a xabgi'i ndee Xinka Dios.
41015040	Le'a sa wa sittsa ndewi'i kwa'ad be xagots. Le'a lat bexa wa nso' Marí xa gezh Magdala no Salomé no Marí xna'a Kosé xa wit Jacob tuzh wa.
41015041	Le'a be xagots wa bexa na uto'o Galilea usankea tso'o Jesús, no ngokno bexa Jesús nes ncha'a xa Jerusalén. No kwa'adta be xagots ncha'ano Jesús Jerusalén nde sa wa.
41015042	Le'a ta wa dub gor uzhe wizh nsaxkwa'a bexa judio ta gunti'in bexa gat xe'a wizh ne'e bexa.
41015043	We'e le'a dub xa nsalea' Kosé xa gezh Arimatea ngop valor ulen ndo' Pilat unab xa Jesús. Le'a Kosé wa dub xa nsak ten bexa judio, no nkenkea' xa tiemp inibe'e Dios ndo' gizhliyo.
41015044	Le'a Pilat ngwanseana ná xte'e uxax ngut Jesús. Cha utezh Pilat dub soldad nibe'e, cha unabdi'izh Pilat naga ngutla Jesús.
41015045	Le'a gor na ndab soldad wa le'a Jesús ngutka, cha ndab Pilat go'o Kosé Jesús.
41015046	We'e le'a Kosé ngwa'isi'i dub lad kub, cha uxe'e xa Jesús ndo' cruz, cha mtixko xa Jesús lad wa. Cha ulo xa Jesús len dub ba'a cuent ge'lo'o, dub ge'ed udan men ndo' ge'da'a. Cha mtixte xa dub ge' si'il mtsaw to'o ba'a wa.
41015047	Le'a Marí xa gezh Magdala no Marí xna'a stubga Kosé ndewi'i pa ulo bexa Jesús.
41016001	Ngol utid wizh ne'e bexa judio, le'a Marí xa Magdala no Marí xna'a Jacob no Salomé usi'i bexa ta uxe'e koo bexa las Jesús.
41016002	Le'a ngol tempran wizh ned ten sman nsobla dub tuzh wizh, ncha'be bexa sa nde ba'a mga'ach Jesús wa.
41016003	Le'a gor ncha'a bexa nes wa ndab bexa ndo' be ltsa'a~xa: —¿Cha ton kob ge' si'il to'o ba'a wa zha?
41016004	Ná le'a gor ulaya' bexa sa wa, mna'la bexa le'a ge' wa myo'obla to'o ba'a wa.
41016005	Cha uyo'o be xagots wa len ba'a wa, cha mna' bexa dub xabgi'i ben nsob lad ga'al len ba'a nak dub lad nagud ta ko'ol, cha mzheb bexa.
41016006	Ná le'a xabgi'i wa cha ndab ndo' bexa: —¡Lá izheb bego! Na' uní le'a bego nkwa'an Jesús xa Nazaret, xa na ukea ndo' cruz. Ná le'a Jesús ubanla, le'a xa wa na'anla sa ndee. Bwi'i bega sa mxo'ob be men xa.
41016007	Nat wa' bega ndo' be xmen Jesús no ndo' Pedr, gud bega ndo' bexa le'a Jesús ncha'a nedla ndo' bexa Galilea, le'a sa wa izhe'al bexa xa lakka ndab xa.
41016008	We'e le'a be xagots wa nxis tant nzheb bexa, cha uto'o bexa len ba'a wa mxo'on bexa. Ná ni na'an ton ndo' ná ngab bexa ta wa nes nsea' bexa, tant nzheb bexa.
41016009	Tso'o na mban Jesús gor tempran wizh ned ten sman wa, ned mlundo' xa ndo' Marí xa Magdala, xa na ulo'o Jesús dub ga'ad mbi bxin len lado'o~na.
41016010	Le'a Marí wa cha ngwa' ndo' bexa uteseano Jesús. Le'a bexa wa uzhebpa uban ndencho ladna no ndeyo'on bexa. Cha ndab Marí le'a Jesús mbanla.
41016011	Parea le'a bexa wa lá ngungea ladna le'a Jesús nban, no ni lá ngungea ladna bexa le'a Marí wa uni'í Jesús.
41016012	Tso'o wa le'a Jesús mlundo' ndo' top be xabgi'i nes ncha'be bexa ge'e, parea xa'aga nluu xa. Le'a bexa wa bexa no ukeseano Jesús.
41016013	We'e cha ngwa'yab bexa‑yá ndo' iteata be ltsa'a bexa. Parea le'a bexa ni we'eka lá ngungea ladna‑yá.
41016014	Tso'o wa mlundo' Jesús ndo' isatibdub be xmen~xa dub sa junt ndeyaw bexa. Le'a Jesús cha uteyo bexa ke na lá ngungea ladna bexa le'a Jesús nbanla, no ke ngud nak lado'o bexa, geal le'a bexa wa lá ngungea ladna ta ndab bexa uni'íla le'a Jesús mbanla.
41016015	Cha ndab Jesús ndo' bexa wa: —Wa' bego idub nax ndo' gizhliyo. Bidi'izh bega di'izh wen ten Dios ndo' iteanak be men.
41016016	Le'a tal ton gungea ladna na' no italea' xa, le'a xa wa sap gealnaban ndo' Dios. Le'a tal ton na'anpa gungea ladna na', le'a xa wa ini'í gealkwea'.
41016017	Le'a bexa ndangea ladna na' sun be ta nluu le'a bexa ndap juers ten Dios. Gunti'in bexa lea~na' kontu'ub bexa be mbi bxin ncho len lado'o be men, no gudi'izh bexa stubga di'izh.
41016018	No tal bexa lá ini'í isen bexa mbe'al no goo bexa venen, le'a ta wa na'an xta'an gun. No uxo'ob bexa ya'a bexa gek bexa gizh, le'a bexa wa cha syakna.
41016019	Tso'o na li ndab Jesús, we'e cha mkea xa gibe'a, cha usob xa wats Dios lad ga'al.
41016020	Le'a be xmen Jesús cha uto'o ncha'beyadi'izh di'izh ten Jesús ndo' be men ncho itea lad. Le'a Jesús ndakno bexa, no nsa'a xa juers ndun bexa sian ta'a, ta na nluu le'a ta ndadi'izh bexa wa di'izh tenka Dios.
42001001	Le'a kwa'ad be men mbin juers ndon xkwa'a mke'a bexa ta na ta ugeakapa mbin Jesús lat besa.
42001002	Le'a bexa na ukeseano Jesús ndon le'a ned uni'í be ta wa no mbidi'izh bexa‑yá ndo' besa.
42001003	Ta we'e no na' uzhebpa uloxnes gast xan itea be ta ndee. Cha mbinbe na' le'a na' nsabndo' ndon xkwa'a uke'a be ta ndee ndo' go, Teófilo,
42001004	ndontsa wen igondo' go gealngea, be ta na mbidi'izh bexa ndo' ga.
42001005	Le'a zha na ngok Herodes xa nibe'e Judea, uyo'o dub ule'ay judio nsalea' Zacarías, dub xa no nak partid Abías ten be ule'ay. Le'a xagots ten Zacarías wa nsalea' Elisabet, dub xa ras ten Aarón.
42001006	Le'a Zacarías nsea Elisabet uzhebpa bexa wen ngok ndo' Dios. No uzhe'eb mxobgek bexa ndo' itea be ta'a unibe'e Dios.
42001007	Ná le'a bexa wa lá ndap xin~na, geal le'a Elisabet wa dub xagots lá yo'o gan gap me'ed. No goxlapa itop bexa wa.
42001008	Ngol zha na le'a partid ten ule'ay Zacarías wa le'a ngol gun ti'in ndo' Dios.
42001009	Lak nak costumbr ten be ule'ay ulo'o bexa suert, cha le'a Zacarías ngol le'a ya'lo zhen len ni'i ten Dios.
42001010	Ngol gor na ngo xa zhen len wa, le'a itea be men ndebe tso'o juer ndadi'izhno Dios.
42001011	Cha mlundo' dub angel ten Dios ndo' Zacarías, nso' angel lad ga'al wats mes, sa ngo ule'ay zhen.
42001012	Le'a gor na uni'í Zacarías angel wa, le'a xa ni lá ini'í xte'e gun, no mzheb xa.
42001013	Le'a angel wa cha ndab: —Zacarías, lá izheb lu, le'a Dios ndo'ón ta nab lu ndo' xa. Le'a Elisabet xagots ten lu gap dub me'ed bgi'i, cha usalea' lu me'ed wa Juan.
42001014	Le'a zha na gal me'ed, le'a lu uzhebpa iten ladna, no kwa'adpa be men iten ladnabe,
42001015	geal le'a xin~lu wa gak dub xa uzhebpa nsak cuent ten Dios. Le'a xa ni lá goo vin no ni stub ta'a nsudna be men. No uzhebpa gap xa juers ten Espíritu ten Dios, gor na bi le'a xna'a~xa nso'no xa.
42001016	Le'a xa gun gan le'a kwa'adpa bexa Israel yach yankea bexa Dios Xa Nibe'e.
42001017	Le'a Juan le'a ya' ned ndo' Xa Nibe'e wa. Le'a xa wa juert gudi'izh sakndo' Dios lak juert mbidi'izh Elí, ndontsa gun xa gan lá kuyota be men nsea le'aka be xin~xa, no le'a bexa lá nxobgek wa uxobgek ndo' Dios. Li gun xa ndontsa list kwe be men gungea ladna bexa xa nak Xa Nibe'e wa zha na ilen xa.
42001018	Le'a Zacarías cha unabdi'izh ndo' angel, ndab xa: —¿Xte'exá iní na' syo'o gan gak ta ndee zhaga? Le'a na' no xagots ten na' yá goxlapa besa.
42001019	Le'a angel cha uka'ab ndab: —Le'a na' nsalea' Gabriel, na' ndun ti'in ndo' Dios. Le'a Dios mtu'ub na' ndalyáp na' ndo' lu be di'izh wen mbidi'izh na' wa.
42001020	Le'a nat le'a lu yak mud, yá lá gudi'izhta lu gast gal wizh yoo be ta ndáp na' ndee wa, ke na lá ngungea ladna lu ta ndee. Nat le'a ta wa gakka gal zha nsabndo'ka li gak‑a.
42001021	Ndalen wa le'a be men ndenkea' ná xá gor ito'o Zacarías len ni'i ten Dios. Ndanseana bexa xta'an ngi lita kwen ncha'a xa len wa.
42001022	Ná le'a gor na uto'o xa le'a xa lá yoolata gan iní'i. We'e uni'í be men le'a xa uni'í dub ta mluu Dios len wa. Le'a xa sbe'en seintsa ndun, le'a xa lá yoolata gan gudi'izh.
42001023	Le'a ngol zha ngwa'a be wizh mbin Zacarías ti'in wa, cha nsea' xa ta lid~xa.
42001024	Le'a tso'o wa le'a Elisabet xagots ten xa cha nso'nola dub me'ed. Le'a xagots wa cha lá ito'ota ta lid~na dub ga'ay mbe'e. Mbinbe'e xa, ndab xa:
42001025	“Lnde'e ngokno Dios na' gap na' me'ed, ndontsa na'antapa ido lad na' ndo' be men.”
42001026	Le'a ngol sxo'op mbe'e tso'o wa, le'a Dios mtu'ubgal angel Gabriel gezh Nazaret ten distrit Galilea,
42001027	sa ncho dub xagots ben, dub xa ni gol ugal xabgi'i. Le'a xa wa nsalea' Marí, xa na ika'aka dub xa na nsalea' Kosé, xa ras ten David.
42001028	Le'a angel wa uyo'o len lid xagots wa, cha ndab angel ndo' xa: —Tiux ga Marí, le'a Dios nsak ladna lak nak lu, no nso' Dios wats lu. Le'a xa mas ndakno lu ndo' itea be xagots.
42001029	Ná le'a Marí ni ko lá ini'í xte'e gun gor na mbi'ín xa ta li ndab angel wa. Ni lá ini'í xa xta'an ngi li ndab angel ndo' xa.
42001030	Le'a angel cha ndab: —Marí, lá izheb lu le'a Dios nsak ladna lak nak lu.
42001031	Le'a nat le'a lu yoxinna dub me'ed bgi'i, cha usalea' lu me'ed wa Jesús.
42001032	Le'a me'ed wa gak dub xa nsakpa, geal le'a xa Xin Dios si'il. Le'a Dios Xa Nibe'e le'a gun le'a Jesús inibe'e lak unibe'e David usan gox polta ten xa.
42001033	Le'a Jesús wa inibe'e bexa ras ten Jacob idub tiemp. Le'a tiemp inibe'e xa nunk lá idub.
42001034	We'e le'a Marí cha unabdi'izh ndab ndo' angel: —¿Xte'e yoo gan gak ta li ndab go wa zha? Le'a na' ndee dub xagots nab, ni dub xabgi'i gol ugal na'.
42001035	Le'a angel cha uka'ab ndab: —Le'a Espíritu ten Dios si'il ilen cuent dub xgal tso'o~lu. Le'a Espíritu wa le'a gun gap lu me'ed wa. Ta we'e le'a me'ed gap lu wa ni dub ke lá gap, no isalea' me'ed Xin Dios.
42001036	Le'a Elisabet ltsa'a~lu wa no gap dub me'ed maska yá goxlapa xa. Le'a be men ndab le'a xa wa lá yoo gan gap me'ed, parea le'a xa nso'nola me'ed dub xo'op mbe'e.
42001037	Le'a cuent ten Dios na'an xta'an dub ta lá yoo gan.
42001038	Le'a Marí cha ndab: —Le'a na' ndee dub xa ndun ti'in ndo' Dios Xa Nibe'e. Gun Dios lak ndab go ndo' na' wa. Le'a angel wa cha mka'an sa wa.
42001039	Ngol tso'o wa le'a Marí cha uxax ncha'a dub gezh nde lat be bet distrit Judea.
42001040	Cha uyo'o xa len lid Zacarías, cha unidi'izh xa ndo' Elisabet.
42001041	Le'a gor na mbi'ín Elisabet unidi'izh Marí ndo' xa, le'a me'ed nso'no Elisabet wa cha ute'al len xa. Le'a Espíritu ten Dios cha mas uyo'o len lado'o Elisabet,
42001042	cha uge' ndab xa: —¡Le'a Dios uzhebpa ndakno lu ndo' iteata be xagots! ¡No uzhe'eb gakno Dios xin~lu!
42001043	¿Tonxá nak na' nsea ina' lu na' zhaga, ná lu le'a nak xna'a xa gak Xa Nibe'e na'?
42001044	Le'a gor na mbín na' unidi'izh lu, le'a me'ed nso'no na' ndee ute'al‑la len na' tant nten ladna me'ed.
42001045	Uzhebpa wen ncho ladna lu ta na mbingea ladna lu ta ndab Dios ndo' lu, le'a ta wa gakka lak ndab xa.
42001046	Le'a Marí cha ndab: Le'a na' idub ncho ladna ndáp le'a Dios uzhe'eb dub Dios wen.
42001047	Le'a lado'o~na' nten ladna ndo' Dios xa nsa'a gealnaban ndo' na'.
42001048	Le'a Dios nla'ach na', xa ndun ti'in ndo' xa, maska na'anpa nak na' dub xa nsak. Le'a idub ndo' ndee gab be men le'a na' uzhebpa wen ncho lad na'.
42001049	Le'a Dios si'il uzhebpa ndakno na'; le'a xa dubkama nak Dios.
42001050	Idub tiemp nkwea' ladna xa be men, bexa nxobgek ndo' xa.
42001051	Le'a juers ten Dios mbin xa be ta ndanseana beuna; Mte'achso xa bexa zhin nak.
42001052	No ulatsob xa bexa nsak sa nibe'e bexa, Cha myunno Dios bexa uban nak cuent bexa nsak.
42001053	Nsea bexa lá ndap ta gaw na, msa'a Dios sian ta'a ndo' bexa. No ulantu'ub xa bexa rik ni na'anta xta'an ndap bexa.
42001054	Ndakno Dios bexa Israel, bexa ndun ti'in ndo' xa, le'a xa lá nyalad ta nkwea' ladna xa bexa wa.
42001055	Le'a ta wa ta ndabka Dios ndo' bexa gox polta ten beuna, ta gunno Dios Abraham no bexa ras ten xa idub tiemp.
42001056	We'e le'a Marí cha uyo'o ta lid Elisabet pa chon mbe'e. Cha we'eta nsea' xa ta lid~xa.
42001057	Le'a ngol wizh na gap Elisabet me'ed, le'a xa cha ngop dub me'ed bgi'i.
42001058	Le'a bexa ncho gax wa no be ltsa'a~xa cha mbi'ín xte'e li utsin mbinno Dios Elisabet, cha no bexa mten ladna.
42001059	Le'a ngol zha na ngok xo'on wizh ngol me'ed wa, cha ulo bexa be'e me'ed lakka ndun bexa judio. No cha nlad bexa usalea' bexa me'ed wa Zacarías lak nsalea' xus me'ed.
42001060	Ná le'a xna'a me'ed lá ka'ab li isalea' me'ed. Ndab xa: —Le'a me'ed isalea' Juan.
42001061	Le'a bexa wa cha ndab: —¿Xta'an ngi li isalea' me'ed ba' zha? Le'a ni dub ltsa'a~lu na'anpa li nsalea'.
42001062	We'e cha unabdi'izh bexa sbe'en sein ndo' xus me'ed xte'e nlad xa isalea' me'ed.
42001063	Le'a xa cha unab dub ble'a tabl, cha mke'a xa ndo' tabl wa: “Le'a me'ed isalea' Juan.” Le'a itea be men wa cha ngwanseanabe.
42001064	Cha bi le'a gor wa cha uyo'o gan uní'i Zacarías, cha usaxan xa nsa'a xa xno ndo' Dios.
42001065	Le'a itea be men ncho gax ta lid Zacarías cha ngwanseana bexa no mzheb bexa. Le'a ta li ngok wa mgen itea be gezh ndebe lat be bet distrit Judea.
42001066	Le'a itea bexa na li mbi'ín ta wa cha mbinbe'e bexa, ndab bexa: —¿Xte'ema gak me'ed wa zha? Le'a bexa wa uni'í le'a me'ed wa ncho ndo' ya'a Dios.
42001067	Le'a Zacarías xus me'ed wa mas uyo'o juers ten Espíritu ten Dios len lado'o~na, cha mbidi'izh xa sakndo' Dios, ndab xa:
42001068	Uzhebpa wen Dios Xa Nibe'e bexa Israel, geal le'a xa mbi'id yakno be xmen~xa.
42001069	Le'a Dios mtu'ub dub xa juertpa usa'a gealnaban, dub xa ras David, xa mbin ti'in ndo' Dios.
42001070	Le'a ta wa ta ndab Dios ndo' be profet ten na polta, cha mbidi'izh bexa‑yá ndo' be men sakndo' Dios.
42001071	Le'a Dios ndab le'a xa lá ula'a beuna ndo' be men ndakloo ndo' beuna, no bexa nxee ladna ndo' beuna.
42001072	Le'a Dios nkwea' ladna be usan gox ten beuna, no ndunka xa lakka ndab trat mbinno xa bexa wa.
42001073	Le'a trat wa ta ndab Dios ndo' Abraham usan gox ten beuna le'a Dios sunka ta wa:
42001074	le'a xa gakno beuna ndo' be men ndakloo ndo' beuna, ndontsa na'anpa izheb beuna gun beuna ti'in ndo' Dios,
42001075	no umbi'i gak lado'o beuna ndo' Dios, no uzhebpa wen gak beuna ndo' xa idub tiemp nban beuna.
42001076	Le'a lu, chuu, isalea' dub profet ten Dios Si'il, le'a lu ya' ned ndo' xa gak Xa Nibe'e, ndontsa list kwe be men Israel gal zha ilen xa wa.
42001077	We'e ini'í bexa le'a Dios stsu'u be ke ten bexa, no usa'a xa gealnaban ndo' bexa.
42001078	Le'a Dios ten beuna uzhebpa nkwea' ladna be men, ta we'e utu'ub xa xa nak cuent xe'a wizh gor tempran ndo' beuna,
42001079	ndontsa usu xa xe'a lado'o bexa ndencho sa ukaw, bexa nzheb gat. Li uluu Dios beuna nes ten xa, ná xte'e wen yoono beuna xa.
42001080	Le'a Juan ngo'ol, no mas juert ngok lado'o~xa. Ngol zha goxla xa ngwa' xa uyo'o xa ge'e sa bid sa na'an men, gast ngol zha na usaxan mbidi'izh xa ndo' bexa Israel.
42002001	Le'a tiemp we'e le'a xa nsalea' Augusto César xa nibe'e Roma unibe'e gats dub censo ten itea be men.
42002002	Le'a censo ned wa ngwats zha nak Cirenio xa nibe'e sa nsalea' Siria.
42002003	Le'a itea be men cha nsea'be be sa nak lazh bexa, ndontsa sa we'e gak punt bexa ndo' censo wa.
42002004	Ta we'e le'a Kosé uto'o gezh Nazaret ten distrit Galilea. Cha nsea' xa gezh Belén ten distrit Judea, lazh David usan gox polta ten Kosé,
42002005	ndontsa sa we'e gak punt xa no Marí xagots ika'a xa. Le'a zha wa le'a Marí yá nso'nola me'ed.
42002006	Ná le'a zha na ncho bexa Belén, le'a Marí ngol wizh gap me'ed.
42002007	Cha ngop xa me'ed ned ten xa. Cha mtixko xa me'ed dub ble'a lad, nsea ulo xa me'ed len dub caj, ta nyo'o gix ndaw man, geal le'a bexa yá lá ngalta cuart ute'e bexa yoo bexa.
42002008	Le'a gax Belén nde pla be xabgi'i nkeno be borreg ten na te'al wa.
42002009	Zha le'aka dub angel ten Dios mlundo'la sa wa. Le'a xe'a si'il ten Dios msula idub sa nde bexa. Cha uzhebpa mzheb bexa.
42002010	Ná le'a angel wa cha ndab: —Lá izheb bega, le'a na' ndalyáp ndo' bega dub ta uzhebpa iten ladna itea be men.
42002011	Le'a te'al ndee le'a gezh Belén lazh David ngol dub me'ed mtu'ub Dios usa'a gealnaban, le'a ta wa Cristo Xa Nibe'e.
42002012	Lnde'e igondo' bega ná ta me'ed na‑yá: le'a me'ed wa izheal bega nbixyo'o dub ble'a lad, naxncho me'ed len dub caj ta nyo'o gix ndaw be man.
42002013	Le'a gor wa le'a kwa'adta be angel ten Dios mlundo' sa wa. Ndalto'o bexa ndo' Dios, ndab bexa:
42002014	¡Si'il nak Dios ncho ga'ap, no ndo' gizhliyo wen kwe be men ndun ta nsak ladna Dios!
42002015	We'e le'a be angel wa nsea'be gibe'a, cha ndab bexa nkeno be man wa ndo' be ltsa'a~na: —Ncha'be beuna Belén, ini'í beuna ta ncho sa wa, ta mbidi'izh angel ten Dios.
42002016	Cha uxax ncha'be bexa Belén. Cha mzheal bexa Marí no Kosé, cha uni'í bexa me'ed wa naxncho me'ed len ta nyo'o gix ndaw be man.
42002017	Le'a gor na uni'í bexa me'ed, cha mbidi'izh bexa ta ndab angel cuent ten me'ed.
42002018	Le'a itea be men na mbi'ín ta ndab bexa nla'ach borreg wa cha ngwanseanabe.
42002019	Ná le'a Marí cha lá yalad ta ndab bexa wa, cha uzhebpa nten ladna xa ndanbe'e xa ta wa.
42002020	Le'a bexa nkeno be borreg wa cha nsea'be, ndab bexa le'a Dios uzhe'eb dub Dios si'il. No nsa'a bexa xno ndo' Dios por itea be ta'a mbi'ín bexa no ta uni'í bexa lak ndab angel.
42002021	Le'a ngol zha ncho me'ed wa dub xo'on wizh, le'a bexa cha ulo be'e me'ed wa. Cha msalea' bexa me'ed Jesús, lakka ndab angel isalea' me'ed, zha na biseata iso'no Marí me'ed.
42002022	Le'a ngol zha na ngwa'a be wizh nsambi'i dub xagots ndap me'ed, lak nibe'e ley ten Moisés, we'e le'a Kosé no Marí cha mbi'i Jesús gezh Jerusalén sa nde ni'i ten Dios, yun bexa cuent Jesús ndo' Dios.
42002023	Li mbin bexa lak nkeani'i ley ten Dios, ndab‑a: “Le'a xinbgi'i ned dub xagots wa gak me'ed ten Dios.”
42002024	No msa'a bexa man xnab lak nibe'e ley ten Dios, ndab‑a usa'a bexa top ngog natal top palom.
42002025	Le'a gezh Jerusalén uyo'o dub xa nsalea' Simeón, dub xa wen nak ndo' Dios no ndankea xa Dios. No nkenkea' xa zha ilen xa na ko'o bexa Israel ndo' be gealkwea'. Le'a Espíritu ten Dios uzhebpa ncho len lado'o Simeón.
42002026	Le'a Espíritu wa ndabka ndo' Simeón le'a Simeón na'anpa gat gast ini'íka xa Cristo xa na utu'ub Dios.
42002027	Ta we'e ngol dub wizh le'a Espíritu ten Dios le'a ulogek Simeón ya' xa sa nde ni'i ten Dios. Le'a wizh wa le'a be usan ten Jesús no ncha'ano Jesús sa wa, gunno bexa Jesús lak nibe'e ley ten Dios.
42002028	We'e le'a Simeón cha udi'id Jesús, cha msa'a xa xno ndo' Dios, ndab xa:
42002029	Dios Xa Nibe'e, nat le'a na' yá syo'o gan gat, le'a go yá mbinka ta ndab ga gak wa.
42002030	Le'a na' yá uní me'ed gak xa usa'a gealnaban wa,
42002031	xa na mtu'ub ga ini'í itea be men xa.
42002032	Le'a me'ed ndee gak xa usu xe'a ndo' be men na'anpa xa Israel; cha gab bexa le'a besa xa Israel xmenka go Dios.
42002033	Le'a Kosé nsea Marí xna'a Jesús ndanseana ta ndadi'izh Simeón xte'e gak Jesús.
42002034	Le'a Simeón cha unab ndo' Dios ula'ach Dios bexa wa, cha ndab xa ndo' Marí xna'a Jesús: —Le'a kwa'ad bexa Israel lá gungea ladna Jesús ndee, we'e gak perdid bexa. No le'a kwa'ad bexa Israel gungea ladna Jesús ndee, we'e gap bexa gealnaban ndo' Dios. Le'a me'ed ndee gak dub sein ten Dios, ná le'a kwa'ad be men gakloo ndo' xa.
42002035	Le'a ta wa uluu ta ndanbe'e bexa len lado'o bexa. Parea le'a cuent ten lu le'a ta wa gak dub gealkwea' si'il ini'í lu, cuent dub spad ga'as lado'o~lu.
42002036	Le'a sa wa no dub profet nso', dub xagots nsalea' Ana xin Fanuel, xa ras ten Aser. Le'a Ana wa dub xa goxlapa. Le'a xa wa uyo'ono xabgi'i ten na dub ga'adtsa li'in,
42002037	cha ngut xabgi'i wa. Le'a xa wa ncho dap ga'al ncho dap li'in. Idub tiemp ncho xa tale ten ni'i ten Dios, te'al tezhea ndun xa ti'in ndo' Dios, gast ncho wizh lá ndaw xa tant ndadi'izhno xa Dios.
42002038	Le'a gor na bi li nso'yadi'izh Simeón ndo' Marí, le'a Ana cha ulen wats bexa, cha msa'a xa xno ndo' Dios. Cha mbidi'izh xa cuent ten me'ed Jesús ndo' itea be men nde sa wa, bexa na ndenkea' zha ko'o Dios bexa Jerusalén ndo' be gealkwea'.
42002039	Le'a gor na yá mbin bexa lak nibe'e ley ten Dios gun bexa, cha myach bexa Galilea nsea' bexa Nazaret lazh bexa.
42002040	Cha mas nsaya'al Jesús, no nsayo'o juers xa, no mas uzhe'eb nsayák xa. No uzhe'eb ndakno Dios xa.
42002041	Le'a be usan ten Jesús itea li'in nda'be gezh Jerusalén ujest Pascua ten bexa judio.
42002042	Le'a zha ncho Jesús tibtop li'in cha ngwa'be bexa Jerusalén lakka ndun bexa.
42002043	Le'a ngol wizh myando' ujest wa, cha nsea'be bexa ta lid bexa, parea lá ini'í bexa le'a Jesús myanso' Jerusalén.
42002044	Cha uso'la bexa idub dub wizh nes, ni bexa gol noka Jesús ncha' lat bexa kwa'ad wa. Cha usaxan nkwa'an bexa Jesús lat be ltsa'a bexa no lat bexa nchando' bexa,
42002045	parea lá izheal bexa Jesús. Cha myach bexa le'aka Jerusalén mya'kwa'an bexa Jesús.
42002046	Le'a ngol wizh yon cha mzheal bexa Jesús tale ten ni'i ten Dios. Le'a Jesús nsob lat be mech ten ley nsobyo'ón Jesús ta ndadi'izh bexa, nsea nabdi'izh Jesús ndo' bexa.
42002047	Le'a itea bexa na ndeyo'ón ta li ndab Jesús wa ndanseana xte'e ndák Jesús no xte'e nka'ab Jesús.
42002048	Le'a gor na uni'í be usan ten Jesús ta wa, cha ngwanseana bexa. Cha ndab Marí ndo' Jesús: —Chuu, ¿xta'anxá lba'a mbinno lu besa zhaga? Le'a na' nsea xus~lu ba' nyu'pa ladna besa, nseakwa'an besa lu.
42002049	Ná le'a Jesús cha uka'ab ndab: —¿Xta'an nkwa'an bega na' zha? ¿Ná lá ini'í bega zha le'a na' nsabndo'ka gun ti'in ten Dios Xus~na'?
42002050	Ná le'a be usan ten Jesús lá yakbe'ena ta ndab Jesús.
42002051	Le'a Jesús cha nsea'no bexa gezh Nazaret, nxobgek me'ed ndo' bexa. Le'a xna'a Jesús lá yalad be ta utid wa.
42002052	Le'a Jesús cha mas nsaya'al no mas nsayák me'ed. No mas nsak ladna Dios no be men lak nak Jesús.
42003001	Le'a zha na nchasea dub ti'inla li'in nak Tiberio xa nibe'e Roma, le'a Poncio Pilat nak xa nibe'e idub distrit Judea. Le'a Herodes nibe'e Galilea. Le'a wit~xa Julip nibe'e Iturea no Traconite. Le'a Lisanias nak xa nibe'e Abilinia.
42003002	Le'a Anás no Caifás nak be ule'ay ndon le'a nsak lat bexa judio. Zha we'e le'a Dios uní'i ndo' Juan xin Zacarías, zha ncho xa ge'e sa bid sa uxee ncho men.
42003003	Le'a Juan cha nchasea idub gax to'o yowbe'e Jordán, mbidi'izh xa ndo' be men, ndab xa ula'a bexa be ta ugap nak bexa no italea' bexa, ndontsa utsu'u Dios be ke ten bexa.
42003004	Le'a ta wa ngok lak mke'a profet Isaías polta cuent ten Juan, ndab‑a: Le'a xa wa ikeseyadi'izh ge'e sa bid, uge' gab xa: “Bin parej bega nes ilen Xa Nibe'e, bkeaso' bega nes ten xa.
42003005	Itea be sa wat nak izheayobe, itea be ge'e ubi'i no be bet byux yak lat sa wa. Le'a be nes na'anpa bgea nak wa igeaso'be; le'a be nes ngwap ula' nak wa yakcha'awbe.
42003006	Le'a itea be men ini'í xte'e ko'o Dios bexa ndo' be ke ten bexa.” Li mke'a Isaías sakndo' Dios.
42003007	Le'a zha wa le'a kwa'ad be men ulen wats Juan kolea' Juan bexa. Le'a Juan cha ndab ndo' bexa: —¡Bego xa ugap cuent be mbe'al! ¿Ton ndab ndo' bego italea'tsa bega, cha na'anpa utsaksi Dios bega zha?
42003008	Bin bega ta wen, ta uluu le'a bega mla'aka be ta ugap. No ni lá gunbe'e bega gab bega le'a bega ras ten Abraham, ta we'e le'a Dios na'anpa utsaksi bega. Le'a na' gáp le'a Dios syo'o gan gunno be ge' ndee bexa ras Abraham.
42003009	Le'a Dios listla nso' utsaksi xa bexa ndun ta ugap, cuent dub xa nso'nsén dub gibya kabto'og xa itea be ya lá nsa'a ngus wen, cha utsa'ab xa ta wa ndo' gi' yol'‑a.
42003010	Le'a be men wa cha unabdi'izh ndab bexa ndo' Juan: —¿Xta'an nsabndo' gun besa zha?
42003011	Le'a Juan cha ndab: —Le'a bego na ndap top gamix, bsa'a bega dub‑a ndo' xa lá ndap‑a. Liga bego na ndap sian ta ndaw na, bsa'a bego ta gaw bexa lá ndap‑a.
42003012	Le'a pla bexa nsen med nkix be men ndo' xa nibe'e Roma cha ulaya' wats Juan. Le'a bexa wa no nlad italea', ndab bexa ndo' Juan: —Mech, ¿xta'an nsabndo' gun besa zha?
42003013	Le'a Juan cha ndab: —Lá inab bega mas sian med ndo' dub lak nsabndo'‑yá.
42003014	We'e no stapla soldad unabdi'izh ndab: —¿Besa zha xta'an nsabndo' gun? Le'a Juan cha ndab: —Na'anpa ucheb bega be men, no lá ulat bega med ten bexa. No lá usake bega dub men dub ta'a na'anpa ngun xa. Bten ladna bego nsea tal plo ta nkix xa nka'a bega.
42003015	Le'a be men wa ndenkea' zha ilen Cristo, no ndanbe'e bexa naga lid le'a Juan nak xa wa.
42003016	Ta we'e le'a Juan cha ndab ndo' itea bexa: —Le'a na' ndee nits‑tsa ngolea' bega, ná le'a tso'o na' ilen stub xa kolea' be men no Espíritu ten Dios no gi'. Le'a xa wa mas nsak ndo' na' gast ni lá isaya na' kote na' ndab~xa wa.
42003017	Le'a xa wa listla nso' uti be men wen lat bexa ugap, cuent dub men nti bid ten trig lat be gix xab‑a. Cha kocha'aw xa trig wa len ni'i, nsea utso'ol xa xab‑a wa ndo' gi' nunk lá yu'u.
42003018	Le'a be ta ndee no sianta be ta'a mtenxe'a Juan be men, mbidi'izh xa di'izh wen ten Dios ndo' bexa wa.
42003019	Le'a tso'o wa le'a Juan ndab ndo' Herodes xa nibe'e Galilea le'a ta mbin Herodes na'anpa le'a nak ndo' Dios, geal le'a xa uka'a Herodías xagots ten Julip wit~xa no sianta be ta ugap mbin xa.
42003020	We'e le'a Herodes mbin stub ta mas ugap, unibe'e xa ikea Juan litgi'ib.
42003021	Le'a zha na bi li ngolea' Juan kwa'ad be men, le'a xa no Jesús ulalea' zha wa. Le'a gor we'e uní'i Jesús ndo' Dios, cha mya'al gibe'a.
42003022	We'e le'a Espíritu ten Dios cha ulen gibe'a cuent dub palom ncha'la' sa nso' Jesús. No ulen ti Dios gibe'a ndab ndo' Jesús: —Lu nak Xi'ín~na'. Le'a na' nkwea' ladna lu, no ntenno lad na' lu.
42003023	Le'a Jesús ncho pa dub galnti'ila li'in zha na usaxan xa ndun xa ti'in mtu'ub Dios xa gun xa. Le'a be men ndab le'a Jesús xin Kosé. Le'a Kosé xin Elí.
42003024	Elí xin Matat, Matat xin Leví, Leví xin Melqui, Melqui xin Jana, Jana xin Kosé,
42003025	Kosé xin Matatías, Matatías xin Amós, Amós xin Nahum, Nahum xin Esli, Esli xin Nagai,
42003026	Nagai xin Maat, Maat xin Matatías, Matatías xin Semei, Semei xin Kosé, Kosé xin Judá,
42003027	Judá xin Joana, Joana xin Resa, Resa xin Zorobabel, Zorobabel xin Salatiel, Salatiel xin Neri,
42003028	Neri xin Melqui, Melqui xin Adi, Adi xin Cosam, Cosam xin Elmodam, Elmodam xin Er,
42003029	Er xin Josué, Josué xin Eliezer, Eliezer xin Jorim, Jorim xin Matat,
42003030	Matat xin Leví, Leví xin Simeón, Simeón xin Judá, Judá xin Kosé, Kosé xin Jonán, Jonán xin Eliaquim,
42003031	Eliaquim xin Melea, Melea xin Mainán, Mainán xin Matata, Matata xin Natán,
42003032	Natán xin David, David xin Isaí, Isaí xin Obed, Obed xin Booz, Booz xin Salmón, Salmón xin Naasón,
42003033	Naasón xin Aminadab, Aminadab xin Aram, Aram xin Esrom, Esrom xin Fares, Fares xin Judá,
42003034	Judá xin Jacob, Jacob xin Isaac, Isaac xin Abraham, Abraham xin Taré, Taré xin Nacor,
42003035	Nacor xin Serug, Serug xin Ragau, Ragau xin Peleg, Peleg xin Heber, Heber xin Sala,
42003036	Sala xin Cainán, Cainán xin Arfaxad, Arfaxad xin Sem, Sem xin Noé, Noé xin Lamec,
42003037	Lamec xin Matusalén, Matusalén xin Enoc, Enoc xin Jared, Jared xin Mahalaleel, Mahalaleel xin Cainán,
42003038	Cainán xin Enós, Enós xin Set, Set xin Adán, Adán xin Dios.
42004001	Le'a Espíritu ten Dios cha msa'a juers ndo' Jesús, cha uto'o Jesús to'o yowbe'e Jordán. Cha mbi'i Espíritu ten Dios xa ge'e sa bid sa na'an men.
42004002	Le'a Jesús uyo'o dub top ga'al wizh sa wa. Le'a maxu'u mbin preb Jesús, nlad maxu'u utsabgix maxu'u Jesús. Le'a be wizh wa le'a Jesús lá ngaw, ta we'e zha utid be wizh wa le'a xa uzhebpa ndanna.
42004003	We'e le'a maxu'u cha ndab ndo' xa: —Tal le'a lu Xin Dios, nat gud ndo' ge' ba' yak‑a pan.
42004004	Le'a Jesús cha uka'ab ndab: —Le'a di'izh ten Dios nkeani'i: “Na'anpa nabtsa ta ndaw men nban bexa. Mas nsak nxobgek men ndo' di'izh ten Dios, le'a ta wa ndun nban xa.”
42004005	We'e le'a maxu'u cha mbi'i Jesús gek dub ge'e ga'appa. Cha uxax mluu maxu'u itea be gezh nde ndo' gizhliyo.
42004006	Cha ndab maxu'u ndo' Jesús: —Le'a itea be gezh ba' no itea be ta nsak ncho ndo' be gezh ba', le'a ta wa usa na' ndo' lu inibe'e lu‑yá. Le'a ta ba' ta nibe'e na', no sak usa na'‑yá ndo' bexa nlad na'.
42004007	Tal le'a lu isaxib ndo' na' yankea lu na', le'a na' usa itea be ta ba' ika'a lu.
42004008	Le'a Jesús cha ndab ndo' maxu'u: —Bxo'on wats na', maxu'u. Le'a di'izh ten Dios nkeani'i ndab‑a: “Wankea Dios Xa Nibe'e, no bin ta nladtsa xa.”
42004009	We'e le'a maxu'u cha mbi'igal Jesús gezh Jerusalén gek ni'i ten Dios sa ndon le'a ga'ap. Cha ndab maxu'u: —Tal le'a lu Xin Dios, nat btsa'ab brink gast ndo' yo ba',
42004010	geal le'a di'izh ten Dios nkeani'i ndab‑a: Le'a Dios utu'ub be angel ten na ula'ach lu.
42004011	Le'a bexa wa go'o lu ndo' ya'a~na, ndontsa ni lá ikate'eb lu ndo' ni dub ge'.
42004012	Le'a Jesús cha uka'ab ndab: —No ndab di'izh ten Dios: “Lá gun lu preb Dios Xa Nibe'e.”
42004013	Cha li mte'a maxu'u be ta mbin maxu'u preb Jesús wa, cha mla'a maxu'u xa dub nde'ep.
42004014	Le'a Jesús cha mlansea' distrit Galilea, cha mas uyo'o juers ten Espíritu ten Dios xa. Le'a be ta mbin Jesús cha mgen itea be sa gax sa wa.
42004015	No mluu Jesús be men len be ni'i sa nzhealbe bexa judio. Cha ndab bexa le'a Jesús le'aka ndadi'izh.
42004016	Tso'o wa le'a Jesús cha nsea' Nazaret sa na ngo'ol xa. Le'a ngol dub wizh ne'e bexa judio, le'a xa cha no uyo'o len ni'i sa nzhealbe bexa wa, lakka ndun xa. Cha ngwaso' xa go'ol xa di'izh ten Dios.
42004017	Cha msa'a bexa dub libr nyu'ud ndo' Jesús, ta nso' di'izh mke'a Isaías, xa mbidi'izh sakndo' Dios tiemp polta. Le'a gor na mxa'al xa git wa, cha mzheal xa sa ndab‑a:
42004018	Le'a Espíritu ten Dios Xa Nibe'e ncho lado'o~na', le'a Dios mti na' gudi'izh na' ndo' be men uban nak le'a Dios gakno bexa. No gun na' wen yoo ladna bexa kwea' ncho ladna, no ito'o bexa nkea litgi'ib, no ina' bexa lá na'. No ko na' bexa kwea' ndencho ndo' ya'a be men,
42004019	no ndalyáp na' le'a Dios Xa Nibe'e yá ngol tiemp gakno be xmen~na.
42004020	Cha mtsaw Jesús git wa, cha msa'a xa‑yá ndo' xa nchansu sa wa, cha usob xa. Le'a itea be men nde len ni'i wa cha nwi'i ndo' Jesús.
42004021	Le'a Jesús cha ndab ndo' bexa: —Nat ngok cumplir be di'izh ndee ndo' ga'al bega.
42004022	Le'a itea be men wa ndab le'a Jesús dub xa wenka. No ngwanseana bexa ndo' be ta li mbidi'izh Jesús wa, ndab bexa: —¿Lid xin Kosé xa ba' zha?
42004023	Le'a Jesús cha ndab: —Ta ugeapa le'a bego gab dub di'izh ndee ndo' na': “Doctor, byunyakna go le'aka go. Bin ga be uyon lazh~ga ndee, lak ndo'ón besa mbin go be uyon gezh Capernaum.”
42004024	Cha no ndab Jesús: —Le'a na' gáp ndo' bego le'a ni dub profet lá gungea ladna bexa lazh~xa ti profet xa.
42004025	No gáp na' le'a tiemp uyo'o profet Elí, lá ila' gi chon li'in ncho xo'op mbe'e, cha uzhebpa uyo'o win idub Israel. Le'a zha wa le'a kwa'ad be xagots nab ngut xabgi'i ten na uyo'o Israel.
42004026	Parea le'a Dios ni dub ndo' be xagots Israel wa lá utu'ub Elí. Le'a xa wa ndi ngwa'yakno dub xagots ncho gezh Sarepta sa nibe'e Sidón.
42004027	No liga le'a tiemp uyo'o profet Eliseo, le'a kwa'ad bexa Israel nsén gealgizh lepra, parea ni dub bexa wa lá yunyakna xa. Le'a xa ndi myunyakna dub xa nsalea' Naamán, xa nacion Siria.
42004028	Le'a gor na mbi'ín bexa ta ndab Jesús, cha uzhebpa ngokloo itea bexa.
42004029	Cha ngwaso' bexa, mbi'i juers bexa Jesús to'o gezh sa mas ga'ap gek bet wa, ndi'izh utsu'ub bexa Jesús.
42004030	Parea le'a Jesús cha myach, mtid xa tlaw bexa wa, cha nsea' xa.
42004031	Le'a Jesús cha ncha'a Capernaum dub gezh ten distrit Galilea. Le'a ngol be wizh ne'e bexa judio, le'a Jesús cha mluu be men len ni'i sa nzhealbe bexa wa.
42004032	Le'a bexa wa ndanseana xte'e ndadi'izh xa, geal le'a ta ndadi'izh xa wa nluu le'a xa uzhe'eb ndap juers.
42004033	Ngol dub wizh le'a dub xabgi'i nsak gizh tont ncho mbi bxin len lado'o~na no nsob sa wa. Le'a mbi bxin wa cha uge' ndab ndo' Jesús:
42004034	—Bla'a besa. ¿Xta'an nsea ugal lu besa, Jesús xa Nazaret? ¿Nsea unitndo' lu besa zha? Le'a na' nchando' lu, le'a lu xa umbi'i mtu'ub Dios.
42004035	Le'a Jesús cha uteyo mbi bxin wa, ndab xa: —¡Kexga lu! ¡Uto'o lado'o~xa ba'! We'e le'a mbi bxin wa cha udabi xabgi'i wa ndo' yo lat be men, cha uto'o mbi bxin wa len lado'o~xa, na'anta xta'an ngunno ta wa xa.
42004036	We'e le'a itea be men wa ngwanseana, ndab bexa ndo' ltsa'a bexa: —¿Xte'e nak di'izh ten xa ndee zha? Le'a xa ndee ndap juers nibe'e xa ndo' be mbi bxin, cha nto'o be mbi bxin wa len lado'o be men.
42004037	Le'a ta li mbin Jesús wa cha mgen itea be gezh ndebe gax sa wa.
42004038	We'e le'a Jesús cha uto'o len ni'i wa, cha ncha'a xa ta lid Simón. Le'a xnazha'ap Simón uzhebpa kwea' nsak, ncho xlea xa. Cha unab bexa ndo' Jesús yunyakna Jesús xa wa.
42004039	Le'a Jesús cha ubii sa nax xa wa, cha uteyo Jesús xlea wa, cha mto'o xlea wa xa. Cha bi le'a gor wa ngwaste xa, msa'a xa ta gaw bexa.
42004040	Le'a gor na yá ngwa'asla wizh le'a be men ulenno kwa'adpa bexa gizh ndo' Jesús, bexa nsén isando' gealgizh. Le'a Jesús cha mxo'ob ya'a~na las kadga dub bexa gizh wa, cha myakna bexa.
42004041	No ulantu'ub Jesús be mbi bxin ncho lado'o kwa'ad bexa. Le'a be mbi bxin wa uge' ndab ndo' Jesús: —¡Lu nak Xin Dios! Le'a Jesús cha uteyo be mbi bxin wa, no lá ula'ata Jesús iní'i bena wa, geal le'a be mbi bxin wa uni'í le'a Jesús le'a nak Cristo xa mtu'ub Dios.
42004042	Ngol stubtsa wizh le'a Jesús cha mka'an sa wa, ncha'a xa dub sa na'an men. Ná le'a be men cha mkwa'an xa. Le'a ngol gor na mzheal bexa Jesús, ndab bexa ndo' xa lá ika'an xa gezh ten bexa.
42004043	Le'a Jesús cha uka'ab ndab: —Le'a na' no be gezh xa'aga nsabndo' gudi'izh di'izh wen, ná xte'e nibe'e Dios be men. Le'a Dios ti'in we'e mtu'ub na'.
42004044	Cha nchasea Jesús be gezh nibe'e Galilea, nluu xa be men len be ni'i sa nzhealbe bexa judio.
42005001	Le'a dub wizh nso' Jesús to'o lagun nsalea' Genesaret. Le'a sa wa nde kwa'ad be men nlad go'ón di'izh wen ten Dios.
42005002	Le'a Jesús cha uni'í top barco nde to'o nits wa. Le'a bexa nsen mbeal ndeusat be red ten na.
42005003	We'e le'a Jesús cha ukea ndo' barco ten xa na nsalea' Simón, ndab xa ndo' Simón: —Bsi'i barco ndee isasitxá‑yá to'o nits. Cha usob Jesús, cha usaxan xa nluugal xa be men kwa'ad nde to'o nits wa.
42005004	Le'a gor na mtayadi'izh xa ndo' be men wa, cha ndab xa ndo' Simón: —Btse'a barco ndee sa mas wat, cha btsa'ab bego be red ten bega ndontsa iga'a mbeal.
42005005	Le'a Simón uka'ab ndab: —Mech, le'a besa idub te'al mbin ti'in, ná ni dub man lá isen besa. Parea nat le'a na' utsa'ab red ndee le'a go le'a li ndab.
42005006	Le'a gor na li mbin bexa wa, le'a red wa cha mzhea uyo'o be mbeal gast usaxan nsasaw‑a.
42005007	Cha mbin bexa sein ndo' be ltsa'a~xa ndi'ib ndo' stub barco wa, ndontsa gi'id yakno bexa. Le'a bexa wa cha ulenno stub barco, cha mchea bexa itop barco wa uyo'o be mbeal gast ngi sla'yo'o be barco len nits.
42005008	Le'a gor na uni'í Simón Pedr ta wa, cha msaxib xa ndo' Jesús, ndab xa: —Bxo'on ga wats na', Señor. Le'a na' lá nsabndo' iso' wats ga, le'a na' dub xa ndap ke ndo' Dios.
42005009	Li ndab Simón geal le'a xa nsea be ltsa'a~xa ndanseana no nzheb bexa gor na uni'í bexa ta na li mga'a sian mbeal wa.
42005010	No liga ngwanseana Jacob nsea Juan, be xin Zebedeo, bexa ltsa'a ndunno Simón ti'in. Le'a Jesús cha ndab ndo' Simón: —Lá izheb lu, nat le'a lu gak xa yunjunt be men ndo' Dios.
42005011	Le'a bexa wa cha myo'o be barco wa to'o nits ndo' yo, cha mlaute bexa itea be ta'a ten bexa, cha ncha'ano bexa Jesús.
42005012	Le'a dub biaj zha uyo'o Jesús dub gezh, cha ulen dub xabgi'i wats Jesús, dub xa nsa'gea las~na, nsén gealgizh lepra xa. Le'a gor uni'í xa Jesús, cha msaxib xa ndo' Jesús gast ndo' yo ngol xtuzh~xa. Cha ndab xa ndo' Jesús: —Señor, tal go nlad yunyakna go na', le'a na' uní le'a go sunka gan.
42005013	Le'a Jesús cha mxo'ob ya'a~na tso'o~xa wa, cha ndab Jesús: —Nladka na' yakna lu. Nat myakna lu. Cha bi le'a gor wa le'a gealgizh wa cha unitndo'.
42005014	We'e le'a Jesús cha unibe'e ndo' xa, ndab Jesús: —Na'an ton ndo' ná gudi'izh lu xte'e myakna lu. Ndi wa' ndo' ule'ay ini'í xa le'a lu myaklana. No bi'i be man xnab lak unibe'e ley mke'a Moisés usa'a be men zha na myakna bexa, ndontsa ini'í be men le'a lu myaklana.
42005015	Ná le'a be ta li mbin Jesús wa uzhebpa mgen. We'e le'a kwa'ad be men ulansea wats Jesús, go'ón bexa di'izh ten Jesús nsea yunyakna Jesús bexa.
42005016	Ná le'a Jesús sian biaj nto'o nab, nda'yadi'izhno xa Dios sa na'an men.
42005017	Le'a ngol dub wizh le'a Jesús mluugal be men len dub ni'i. Le'a sa wa no pla be mech ten ley ndebe no stapla bexa fariseo, bexa uto'o be gezh ten Galilea no be gezh ten Judea no Jerusalén. No uzhe'eb msa'a Dios juers ndo' Jesús yunyakna xa be men.
42005018	Cha ulaya'no pla bexa dub xabgi'i gizh lá yoo gan isea, ncho'ob xa ndo' dub yalo'on. Le'a bexa wa nlad go'o xa gizh wa gast len ni'i sa nso' Jesús.
42005019	Ná le'a bexa wa lá yo'o gan yate len ni'i wa tant kwa'ad men nde sa wa. Cha ndi ukea bexa gek ni'i, cha mxa'al bexa‑yá. Cha mla'ko bexa yalo'on nax xa gizh wa ndo' na sa nso' Jesús lat be men wa.
42005020	Le'a Jesús cha mna'la le'a bexa nge' ladna le'a Jesús sun gan yunyakna xa gizh wa, cha ndab xa ndo' xa gizh wa: —Mgi'i, le'a ke ten lu myu'ula.
42005021	We'e le'a be mech ten ley no bexa fariseo mbinbe'e: “¿Tonxá xa ndee zhaga? Le'a ta ndab xa uzhe'eb dub ta lá nsak ladna Dios. ¡Ndon Diostsa su'u utsu'u be ke ten be men!”
42005022	Ná le'a Jesús cha mgenna xte'e ndanbe'e bexa wa, cha ndab Jesús: —¿Xta'an lba'a ndanbe'e bega len lado'o bega?
42005023	¿Xta'an mas lid bid gáp na', le'a ke ten xa ndee myu'ula, nati gáp na' gaste xa, cha isea xa?
42005024	Le'a nat ini'í bega le'a na', Xa Myak Men Ndo' Gizhliyo, no syo'o gan utsu'u ke ten be men. We'e cha ndab Jesús ndo' xa gizh wa: —Gáp na' ndo' lu goste, cha udob yalo'on ten lu, cha bya' ta lid~lu.
42005025	Le'a xa wa cha uxax ngwaste ndo' ga'al be men wa, cha udob xa yalo'on ngot xa ndo' na wa. Le'a idub nes nsea' xa nsa'a xa xno ndo' Dios.
42005026	Le'a itea be men wa uzhebpa ngwanseana, no ndab bexa le'a Dios uzhe'eb dub Dios si'il. No mzheb bexa, ndab bexa ndo' be ltsa'a bexa: —¡Nat uni'í beuna dub ta'a uzhebpa ndanseana beuna!
42005027	Tso'o wa le'a Jesús uto'o sa wa. Le'a sa ncha'tid xa uni'í xa dub xabgi'i nsalea' Leví nsobyun ti'in, nsen xa med nkix be men ndo' gobier Roma. Cha ndab Jesús ndo' xa: —¡Utsea! ¡Usankea tso'o na'!
42005028	Le'a Leví cha ngwaso', cha mla'a xa ti'in ndun xa wa, cha usankea xa tso'o Jesús.
42005029	Cha ulo Leví dub gast si'il ten Jesús ta lid~na. Le'a sa wa no kwa'ad bexa ndun ltsa'a ti'in mbin Leví wa ngwa'be, no kwa'ad bexa xa'aga. Cha junt utebe bexa ndo' mes.
42005030	Ná le'a be mech ten ley no bexa fariseo cha xela uní'i ndo' be xmen Jesús, ndab bexa: —¿Xta'an ndawno bega bexa nsen med ba' no iteata bexa ugap ba' zha?
42005031	Le'a Jesús cha uka'ab ndab: —Le'a bexa na'anpa gizh lá nki'in doctor, ndi le'a bexa gizh nki'inka xa wa.
42005032	Le'a na' ndee na'anpa ndalte'ezh bexa ndanbe'e le'a na'anpa ndap ke. Le'a na' ndi ndalte'ezh bexa ngondo' le'a ndapka ke, ndontsa yach bexa wats Dios.
42005033	We'e le'a ncho bexa ndab ndo' Jesús: —Le'a be xmen Juan ncho sian wizh lá ndaw bexa ndontsa mas gudi'izhno bexa Dios. No liga ndun be xmen bexa fariseo. Ná le'a be xmen~go zha, ¿xta'an lid no bexa li ndun? Sbe'en ndeyaw bexa no ndo bexa itea wizh.
42005034	Le'a Jesús cha uka'ab ndab: —¿Nsak bega zha le'a dub sa nchilya'a men le'a bexa nde sa wa lá nsabndo' gaw zha bi ncho xabgi'i mchilya'a wa?
42005035	Parea gal dub wizh le'a be men go'o xabgi'i mchilya'a wa. We'e le'a bexa nde sa wa lá gaw dub tiemp.
42005036	No cha msaktabe'e Jesús dub ta'a mluu xa ndab xa: —Na'an ton nxen dub ble'a lad kub, cha ko xa ramient ta wa las dub lad gox. Tal le'a xa li gun le'a lad kub wa sya'ad, cha mas stsaw‑a lad gox wa. No le'a lad kub wa na'anpa nsakna no lad gox wa.
42005037	No na'an ton ngo vin kub len dub bols gid gox. Tal le'a xa li gun, le'a vin kub stsaw bols gox wa. Le'a vin wa cha ibid stsi'i, no sazha'a bols gox wa.
42005038	Le'a vin kub wa nsabndo' yoo len dub bols gid kubga, ndontsa ni dub‑a lá gazha'a.
42005039	No tal ton goo vin ncho polta, cha yá lá ka'abta xa goo xa vin kub. Le'a xa ndab le'a vin ncho polta wa mas wen.
42006001	Le'a dub wizh ne'e be men, le'a Jesús ncha'tid sa nax dub ble'a yo ncho trig. Le'a be xmen Jesús cha uxe'e pla be bid ten trig, cha ulo'o bexa xab‑a, cha udaw bexa‑yá.
42006002	Le'a ncho bexa fariseo cha ndab: —¿Xta'an lba'a ndun bega zha, ta lá nsabndo' gun beuna wizh ne'e beuna?
42006003	Le'a Jesús uka'ab ndab: —¿Ni lá ndo'ol bega sa ndab di'izh ten Dios ta mbin David dub biaj, zha na uzhebpa ndanna xa no bexa ndeseano xa zha?
42006004	Le'a David uyo'o len ni'ilad ten Dios, cha usen xa be pan le'ay, cha udaw xa‑yá. No msa'a xa‑yá ndo' bexa ndeno xa. Ná le'a pan wa na'anpa nsabndo' gaw dub men na'anpa nak ule'ay.
42006005	No ndab Jesús: —Le'a na', Xa Myak Men Ndo' Gizhliyo, noga nibe'e wizh ne'e be men.
42006006	Ngol stub wizh ne'e be men, le'a Jesús cha uyo'o len ni'i sa nzhealbe bexa judio, cha mluu xa be men. Le'a sa wa nsob dub xabgi'i ubidya dub ya'a~na, ná lad ga'al.
42006007	Le'a bexa fariseo no be mech ten ley cha ndeula'ach naga syunyakna Jesús xa gizh wa wizh ne'e bexa, ndontsa litsa usake bexa Jesús.
42006008	Ná le'a Jesús mgenna ta ndanbe'e bexa, cha ndab xa ndo' xa gizh ya'a~na wa: —Goso', cha uso' tlaw ndee. Le'a xa wa cha uso' sa wa.
42006009	Le'a Jesús cha ndab ndo' be men wa: —Le'a na' inabdi'izh dub ta'a ndo' bego. ¿Le'a wizh ne'e beuna nsabndo' gun beuna ta wen, nati gun beuna ta ugap? ¿Gakno beuna dub men, nati ula'a beuna gat xa?
42006010	Cha mwi'i Jesús ndo' itea be men ndebe idub gangeak, cha ndab xa ndo' xa gizh ya'a~na wa: —Bkea ya'a~lu. Le'a xa wa cha mkea ya'a~na, cha uxax myakna‑yá.
42006011	We'e le'a bexa nde sa wa uzhe'eb ngoklobe, ndab bexa ndo' be ltsa'a bexa ná xte'e gunno bexa Jesús.
42006012	Ngol tso'o wa le'a Jesús ukea dub bet sa ncha'yadi'izhno xa Dios idub te'al.
42006013	Ngol gor na ngot xe'a, cha utezh Jesús itea be men ndeseano xa. Cha mti xa dub tibtop bexa utu'ub xa gun bexa ti'in ten Dios.
42006014	Le'a bexa wa lnde'e nsalea': Simón xa msalea' Jesús Pedr, no Ndres wit Simón, no Jacob no Juan no Julip no Bartol
42006015	no Mateo no Tomás no Jacob xin Alfeo, no Simón xa partid Zelote,
42006016	no Judas wit Jacob no Judas Iscariot, xa na le'a myun cuent Jesús tso'o wa.
42006017	Cha mlayo'o Jesús no be xmen~xa bet wa ngol dub sa lat. Le'a sa wa ndebe kwa'ad be men, bexa uto'o gezh Jerusalén no idub distrit Judea no to'o nitsdo'o sa nde gezh Tiro nsea gezh Sidón. Le'a bexa wa nseabeyo'ón ná xta'an gudi'izh Jesús, nsea yunyakna Jesús bexa nsén gealgizh.
42006018	No myunyakna xa be men kwea' nsak, ncho mbi bxin len lado'o~na.
42006019	Le'a itea be men gizh wa nlad ugal las Jesús, geal le'a las Jesús nto'o juers nyunyakna bexa.
42006020	Le'a Jesús cha mwi'i ndo' be xmen~na, ndab xa: —Uzhe'eb wen yoo ladna bego na uban nak, le'a Dios nibe'e lado'o bega.
42006021	’No uzhe'eb wen yoo ladna bego na nkwa'an gun lak nlad Dios, le'a Dios sa'a ta nlad bega wa. ’No uzhe'eb wen yoo ladna bego na ndo'on, le'a gal gor wen yoo bega uxi'id bega.
42006022	’No uzhe'eb wen yoo ladna bego na nxee ladna be men ndo' na, no lá nlad bexa uchealtsa'a bexa bega, no xela ní'i bexa ndo' bega. Li ugap gunno bexa bega ta na nak bega xmen~na', Xa Myak Men Ndo' Gizhliyo.
42006023	Uzhebpa bten ladna bega be zha li wa, le'a Dios uzhebpa usa'a be ta wen ndo' bega gibe'a. Le'a bexa na li ugap ndanno bega wa, le'a be usan gox polta ten bexa wa likaga ugap mbinno bexa mbidi'izh sakndo' Dios.
42006024	’Parea ¡pro'ob bego xa rik, le'a bega wen ndencho nattsa!
42006025	’¡No pro'ob bego bexa ndap itea be ta'a nlad na, le'a bega galka gor yá lá gapta be ta wa! ’¡No pro'ob bego na nxi'id, le'a gal gor le'a bega uban yoo ladna no go'on bega!
42006026	’¡No pro'ob bego na utsin nak be men ndo' na, le'a be usan gox polta ten be men wa lika utsin ngok ndo' bexa na nkwi'in ndab le'a ndadi'izh sakndo' Dios!
42006027	’Parea le'a na' gáp ndo' bego na nlad go'ón, bkwea' ladna bega bexa na ndakloo ndo' bega, no utsin gok bega ndo' bexa nxee ladna ndo' bega.
42006028	No utsin uní'i bega ndo' bexa nisi bega. No unab bega ndo' Dios gakno Dios bexa xela ní'i ndo' bega.
42006029	Le'a tal ton kichya'a dub lad ndo' bega, bla'a bega kichya'a xa no stubga lad. No tal ton ulat dub xab bega, bla'a bega go'o xa gast no stub‑a.
42006030	No tal ton inab dub ta'a ndo' bega, bsa'a bega‑yá. No tal ton go'o dub ta'a ten bega, lá inab bega‑yá ndo' xa.
42006031	Utsin gunno bega be men lak nlad bega utsin gunno be men bega.
42006032	’Tal le'a bega nkwea' ladna be'en bexa nkwea'tsa ladna bega, ¿xte'e ni bega utsin ndun bega zha? Le'a be men ugap no lika ndun.
42006033	No tal le'a bega utsin nak ndo' bexa na utsin nak ndo' bega, ¿xte'e ni bega utsin nak bega zha? Le'a bexa ugap no likaga ndun.
42006034	No tal le'a bega ngodi'in dub ta'a ndo' bexa na uni'í bega skixka‑yá, ¿xte'e ni bega utsin ndun bega zha? Le'a bexa ugap no li ngodi'in be ta'a ndo' stub xa, cha nkenkea' bexa le'a xa wa skixka ta wa.
42006035	Bkwea' ladna bega bexa ndakloo ndo' bega, no utsin gok bega. No le'a gor na ngodi'in bega dub ta nki'in stubga men, lá ikenkea' bega kix xa‑yá. We'e le'a Dios uzhe'eb usa'a ta wen ndo' bega, no isalea' bega xin Dios si'il. Le'a Dios uzhe'eb dub xa wen ndo' itea be men, gast ndo' bexa lá nsa'a xno ndo' Dios no ndo' bexa ugap nak.
42006036	Bkwea' ladna bega be men, lakta nkwea' ladna Dios Xus beuna be men.
42006037	’Lá gab bega le'a be men lid le'a ndun, ndontsa na'anpa gab Dios le'a bega lid le'a ndun. No na'anpa gab bega le'a bexa ndap ke, ndontsa na'anpa gab Dios le'a bego ndap ke. Binge' ladna bega ndo' be men, ndontsa no Dios sunge' ladna ndo' bego.
42006038	Bsa'a bega ta nki'in be men, cha no Dios usa'a sian ta'a ika'a bega, lak ndun dub men nsa'a sian ta'a. Nti'ix xa‑yá, cha nkadko xa‑yá, no nkwi'in xa‑yá ndontsa sian‑a yoo gast ite'ach‑a. Le'a lak ndakno bega be men, no liga gakno Dios bega.
42006039	We'e msaktabe'e Jesús dub ta'a mluu xa, ndab xa: —¿Syo'o gan go'o dub xa lá na' stubga xa lá na'? ¿Lid itop bexa sla'yo'o len dub ge'ed zha?
42006040	Le'a xin utsid dub mech na'anpa ndi mas ndák ndo' mech. Tal le'a xa wenka ntsid, le'a xa laktsa ndák mech wa ndák.
42006041	’¿Xta'an nwi'i bega gix tuzh ncho ndo' ltsa'a bega zha, ná ni lá na' bega le'a ndo' bega ntsaw dub ble'a ya si'il?
42006042	¿Xte'ema yoo gan gab bega ndo' ltsa'a bega: “Bsa'a ndo'~lu ko na' gix tuzh ncho ndo'~lu”, ná bega ni lá na' ti le'a ndo' bega ntsaw dub ble'a ya si'il? Le'a bega ndab ugap nak stubga men, parea le'a bega ndi mas ugap nak. Ned udob bega ya si'il ntsaw ndo' bega, we'eta sun bega gan ko'o bega gix tuzh ncho ndo' stub xa.
42006043	’Le'a dub ya nsa'a ngus wen na'anpa usa'a ngus lá isu'u gaw men. No liga dub ya nsa'a ngus lá ndaw be men na'anpa usa'a ngus wen.
42006044	Le'a be ngus ten dub ya nluu xá ya na‑yá. No na'anpa usa'a yagich ngus la'aw, no ni lá usa'a‑yá uv.
42006045	No liga le'a be men wen ndadi'izh ta wen, lak ta wen ncho lado'o~xa. No le'a bexa ugap wa ndadi'izh ta ugap, lak ta ugap ncho lado'o~xa. Le'a ta na ncho lado'o bexa wa, ta we'etsa ndadi'izh bexa.
42006046	’¿Xta'an ní'i bega ndo' na': “Señor, Señor”, ná lá ndun bega ta ndáp na' zha?
42006047	Le'a tal ton ibii wats na', cha go'ón xa be ta ndáp na', cha liga gun xa, le'a na' gáp xte'e nak xa wa:
42006048	le'a xa nak cuentta dub xabgi'i gunde'e lid~na, wat udan xa sa kwe xan‑a. Cha mtexan xa‑yá ndo' ge'da'a. We'e le'a gor na ulen nits kwa'al, le'a nits wa cha uke'a ni'i wa. Parea le'a nits wa ni lá ngun gan ukwi'insob ni'i wa, geal le'a xan‑a nsob ndo' ge'da'a.
42006049	Ná le'a tal ton go'ón ta ndáp na', ná lá uxobgek xa ndo'‑yá, le'a xa wa cuent dub xa mtexan lid~na ndo' yotsa. Le'a gor na ulen nits kwa'al uke'a ni'i wa, cha ulate idub ni'i wa.
42007001	Le'a gor na mta'uluu Jesús be men wa, cha ncha'a xa gezh Capernaum.
42007002	Le'a sa wa ncho dub soldad Roma, xa nibe'e dub gayo'o soldad. Le'a xa wa uzhebpa nkwea' ladna dub xa ndun ti'in ndo' na, parea le'a xa na ndun ti'in wa uzhebpa kwea' nsak gast ngi sat xa.
42007003	Le'a gor na mbi'ín soldad wa le'a Jesús nkesea Capernaum, cha mtu'ub xa pla bexa gox nsak ten bexa judio, ya'inab bexa ndo' Jesús gi'id Jesús yunyakna xa xa gizh wa.
42007004	Le'a gor na ulaya' bexa wa wats Jesús, cha uzhebpa unab bexa ndo' Jesús, ndab bexa: —Le'a go nsabndo' gakno soldad wa,
42007005	le'a xa nkwea' ladna beuna xa Israel, no ngokno xa ngoknde'e ni'i sa nzhealbe beuna gezh ndee.
42007006	Le'a Jesús cha ncha'ano bexa wa. Ná le'a gor na yá ncha'be gax bexa ta lid soldad wa, le'a xa mtu'ub pla bexa ncha'yab ndo' Jesús: —Señor, na'antapa yu'no ladna go na', le'a na' na'anpa isaya' yate go len lid~na'.
42007007	Ta we'e na'anpa na' ngalyáp ndo' go gi'id ga. Nat gudtsa go yakna xa wa, le'a xa syakkana.
42007008	Le'a na' ndee nxobgek ndo' xa mas nibe'e ndo' na'. No ncho be soldad nibe'e na' ndo' na. Le'a gor na ndáp na' ndo' dub xa ya' xa, le'a xa cha nda'kaga. No gor na ndáp na' gi'id stub xa, le'a xa cha ndi'idkaga. No gor na nibe'e na' ndo' xa ndun ti'in ndo' na', le'a xa wa cha ndunkaga ta li ndáp na' wa.
42007009	Le'a gor na mbi'ín Jesús ta wa, cha ngwanseana xa. Cha mgeak Jesús mwi'i xa ndo' be men nchankea tso'o xa, ndab xa ndo' bexa wa: —Le'a na' gáp ndo' bego, na'anpa izheal na' ni dub xa Israel lnde'eta nge' ladna na'.
42007010	Le'a gor na mlansea' bexa na mtu'ub soldad wa ta lid soldad, le'a xa gizh wa myaklana.
42007011	Tso'o wa le'a Jesús no be xmen~xa no kwa'adta be men uto'o ncha'be gezh nsalea' Naín.
42007012	Le'a gor na ncha'be bexa gax sa nyote be men len gezh wa, cha uni'í bexa kwa'ad be men gezh wa ncha'uka'ach xinbgi'i dub xagots ngut xabgi'i ten na. Le'a xa wa dubkama xinbgi'i~na ngop.
42007013	Le'a gor uni'í Jesús xagots wa, le'a Jesús cha mlats ladna xa, cha ndab Jesús ndo' xa: —Yá lá go'onta lu.
42007014	Le'a Jesús cha ubii, cha mgal xa ta ncho'ob xa ngut wa ndo' na. Le'a be men ncha'ano xa ngut wa cha ngwa'ibe. Cha ndab Jesús: —Myo', le'a na' gáp ndo' lu, goste.
42007015	Le'a myo' wa cha ngwasob, cha uní'i. Le'a Jesús cha myun cuent myo' wa ndo' xna'a~na.
42007016	Le'a itea be men cha mzheb, no msa'a bexa xno ndo' Dios, ndab bexa: —¡Dub profet nsak ten Dios ulen lat beuna! No ndab bexa: —¡Le'a Dios mbi'id yakno be xmen~na!
42007017	Le'a ta li mbin Jesús wa mgen idub distrit Judea, no iteanak be gezh nde idub gangeak sa wa.
42007018	Le'a be xmen Juan xa na ulalea' be men wa cha ndab ndo' Juan itea be ta li mbin Jesús wa. Le'a Juan cha utezh top bexa,
42007019	cha mtu'ub xa bexa wa ndo' Jesús, ngwa' inabdi'izh bexa naga le'a Jesús nak xa na li ndab Dios ilen wa, nati kweas bexa ilen stubga xa.
42007020	Le'a bexa wa cha ulaya' wats Jesús, cha unabdi'izh bexa, ndab bexa ndo' Jesús: —Le'a Juan xa ulalea' be men wa mtu'ub besa inabdi'izh besa ndo' ga naga go xa ndab Dios ilen wa, nati kweas besa ilen stubga xa.
42007021	Bi le'a gor wa le'a Jesús myunyakna kwa'adta bexa gizh, no ulantu'ub xa be mbi bxin ncho len lado'o be men, no myunyakna xa ngusndo' bexa lá na'.
42007022	Cha ndab Jesús ndo' itop be xmen Juan wa: —Bya'be bega, cha gud bega ndo' Juan be ta uni'í bega no be ta ndo'ón bega: le'a bexa lá yoo gan iwi'ibe, nat le'a bexa wa na'la; le'a bexa na lá yoo gan isea, nat le'a bexa wa nseala; le'a bexa nsén gealgizh lepra, nat le'a bexa wa myaklana; le'a bexa ngwa'ad, nat le'a bexa wa ndo'ónla; le'a bexa ngut, nat le'a bexa wa nbanla; no le'a bexa uban nak ndo'ón di'izh wen ten Dios.
42007023	Uzhebpa wen yoo ladna tal ton igondo' ton nak na'.
42007024	Le'a gor na nsea'be bexa na mtu'ub Juan wa, le'a Jesús cha usaxan mbidi'izh ndo' be men cuent ten Juan, ndab xa: —Le'a gor na ngwa'be bega ge'e sa uxee ncho be men, ¿xta'an ngwa'iwi'i bega zha? ¿Dub yalod nkwi'in mbi zha?
42007025	Nati, ¿xta'an ngwa'iwi'i bega zha? ¿Dub xabgi'i ndak dub lad uyap nsak zha? Le'a bego uni'íka le'a bexa ndak lad uyap wa, no ndap bexa itea be ta nlad bexa, le'a bexa wa ncho ta lid bexa nibe'e.
42007026	¿Xta'an ngwa'iwi'i bega zha? ¿Ngwa'iwi'i bega dub xa ndadi'izh sakndo' Dios zha? Le'a na' gáp ndo' bega le'a Juan ta ugeaka ndadi'izh sakndo' Dios, parea le'a xa wa mas nsak ndo' iteata bexa li ndun wa.
42007027	Le'a di'izh ten Dios nkeani'i cuent ten Juan, ndab‑a: Bwi'i, le'a na' utu'ub dub xa ya' ned ndo' lu, uxa'al xa nes isea lu.
42007028	No gáp na' ndo' bego, le'a lat itea be men ngol ndo' gizhliyo, na'an stub profet mas nsak ndo' Juan wa. Ná le'a tal ton uxee nsak lat bexa nibe'e Dios, le'a cuent ten Dios le'a xa wa mas nsak ndo' Juan.
42007029	Le'a itea be men no gast bexa nsen med nkix be men ndo' gobier, le'a gor na mbi'ín bexa ta mbidi'izh Juan, le'a bexa mgondo' le'a Dios ndon le'a wen, cha ulalea' Juan bexa.
42007030	Ná le'a bexa fariseo no be mech ten ley, mxelad bexa ta na nlad Dios gun bexa, no lá nlad bexa kolea' Juan bexa.
42007031	No ndab Jesús: —¿Xte'ema nak be men ncho tiemp nat? ¿Xta'anma dub ta li nak?
42007032	Le'a bexa wa nak cuent be me'ed nde ndo' xge'e, uge' ndab be me'ed ndo' ltsa'a med: “Mbi'il besa bzhee, ná le'a bega lá ngolndatsbe. No mbilto'oga besa cant uban nsea, ná le'a bega lá ngo'onga.”
42007033	Li ndáp na' geal le'a zha ulen Juan xa ulalea' be men wa, ncho wizh lá ngaw xa, no lá ndo xa vin. Cha ndab bega le'a xa ncho mbi bxin len lado'o~na, ta we'e li ndun xa.
42007034	Ná le'a nat ndalga na', Xa Myak Men Ndo' Gizhliyo. Le'a na' ndee ndaw, no ndo'o na', ná le'a bega ndab le'a na' uzhebpa ndaw, no uzhebpa ndo'o na' vin. Ndab bego le'a na' nchealtsa'a bexa ugap nak no bexa nsen med nkix be men ndo' gobier Roma.
42007035	Ná le'a bexa ndák lak nsa'a Dios, le'a be ta wen ndun bexa wa nluu le'a bexa ndákka.
42007036	Le'a dub xa fariseo cha unab ndo' Jesús ya'dawno Jesús xa ta lid~xa. We'e le'a Jesús cha uyo'o len ni'i wa, cha usob xa ndo' mes.
42007037	Le'a gor na mbi'ín dub xagots ndun be ta ugap le'a Jesús nsob ndo' mes ta lid xa fariseo, cha ulenno xa dub bot tuzh nakcha'aw ge' alabastro, ncho ta uxe'e len‑a.
42007038	Cha usob xa lad tso'o Jesús sa na nde xo'o~xa. Cha uzhe'eb ndo'on xa, gast nsala' nitsndo' xa tso'o xo'o Jesús. Le'a gichgek~xa cha mtsambi'i xa tso'o xo'o Jesús. Cha mchealto'o xa tso'o xo'o Jesús. Cha mtob xa ta uxe'e wa tso'o xo'o Jesús.
42007039	Le'a xa fariseo na li mbin invit ndo' Jesús wa, gor na uni'í xa ta mbin xagots wa, cha mbinbe'e xa: “Tal le'a xa ndee dub profetka, le'a xa sni'íka le'a xagots lba'a ngal xo'o~xa ba' uzhe'eb dub xa ndun ta ugap.”
42007040	We'e le'a Jesús cha ndab ndo' xa fariseo: —Simón, le'a na' nlad gáp dub ta'a ndo' lu. Le'a xa wa cha uka'ab ndab: —Gud go‑yá, Mech.
42007041	Cha ndab Jesús: —Uyo'o top xabgi'i nsa'ab med ndo' dub xa ngodi'in med nbe'e. Le'a dub xabgi'i wa nsa'ab dub ga'ay gayo'o med denario. Le'a stub xa wa nsa'ab dub tol gayo'o med wa.
42007042	Le'a itop bexa wa lá ngun gan ikix be med wa, ta we'e le'a xa uladi'in med wa cha mbinge' ladna ndo' itop bexa wa. Nat gud ndo' na', ¿ndo' itop xa nsa'ab med wa, ton mas nkea ladna xa na li uladi'in med wa zha?
42007043	Le'a Simón cha uka'ab ndab: —Le'a na' ni xa na nsa'ab mas sian med wa. Le'a Jesús cha ndab: —Le'aka ndab lu.
42007044	Cha mwi'i Jesús ndo' xagots wa, cha ndab Jesús ndo' Simón: —¿Na' lu xagots ndee? Le'a gor uyo'o na' len lid~lu, le'a lu ni lá usa'a nits yat xo'o~na'. Ná le'a xagots ndee msat xo'o~na' nsea nitsndo' xa, no mtsambi'i xa xo'o~na' gichgek~xa.
42007045	Le'a lu ni lá uchealto'o be'al ndo' na', ná le'a xagots ndee bi xte'e uyo'o na' len lid~lu nunk xa lá ibeas uchealto'o xo'o~na'.
42007046	No ni lá utob lu aceit gek~na', ná le'a xagots ndee mtob ta uxe'e ba' tso'o xo'o~na'.
42007047	Le'a na' gáp ndo' lu, le'a xagots ndee uzhe'eb nkwea' ladna na', ta nluu le'a be ke sian ndap xa myu'ula. Le'a xa tuzh ke ten na mtsu'u Dios, le'a xa wa ndidotsa ndankea Dios.
42007048	Le'a Jesús cha ndab ndo' xagots wa: —Le'a be ke ten lu myu'ula.
42007049	Le'a bexa na no nde ndo' mes nsob Jesús wa ndabbe ndo' be ltsa'a~na: —¿Tonxá xa ndee zhaga ndab xa le'a xa mtsu'u ke ten xagots ba'?
42007050	Le'a Jesús cha ndab ndo' xagots wa: —Le'a ta na nge' ladna lu na', ta we'e myu'u be ke ten lu. Nat bya', cha bten ladna lu.
42008001	Tso'o wa le'a Jesús ukeseano isatibtop be xmen~na sian be gezh ubi'i no be gezh byux. Ukesea uluu Jesús be men, ndadi'izh xa di'izh wen ten Dios ná xte'e gak bexa dub xa le'a Dios nibe'e.
42008002	No stapla be xagots ukeseano bexa, bexa myunyakna Jesús no ulantu'ub xa be mbi bxin len lado'o bexa. Le'a dub xa wa Marí xa gezh Magdala, xa na uto'o dub ga'ad be mbi bxin len lado'o~na.
42008003	Le'a stub xa wa Juana, xagots ten Chuza, xa na nchansu be ti'in ten Herodes. Le'a stub xa wa Susan. Le'a bexa wa, no kwa'adta be xagots msa'a be ta'a nki'in Jesús no be xmen~xa.
42008004	Le'a kwa'ad be men uto'o isando' be gezh ulen wats Jesús, cha msaktabe'e Jesús dub ta'a mluu xa, ndab xa:
42008005	—Le'a dub xa ndun ti'in ge'e uto'o ncha'utob xa bid ten trig ndo' yo. Le'a gor na mte'ach xa‑yá, ncho‑yá ulate to'o nes. Le'a be ná wa cha uso' be men tso'o~na, cha ulen be migin cha udaw‑a.
42008006	No ncho‑yá ulate ndo' yo ge'. Le'a gor na ulen ta wa, cha ubid‑a, geal le'a sa wa na'anpa kwazh.
42008007	No ncho‑yá ulate lat be gix nso' gich. Le'a gor na ulen trig nsea gix wa, le'a gix wa cha ulo xlea'‑yá.
42008008	No ncho‑yá ulate sa uta'a yo, cha msa'a‑yá dub gayo'oga bid. We'e uge' ndab Jesús: —¡Bego na ndap ncha'~na, bla'ach bego ta ndáp na' ndee!
42008009	Le'a be xmen Jesús cha unabdi'izh ndo' xa, ndab bexa: —¿Xta'an gab ta msaktabe'e go wa?
42008010	Le'a Jesús cha uka'ab ndab ndo' bexa wa: —Le'a Dios nsa'a ta nyakbe'ena bega be ta uga'ach cuent ten xte'e nibe'e Dios. Ná le'a ndo' bexa xa'aga sbe'en nsaktabe'e na' be ta'a gor ndadi'izh na'. Tal iwi'i bexa le'a bexa lá ina'. No tal go'ón bexa ta ndáp na', le'a bexa lá yakbe'ena‑yá.
42008011	’Le'a ta msaktabe'e na' wa lnde'e nak: Le'a bid ten trig wa cuent di'izh ten Dios.
42008012	Le'a to'o nes sa ulate bid ten trig wa nak cuent be men ndo'ón di'izh ten Dios, parea le'a maxu'u cha nlen ngo'o‑yá len lado'o bexa, cha lá gungea ladna bexa‑yá, no lá usa'a Dios gealnaban ten bexa.
42008013	Le'a yo ge' sa ulate bid wa nak cuent be men nten ladna ndo'ón di'izh ten Dios, ná le'a bexa wa cuent trig lá ndap sian lo'~na. Ndangea ladna bexa di'izh ten Dios dub nde'ep, ná le'a gor na juert ncho xa geal ndangea ladna xa di'izh wa, cha nla'a xa‑yá.
42008014	Le'a yo sa len gix nso' gich wa nak cuent be men ndo'ón di'izh ten Dios. Ná le'a bexa nyu' ladna, no nge' ladna bexa be ta siantsa ndap bexa, no nkwa'an bexa ta nladtsa bexa. Le'a bexa wa cuent dub trig lá nsa'a ta'a.
42008015	Parea le'a sa uta'a yo wa nak cuent be men wen lado'o~na ndo'ón di'izh ten Dios, no ndun bexa lak ndab‑a. Nxik bexa ndun bexa ta wen, le'a bexa nak cuent be trig nsa'a sian bid.
42008016	’Na'an ton kich xe'a, cha usob xa‑yá len dub gets, natal xan lo'on. Le'a xa ndi usob xe'a dub sa ga'ap, ndontsa usu‑yá xe'a ndo' bexa nyo'o len ni'i wa.
42008017	Le'a itea be ta xga'ach, le'a gal dub wizh le'a ta wa igenka. No iteanak be ta ncho ngachyo'o, le'a gal dub gor le'a ta wa iluuka ndo' xe'a.
42008018	’Bla'ach bego ta gáp na' ndee, le'a ndo' bexa nyakbe'ena le'a Dios gun mas yakbe'ena bexa. Ná le'a bexa na lá nyakbe'ena, le'a Dios slat ta na nsak bexa nyakbe'ena bexa wa.
42008019	We'e le'a xna'a Jesús no be wit~xa ulaya' sa nsob xa. Parea lá yo'o gan ibii bexa wats xa, geal le'a sa wa uzhebpa kwa'ad be men ndebe.
42008020	Le'a dub men cha ndab ndo' Jesús: —Le'a xna'a~ga no be wit~ga ndebe tso'o juer ndee, nlad bexa ini'í bexa ga.
42008021	Le'a Jesús cha uka'ab ndab: —Le'a bexa na ndo'ón di'izh ten Dios no ndun xa lak ndab‑a, le'a bexa wa nak xna'a~na' no wit~na'.
42008022	Ngok stub wizh le'a Jesús ukea ndo' dub barco nsea be xmen~na. Cha ndab Jesús ndo' bexa: —Itakea beuna stub to'o nits. Cha ncha'be bexa.
42008023	Ndalen li ncha'be bexa ndo' nits wa, le'a Jesús cha ngwadgats. Le'a ndo' nits wa cha ulen dub mbi si'il, gast ngi sla'yo'o barco wa len nits. Cha uzhebpa rages ncha'be bexa.
42008024	Cha mkwa'an bexa Jesús, ndab bexa: —¡Mech! ¡Mech! ¡Le'a beuna ngi sat! Cha uban Jesús, cha uteyo xa mbi si'il nsea be golp ten nits wa. Cha uleas mbi no xe ute nits.
42008025	Cha ndab Jesús ndo' be xmen~na: —¿Maxá ta nge' ladna bega na' wa zhaga? Cha mzheb bexa, no ngwanseana bexa, ndab bexa ndo' be ltsa'a~xa: —¿Tonxá xa ndee zhaga, gast mbi nsea nits nxobgek ndo' di'izh ten xa?
42008026	Cha ulaya' bexa stub to'o nits, lad ndo' distrit Galilea sa nibe'e gezh Gadara.
42008027	Le'a gor na ula' Jesús ndo' barco wa, cha ulen dub xa gezh wa wats Jesús, dub xa kwenla ncho mbi bxin len lado'o~na. Le'a xa wa ni lá ndak xab~na, no ni lá nyo'o xa ta lid~xa, ndi sbe'en len be ge'lo'o nga'ach be men ngut ncho xa.
42008028	Le'a gor uni'í xa wa Jesús, cha uge' utezhat xa, cha msaxib xa ndo' Jesús, cha uge' ndab mbi bxin wa: —¿Xta'an ngi na' nsea ugal lu zha, Jesús Xin Dios si'il? Le'a na' na'ab ndo' lu lá utsaksi lu na'.
42008029	Li ndab ta wa geal le'a Jesús unibe'ela ndo' mbi bxin wa ito'o lado'o~xa wa. Le'a mbi bxin wa uzhe'eb pol‑lata nibe'e xabgi'i wa. Le'a be men sian biaj mxi ya'a~xa no xo'o~xa nsea caden, ná xa nkixka ta wa. Cha ndun mbi bxin wa gan nxo'on xa ge'e sa na'an men.
42008030	Le'a Jesús cha unabdi'izh ndo' mbi bxin wa, ndab xa: —¿Xte'e nsalea' lu? Le'a ta wa cha uka'ab ndab: —Na' nsalea' Uzhe'eb Kwa'ad Xa. Li ndab ta wa geal le'a be mbi bxin wa kwa'adpa uyo'o len lado'o~xa wa.
42008031	Le'a be mbi bxin wa cha unab ndo' Jesús lá utu'ub Jesús be ta wa gast ge'ed uzhe'eb lá ndap xan~na.
42008032	Ndi unab be mbi bxin wa ndo' Jesús ula'a Jesús yoo beya len be kuch kwa'ad ndeseayaw sa wa. Le'a Jesús cha msa'a di'izh li gun be ta wa.
42008033	Le'a be mbi bxin wa cha uto'o lado'o~xa wa, cha uyo'o beya len be kuch wa. Le'a bema cha karrel ncha'be uxo'on gek dub we'a to'o nits. Cha ubix bema gast len nits ula'yo'o bema, cha ngut bema.
42008034	Le'a bexa nkeno be kuch wa, gor na uni'í bexa ta wa, cha nsea'be uxo'on bexa. Le'a nes nsea'be bexa mbidi'izh bexa ta uyo'o wa ndo' be men gezh no ndo' be men ndesea ge'e.
42008035	Le'a be men wa cha uto'obe ncha'wi'i ná xta'an ta uyo'o wa. Le'a gor ulaya' bexa wats Jesús, uni'í bexa xabgi'i na uto'o be mbi bxin len lado'o~na wa nsobma wats xo'o Jesús. Le'a xa wa nakla xab~na no yá na'anlatapa tont nak xa. Le'a be men wa cha mzheb.
42008036	Le'a bexa na uni'í xte'e myakna xa wa cha mbidi'izh ta wa ndo' be men.
42008037	We'e le'a itea be men ncho sa nibe'e Gadara unab ndo' Jesús ika'an Jesús sa wa, le'a bexa uzhebpa nzheb. Le'a Jesús cha ukea ndo' barco, cha ndi'izh ya' xa.
42008038	Le'a xa na uto'o be mbi bxin len lado'o~na wa cha unab ndo' Jesús no xa ya'no Jesús. Parea le'a Jesús ndi ndab:
42008039	—Nat bya' ta lid~lu. Cha bidi'izh xte'e wen mbinno Dios lu. Le'a xa wa cha nsea', usaxan ndadi'izh xa ndo' itea be men gezh wa xte'e myunyakna Jesús xa.
42008040	Le'a gor na mlansea' Jesús stub to'o nits, le'a be men uzhebpa mten ladnabe, geal le'a bexa itea ndenkea' ilen Jesús.
42008041	We'e ulen dub xabgi'i nsalea' Jairo, xa nchansu ni'i sa nzhealbe bexa judio gezh wa. Le'a xa wa cha usaxib ndo' Jesús, cha unab xa ndo' Jesús ya' Jesús ta lid~xa.
42008042	Le'a xa wa ndap dubtsa xingots~na ncho tibtop li'in, parea le'a me'ed wa yamer gat. Le'a gor na ncha'be bexa nes le'a be men kwa'ad ngidko Jesús.
42008043	Ná le'a lat be men wa ncha'a dub xagots kwea' nsak, nle'a xa ten idub dub tibtopla li'in. Le'a xa wa sianla biaj ngwa' ndo' be doctor gast mte'a xa itea be ta'a ndap xa. Ná ni dub be doctor lá ngun gan yakna xa.
42008044	Le'a xa wa ubii ndi tso'o Jesús, cha mgal xa ndats xab Jesús. Cha bi le'a gor wa le'a ten wa cha uleaslenla las~xa.
42008045	We'e le'a Jesús cha ndab: —¿Ton xa mgal xab~na'? Le'a itea be men wa ndab na'anpa ugal xab Jesús. Le'a Pedr no be ltsa'a~xa ndab: —Mech, le'a be men ba' le'a ngidko go, ¿ná xta'an ndab ga ton mgal xab~go zha?
42008046	Le'a Jesús cha ndab: —Dub menka mgal xab~na', le'a na' mgenna uto'o dub tuzh juers ten na'.
42008047	Le'a gor na uni'í xagots wa le'a Jesús mgenna ta mbin xa, cha nxis xa tant nzheb xa. Cha ubii xa msaxib xa ndo' Jesús. Cha ndab xa ndo' ga'al itea be men ná xta'an mgal xa xab Jesús, no xte'e uxax myakna xa.
42008048	Le'a Jesús cha ndab ndo' xa: —Xagots, le'a ta na nge' ladna lu na', ta we'e mbin myakna lu. Nat bya', cha bten ladna lu.
42008049	Ndalen li nso'yadi'izh Jesús, ulen dub xa uto'o ta lid Jairo, ndab xa ndo' Jairo: —Lá go'o ga mech ba', le'a xin~ga ngutla.
42008050	Le'a gor na mbi'ín Jesús ta wa, cha ndab xa ndo' Jairo: —Lá izheb lu. Bingeatsa ladna lu na', le'a xin~lu sbanka.
42008051	Le'a gor na ulaya' bexa ta lid Jairo, le'a Jesús cha uyo'o len ni'i wa nsea Pedr no Jacob no Juan, nsea xus me'ed nsea xna'a me'ed. Cha ni dubta men lá ula'a Jesús yo'o len ni'i wa.
42008052	Le'a be men kwa'ad wa ndo'on, no nbezhat bexa geal ngut me'ed wa. Ná le'a Jesús cha ndab: —Yá lá go'onta bega, le'a me'ed ba' na'anpa ngut, le'a me'ed ga naxyats.
42008053	Le'a be men wa ndi mxi'idno Jesús, geal le'a bexa uni'í le'a me'ed wa ngutka.
42008054	Le'a Jesús cha usen ya'a me'ed, cha uge' ndab Jesús: —¡Me'ed gots, goste!
42008055	We'e le'a gealnaban ten me'ed wa cha myo'ogal len lado'o me'ed, cha uxax ngwaste me'ed. Le'a Jesús cha ndab ndo' be usan ten me'ed wa: —Bsa'a bega ta gaw med.
42008056	Le'a be usan ten me'ed wa uzhebpa ndanseanabe, ná le'a Jesús cha unibe'e na'an ton ndo' ná gab bexa ta ngok wa.
42009001	Le'a tso'o wa le'a Jesús mchealte isatibtop be xmen~na. Cha msa'a xa juers ndo' bexa kontu'ub bexa be mbi bxin, no yunyakna bexa be men gizh.
42009002	Cha mtu'ub xa bexa ya'uluu bexa xte'e nibe'e Dios be men, no yunyakna bexa be men gizh.
42009003	No ndab Jesús ndo' bexa: —Ni dub ta'a gunti'in bega nes lá go'o bega, ni bordón no ni bols no ni pan no ni med. No ni lá go'o bega top nes xab bega.
42009004	Tal pa ni'i na usa'a bexa yoo bega dub gezh, sa we'etsa yoo bega gast wizh ika'an bega gezh wa.
42009005	No tal ncho gezh lá ula'a bexa yoo bega, bka'an bega gezh wa. Cha blate bega gast yakol ngwa'al xo'o bega, ta uluu le'a Dios ndakloo ndo' bexa wa.
42009006	Le'a isatibtop bexa wa cha uto'o ncha'beyadi'izh di'izh wen ten Dios itea be gezh nde gax sa wa, no myunyakna bexa be men gizh.
42009007	Le'a Herodes xa nibe'e distrit Galilea mbi'ín itea be ta ndun Jesús. Ná le'a xa ni lá ini'í ton xa wa, geal le'a ncho be men ndab le'a Jesús wa Juan mbangal ndo' gealgut.
42009008	No ncho bexa ndab le'a xa wa profet Elí mlengal. No nchoga bexa ndab le'a xa wa tonla dub profet uyo'o xapta mbangal.
42009009	Ta we'e mbinbe'e Herodes, ndab xa: —Le'a na' unibe'e myabto'og gen Juan. ¿Cha tonxá xa ndee ndon na' ndun sian be ta ndee zhaga? Ta we'e uzhebpa nlad Herodes ini'í Jesús.
42009010	Le'a ngol gor na mla'ncha' isatibtop be xmen Jesús, le'a bexa cha mbidi'izh itea be ta mbin bexa. Le'a Jesús cha mbi'i bexa dub sa na'an men, gax gezh Betsaida.
42009011	Ná le'a gor na uni'í be men pa ncha'a Jesús, cha no bexa usankea tso'o Jesús. Le'a xa cha utezh bexa wa sa nsob xa. Cha mbidi'izh xa xte'e nibe'e Dios be men, no myunyakna xa be men gizh.
42009012	Le'a ngol gor na mas uzhela, le'a isatibtop be xmen Jesús ubii wats xa, ndab bexa: —Gud go ndo' be men ba' ya'be bexa be ranch no be gezh nde gax ba', ukwa'an bexa sa gadgats bexa no ta gaw bexa, le'a sa ndee dub sa na'anpa ncho men.
42009013	Le'a Jesús cha ndab: —Bsa'a bega ta gaw bexa. Le'a bexa wa cha uka'ab ndab: —Le'a besa ndap sga'aytsa pan nsea stoptsa mbeal. Ná le'a besa lá yoo gan ya'isi'i ta gaw itea be men ndee.
42009014	Le'a lat itea be men wa ncho pa dub ga'ay mil xabgi'i. We'e le'a Jesús cha ndab ndo' be xmen~na: —Gud bega isob itol gayo'o ga'ga bexa.
42009015	Cha li mte be xmen Jesús itea be men kwa'ad wa.
42009016	Le'a Jesús cha usen isaga'ay pan nsea itop mbeal wa, cha mwi'i xa gibe'a msa'a xa xno ndo' Dios. Cha ule'a xa be pan no be mbeal wa sian ble'a, cha msa'a xa‑yá ndo' be xmen~xa, mtse'a bexa‑yá ndo' be men wa.
42009017	Le'a itea be men wa udaw ta wa gast plo mzhea bexa. Le'a be xmen Jesús cha mtele'e stibtop zhum byux ta mya'an sobr wa.
42009018	Le'a dub wizh le'a Jesús ngwa'yadi'izhno Dios dub sa na'an men, nabtsa be xmen~xa mbi'i xa. Le'a Jesús cha unabdi'izh ndo' bexa wa, ndab xa: —¿Xte'e ndab be men zha ton nak na'?
42009019	Le'a bexa wa cha uka'ab ndab: —Le'a ncho be men ndab le'a go Juan xa ulalea' be men. No ncho bexa ndab le'a go Elí. No nchoga bexa ndab le'a go stub profet uyo'o polta mbangal ndo' gealgut.
42009020	Le'a Jesús cha ndab: —¿Bego zha xte'e gab bega ton nak na'? We'e le'a Pedr ndab: —Le'a go nak Cristo, xa mtu'ub Dios.
42009021	Le'a Jesús unibe'e ndab ndo' bexa: —Na'an ton ndo' ná gudi'izh bega ta wa.
42009022	No ndab Jesús: —Le'a na', Xa Myak Men Ndo' Gizhliyo, nsabndo'ka sian gealkwea' iní. Le'a bexa gox nsak no be ule'ay nibe'e no be mech ten ley uxelad na', cha gat na'. Cha gal wizh yon le'a na' ibangal.
42009023	No ndab Jesús ndo' bexa: —Tal ton nlad isankea tso'o na', nsabndo' ula'a xa itea be ta nlad xa, cha go'o xa cruz ten xa itea wizh, cha isankea xa tso'o na' guni'i xta'an gunno be men xa.
42009024	Le'a tal ton ukwa'an xte'e wen yoo xa, le'a xa wa ndi gun perdid gealnaban ten na ndo' Dios. Ná le'a tal ton gat ke ten na', le'a xa wa gap gealnaban ndo' Dios.
42009025	Tal le'a dub men ndap itea be ta ncho ndo' gizhliyo ndee, cha gat xa, le'a iteanak be ta wa ta na'an xti'in.
42009026	Le'a tal ton idono ladna na' no di'izh ten na', le'a na', Xa Myak Men Ndo' Gizhliyo, no idono ladna xa wa, gal wizh ilenno na' xe'a si'il ten Dios Tad no be angel ten Dios.
42009027	Le'a na' gáp ndo' bega le'a ncho bexa nde ndee na'anpa cha gat gast ini'íka xa gal tiemp inibe'e Dios.
42009028	Le'a ngol pa stub sman tso'o na li mbidi'izh Jesús ta wa, cha mbi'i xa Pedr no Juan no Jacob, ukea bexa dub bet sa nda'yadi'izhno Jesús Dios.
42009029	Le'a gor na li nso'yadi'izhno xa Dios, le'a xa cha mtixndo' ndo' ga'al bexa wa. Le'a xab~xa cha mna' mbe, ndon nla'beal'‑a.
42009030	Zha le'a sa wa cha mlundo' top xabgi'i ndeyadi'izhno Jesús, le'a ta wa Moisés no Elí.
42009031	Le'a bexa wa nde tlaw dub xe'a uzhe'eb chul, ndeyadi'izhno bexa Jesús ná xte'e gat Jesús gezh Jerusalén.
42009032	Le'a Pedr no itop ltsa'a~xa uzhebpa nyoxka'al na, ná le'a bexa mxik lá ngadgats. Cha uni'í bexa xte'eta nla'beal' wats Jesús, no uni'í bexa top xabgi'i wa nde wats Jesús.
42009033	Ngol gor na yá nsea'be sa sit Moisés nsea Elí wats Jesús, le'a Pedr cha ndab ndo' Jesús: —Mech, uzhebpa wen ndebe beuna sa ndee. Gunde'e besa chon ramad: dub‑a na ten go, le'a stub‑a na ten Moisés, le'a stub‑a na ten Elí. Ná le'a Pedr ni lá ini'í xta'an ndab.
42009034	Bi li nso'yab Pedr ta wa, zha le'a dub xkaw ula'la sa nde bexa wa, cha mzheb bexa.
42009035	Le'a lat xkaw wa mgen ti Dios ndab: —Le'a ta ndee Xi'ín~na', xa na mti na'. Bsakyo'ón bega ta ndab xa.
42009036	Le'a gor na uleas ti Dios wa, le'a Jesús nabla nso'. Le'a bexa wa lá ngudi'izh ta li uni'í bexa wa dub nde'ep ndo' be men.
42009037	Le'a ngol stubtsa wizh gor na ncha'layo'o bexa bet wa, le'a kwa'ad be men uto'o, ncha'be uche'alndo' Jesús.
42009038	Le'a dub xabgi'i nsea lat be men wa uge' ndab: —Mech, le'a na' na'ab ndo' go iwi'i go ndo' xme'ed~na', le'a me'ed ga dubkama ndap na'.
42009039	Le'a gor na nsen dub mbi bxin med, cha nbezhat med, no uzhe'eb nte'al med, no nlen bchi'in to'o med. Uzhe'eb xela ndanno ta wa med, no kwenpa le'a zha nla'a ta wa med.
42009040	Le'a na' una'abla ndo' be xmen~go kontu'ub bexa mbi bxin wa, parea le'a bexa lá ngun gan.
42009041	Le'a Jesús cha uka'ab ndab: —¡Uzhebpa ngud nak bego ncho nat, no ndidotsa nge' ladna bega Dios! ¿Ploxá tiemp yo'o na' lat bega zhaga? ¿Sta ploxá tiemp uxik na' ndo' bega zhaga? Cha ndab Jesús ndo' xabgi'i wa: —Utseano xme'ed~lu ba' sa ndee.
42009042	Le'a gor na ncha'bii gax me'ed wa, le'a mbi bxin wa cha udingegal me'ed ndo' yo, no uzhebpa ngot bixte me'ed. Le'a Jesús cha uteyo mbi bxin wa, cha myunyakna xa me'ed wa. Cha myun Jesús cuent me'ed wa ndo' xus med.
42009043	Le'a itea be men wa ndanseanabe gor uni'í bexa xte'e juert nak Dios. Ndalen li ndeyanseana be men ndo' ta mbin Jesús wa, le'a xa cha ndab ndo' be xmen~na:
42009044	—Uzhebpa bla'ach bega ta gáp na' ndee. Le'a na', Xa Myak Men Ndo' Gizhliyo, yak cuent ndo' ya'a be men.
42009045	Parea le'a be xmen Jesús ni lá yakbe'ena ta li ndab xa wa, geal le'a Dios biseata ula'a yakbe'ena bexa‑yá. Ná le'a bexa nzhebta inabdi'izh ndo' Jesús xte'e gab ta wa.
42009046	We'e le'a be xmen Jesús cha ndeyadi'izhbe ná ton mas nsak lat bexa wa.
42009047	Le'a Jesús mgenna xta'an ndanbe'e bexa, cha usen xa dub me'ed, cha mso' xa me'ed wats xa.
42009048	Cha ndab xa ndo' bexa: —Le'a tal ton dub xmen~na' utsin gak xa ndo' dub me'ed, le'a xa wa cuentkata ndo' na' utsin nak. Le'a xa na utsin nak ndo' na' wa, le'a xa wa utsinkaga nak ndo' xa na mtu'ub na'. Le'a xa na uxee nsak lat bega wa, le'a xa wa ndon le'a xa nsak ndo' Dios.
42009049	Le'a Juan cha ndab ndo' Jesús: —Mech, le'a besa uni'í dub men ndanti'in lea'~go ngontu'ub xa be mbi bxin. Le'a besa cha mka gunti'inta xa lea'~ga, geal le'a xa na'anpa no nkeseano beuna.
42009050	Le'a Jesús cha ndab: —Lá uka bega gun xa ta wa, le'a tal ton na'anpa ndakloo ndo' beuna, le'a xa wa dubtsa nak no beuna.
42009051	Le'a zha na yamer ngol zha ya' Jesús gibe'a stub biaj, le'a xa dubtsa ulo ladna ya' Jerusalén.
42009052	Cha mtu'ub xa pla xmen~xa ncha'be nedlabe. Le'a bexa wa cha ulaya' dub gezh ten distrit Samaria, mkwa'an bexa sa yoo Jesús.
42009053	Ná le'a bexa gezh wa lá usa'a sa yoo xa, le'a bexa uni'í le'a Jesús ncha'a Jerusalén.
42009054	Le'a Jacob no Juan top xmen Jesús mbi'ín ta wa, cha ndab bexa ndo' Jesús: —Señor, ¿nlad ga inab besa ndo' Dios ula' beal' gibe'a utso'ol‑a be men ba' lak mbin Elí zha?
42009055	Le'a Jesús mgeakso' mwi'i ndo' bexa. Cha uteyo Jesús bexa, ndab xa: —Bego ni lá ini'í ton ngo gek bega li ndab bega.
42009056	Le'a na', Xa Myak Men Ndo' Gizhliyo, na'anpa ndalyut be men, le'a na' ndi ndalusa gealnaban ten bexa. Cha ncha'be bexa stubga gezh.
42009057	Le'a gor na li ncha'be bexa nes, le'a dub men ndab ndo' Jesús: —Señor, le'a na' no isankea tso'o go guni'i pa ya' ga.
42009058	Le'a Jesús cha ndab ndo' xa wa: —Le'a be mbeas ndap ge'ed nyo'o na, no le'a be migin ndap xu'un ten na, parea le'a Xa Myak Men Ndo' Gizhliyo lá ndap sa une'e xa.
42009059	Cha ndab Jesús ndo' stub xa: —Usankea tso'o na'. Le'a xa wa cha ndab: —Señor, bla'a ga ned ya'uka'ach na' xus~na'. We'eta isankea na' tso'o ga.
42009060	Le'a Jesús cha ndab: —Bla'a le'a bexa lá ndap gealnaban ndo' Dios uka'ach ltsa'a ngut~na. Ná le'a lu ndi wa'yab ndo' be men xte'e inibe'e Dios bexa.
42009061	Le'a stub xa cha ndabgal ndo' Jesús: —Señor, le'a na' no isankea tso'o ga, parea bla'a ga ned nseayáp na'‑yá ndo' bexa ta lid~na'.
42009062	Le'a Jesús cha ndab: —Tal ton nlad isankea tso'o na', ná le'a xa ndi ned stub ta xa'aga gun, le'a xa wa lá isu'u yoo lat be men nibe'e Dios. Le'a xa wa nak cuent dub xa ndun ti'in, nsén xa ya'a yarad, cha nwi'i xa ndi tso'o.
42010001	Tso'o wa le'a Jesús mti stub chon ga'al ncho ti'i be men, mtu'ub xa bexa wa top ga'ga bexa, ya'be nedla bexa itea be gezh ya' Jesús.
42010002	Ndab Jesús ndo' bexa wa: —Ncho kwa'ad be men gol go'ón di'izh ten Dios, nak bexa cuent sianpa be ta'a iganle'e, ná le'a bexa ndun ti'in wa platsa. Ta we'e unab bega ndo' Dios Xwan ti'in, utu'ubta xa bexa gudi'izh di'izh ten Dios.
42010003	Wa'be bega nat, le'a na' ntu'ub bega ya'be bega cuentta be borreg nde lat be mbee.
42010004	Lá go'o bega bols ncho med, no ni stub bols ten bega, no ni stub nes ndab bega. No na'anpa gaiso' bega nes inidi'izh bega ndo' be men.
42010005	Le'a gor na yoo bega len dub ni'i, cha gab bega ndo' men wa: “Le'a Dios gun wen yoo ladna bega.”
42010006	Tal le'a xa ncho sa wa utsin ika'ab ndo' bega, we'e le'a Dios gun wen yoo ladna xa wa. Ná tal le'a xa na'anpa utsin ika'ab, le'a xa na'anpa wen yoo ladna.
42010007	Le'a sa na utsin ika'ab bexa ndo' bega, sa we'etsa yoo bega. Lá ido ladna bega gaw bega no goo bega ta usa'a xa, le'a dub xa ndun ti'in nsabndo' yax ten na. No na'anpa uche'a bega sa yoo bega.
42010008	Le'a gor na ilaya' bega dub gezh sa utsin nak men ndo' bega, gaw bega ta nsa'a bexa wa.
42010009	No byunyakna bega bexa gizh ncho gezh wa, cha gud bega ndo' bexa le'a tiemp inibe'e Dios lado'o be men yá gax nak.
42010010	Ná tal ncho gezh na'anpa utsin nak bexa ndo' bega, bka'an bega sa wa, cha gud bega ndo' bexa wa:
42010011	“Gast yakol ngwa'al xo'o besa gezh ndee ulate besa, ta nluu le'a Dios utsaksi bega. Parea nlad besa ini'í bega ta ndee: le'a tiemp inibe'e Dios lado'o be men yá gaxla nak.”
42010012	Le'a na' gáp le'a gal wizh gab Dios ná ton ndap ke, le'a bexa gezh wa mas gealkwea' ini'í ndo' bexa uyo'o gezh Sodoma.
42010013	’¡Pro'ob bego xa gezh Corazín no bego gezh Betsaida! Le'a tal be uyon mbin na' lat bego wa ndi ngun na' gezh Tiro no Sidón, polta ngokla bexa lad nagats, no usobla bexa ndo' di', ta uluu le'a bexa mla'ala be ta ugap nak bexa.
42010014	Ta we'e le'a gal zha na gab Dios ná ton ndap ke, le'a bego xa gezh Corazín no bego gezh Betsaida mas uzhe'eb ini'í gealkwea' ndo' bexa Tiro no Sidón wa.
42010015	No bego xa gezh Capernaum, ¿ndanbe'e bega zha gibe'a ya' bega? Le'a Dios ndi utsa'ab bega infierno.
42010016	Cha ndab Jesús ndo' be xmen~na: —Le'a tal ton isakyo'ón be ta ndab bega wa, le'a xa wa isakyo'ón di'izh ten na'. Ná le'a tal ton uxelad bega, le'a xa wa no na' ndee nxelad. Le'a xa na uxelad na' wa, le'a xa wa no nxelad Dios xa mtu'ub na'.
42010017	Le'a gor na mla'ncha' isachon ga'al ncho ti'i bexa wa, le'a bexa uzhebpa mten ladna ndab ndo' Jesús: —Señor, gast be mbi bxin nxobgek ndo' besa gor ndanti'in besa lea'~go.
42010018	Le'a Jesús cha ndab: —Le'a na' uní le'a maxu'u uto'o ga'ap ba' ulayat ndo' yo cuent beal' usi'i.
42010019	Le'a na' nsa juers ndo' bego iso' bega tso'o mbe'al no nix, no mas gap bega juers ndo' maxu'u. Ni dub ta'a wa lá gun gan xte'e gunno bega.
42010020	Parea lá iten ladna bega xte'e nxobgek be mbi bxin ndo' bega, ndi bten ladna bega le'a lea' bega nkeala gibe'a.
42010021	We'e le'a Espíritu ten Dios cha mbin mas nten ladna Jesús, cha ndab Jesús ndo' Dios: —Nsa na' xno ndo' go, Xus~na', go Xa Nibe'e gibe'a no gizhliyo, le'a go lá ula'a le'a bexa ndák wa no bexa ntsid wa yakbe'ena be ta ndee. Ndi mluu ga‑yá ndo' bexa na'anpa ndák, bexa nak cuent be me'ed. Li ngok‑a Xus~na', geal le'a go li nlad gak‑a.
42010022	Cha ndab Jesús ndo' be men nde sa wa: —Le'a Dios Xus~na' msa'a itea be ta'a ndo' na'. No na'an ton nchando' na', nabtsa Xus~na' nchando' na'. No na'an ton nchando' Dios Xus~na', nabtsa na' xa nak Xin~xa nchando' xa, no bexa nlad na' ulu'u na' ná ton nak Dios ndo' bexa.
42010023	Cha mwi'i Jesús ndo' be xmen~na, cha ndab xa ndo' nabtsa bexa wa: —Dios ndun wen nyo ladna be men na no uni'í ltsa'a ta uni'í bega nat.
42010024	Le'a na' gáp le'a kwa'ad bexa mbidi'izh sakndo' Dios no bexa nibe'e polta, nlad bexa ini'í bexa ltsa'a ta uni'í bega nat, ná le'a bexa lá ini'í ta wa. No nlad bexa go'ón bexa ltsa'a ta ndo'ón bega nat, ná le'a bexa lá ngo'ón ta wa.
42010025	We'e le'a dub mech ten ley mbin preb Jesús, ndab xa: —Mech, ¿xte'e gun na' ndontsa gap na' gealnaban ndo' Dios, ta nunk lá idub?
42010026	Le'a Jesús cha uka'ab ndab: —¿Xte'e nkeani'i ley ten Dios? ¿Xte'e nyakbe'ena lu ta wa?
42010027	Le'a mech ten ley wa cha ndab: —Le'a ley wa ndab: “Wankea Dios Xa Nibe'e idub ncho ladna lado'o~lu, no idub gealnaban ten lu, no idub juers ten lu, no idub lak ndanbe'e lu.” No ndab‑a: “Bkwea' ladna lu be ltsa'a~lu lakkata lu.”
42010028	Le'a Jesús cha ndab: —Le'aka uka'ab lu. Nat bin be ta wa, le'a lu sapka gealnaban ndo' Dios.
42010029	Ná le'a mech wa nlad wen ya'an ndo' be men, ta we'e unabdi'izhgal xa ndo' Jesús, ndab xa: —¿Ton nak ltsa'a~na' zha?
42010030	Le'a Jesús cha uka'ab ndab: —Le'a dub xabgi'i uto'o Jerusalén ncha'a xa Jericó. Le'a nes ncha'a xa wa, mlat be wa'an itea be ta no'o xa no gast xab~xa. No udin bexa xa, cha mlaugix bexa xa cuent dub xa ngut.
42010031	Ngol gor le'a sa wa nseatid dub ule'ay ten bexa judio. Le'a xa wa cha uni'í nax men wa, cha gandidtsa utid xa.
42010032	Tso'o wa nseatid dub xa levita sa wa. Le'a gor uni'í xa xa nax wa, cha gandidgal utid xa.
42010033	Le'a tso'o wa nseatidga dub xa gezh Samaria. Le'a gor uni'í xa men wa, cha mlats ladna xa xa wa.
42010034	Cha ubii xa wats xa wa, cha mbin ramed xa xa aceit no vin. No mtixko xa lad be sa gizh wa. Cha mxo'ob xa xa wa tso'o man ten xa. Cha mbi'i xa xa dub ni'i sa nte'e bexa cuart, cha mla'ach xa xa sa wa.
42010035	Ngot xe'a wa gor na yá nsea' xa Samaria wa, le'a xa cha ulo'o top med nsak, cha msa'a xa‑yá uka'a xwan ni'i wa. Cha ndab xa ndo' xa wa: “Bla'ach ga xa ndee. Le'a itea be ta gun gast ga wa, le'a na' skixka ta wa wizh yach na'.”
42010036	Cha ndab Jesús ndo' mech ten ley wa: —¿Xte'e nsak lu zha? Ndo' yon bexa wa, ¿ton nak ltsa'a~na xa na ulawa'an wa zha?
42010037	Le'a mech ten ley wa cha uka'ab ndab: —Xa na mlats ladna xa wa. Le'a Jesús cha ndab: —Nat bya', cha no lu li bin.
42010038	Le'a nes ncha'a Jesús Jerusalén, cha ulaya' xa dub gezh tuzh. We'e le'a dub xagots nsalea' Mart utezh xa ta lid~na.
42010039	Le'a xa wa ndap dub beal~na nsalea' Marí. Le'a gor na nsob Jesús len ni'i, le'a Marí wa nsob ula'ach xta'an ndadi'izh Jesús.
42010040	Le'a Mart ndi nyu'no ladna sian be ti'in ten na. Cha ubii xa wats Jesús, ndab xa: —Señor, ¿lá na' go zha le'a beal~na' nla'a nab na' ndun itea be ti'in ndee? Gud go ndo' xa no gakno na'.
42010041	Le'a Jesús cha uka'ab ndab: —Mart, Mart, uzhebpa nyu'no ladna lu sian be ta'a.
42010042	Ncho dub ta'a ndon le'a nsak. Le'a Marí ndee mti ta nsak wa, no ni lá gáp na' ndo' xa lá ula'achta xa‑yá.
42011001	Le'a dub wizh le'a Jesús ngwa'yadi'izhno Dios. Le'a gor na mtayadi'izh xa le'a dub xmen~xa cha ndab ndo' xa: —Señor, bluu ga besa xte'e gudi'izhno besa Dios, lak mluu Juan be xmen~na.
42011002	Le'a Jesús cha ndab ndo' bexa: —Le'a gor na gudi'izhno bega Dios, lnde'e gab bega: Go Dios Xus besa, go nsob gibe'a, yankea be men go. No uxax ilen tiemp inibe'e go be men nde ndo' gizhliyo. Gak ta nlad go ndo' gizhliyo, lak ndak‑a gibe'a.
42011003	Nab besa usa'a go ta gaw besa wizh nat, lak nki'in besa‑yá itea wizh.
42011004	Binge' ladna go be ke ten besa, lak ndange' ladna besa ndo' be men ugap ndanno besa. Lá ula'a go gaila' besa ndo' ta ugap, ndi ulo'o ga besa ndo' itea be ta ugap.
42011005	No ndab Jesús ndo' bexa: —Tal le'a bega ya' ta lid dub amig ten bega utol te'al, cha gab bega: “Amig, bsa'a chontsa pan ika na',
42011006	le'a stub amig ten na' ulansea ta lid~na', le'a na' lá ndap ta gaw xa wa.”
42011007	Le'a xa wa cha gab: “Lá gunta lu ruid. Le'a to'o lid~na' nso'nyawla. No be xme'ed~na' ndeyatsla wats na'. Le'a na' lá yoo gan gaste usa ta nlad lu wa.”
42011008	Parea le'a na' gáp ndo' bega le'a xa wa gasteka, usa'a xa itea be ta nki'in bega ndontsa yá lá gunta bega ruid, na'anpa ta na amigtsa ten xa bega.
42011009	’Le'a na' gáp ndo' bega unab bega ta nki'in bega ndo' Dios, le'a Dios sa'aka‑yá. Bkwa'an bega Dios, le'a bega szhealka xa. Utezh bega Dios, le'a Dios saknoka bega.
42011010	Le'a itea bexa na nab ta nki'in na, le'a Dios nsa'aka‑yá. Le'a itea bexa na nkwa'an Dios, le'a bexa nzhealka xa. Le'a itea bexa na nbezh Dios, le'a Dios ndaknoka xa.
42011011	’Le'a bego na ndap me'ed, tal le'a dub xme'ed bega inab dub pan, ¿cha sa'a bega ndi dub ge' ndo' me'ed zha? No tal le'a xme'ed bega inab dub mbeal, ¿cha sa'a bega ndi dub mbe'al ndo' me'ed zha?
42011012	No tal le'a xme'ed bega inab dub ngu'u, ¿cha sa'a bega ndi dub nix zha?
42011013	Le'a bego bexa ugap, ná sbe'en be ta wen nsa'a bega ndo' be xin bega, ¿matagal Dios Xus beuna nsob gibe'a usa'a Espíritu ten na ndo' bexa inab‑a?
42011014	Le'a dub wizh le'a Jesús ulantu'ub dub mbi bxin mbin mud dub xabgi'i. Le'a gor na uto'o mbi bxin wa, le'a xa mud wa usaxan ndadi'izhla. Le'a be men ngwanseanabe.
42011015	Ná le'a ncho be men ndab: —Le'a Jesús ngontu'ub be mbi bxin juers ten Beelzebú, maxu'u nibe'e be mbi bxin.
42011016	No ncho xa mbin preb Jesús ndab bexa gun Jesús dub ta uluu ton nak xa.
42011017	Parea le'a Jesús mgenna xte'e ndanbe'e bexa wa, cha ndab Jesús: —Tal le'a be xmen dub xa nibe'e iteltsa'abe, cha bi le'akaga bexa kuyo, we'e le'a bexa wa na'antapa gak juertbe. No tal le'a be men ncho len dub ni'i liga le'akaga kuyobe, le'a juers ten bexa idub.
42011018	Le'a bego ndab le'a na' ngontu'ub be bxin juers ten Beelzebú. Parea tal le'a maxu'u kuyono le'aka be mbi bxin ten na, we'e le'a maxu'u wa no be mbi bxin wa iteltsa'abe, cha idub juers ten maxu'u.
42011019	Ndab bega le'a na' ndee ngontu'ub be mbi bxin juers ten Beelzebú. ¿Ná ton nsa'a juers ngontu'ub be xmen bega be mbi bxin wa zha? Le'a na' gáp le'a ta na ndun be xmen bega wa le'a nluu le'a bega na'anpa utsin ndun.
42011020	Ná le'a na' ndee ngontu'ub be mbi bxin juers ten Espíritu ten Dios, ta na nluu le'a Dios yá ngol tiemp inibe'e be men ndo' gizhliyo.
42011021	’Le'a tal le'a dub xabgi'i juert no'o spad nla'ach xa ta lid~xa, le'a itea ta'a nla'ach xa segurka ndebe.
42011022	Parea tal le'a stubga xa mas juert ilen ta lid~xa wa, cha gun xa gan ndo' xa wa, le'a xa wa slat spad na nge' ladna xa wa. Cha slat xa be ta ndap xa ned wa no stse'a xa‑yá ndo' be ltsa'a~xa.
42011023	’Le'a tal ton lá nsak ladna ta ndun na', le'a xa wa ndi ndakloo ndo' na'. No liga le'a tal ton bexa na'anpa ndakno na' nyakjunt be men ndo' Dios, le'a xa wa ndi ndun nsasit be men wats Dios.
42011024	’Le'a gor na nto'o dub mbi bxin len lado'o dub men, le'a mbi bxin wa cha ncha'a sa na'an men ncha'kwa'an ná pa yoo na. Ná le'a gor na lá izheal pa yoo mbi bxin wa, cha ndab ta wa: “Nsea na' le'aka ta lid~na' sa uto'o na'.”
42011025	Le'a gor na mtansea' mbi bxin wa le'a lado'o men wa cuent dub ni'i ndon umbi'i nak no chul nsaxkwa'a‑yá.
42011026	We'e le'a mbi bxin wa cha ncha'gi'i stub sga'ad be mbi bxin mas ugap nak. Le'a itea be mbi bxin wa cha yoo lado'o men wa. Cha mas juert yoo xa wa ndo' lak zha ned wa.
42011027	Le'a gor na li nso'yadi'izh Jesús ta wa, le'a dub xagots nso' lat be men wa uge' ndab ndo' Jesús: —¡Uzhebpa wen yoo ladna xa ngop go, no mbinga'al xa go!
42011028	Ná le'a Jesús cha ndi ndab: —Mas uzhe'eb wen yoo ladna bexa ndo'ón di'izh ten Dios, no ndun bexa lak ndab‑a.
42011029	Le'a be men wa mas kwa'ad nsayakjunt wats Jesús, cha ndab Jesús ndo' bexa: —Le'a be men ncho nat uzhebpa be men ugap. Nab bega gun na' dub ta uluu ton nak na', parea le'a na' lá gun ta nab bega wa. Ndi ini'ítsa bega le'a na' iti'id ltsa'a ta utid Jonás.
42011030	Le'a ta utid Jonás wa mluu le'a Dios le'aka mtu'ub Jonás gezh Nínive. No liga le'a ta iti'id na', Xa Myak Men Ndo' Gizhliyo, uluu ndo' be men ncho nat le'a na' Dioska mtu'ub.
42011031	’Le'a gal wizh na gab Dios ná ton ndap ke, le'a xagots unibe'e be men lad sur iso', gab xa le'a bego ndapka ke. Le'a xagots wa uzhebpa sit uto'o ndontsa mbidyo'ón xa ta mbidi'izh Salomón, be ta uzhe'eb ngók xa. Le'a sa ndee nso' dub xa mas nsak ndo' Salomón wa, ná le'a bego lá nsakyo'ón ta ndab xa.
42011032	Le'a bexa Nínive no kwe ndo' Dios wizh na gab Dios ná ton ndap ke, gab bexa le'a be men ncho nat ndee ugap nak. Le'a bexa Nínive mla'a be ta ugap nak bexa gor na mbi'ín bexa ta mbidi'izh Jonás. Ná le'a nat le'a dub xa mas nsak ndo' Jonás nso' sa ndee.
42011033	’Le'a na'an ton kich dub xe'a, cha usob xa‑yá dub sa xga'ach. No ni len dub caj lá usob xa‑yá. Ndi ga'ap usob xa‑yá, ndontsa le'a be men nyote len ni'i wa ina' xe'a wa.
42011034	Le'a ngusndo' dub men le'a nak xe'a ten xa. Tal le'a ngusndo' bega ta wen, le'a bega nkesea ndo' xe'a. Ná tal le'a ngusndo' bega na'anpa ta wen, le'a bega ndi nkesea sa ukaw.
42011035	Bla'ach bega le'a len lado'o bega nchoka xe'a ten Dios, na'anpa sa ukaw gak‑a.
42011036	Tal le'a len lado'o bega idubka ncho xe'a ten Dios, le'a bega ni dub tuzh na'anpa ncho sa ukaw. We'e le'a bega ini'í itea be ta'a, cuent gor na nsu xe'a sa nso' bega.
42011037	Le'a gor na mtayadi'izh Jesús ndo' be men, le'a dub xa fariseo cha unab ndo' Jesús ya'daw Jesús ta lid~xa. Cha uyo'o Jesús, cha usob xa ndo' mes.
42011038	Parea le'a Jesús na'anpa una'a lak nibe'e costumbr ten bexa fariseo. Le'a gor na uni'í xa fariseo ta wa, cha ngwanseana xa.
42011039	Le'a Jesús cha ndab: —Le'a bego xa fariseo uzhebpa nyu' ladna yat tso'o vas nsea plat, parea le'a len lado'o bega uzhebpa ugap nak, no uzhebpa nsa'ab ladna bega be ta'a.
42011040	¡Bego xa lá nsakyo'ón! ¿Lá ini'í bega zha le'a Dios xa na mbinde'e idub las men, le'a xa wa le'aka nsa'a gealnaban ten be men?
42011041	Bsa'a bega be ta gakno bexa uban nak, we'e umbi'i gak bega ndo' Dios.
42011042	’¡Pro'ob bego xa fariseo! Le'aka nak nsa'a bega dub gen byonxtil lat dub ti'i gen‑a uxen bega, no liga ndanno bega rud no iteata be ta xge'a ndas bega. Parea na'anpa utsin nak bega ndo' be men, no ni lá ndankea bega Dios. Be ta wen ndee nsabndo' gun bega, no usa'aka bega be ta wa lakka ndun bega nat.
42011043	’¡Pro'ob bego xa fariseo! Le'a bega nti be sa mas nsak isob bega len be ni'i sa nzhealbe beuna xa judio. No nlad bega utsin inidi'izh be men ndo' bega be ndo' xge'e.
42011044	’¡Pro'ob bego mech ten ley no bexa fariseo! Le'a bega nluu cuentta xa wen, ná bega xa ugap. Le'a bego nak cuent dub ba'a ni lá nluu. Le'a be men nsea tso'o‑yá, parea ni lá ini'í bexa xta'an‑a.
42011045	Le'a dub mech ten ley uka'ab ndab ndo' Jesús: —Mech, le'a go no ndo' besa kwea' uní'i.
42011046	Le'a Jesús cha ndab: —¡Pro'ob bego mech ten ley! Le'a be ta sian nluu bega wa cuent dub yo'o kwe'a ni lá uxik be men go'o‑yá. Ná le'a bega ni dub ngutsya'a~na lá ndakno bexa go'o bexa‑yá.
42011047	’¡Pro'ob bego! Le'a be usan gox polta ten bega mbit bexa ndadi'izh sakndo' Dios. Ná nat le'a bega ndi ndande'e ta chul nsob sa mga'ach bexa wa.
42011048	Le'a ta wa nluu le'a bega dubtsaka nak no be usan gox polta ten bega. Le'a bexa wa mbit bexa mbidi'izh sakndo' Dios, ná nat le'a bega nsaxkwa'aga ba'a ten bexa wa.
42011049	’Ta we'e lnde'e ndab Dios: “Le'a na' utu'ubkata bexa ndadi'izh sakndo' na', no bexa ndadi'izh di'izh ten na'. Le'a ncho bexa utu'ub na' wa le'a be men gut xa, no ncho bexa le'a be men ugap gunno xa.”
42011050	Ta we'e le'a bego ncho tiemp nat gap ke ten itea bexa ugap li ndut bexa mbidi'izh sakndo' Dios wa gast idub zha utexanta gizhliyo.
42011051	Le'a ta wa gast zha ngut Abel no gast zha ngut Zacarías, mbit be men xa wa wats altar dub lad wats ni'i ten Dios. Le'a na' gáp ndo' bega le'a Dios utsaksi be men ncho nat ke ten iteanak be ta mbin bexa polta wa.
42011052	’¡Pro'ob bego mech ten ley! Le'a bega nka igondo' be men Dios. Le'a bega lá nchando' Dios, no ni lá nla'a bega igondo' bexa Dios.
42011053	Le'a gor na mtayadi'izh Jesús, le'a be mech ten ley no bexa fariseo uzhebpa ndakloobe ndo' Jesús. Cha usaxan bexa unabdi'izh bexa sian ta ugan,
42011054	nlad bexa gab Jesús dub ta lid le'a nak, ndontsa ke we'e usake bexa Jesús.
42012001	Le'a gor wa le'a sian mil be men ulaya' wats Jesús, gast nso' bexa tso'o xo'o ltsa'a bexa tant dub kwa'ad bexa. Le'a Jesús cha ndab ndo' be xmen~na: —Uzhebpa gop bega cuent nsea levadur ten bexa fariseo, le'a bexa nlu'u cuentta xa wen, ná le'a bexa ugap nak.
42012002	Le'a itea be ta uga'ach, le'a gal gor le'a be ta wa ulu'ukabe. No itea be ta ngachyo'o, le'a gal gor le'a be men ini'íka ta wa.
42012003	Ta we'e le'a itea ta ndadi'izh bega dub sa ukaw, le'a ta wa sgenka ndo' xe'a. No itea ta xga'ach ndadi'izh bega len ni'i, le'a ta wa gast idub gezh sgenka.
42012004	’Le'a na' gáp ndo' bego nak amig ten na', lá izheb bega ndo' bexa ndut men, le'a bexa wa ta we'etsa sun gan gun.
42012005	Ndi gáp na' ndo' bega ná ton ndo' ná nsabndo' izheb bega: bzheb bega ndo' Dios, xa na sun gan gut be men, cha utsa'ab xa gealnaban ten bexa infierno. Le'a na' gáp ndo' bego, ndo' xa we'e bzheb bega.
42012006	’Le'a dub ga'ay migin nzhe'a top med byux, ná le'a cuent ten Dios le'a kadga dub migin wa nsak.
42012007	Lá izheb bega le'a bega mas nsak ndo' be migin. Le'a Dios uzhebpa nla'ach bega gast uni'í xa plo gichgek bega.
42012008	No ndab Jesús ndo' be xmen~na: —Le'a na' gáp ndo' bego le'a tal ton gab ndo' be men le'a xa xmen~na', le'a na', Xa Myak Men Ndo' Gizhliyo, noga gáp ndo' be angel ten Dios le'a xa xmenka~na'.
42012009	Parea le'a tal ton gab ndo' be men le'a xa na'anpa xmen~na', le'a na' noga gáp ndo' be angel ten Dios le'a xa wa na'anpa xmen~na'.
42012010	’Le'a tal ton inisi na', Xa Myak Men Ndo' Gizhliyo, le'a Dios sunge'ka ladna ta wa. Ná le'a tal ton inisi Espíritu ten Dios, le'a Dios lá gunge' ladna ke wa.
42012011	’Le'a bega yak cuent ndo' bexa nibe'e ten bexa judio no ndo' be juez no ndo' bexa nakti'in. Parea lá yu' ladna bega xte'e ika'ab bega, no xte'e utsakndo' bega,
42012012	le'a Espíritu ten Dios le'a uluu xte'e gab bega gor wa.
42012013	Le'a lat be men kwa'ad wa uto'o dub xa ndab ndo' Jesús: —Mech, gud go ndo' wit~na' ite besa be ta'a msa'a xus besa.
42012014	Ná le'a Jesús cha uka'ab ndab ndo' xa wa: —Na'an ton mso' na' gak na' juez ite na' be ta'a ten bega.
42012015	Cha ndab Jesús ndo' be men wa: —Bla'ach bega na'anpa isa'ab ladna bega gap bega sian ta'a, le'a be ta sian ndap dub men lá isu'u gun wen yoo xa.
42012016	No msaktabe'e Jesús dub ta'a mluu xa ndab xa: —Uyo'o dub xabgi'i rik uzhebpa ngok ta'a ndo' yo ten xa.
42012017	Cha mbinbe'e xa wa: “¿Xte'e gun na' nat? ¿Pa kocha'aw na' be ta sian ndee?”
42012018	Tso'o wa mbinbe'e xa: “Na' uníla xte'e gunno na'‑yá. Na' ulate be sa nyocha'aw be ta'a ten na'. Cha gunde na' stapla be sa mas ubi'i, sa yoo be ta sian ndee no iteata be ta'a ndap na'.
42012019	Cha gáp na' ndo' na' le'a na' ndap sianpa be ta gaw na sian li'in. Cha une na', no gaw na', no go'o na', no iten lad na'.”
42012020	’Ná le'a Dios ndab: “Mgi'i, ngud nak lu. Le'a te'al nat le'a lu gat. ¿Cha ton ya'anno be ta sian ulocha'aw lu ba' zha?”
42012021	Nsea ndab Jesús ndo' be men: —Li nak be men na nlad gap sian ta'a ndo' gizhliyo, parea le'a ndo' Dios le'a xa uban nak.
42012022	We'e le'a Jesús cha ndab ndo' be xmen~na: —Ta we'e le'a na' gáp ndo' bega lá yu' ladna bega xta'an gaw bega ndontsa iban bega. No ni lad gak bega lá yu' ladna bega.
42012023	Le'a gealnaban ten bega mas nsak ndo' be ta gaw bega, no le'a bega mas nsak ndo' be xab bega.
42012024	Binbe'e bega lak nak be migin, ni lá ndas ma bid, no ni lá ntele'e ma ta gaw ma, no ni lá ndap ma dub sa nyocha'aw ta gaw ma, ná le'a Dios ngawka ma. ¿Lá ini'í bega zha le'a bega uzhebpa mas nsak ndo' be migin?
42012025	No ni dub bega tal le'a xa uzhebpa yu' ladna, lá gun xa gan ga'al xa ni stol metr.
42012026	Tal le'a bega ni ta tuzh wa lá yoo gan gun, ¿xta'an ngi nyu' ladna bega iteata be ta'a zhaga?
42012027	’Bwi'i bega ndo' be gé'e no xte'e ndi'ibya'al‑a, parea ni lá ndun‑a ti'in, no ni lá ndande'e‑yá lad. Ná le'a na' gáp ndo' bega le'a lat itea be lad uzhebpa wen ngok Salomón na'an dub lad chul lakta dub gé'e.
42012028	Le'a Dios lita chul ndanno be gé'e ndi'ib be ge'e, ná ta gal ge'atsa yabto'og‑a cha yol'‑a. Parea le'a bega uzhebpa mas nsak ndo' dub gé'e, ta we'e le'a Dios saknokaga bega maska ndidotsa nge' ladna bega Dios.
42012029	Ta we'e lá gunbe'e bega xta'an gaw bega no xta'an goo bega. Ni lá yu'ta ladna bega ta wa.
42012030	Le'a be men lá nchando' Dios wa itea be ta ndee nkwa'an xa, ná le'a Dios Xus beuna uni'íka xta'an nki'in bega.
42012031	Ndi bkwa'an bega xte'e gak bega dub men le'a Dios nibe'e, we'e le'a Dios sa'aka iteanak be ta nki'in bega.
42012032	’Lá izheb bego nak cuent be borreg ten na', le'a Dios Xus bega usa'a sa nibe'e xa yoo bega.
42012033	Bdo'o bega be ta ten bega, cha btse'a bega med wa ndo' bexa uban nak. Tal le'a bega li gun, le'a bega li kocha'aw sian ta'a gibe'a. Le'a ta wa cuent dub bols lá gak gox, dub sa na ni wa'an lá yoo gan yate, no ni mbes lá gaw‑a.
42012034	Tal le'a bega li gun ta wen wa, we'e le'a bega mas ukwa'an ta nsak ladna Dios.
42012035	’List ute bega, no isengi'la xe'a ten bega.
42012036	Gok bega cuent dub mos nkenkea' gor ilen xa nibe'e ten xa, mto'o xa sa mchilya'a men. Le'a gor ila'ncha' xa wa cha kwezh xa mos, le'a mos wa listla nso'uxa'al sa yoo xa.
42012037	Uzhebpa wen yoo ladna be mos ndena'be gor ila'ncha' xa nibe'e ten na. Le'a na' gáp ndo' bega le'a xa nibe'e wa cha gab ndo' mos isob xa ndo' mes, cha usa'a xa ta gaw mos wa.
42012038	Guni'i xá gor ilen xa, tal ilen xa utol te'al natal ilen xa gor nsayat xe'a, tal le'a be mos wa listka nde, le'a bexa wa wen yoo.
42012039	’Parea le'a na' nlad yakbe'ena bega ta ndee: le'a tal le'a dub xwan ni'i uni'í xá gor gi'id dub wa'an ta lid~xa, le'a xa isob ula'ach ndontsa na'anpa yoo wa'an len lid~xa kowa'an be ta'a ten xa.
42012040	Ta we'e no bega list ute, le'a na', Xa Myak Men Ndo' Gizhliyo, ilengal dub gor ni lá ndanbe'e bega ti ilen na'.
42012041	Le'a Pedr cha unabdi'izh ndo' Jesús ndab: —Señor, ta msaktabe'e go wa, ¿ndab ga ta wa ndo'tsa besa zha, nate no ndo' itea be men?
42012042	Le'a Jesús cha ndab: —¿Ton bega nak cuent dub mos ndák ndun lak ndab dub xwan ni'i? Le'a xwan ni'i wa ucha'an mos wa inibe'e xa stapla bexa ndun ti'in ten xa wa, no usa'a mos ta gaw bexa.
42012043	Le'a gor na ila'ncha' xwan ni'i wa uzhebpa wen yoo ladna mos ndun lak ndab xa wa.
42012044	Le'a na' gáp ndo' bega le'a xwan ni'i wa uso' mos wen wa, inibe'e xa itea be ta ndap xa wa.
42012045	Ná tal le'a mos wa dub xa ugap, gunbe'e xa gab xa le'a xa nibe'e ten xa nle'ata ilen. Cha ndi isaxan xa kin xa iteata be mos wa, be xabgi'i no be xagots. No gaw xa no goo xa no gun xa gealgu.
42012046	We'e le'a xwan ni'i wa cha ila'ncha' dub wizh no dub gor ni lá ndanbe'e mos ti ilen xa. Cha uzhebpa utsaksi xa mos wa lak ntsaksi xa itea be mos lá nxobgek.
42012047	’Tal le'a dub mos uni'íka xta'an nlad xa nibe'e ten na, ná ni lid list ngun xa, no ni lá ngun xa ta nlad xa nibe'e ten xa, le'a xa wa uzhebpa gealkwea' ini'í.
42012048	Ná tal le'a dub mos ni lá nchando' xte'e nak ta nlad xa nibe'e ten na, cha ndun xa ta na nsabndo' utsaksi bexa xa, le'a xa wa mas uxee gealkwea' ini'í. Le'a itea bexa na mas sian ta'a msa'a Dios ndák xa, le'a bexa wa liga sian ti'in nsabndo' gun ndo' Dios. No le'a bexa na mas sian ta'a nsa'a Dios ula'ach bexa, le'a bexa wa liga nsabndo' mas uxobgek ndo' Dios.
42012049	’Le'a na' ndal utsengi' ndo' gizhliyo ndee. Le'a na' nlad malay‑a nsayol'la.
42012050	Le'a na' ned nsabndo' iti'id ndo' dub gealkwea' si'il, no uzhe'eb kwea' ncho lad na' gast iti'id na' ta wa.
42012051	Lá gunbe'e bega le'a na' ndee ndal ndontsa uzhe'eb wen kwe be men ndo' gizhliyo. Le'a na' ndi ndal le'a be men iteltsa'a.
42012052	Le'a nat idubta ndo' ndee, tal le'a dub ni'i ncho ga'ay men le'a chon xa wa gakloo ndo' stop xa, no stop xa wa gakloga ndo' yon xa wa.
42012053	Ncho be xabgi'i gakloo ndo' be xinbgi'i~na; no le'a be xin~xa gakloga ndo' xa. Le'a ncho be xagots gakloo ndo' be xingots~na; no le'a be xingots~xa gakloga ndo' xna'a~na. Le'a be xagots no gakloo ndo' xinxix~na; no le'a xinxix~xa gakloga ndo' le'aka xnazha'ap~xa.
42012054	Cha ndab Jesús ndo' be men kwa'ad wa: —Le'a gor na na' bega nlen xkaw lad nda'as wizh, cha ndab bega le'a gi ila', cha lika ndak‑a.
42012055	No zha na nlen mbi lad sur, cha ndab bega le'a wizh wa uzhebpa utii gak, cha likaga ndak‑a.
42012056	¡Le'a bega nluu cuentta xa wen, ná bega xa ugap! Nyakbe'ena bega xte'e nak ta na' bega gibe'a ba' no be ta gizhliyo ndee, ná ni lá nyakbe'ena bega ta ndun Dios tiemp nat.
42012057	’Bwi'i bega naga le'a nak ta ndun bega.
42012058	Le'a tal ton nlad usake bega, wa'yadi'izhno bega xa gor biseata iso' xa ndo' juez. Le'a tal xa usake bega ndo' juez, le'a juez cha yun cuent bega ndo' xa nla'ach litgi'ib, cha uke'a litgi'ib xa bega.
42012059	Le'a na' gáp le'a bega lá ito'o sa wa gast kixka bega iteanak ta nsa'ab bega wa.
42013001	Le'a gor wa le'a be men cha ndab ndo' Jesús, xte'e mbit be soldad ten Pilat pla bexa Galilea, gor na nsa'a bexa man xnab ndo' Dios.
42013002	Le'a Jesús cha ndab: —¿Nsak bega zha le'a ta na li ngwasea bexa Galilea wa li ngok geal le'a bexa mas ndap ke ndo' iteata be men Galilea zha?
42013003	Le'a na' gáp le'a ta wa na'anpa li nak. Le'a tal bega lá ula'a be ta ugap nak bega, le'a itea bega no sat.
42013004	¿Nati nsak bega zha le'a isati'in bchon be men na li ngut gor ulayat torre Siloé tso'o bexa wa mas ndap ke ndo' itea bexa ndencho Jerusalén wa?
42013005	Le'a na' gáp le'a ta wa na'anpa li nak. Tal le'a bega lá ula'a be ta ugap nak bega, le'a bega itea sat.
42013006	Cha msaktabe'e Jesús dub ta'a mluu xa, ndab xa: —Le'a dub xabgi'i ndap dub ya nsa'a ngus la'aw. Le'a ya wa nsob ndo' yo sa ncho ya uv ten xa wa. Cha ngol gor ngwa'kwa'an xa ngus ndo' ya la'aw wa, ná lá izheal xa‑yá.
42013007	Cha ndab xa ndo' mos ten xa, xa nla'ach be ya wa: “Una', le'a chonla li'in nchasea ndalkwan na' ngus ndo' ya ndee, ná lá nzheal na'‑yá. Nat ulobto'og‑a, ndontsa ndi gakti'in sa nsob‑a.”
42013008	Le'a xa na nla'ach ya wa cha uka'ab ndab ndo' xa wa: “Señor, bla'a ga‑yá li'in ndeetsa. Le'a na' uxach xan‑a no ko'o na' kweal‑a.
42013009	Tal le'a‑yá sa'a ngus, lba'atsa nsob‑a. Ná tal lá usa'a‑yá ngus, we'e yabto'og‑a.”
42013010	Le'a dub wizh ne'e bexa judio, le'a Jesús nluu bexa len dub ni'i sa nzhealbe bexa wa.
42013011	Le'a sa wa ulen dub xagots tso'otek dub ti'in bchonla li'in, ni lá yoo gan iso'ga'al xa. Le'a ta wa ta mbinno dub mbi bxin xa.
42013012	Le'a gor uni'í Jesús xagots wa, cha utezh Jesús xa, cha ndab xa ndo' xagots wa: —Xagots, le'a lu myaklana.
42013013	Cha mxo'ob Jesús be ya'a~na tso'o~xa. Le'a xa wa cha uso'ga'al, cha msa'a xa xno ndo' Dios.
42013014	Parea le'a xa nchansu ni'i wa cha ngokloo ke na myunyakna Jesús xa wa dub wizh ne'e bexa judio, ndab xa ndo' be men: —Xo'op wizh nsabndo' gun beuna ti'in. Le'a len be wizh wa syo'o gan gi'id bega yakna bega, na'anpa be wizh ne'e beuna ndee.
42013015	Le'a Jesús cha ndab: —Le'a bego lá ndun lak ndab bega wa. ¿Lak bego lá nxa'ak bega xgon bega no xburr bega, nda'ugo bega ma nits wizh ne'e beuna zha?
42013016	Le'a maxu'u dub ti'in bchonla li'in li mbinno xagots ndee, dub xa ras Abraham. ¿Lid nsabndo' yakna xa wizh ne'e beuna zha?
42013017	Le'a gor na li ndab Jesús, le'a itea bexa na ndakloo ndo' Jesús wa cha mdo ladnabe. Ná le'a be men kwa'ad wa uzhebpa mten ladna no be ta wen ndun Jesús.
42013018	Le'a Jesús cha ndab: —¿Xta'an dub ta'a nak lak nibe'e Dios be men? ¿Xte'ema gudi'izh na'‑yá?
42013019	Le'a ta wa nak cuent ta ngwasea dub bid ten mostas, ta ngos dub xabgi'i ndo' dub ble'a yo ten na. Cha ngo'ol‑a gast ngok‑a dub ya si'il, gast be migin mbinde'e xu'un ten na ndo' xos‑a.
42013020	No ndab Jesús: —¿Xta'an stub ta'a nak lak nibe'e Dios?
42013021	Le'a ta wa nak lak nyak levadur. Le'a dub xagots mgoch dub tuzh‑a dub top ga'al kil arin. Ngol tso'o wa le'a idub ko'ob arin wa usabich.
42013022	Le'a nes ncha'a Jesús Jerusalén, le'a xa nluu be men ncho be gezh ubi'i no be gezh byux.
42013023	We'e le'a dub men unabdi'izh ndo' Jesús ndab: —Señor, ¿ndidotsa bexa gap gealnaban nunk lá idub zha? Le'a Jesús cha uka'ab ndab ndo' be men:
42013024	—Bin bega juers yate bega to'o puert uya'a. Le'a na' gáp ndo' bega le'a kwa'adpa bexa nlad yate sa wa, ná le'a bexa lá gun gan.
42013025	Le'a gor na yá mtsawla xwan ni'i to'o puert wa, le'a bega ya'anbe tso'o juer utsi'id to'o ni'i wa, gab bega: “Señor, bxa'al ga to'o ni'i yoo besa.” Parea le'a xwan ni'i wa ndi ika'ab gab: “Na' ni lá nchando' bega.”
42013026	We'e le'a bega isaxan gab: “Le'a besa udawno ga, no nguno besa ga. No mbidi'izh ga ndo' besa be ndo' xge'e ten besa.”
42013027	Le'a xa wa cha ika'ab gab: “Le'a na' lá nchando' bega. Nat bxo'on bega wats na', bego xa ndun ta ugap.”
42013028	We'e le'a bego ini'í le'a Abraham no Isaac no Jacob no itea be profet wa nde wats Dios sa nibe'e Dios, ná le'a bega ndi dub lad tso'o juer ya'anbe. Cha uzhebpa go'on bega no gaw bega ndeay bega, tant dub gealkwea' si'il ini'í bega.
42013029	’Le'a uzhebpa kwa'ad be men ilen itea lad ndo' gizhliyo, kwe bexa ndo' mes sa nibe'e Dios.
42013030	Le'a ncho bexa na'anpa nsak nat wa, gal gor le'a bexa yak bexa nsak. No liga ncho bexa nsak nat wa, gal gor le'a bexa wa yak bexa na'anpa nsak.
42013031	Bi le'a wizh wa ulaya' pla bexa fariseo ndab ndo' Jesús: —Bka'an sa ndee le'a Herodes ndab gut lu.
42013032	Le'a Jesús cha uka'ab ndab: —Bya' bega cha gud bega ndo' mbeas wa, le'a na' bi ngontu'ub be mbi bxin len lado'o be men, no nyunyakna na' be men gizh. Parea yamer usando' na' ti'in ten na' wa.
42013033	Le'a nat guni'i xta'an yoo le'a na' nda Jerusalén sa na nsabndo'ka gaa na'. Le'a dub xa ndadi'izh sakndo' Dios na'anpa nsabndo' gat dub lad sa nde Jerusalén.
42013034	’Le'a bego ndencho Jerusalén, le'a bega ndut bexa ndadi'izh sakndo' Dios, no nla'ge' bega bexa na ntu'ub Dios ndo' bega. Sian biaj nlad na' yunjunt na' bega, lak nyunjunt dub ngidtsan be ngid ben ten ma len xkwag~ma, ná le'a bega nunk lá ka'ab.
42013035	Bla'ach bega, le'a nat le'a Dios ula'alad bega. No gáp na' ndo' bega le'a bega yá na'antapa ini'í na' gast gal wizh gab bega: “Dios uzhebpa nla'ach xa ba', xa na mtu'ub Dios Xa Nibe'e.”
42014001	Le'a dub wizh ne'e bexa judio le'a dub xa nibe'e ten bexa fariseo mbi'i Jesús, ncha'daw bexa ta lid~xa. Le'a sa wa le'a bexa fariseo nla'ach ná xte'e gun Jesús.
42014002	Ná le'a lad ndo' Jesús nsob dub xa uzhebpa ncho gi'.
42014003	Le'a Jesús cha ndab ndo' be mech ten ley no ndo' bexa fariseo: —¿Nsabndo' yunyakna beuna dub xa gizh wizh ne'e beuna zha nate na'an?
42014004	Ná le'a bexa ni lá ika'abbe. Le'a Jesús cha mgal las xa gizh wa, cha myunyakna Jesús xa, cha ndab xa ya' xa wa.
42014005	Cha ndab Jesús ndo' bexa nde sa wa: —Tal le'a bega ndap dub burr natal dub ngon, cha ila'yo'o ma len dub so wizh ne'e beuna, ¿lid cha uxax ya'lo'o bega ma bi le'aka wizh wa zha?
42014006	Le'a bexa wa ni lá yo'ota gan xte'e ngabbe.
42014007	Le'a Jesús nso'wi'i ndo' bexa na ulo xa fariseo kombid ndo' na wa, ná xte'e mti bexa sa mas nsak isob bexa. Cha mtenxe'a Jesús bexa xte'e nsabndo' gun bexa, ndab xa:
42014008	—Le'a gor na ko dub men kombid ndo' bega dub sa uchilya'a xa, lá isob bega sa mas nsak. Le'a gal gor na ilen stub xa mas nsak ndo' bega,
42014009	cha gab xwan ni'i wa usa'a bega sa wa isob xa mas nsak wa. We'e le'a bega uzhebpa ido ladna yatsob bega gast tso'o li.
42014010	Le'a na' gáp ndi usob bega mas sitxá, ndontsa gor na ilen xwan ni'i wa, le'a xa ndi gab: “Amig, utsea isob lu mas gax ndee.” We'e le'a be men ini'í le'a bega xa nsak.
42014011	Le'a tal ton gunbe'e le'a mas nsak, le'a gal gor le'a xa ido ladna. No liga le'a tal ton yak tuzh ndo' be men, le'a gal gor le'a be men ini'í le'a xa wa nsakka.
42014012	No ndab Jesús ndo' xa na ulo kombid wa: —Le'a gor na gun lu dub gast, lá ko lu kombid ndo' be amig ten lu, ni ndo' be wit~lu, ni ndo' be ltsa'a~lu, ni ndo' bexa rik ncho gax sa ncho lu. Ná ncha'a xa gal gor no ko kombid ndo' lu, cha litsa myo'so' ta mbin lu wa.
42014013	Le'a gor na gun lu dub gast, utezh bexa prob no bexa moch no bexa coj no bexa lá na'.
42014014	Li ndontsa wen yoo ladna lu, le'a bexa wa lá gun gan kix ta wa. Ná le'a Dios kixka ta wa gal wizh na ibangal bexa na ndun lak nlad Dios.
42014015	We'e le'a dub xa na nsobno Jesús ndo' mes wa gor na mbi'ín xa ta wa, cha ndab xa ndo' Jesús: —¡Uzhebpa wen yoo ladna xa na no gaw sa nibe'e Dios!
42014016	We'e le'a Jesús cha ndab ndo' xa wa: —Uyo'o dub xabgi'i ulo dub gast si'il ugaw xche'e xa kwa'adpa be men.
42014017	Le'a ngol gor na ya'gaw bexa, le'a xa wa cha mtu'ub dub mos ten xa, ya'yab xa ndo' bexa wa gidbe bexa le'a itea ta'a listla nak.
42014018	Parea le'a itea bexa wa cha ndab le'a bexa lá yoo gan ya'. Le'a xa ned wa ndab: “Binge' ladna go, le'a na' ti'i usi'i dub ble'a yo, ta we'e lá yoo gan isea na', le'a na' ti'i gawi'i yo wa.”
42014019	Le'a xa itop wa cha ndab: “Binge' ladna go, le'a na' ti'i usi'i ga'ay nes ngon, ta we'e lá yoo gan isea na', le'a na' ti'i gayun preb ma.”
42014020	Le'a stub xa cha ndab: “Le'a na' ti'i mchilya'a, ta we'e lá yoo gan isea na'.”
42014021	Le'a mos wa cha myach mya'yab xa ta wa ndo' xa nibe'e xa. We'e le'a xa wa cha ngokloo, cha ndab xa ndo' mos wa: “Uxax wa' ndo' xge'e ba' no be nes ten gezh ndee. Cha bi'i bexa prob sa ndee no bexa moch no bexa coj no bexa lá na'.”
42014022	Le'a mos wa cha ncha' ndab xa ndo' xwan ni'i wa: “Señor, le'a na' mbín ta ndab go wa, parea le'a ta lid~ga ndee si'ilta nsa'ab.”
42014023	Le'a xa nibe'e wa cha ndabgal ndo' mos: “Wa' be nes ubi'i no be nes byux, cha bin juers gi'id bexa sa ndee, ndontsa izheaka ta lid~na' ndee.
42014024	Le'a bexa ned ulo'o na' kombid ndo' na wa ni dub xa lá gawno na'.”
42014025	Le'a tso'o wa uzhebpa kwa'ad be men ncha'ano Jesús. Le'a Jesús cha mgeakso' mwi'i ndo' bexa, ndab xa:
42014026	—Tal ton nlad isankea tso'o na', le'a xa wa nsabndo' mas yankea na' ndo' xus~xa no xna'a~xa no xagots ten xa no be xin~xa no wit~xa no bsan~xa. No mas yankea xa na' ndo' le'aka le'a xa. Tal le'a xa lid li gun, le'a xa lá yoo gan gak xmen~na'.
42014027	Le'a tal ton lá go'o cruz ten na cha isankea xa tso'o na', le'a xa wa lá yoo gan gak xmen~na'.
42014028	’¿Nati ton bega nlad gunde'e dub ni'i si'il, lid ned ngo'o bega cuent naga ndap bega dub lak med itatso' yando' ni'i wa zha?
42014029	Tal le'a bega utexan ni'i wa, cha lá gun bega gan yando'‑yá, le'a itea be men na ini'í‑yá uxi'idno bega.
42014030	No gab bexa: “Le'a xabgi'i ndee msobxan ni'i, parea lá ngun xa gan yando'‑yá.”
42014031	¿No xá rey na kuyono stubga rey, lid ned ngo'o xa cuent naga sun dub ti'i mil xmen~xa gan kuyono dub ga'al mil xmen stubga rey wa zha?
42014032	Tal le'a xa uni'í le'a xa lá gun gan, le'a gor na bi sitta nseabe bexa, le'a xa utu'ub dub xmen~na ya'inabdi'izh ndo' stub rey wa ná plo ta'a usa'a xa ndontsa lá kuyo bexa.
42014033	No liga bego na lá ula'a itea be ta'a ndap na, le'a bega lá yoo gan gak xmen~na'.
42014034	’Le'a sed wa ta wen, parea tal le'a‑yá ito'o utix ten na, ¿xte'ema yak utix‑a stub biaj zha?
42014035	We'e le'a sed wa yá lá isu'uta, no ni kweal lá isu'u‑yá gak‑a, ndi yabitsa‑yá. Bego na ndap ncha'~na, bla'ach bego ta ndáp na' ndee.
42015001	Le'a kwa'ad bexa nsen med nkix be men ndo' gobier no kwa'adta bexa ugap ulen wats Jesús, go'ón bexa ta ndadi'izh Jesús.
42015002	Le'a bexa fariseo no be mech ten ley cha unisi Jesús, ndab bexa: —Le'a xa ba' nchealtsa'a bexa ugap, no ndawno xa bexa ba'.
42015003	Cha msaktabe'e Jesús dub ta'a mluu xa ndab xa:
42015004	—Tal le'a dub bego ndap dub gayo'o borreg, cha ula' dub ma, ¿lá ula'a bega isadap ga'al ncho ti'in bdap ma wa ge'e wa zha, cha ndi ya'kwa'an bega ma na li ula' wa, gast plo izhealka bega ma?
42015005	Le'a gor na mzheal bega ma, le'a bega iten ladna uxo'ob bega ma tso'o xik bega yo'o bega ma.
42015006	Le'a gal gor na ilansea' bega, cha uchealte bega be amig ten bega no bexa ncho gax wa. Cha gab bega: “Bten ladna bega lakta nten lad na', le'a na' mzheal‑la borreg ten na', ma ula' wa.”
42015007	Le'a na' gáp ndo' bego le'a Dios no be angel li mas nten ladna gor na nyach dub xa ugap wats Dios, ndo' isadap ga'al ncho ti'in bdap bexa wen, bexa lá iki'inta yach bexa wats Dios.
42015008	’Tal le'a dub xagots ndap dub ti'i med nsak, cha mla' xa dub‑a, ¿na'anpa cha ukegi' xa dub xe'a ged zha, cha ndon ku ulo'ob xa len lid~xa, gast plo izhealka xa‑yá?
42015009	Le'a gor na yá mzheal xa‑yá, cha gab xa ndo' be amig ten xa no ndo' bexa ncho gax wa: “Bten ladna bega lakta nten lad na', le'a na' mzheal‑la med ula' wa.”
42015010	Le'a na' gáp ndo' bego li nten ladna be angel ten Dios gor na nyach dub men ugap wats Dios.
42015011	No ndab Jesús: —Uyo'o dub xabgi'i ndap top xinbgi'i~na.
42015012	Le'a xa tuzh wa cha ndab ndo' xus~na: “Bsa'a ga be ta na ndal na'.” Le'a xus~xa cha mtse'a be ta ten na ndo' bexa wa.
42015013	Ngol stapla wizh le'a xa tuzh wa cha mdo'o itea be ta li uka'a xa wa, cha ncha'a xa stubga nacion sit. Le'a sa wa mbin gast xa med ten xa wa ndo' be ta'a ni lid nsabndo' gun xa.
42015014	Le'a tso'o na mte'a xa med wa, le'a sa wa uyo'o dub win si'il. Le'a xa wa no lá ndapla ta gaw na.
42015015	Cha mkwa'an xa ti'in gun xa ndo' dub men ncho sa wa. Le'a xa wa mtu'ub xa ya'keno xa be kuch.
42015016	Le'a ta na lita ndanna xa wa, gast nlad xa gaw xa gix ndaw kuch wa. Ná le'a xwan kuch wa lá usa'a ta gaw xa.
42015017	Cha mbinbe'e xa: “Plota mos ndap xus~na' ta lid~na no sian be ta ndaw xa ndap xa. Ná na' gast ngi sat tant ndanna na'.
42015018	Nat le'a na' nsea ta lid xus~na', gáp na' ndo' xa: Le'a na' mbin dub ta ugap ndo' Dios no ndo' go.
42015019	Yá lá nsabndo' gab go le'a na' xin~ga. Le'a na' ndi gak masa dub mos ten ga.”
42015020	We'e cha uto'o xa, nsea' xa ta lid xus~xa. ’Le'a gor na bi sitta nsea' xa, le'a xus~xa uni'íla xa, cha uzhe'eb mlats ladna xus~xa xa. We'e uto'o xus~xa karrel, cha udi'id xa xin~xa.
42015021	Le'a xin~xa cha ndab: “Le'a na' mbin ta ugap ndo' Dios no ndo' go. Yá lá nsabndo'ta gab go le'a na' xin~ga.”
42015022	’Parea le'a xus~xa ndi unibe'e ndo' be mos ndab xa: “Utseano bega dub lad ndon le'a wen gak xa, no dub ganil yoo ya'a~xa, no dub nes gelgid uke'a xa.
42015023	No wa'yo'o bega dub bser, ma ndon le'a ugeladna. Cha bit bega ma, le'a beuna ko dub gast si'il.
42015024	Le'a xi'ín~na' ndee cuent dub xa ngutla, ná le'a xa mbangal. Le'a xa ndee dub xa ula', ná nat mzhealgal na' xa.” Cha usaxan ulo bexa gast wa.
42015025	’Le'a gor wa le'a xin ned xa wa ndi ge'e nkesea. Ngol gor na nsalansea' xa gax ta ni'i, le'a xa mbi'ínla ruid ten be musk no ruid ten bexa ndeyalndatsbe.
42015026	Le'a xa cha utezh dub mos, cha unabdi'izh xa ndo' xa wa ná xta'an ncho.
42015027	Le'a mos wa cha ndab: “Le'a wit~ga mla'ncha'. Le'a xus bega mbit bser nda'al wa, geal le'a wit~ga ndon wen mtancha'.”
42015028	’Cha ngokloo xa wa, lá nlad xa yoo xa len ni'i. Le'a xus~xa cha uto'o unab ndo' xa yoo xa len ni'i.
42015029	Le'a xa cha uka'ab ndab ndo' xus~xa: “Una' go plota li'in nxobgek na' ndo' ga, ndun na' ti'in ten ga. Ná nunk go lá usa'a masa dub chiv ko'o na' dub gast no be amig ten na'.
42015030	Ná nat mla'ncha' xin~ga ulo'o ga gast, mbit ga bser nda'al wa, ná le'a xa wa ndi mbin gast be med ten ga lat be xagots ugap.”
42015031	Le'a xus~xa cha uka'ab ndab: “Le'a lu nunkka lá nla'a na'. Le'a itea be ta ten na' le'a ta wa ta tenka lu.
42015032	Le'a beuna nsabndo'ka ko dub gast no iten ladna beuna, le'a wit~lu ndee cuent xa yá ngutla, ná nat mbangal xa. Le'a xa cuent xa ula', ná nat mzhe'algal min xa.”
42016001	No ndab Jesús ndo' be xmen~na: —Uyo'o dub xabgi'i rik, ndap xa dub mos nchansu be ti'in ten xa. Ngol dub wizh le'a be men msake xa ndo' xa rik wa, ndab bexa le'a xa ndun gast med ndo' dub ta ni lid nsabndo'.
42016002	We'e le'a xa rik wa cha utezh xa wa, ndab xa: “¿Xte'e nak ta na ndon na' ndun lu? Ulo'o cuent ten be ti'in ndun lu wa, le'a lu lá gakta xa yansu be ti'in ten na'.”
42016003	Le'a mos wa cha mbinbe'e: “¿Xte'e gun na' nat? Le'a xa ten ti'in ndee yá lá usa'ata ti'in ndee gun na'. Le'a na' lá isu'u gun ti'in ge'e. No ido lad na' ina'ab na' med ndo' be men.
42016004	Nat le'a na' uníla xte'e gun na' ndontsa gor na ulat xa ti'in ndun na' ndee, le'a be men utsin gak ndo' na' ta lid bexa.”
42016005	’Le'a mos wa cha utezh kadga dub xa na nsa'ab ndo' xa rik wa. Cha ndab xa ndo' xa ned wa: “¿Plo ta'a nsa'ab go ndo' xa nibe'e na'?”
42016006	Le'a xa wa cha ndab: “Dub dap mil litr aceit nsa'ab na'.” Le'a mos wa cha ndab: “Le'a git ndee gab plo ta'a nsa'ab go. Uxax bke'a ga top mil litr.”
42016007	Cha ndab mos wa ndo' stubga xa: “Go zha, ¿plo ta'a nsa'ab ga?” Le'a xa wa cha ndab: “Dub gayo'o ngoch trig nsa'ab na'.” Le'a mos wa cha ndab: “Le'a git ndee gab ná plo ta'a nsa'ab ga. Bke'a ga dub dap ga'al ngoch‑a.”
42016008	Le'a xwan ti'in wa cha mgondo' le'a mos wa list mbin. Le'a be men lá nchando' Dios mas listbe cuent ten be ta ncho ndo' gizhliyo, ndo' be men nchando' Dios.
42016009	’Le'a na' gáp ndo' bega, binti'in bega med gizhliyo ndee ndontsa li gun bega gan amig. Le'a gal zha na itea med ten bega ndo' gizhliyo ndee, gap bega dub sa yoo bega, sa nunk lá idub.
42016010	’Le'a xa na utsin nyansu dub tuzh ta'a, le'a xa wa liga utsin syansu be ta sian. Le'a xa na ni dub tuzh ta'a na'anpa utsin nyansu, le'a xa wa liga na'anpa utsin yansu be ta sian.
42016011	No liga le'a bego na na'anpa utsin nyansu be ta ncho ndo' gizhliyo ndee, le'a Dios na'anpa usa'a ta'a ta ugeaka nsak yansu bega‑yá.
42016012	Tal le'a bega na'anpa utsin nyansu be ta na'anpa ta ten bega, le'a Dios na'anpa usa'a be ta na ndi'izh ika'a bega wa.
42016013	’Na'an ton yoo gan gun ti'in ndo' top xa nibe'e ten na. Le'a gal gor le'a xa dubtsa xa ikea ladna, le'a ndo' stub xa wa ixee ladna xa. No uxobgek xa ndo' dubtsa xa, le'a ndo' stub xa wa lá uxobgek xa. No liga tal le'a bega nkwa'an sian med, le'a bega lá isu'u gun ti'in ndo' Dios.
42016014	Le'a bexa fariseo mbi'ín ta li ndab Jesús wa, cha mxi'idno bexa Jesús, le'a bexa li nkwa'an sian med.
42016015	Le'a Jesús cha ndab ndo' bexa wa: —Le'a bega wen ndun ndo' ga'al be men, ná le'a Dios nchando' lado'o bega. Le'a be ta ni be men uzhe'eb nsak, le'a cuent ten Dios le'a ta wa na'an xti'in.
42016016	’Zha na biseata ilansea' Juan xa na ulalea' be men, le'a be ley mke'a Moisés no ta na mke'a bexa mbidi'izh sakndo' Dios ndab xte'e gun be men. Ná le'a tso'o wa ulen di'izh wen ten Dios, ta na ndab xte'e inibe'e Dios be men. Nat le'a kwa'ad be men ndun juers gak bexa dub men le'a Dios nibe'e.
42016017	Parea le'a na' gáp le'a gibe'a no gizhliyo snitndo', ná le'a ni dub tuzh ley ten Dios na'anpa initndo'.
42016018	’Le'a tal ton dub xabgi'i ula'a xagots ten na, cha ika'a xa stubga xagots, le'a xabgi'i wa ndapka ke ndo' Dios. No liga tal stub xabgi'i ika'aga xagots wa, le'a xa wa no ndap ke ndo' Dios.
42016019	’Uyo'o dub xabgi'i rik, ngok xa sbe'en lad uzhe'eb uyap, ta konch ugats no ta nagud. Nsea itea wizh ngo xa dub gast uzhebpa wen ta lid~xa.
42016020	No uyo'o dub xabgi'i prob nsalea' Lázaro uzhebpa gizh idub gid las~xa. Le'a xa nsob tso'o juer to'o lid~xa rik wa.
42016021	Le'a xa prob wa nsa'ab ladna gaw masa be ta'a nlate to'o mes ten xa rik wa. No gast be mbek nlen ndawle'e las~xa prob wa.
42016022	Ná ngol dub wizh le'a xa prob wa cha ngut. Le'a be angel ten Dios cha mbi'i xa, usob xa wats Abraham gibe'a. Tso'o wa le'a xa rik wa no ngut, cha mga'ach xa.
42016023	’Ná le'a gor na uzhebpa kwea' naxncho xa rik wa infierno, le'a xa mwi'i ga'ap, sit mna' xa Abraham no Lázaro nsob wats xa.
42016024	We'e le'a xa rik wa cha uge' ndab: “Xus~na' Abraham, blats ladna go na'. Btu'ub ga Lázaro ugazh xa masa dub ngutsya'a~xa, cha gidlo xa‑yá to'o~na' ndontsa igalad na', le'a na' uzhebpa kwea' ncho'o ndo' beal' sa ndee.”
42016025	Le'a Abraham cha ndab: “Xi'ín~na', btse'a ladna lu le'a lu uzhebpa wen uyo'o ndo' gizhliyo, ná le'a Lázaro ndee uzhebpa kwea' uyo'o. Nat le'a Lázaro ndi wen ncho sa ndee, le'a lu kwea' ncho sa ba'.
42016026	No stubga ta'a gáp na': le'a sa nde besa ndee nsea sa nde bego ba' ncho dub bse'a uxenpa tlaw‑a. Ta we'e le'a besa nde sa ndee lá yoo gan ya' sa ba'. No ni bego nde sa ba' lá yoo gan gi'id sa ndee.”
42016027	’Le'a xa rik wa cha ndab: “Na'ab na' ndo' go xus~na' Abraham, utu'ub ga Lázaro ta lid xus~na',
42016028	sa na ncho sga'ay be wit~na', ya'yab xa lá gun bexa lak mbin na', ndontsa na'anpa no bexa wa ini'í gealkwea' ndee.”
42016029	Le'a Abraham cha ndab: “Le'a bexa wa ndenoka ta mke'a Moisés no ta mke'a bexa mbidi'izh sakndo' Dios. ¡Nsabndo' gun bexa lak ndab ta wa!”
42016030	Le'a xa rik wa cha uka'ab ndab: “Xus~na' Abraham, le'a bexa wa ndenoka ta wa, parea tal le'a dub xa ngutla cha ibangal xa, we'e gudi'izh xa‑yá ndo' bexa wa, le'a bexa sla'aka be ta ugap nak bexa.”
42016031	Ná le'a Abraham cha ndab: “Le'a tal le'a bexa lá gun lak ndab ta mke'a Moisés no ta mke'a bexa mbidi'izh sakndo' Dios, le'a bexa wa ni likaga lá gungea ladna ta gudi'izh dub xa ibangal ndo' gealgut.”
42017001	Le'a Jesús cha ndab ndo' be xmen~na: —Idub tiemp ncho ta ntsabgix be men ndo' ta ugap, parea uzhebpa pro'ob dub xa ntsabgix stubga men.
42017002	Le'a tal ton utsabgix dub xa ndangea ladna na' ndo' ta ugap, le'a xa wa mas gealkwea' si'il ini'í ndo' dub xa ikea dub ge' si'il gen~na, cha utsa'ab be men xa len nitsdo'o.
42017003	’¡Bla'ach bega xte'e nak bega! Tal le'a dub ltsa'a bega ugap gunno bega, bidi'izhno bega xa ndontsa lá gunta xa ta wa. Tal le'a xa igondo'ka ta li mbin xa wa, binge' ladna bega ta wa.
42017004	Ná tal le'a xa dub ga'ad biaj ugap gunno bega dub wizhtsa, cha dub ga'adga biaj gab xa gunge' ladna bega ta li mbin xa wa, le'a bega nsabndo'ka gunge' ladna ndo' xa wa.
42017005	Le'a isatibtop be xmen Jesús cha ndab ndo' xa: —Gokno ga besa ndontsa mas ige' ladna besa Dios.
42017006	Le'a Jesús cha uka'ab ndab: —Tal le'a bega ndidotsa nge' ladna Dios lak tuzh dub bid ten ya mostas, le'a bega sun gan gab ndo' dub ya sicómoro ba' igi'ib‑a sa nsob‑a, cha ya'tsob‑a len nitsdo'o. We'e le'a ya ba' sunka lak ndab bega wa.
42017007	’Tal le'a bega ndap dub xa ndun ti'in ndo' bega, dub xa nga'an ngon no nkeno xa be xman bega, le'a gor na mla'ncha' xa ngwa' xa ge'e, ni dub bega lá ndab ndo' xa: “Uyo'o, cha usob ndo' mes.”
42017008	Le'a bega ndi gab: “Binde'e ta gaw xche'e na', cha utseano‑yá. Cha list uso' usa'a lu ta iki'in na'. Gast itayaw na' we'eta gaw lu.”
42017009	No lá nsa'a bega xno ndo' xa ndun ti'in ten bega wa geal mbintsa xa ta ndab bega.
42017010	No liga gok bega gor na yá mbin bega itea be ta unibe'e Dios, gudtsa bega ndo' Dios: “Le'a besa naktsa dub xa ndun ti'in ndo' ga, mbintsa besa lak unibe'e ga gun besa.”
42017011	Le'a nes ncha'a Jesús gezh Jerusalén, ncha'tid xa sa nzhe'al distrit Samaria nsea distrit Galilea.
42017012	Le'a gor na ulaya' xa to'o dub gezh, cha uto'o dub ti'i xabgi'i nsa'gea las~na, nsén gealgizh lepra xa. Cha sittsa ngwa'ibe bexa,
42017013	uge' ndab bexa: —¡Jesús! ¡Mech! ¡Blats ladna go besa!
42017014	Le'a gor uni'í Jesús bexa, cha ndab xa: —Wa' bego ndo' be ule'ay iwi'i xa bega. Ndalen nso' bexa nes, cha myakna bexa.
42017015	Le'a gor na uni'í dub xa wa le'a xa myaklana, cha myach xa, uge' msa'a xa xno ndo' Dios.
42017016	Cha msaxib xa ndo' Jesús gast ndo' yo ngol xtuzh~xa, msa'a xa xno ndo' Jesús. Le'a xa wa dub xa Samaria.
42017017	Le'a Jesús cha ndab ndo' be xmen~na: —¿Ná lid dub ti'i bexa ta myakna wa zha? ¿Ma stub sge'a bexa wa nat?
42017018	¿Nabtsa dub xa na'anpa xa Israel ndee myach mlen msa'a xno ndo' Dios?
42017019	Le'a Jesús cha ndab ndo' xa wa: —¡Goso', cha bya'! Le'a ta na mge' ladna lu na' wa mbin myakna lu.
42017020	Le'a bexa fariseo unabdi'izh ndo' Jesús ná pol gal zha inibe'e Dios ndo' gizhliyo. Le'a Jesús cha uka'ab ndab: —Le'a zha inibe'e Dios na'anpa dub ta ini'í be men.
42017021	Lá yoo gan gab be men: “Una' go, le'a sa ndee sa nibe'e Dios”, no lá gab xa: “Le'a sa ba' sa nibe'e Dios.” Le'a na' gáp le'a Dios nibe'ela len lado'o be men.
42017022	Cha ndab Jesús ndo' be xmen~na: —Le'a gal zha le'a bega nlad ini'í na', Xa Myak Men Ndo' Gizhliyo, masa dub wizhtsa, parea le'a bega lá ini'í na' zha wa.
42017023	Le'a ncho be men gab zha wa: “Le'a xa wa nso' sa ndee”, natal gab xa: “Le'a xa wa nso' sa ba'.” Parea lá ya' bega ni lá isankea bega tso'o xa wa.
42017024	Le'a lak nla' beal' usi'i nsu‑yá xe'a itea lad gibe'a, no liga gak‑a zha ilengal na', Xa Myak Men Ndo' Gizhliyo.
42017025	Parea ned sian gealkwea' nsabndo' iní na', no be men ncho tiemp nat uxelad na'.
42017026	’Le'a lak ngok‑a tiemp uyo'o Noé, liga gak‑a gal zha ilengal na', Xa Myak Men Ndo' Gizhliyo.
42017027	Le'a tiemp na uyo'o Noé wa le'a be men ndeyaw, no ndo bexa, no ndeuchilya'a bexa gast wizh uyo'o Noé len barco si'il mbinde'e Noé. We'e ulen gilog mbit itea be men wa.
42017028	No liga ngok‑a zha uyo'o Lot wa, ndeyaw bexa no ndo bexa no nsi'i bexa ta'a no nado'o bexa ta'a no ndas bexa ta'a no ndeyunde'e bexa lid bexa.
42017029	Ná le'a gor na uto'o Lot len gezh Sodoma wa, le'a Dios cha mtso'ol sa wa, cha ngut itea be men wa.
42017030	’No liga gak‑a zha ilengal na', Xa Myak Men Ndo' Gizhliyo.
42017031	Le'a gal wizh we'e le'a be men ndi'ib gek lid~na wa nsabndo' uxo'onbe, ni lá igen ko'o xa be ta'a len lid~xa. Le'a bexa ndeyun ti'in ge'e ni lá igen ilansea' ta lid~na.
42017032	Btse'a ladna bega lak ngwasea xagots ten Lot.
42017033	Le'a tal ton ukwa'an xte'e wen yoo xa ndo' gizhliyo ndee, le'a xa wa ndi gat. Ná le'a tal ton ndi ukwa'an gun ta nlad Dios, le'a xa wa sbanka.
42017034	’Le'a na' gáp ndo' bego, le'a te'al we'e le'a top xa ndeyats ndo' dub lo'on, cha yo'o Dios dubtsa xa, le'a stub xa wa ya'an.
42017035	No liga le'a top xagots junt ndeyajw, cha yo'o Dios dubtsa xa, le'a stub xa wa ya'an.
42017036	No liga le'a top xabgi'i junt ndeyun ti'in ge'e, cha yo'o Dios dubtsa xa, le'a stub xa wa ya'an.
42017037	We'e le'a be xmen Jesús cha unabdi'izh, ndab bexa: —Señor, ¿pa yoo ta wa zha? Le'a Jesús cha uka'ab ndab: —Le'a lak sa nyakjunt be bech nluu le'a sa wa nax dub man ngut, no liga le'a zha ilengal na' le'a itea be men ini'í‑yá.
42018001	No msaktabe'e Jesús dub ta mluu xa ndo' be xmen~xa, ndontsa mas uxik bexa gudi'izhno bexa Dios.
42018002	Ndab xa: —Le'a dub gezh uyo'o dub juez ni lá ndap mod ndo' Dios no ni ndo' be men.
42018003	Le'a gezh wa nchoga dub xagots ngut xabgi'i ten na. Le'a xagots wa cha ngwa'usake dub xa nyono xa ndo' juez wa, gun juez regl ta wa.
42018004	Le'a kwenla le'a juez lá ka'ab gun ta nlad xagots wa, parea ngol gor mbinbe'e juez, ndab xa: “Na' ni ndo' Dioska lá ndap mod no ni ndo' be men,
42018005	parea le'a na' ne'e ladna tant ndi'id xagots ndee ndo' na'. Nat gun na' ta nlad xa, ndontsa yá lá gi'idta xa, le'a na' ngi saklola ndo' xa.”
42018006	Le'a Jesús cha ndab: —Bla'ach bego xte'e ndab juez wa, ná xa dub xa ugap nak.
42018007	¿Nsak bega zha le'a Dios lá gakno bexa mti Dios, bexa na te'al tezhea nab ndo' Dios gakno Dios xa? ¿Nsak bega zha kwenpa ti ika'ab Dios ndo' bexa wa?
42018008	Le'a na' gáp ndo' bega le'a Dios uxax sakno bega. Ná le'a gor na ilengal na', Xa Myak Men Ndo' Gizhliyo, ¿bi szheal na' men nge' ladna Dios ndo' gizhliyo zha wa zha?
42018009	Le'a wats Jesús nde pla bexa ndanbe'e le'a mas ndun be ta wen ndo' lak ndun be ltsa'a bexa. Le'a Jesús cha mbidi'izh ndo' bexa wa, msaktabe'e xa dub ta'a, ndab xa:
42018010	—Le'a top xabgi'i uto'o ncha'yadi'izhno Dios tale ten ni'i ten Dios. Le'a dub xa wa xa fariseo, le'a stub xa wa xa nsen med nkix be men ndo' gobier.
42018011	Le'a xa fariseo wa cha uso' ndab ndo' Dios: “Dios, le'a na' nsa xno ndo' go, geal le'a na' lá ndun lak ndun be men xa'aga, bexa na ndun gealwa'an no bexa ugap ndanno be men no bexa na ngal stub xa na'anpa xagots ten xa. No ni lá nak na' lak nak xa nsen med ba'.
42018012	Le'a na' lá ndaw top wizh kad dub len sman, no nsa na' diezmo ten itea be ti'in ndun na'.”
42018013	’Ná le'a xa nsen med wa sittsa nso'. Ni lá nwi'i xa ga'ap, ndi msagolp xa lado'o~xa tant kwea' ncho ladna xa, cha ndab xa: “Dios, blats ladna go na', le'a na' sian ta ugap ndun.”
42018014	’Le'a na' gáp ndo' bega le'a xa nsen med wa wen mya'an ndo' Dios gor na mlansea' xa ta lid~xa. Ná le'a xa fariseo wa na'anpa wen mya'an ndo' Dios. Le'a tal ton gab le'a nsak, le'a cuent ten Dios le'a xa wa na'anpa nsak. Ná le'a tal ton yak tuzh, le'a cuent ten Dios le'a xa wa nsakka.
42018015	No ulenno be men be me'ed ten na wats Jesús, ndontsa uxo'ob Jesús ya'a~na gek be me'ed, inab xa ula'ach Dios be me'ed wa. Le'a gor uni'í be xmen Jesús li nseabeno be men me'ed wa, cha uteyo bexa be men wa.
42018016	Ná le'a Jesús cha utezh be xmen~na, cha ndab xa: —Bla'a bego gi'id be me'ed ba' wats na'. Lá uka bego gi'id be me'ed, le'a sa nibe'e Dios yate bexa yak lak nak be me'ed ndee.
42018017	Le'a na' gáp ndo' bega, le'a tal ton lá ula'a inibe'e Dios xa lak dub me'ed, le'a xa wa nunk lá yate sa nibe'e Dios.
42018018	We'e le'a dub xa nibe'e ten bexa judio cha unabdi'izh ndo' Jesús ndab xa: —Mech wen, ¿xta'an gun na' ndontsa no na' gap gealnaban ndo' Dios, ta nunk lá idub?
42018019	Le'a Jesús cha uka'ab ndab: —¿Xta'an ngi wen ndab lu ndo' na' zha? Na'an ton wen ndo' gizhliyo, ndon nabtsa Dios wen nak.
42018020	Le'a lu yá uni'íka ta ndab ley ten Dios: “Lá ugal lu xa ten stubga men. Lá gut lu men. Lá gun lu gealwa'an. Lá gun lu gealkwi'in. Wankea xus~lu nsea xna'a~lu.”
42018021	Le'a xabgi'i wa cha uka'ab ndab: —Iteanak be ta wa ndunka na' idub zha tuzhta na'.
42018022	Le'a gor na mbi'ín Jesús ta wa, cha ndab Jesús ndo' xa: —Stub ta'a ndun jwalt gun lu: bdo'o itea be ta'a ten lu, cha btse'a med wa ndo' bexa uban nak. We'e gap lu sian ta'a ndo' Dios. Cha utsea cha usankea tso'o na'.
42018023	Le'a gor na mbi'ín xabgi'i wa ta wa, le'a xa uzhebpa uban myo'o ladna, geal le'a xa dub xa rikpa.
42018024	Le'a gor na uni'í Jesús le'a xa uzhebpa uban myo'o ladna, cha ndab Jesús: —Uzhebpa ugan yate dub xa rik sa nibe'e Dios.
42018025	Ndi mas lid bid itid dub came ge'ed xan dub yagux, ndo' yak dub xa rik xa nibe'e Dios.
42018026	Le'a bexa na mbi'ín ta wa cha unabdi'izh bexa ndab bexa ndo' Jesús: —¿Tonxá sun gan yate sa nibe'e Dios zhaga?
42018027	Le'a Jesús cha ndab: —Le'a cuent ten nabtsa be men le'a‑yá lá yoo gan. Ná le'a cuent ten Dios le'a‑yá syo'oka gan.
42018028	We'e le'a Pedr cha ndab ndo' Jesús: —Una' go, le'a besa mla'a itea be ta'a ndap besa, cha ndi usankea besa tso'o ga.
42018029	Le'a Jesús cha uka'ab ndab: —Le'a na' gáp ndo' bega, le'a tal ton ula'a inibe'e Dios xa, ta we'e nla'a xa lid~xa no xus~xa no wit~xa no xagots ten xa no xme'ed~xa,
42018030	le'a xa wa mas sian be ta'a ika'a tiemp nat. No le'a tiemp ti'i ilen le'a xa wa gap gealnaban nunk lá idub.
42018031	Cha utezh Jesús isatibtop be xmen~na, ndab xa: —Bla'ach bego, le'a beuna ncha'be Jerusalén, sa yoo itea be ta mke'a bexa polta sakndo' Dios cuent ten na' ndee, Xa Myak Men Ndo' Gizhliyo.
42018032	Le'a na' yak cuent ndo' ya'a bexa na'anpa xa judio. Le'a bexa wa usalad gunno na', no xela iní'i bexa ndo' na', no uchukko bexa ndo' na'.
42018033	No uzhebpa kin bexa na', we'e gut bexa na'. Parea gal wizh yon le'a na' ibangal ndo' gealgut.
42018034	Ná le'a be xmen Jesús ni lá ini'í bexa xta'an mbidi'izh Jesús, geal le'a ta wa dub ta lá yoo gan yakbe'ena bexa.
42018035	Le'a gor na yá ncha'laya' gax Jesús gezh Jericó, le'a to'o nes wa nsob dub xabgi'i lá na', nab xa med ndo' be men.
42018036	Le'a gor na mbi'ín xa ncha'tid be men, cha unabdi'izh xa ndo' bexa wa ná xta'an ta wa.
42018037	Le'a bexa wa cha ndab: —Le'a sa ndee nseatid Jesús xa Nazaret.
42018038	We'e cha uge' ndab xa: —¡Jesús, xin David! ¡Blats ladna go na'!
42018039	Le'a bexa na nseabe ned wa cha uteyo xa wa ndab bexa: —Lá kwezhta lu xa ba'. Parea le'a xa ndi mas uge' ndab: —¡Xin David! ¡Blats ladna go na'!
42018040	We'e le'a Jesús cha ngwa'iso', cha unibe'e xa ya'yo'o bexa xa lá na' wa. Le'a gor na ulansea xa, cha unabdi'izh Jesús ndo' xa ndab xa:
42018041	—¿Xta'an nlad lu gunno na' lu? Le'a xa cha ndab: —Señor, le'a na' nlad ina'.
42018042	Le'a Jesús cha ndab: —Nat myakna lu lak mge' ladna lu na'.
42018043	Bi le'a gor wa le'a xa cha mna'la, cha no xa usankea tso'o Jesús, ndab xa le'a Dios uzhe'eb dub Dios juert. No itea be men na uni'í ta wa noga li ndab.
42019001	Le'a gor ulaya' Jesús gezh Jericó, le'a xa nseatid len gezh wa.
42019002	Le'a sa wa ncho dub xa rik nsalea' Zaqueo. Le'a xa wa xa nibe'e ten bexa nsen med, ta nkix be men ndo' gobier Roma.
42019003	Le'a xa nlad ini'í Jesús, parea le'a xa lá na' Jesús tant kwa'ad men nde sa wa, le'a xa wa dub xa uxu'ubma.
42019004	Cha uxax mned xa ndo' be men wa, cha ukea xa ndo' dub ya sicómoro sa itid Jesús ndontsa ini'í xa Jesús.
42019005	Le'a gor ulaya' Jesús sa wa, cha mwi'i xa ga'ap ndo' ya wa, cha ndab xa ndo' xa wa: —Zaqueo, uxax ula' sa ba', le'a te'al ndee le'a na' nsabndo' yo'o ta lid~lu.
42019006	Le'a Zaqueo cha uxax ula', nten ladna xa mbi'i xa Jesús ta lid~xa.
42019007	Le'a gor uni'í be men ta wa, itea bexa ndenisi Jesús, ndab bexa le'a Jesús uyote len lid dub xa ugap.
42019008	Ngol gor le'a Zaqueo cha uso' ndab ndo' Jesús: —Bwi'i go Señor, le'a na' usa itol be ta'a ndap na' ndo' bexa uban nak. No tal ncho xa mbin wa'an na' med ten na, le'a na' yun cuent med wa gast dap biaj.
42019009	Le'a Jesús cha ndab ndo' Zaqueo: —Nat le'a Dios mtsu'u ke ten lu no ke ten bexa ltsa'a~lu, geal le'a lu nge' ladna Dios lak mge' ladna Abraham Dios.
42019010	Le'a na', Xa Myak Men Ndo' Gizhliyo, ndalkwan bexa sit nak wats Dios, ndontsa ko na' bexa ndo' be ke ten bexa.
42019011	Le'a bexa na ndeyo'ón ta ndadi'izh Jesús wa ndanbe'e le'a tiemp inibe'e Dios ndo' gizhliyo yamer ilen. Ta we'e le'a Jesús cha msaktabe'e stub ta'a, geal le'a xa nso'la gax sa nde Jerusalén.
42019012	Ndab Jesús: —Uyo'o dub xabgi'i nsak. Le'a xa wa list nso' ya' stubga nacion sit. Le'a sa wa le'a dub xa mas nibe'e usa'a permis gak xa rey le'aka lazh~xa, le'a tso'o wa cha yach xa.
42019013	Le'a gor na biseata ito'o xa nsak wa, cha utezh xa dub ti'i xmos~xa, cha msa'a xa dub ga'ga med nsakpa gunno bexa ti'in ndalen li na'an xa.
42019014	Parea le'a be men lazh xa wa nxee ladna ndo' xa, cha mtu'ub bexa dub men gab ndo' xa mas nibe'e wa le'a bexa lazh xa nsak wa lá nlad le'a xa wa gak rey.
42019015	’Ná le'a xa mas nibe'e wa ulaxo'obka xa wa gak xa wa rey. Le'a gor na mlansea' xa lazh~xa, cha utezh xa be xmos~xa, bexa na li msa'a xa dub ti'i med nsak ndo' na wa, ndontsa ini'í xa na xti'in mbinno bexa ta wa.
42019016	Le'a mos ned wa ulen cha ndab: “Señor, le'a med li msa'a go wa myak dub ti'i‑yá.”
42019017	Le'a rey wa cha ndab: “Uzhebpa wen lu mos. Le'a ta na li wen mbin lu ti'in nsea dub tuzh med ndee wa, ta we'e le'a nat le'a lu inibe'e dub ti'i gezh.”
42019018	No liga ulen xa itop wa, cha ndab xa: “Señor, le'a dub med li msa'a ga wa myak dub ga'ay‑a.”
42019019	Le'a rey wa cha ndab: “Le'a lu no inibe'e dub ga'ay gezh.”
42019020	’Cha ulenga xa yon wa ndab: “Señor, ndee med ten go. Le'a na' ndee ulocha'aw med ndee ndo' dub ble'a lad.
42019021	Le'a na' nzheb ndo' go, geal le'a na' uní le'a go uzhebpa dub xa nibe'e. Nsen ga be ta'a ni lid ta ten ga, no ntele'e ga be ta'a ni lid go ngas.”
42019022	Le'a rey wa cha ndab: “Le'a lu dub mos uzhe'eb ugap. Le'a be di'izh ndab lu wa nluu le'a lu ugap ndun. Tal le'a lu uni'í le'a na' ndee dub xa uzhebpa nibe'e, no nsen na' be ta'a ni lid ta ten na', no ntele'e na' be ta'a ni lid na' ngas,
42019023	¿xta'an lá nga'ula'a lu med ba' banco, ndontsa nat nseal na' isen na' be xin med wa?”
42019024	Cha ndab xa ndo' bexa nde sa wa: “Blat bega med nsén xa ba', cha bsa'a bega‑yá ndo' xa nsén dub ti'i med ba'.”
42019025	Ná le'a bexa cha ndab: “Señor, le'a xa ba' yá ndapla dub ti'i‑yá.”
42019026	Le'a rey cha ndab: “Le'a na' gáp le'a tal ton utsin gun, le'a bexa mas sian ta'a ika'a. Ná le'a tal ton na'anpa utsin gun, le'a bexa slat be ta ndido ndap xa wa.
42019027	Ná le'a bexa na li ndakloo ndo' na' wa, bexa na lá nlad gak na' rey ten bexa, utseano bega bexa sa ndee. Cha ulobto'og bega gen bexa.”
42019028	Le'a gor na mtayadi'izh Jesús ta wa, cha ncha'ata xa Jerusalén.
42019029	Le'a gor na yá nsalaya' gax bexa gezh Betfagé no gezh Betania, no gax Bet Olivo, cha mtu'ub Jesús top be xmen~na,
42019030	ndab xa ndo' bexa wa: —Wa' bega len gezh nde mas ndo' ndee. Le'a gor na yate bega to'o gezh ba', le'a sa ba' ini'í bega nso' nchii dub burr tuzh, dub ma ni dub men gol sob tso'o~ma. Cha uxa'ak bega ma, go'o bega ma sa ndee.
42019031	Le'a tal ton gab ndo' bega ná xta'an ngi burr ba' nxa'ak bega, cha gud bega le'a Xa Nibe'e wa gunti'in ma.
42019032	We'e le'a be xmen Jesús wa cha ncha'be. Cha mzheal bexa burr wa lakka ndab Jesús.
42019033	Le'a gor na ndeuxa'ak bexa ma, le'a be xwan~ma cha ndab: —¿Xta'an nxa'ak bega burr ba' zha?
42019034	Le'a bexa cha uka'ab ndab: —Le'a Xa Nibe'e wa gunti'in ma.
42019035	Cha mbi'i bexa ma wats Jesús. Cha mxo'ob bexa dubga xab bexa tso'o~ma. Cha usob Jesús tso'o~ma.
42019036	Le'a be men cha mte be lad nbix bexa ndo' nes sa isea ma wa.
42019037	Le'a gor na ncha'bela'yo'o bexa Bet Olivo, le'a bexa kwa'ad na nseabenkea tso'o Jesús wa mten ladnabe, uge' ndab bexa le'a Dios uzhe'eb dub Dios si'il, geal le'a bexa uni'í be uyon mbin Jesús.
42019038	Uge' ndab bexa: —¡Dios uzhebpa nla'ach xa nibe'e ba', xa na mtu'ub Dios Xa Nibe'e! ¡Uzhebpa wen yoo be men ndo' Dios gibe'a! ¡Si'il nak Dios nsob ga'ap!
42019039	Le'a lat be men wa no pla bexa fariseo nseabe, cha ndab bexa ndo' Jesús: —Mech, uteyo ga be xmen~ga ba' na'antapa li gab bexa.
42019040	Le'a Jesús cha uka'ab ndab: —Le'a na' gáp le'a tal bexa ndee na'anpa iní'ibe, le'a be ge' ba' le'a isaxan iní'i.
42019041	Le'a gor na ulaya' bexa sa nluxe'a Jerusalén, le'a Jesús cha mwi'i ndo' gezh wa, cha mbi'in xa,
42019042	ndab xa: —Gezh Jerusalén, uzhebpa nlad na' yakbe'ena lu ta ncho wizh nat, le'a ta wa le'a sun gan wen yoo lu. Parea le'a nat le'a lu lá yoo gan yakbe'ena‑yá.
42019043	Gal dub wizh ilen be men ukendo' lu, gunde'e bexa dub muro idub gangeak wats lu, no idub gangeak kwe bexa ukendo' bexa lu.
42019044	Cha ulate bexa lu Jerusalén, no bexa ncho sa ba' gatbe. Ni stub ge' ten lu lá kwi'ibta tso'o ltsa'a~na, ke na lá igondo' lu le'a Dios mbi'id ndo' lu.
42019045	Le'a Jesús cha ncha'a tale ten ni'i ten Dios, cha usaxan ngontu'ub xa bexa na nado'oti'ix be ta'a sa wa.
42019046	Ndab Jesús: —Le'a di'izh ten Dios nkeani'i ndab Dios: “Le'a lid~na' nak dub sa ndadi'izhno be men na'.” ¡Ná le'a bego ndi ndanno‑yá cuent dub ge'lo'o ten wa'an!
42019047	Le'a Jesús itea wizh nluu be men wats ni'i ten Dios, parea le'a be ule'ay nibe'e, no be mech ten ley, no bexa nsak ten gezh wa nkwa'an ná xte'e gut bexa Jesús.
42019048	Parea le'a bexa ni lá izheal xte'e gut bexa xa, geal le'a itea be men uzhebpa nla'ach ta nluu Jesús.
42020001	Ngol stub wizh le'a Jesús nluugal be men tale ten ni'i ten Dios, ndadi'izh xa di'izh wen ten Dios. We'e le'a be mech ten ley, no be ule'ay nibe'e, no bexa gox nsak ulen wats Jesús.
42020002	Cha ndab bexa ndo' Jesús: —¿Ton ulaxo'ob lu gun lu ta wa zha? ¿Nati ton mtu'ub lu gun lu ta ndee?
42020003	Le'a Jesús cha uka'ab ndab: —Le'a na' no inabdi'izh dub ta'a ndo' bego, ika'ab bega‑yá:
42020004	¿Ton mtu'ub Juan ulalea' Juan be men zha? ¿Dios nate dub men?
42020005	Le'a bexa cha ndabbe ndo' ltsa'a~na: —Tal le'a beuna gab le'a Dios le'aka mtu'ub Juan, le'a Jesús inabdi'izh ná xta'an lá ngungea ladna beuna xa.
42020006	Ná tal gab beuna le'a Juan dub men mtu'ub, le'a be men ndee ula'ge' beuna gast gat beuna, le'a bexa itea mbingea ladna le'a Juan dub xa mbidi'izh sakndo' Dios.
42020007	Ta we'e cha uka'ab bexa ndab bexa ndo' Jesús: —Le'a besa lá ini'í ton mtu'ub Juan.
42020008	Le'a Jesús cha noga ndab: —Na' noga lá gáp ton ulaxo'ob na' gun na' be ta ndee.
42020009	Cha mbidi'izh Jesús dub ta'a msaktabe'e xa, ndab xa ndo' be men: —Uyo'o dub xabgi'i ngos sian ya uv ndo' dub ble'a yo si'il. Cha mkwa'an xa pla be men ula'ach sa wa, cha gal zha ite bexa uv usa'a ya wa. Le'a xa ten yo wa cha uka'an kwenpa.
42020010	Le'a zha na yá ngol tiemp ten uv, cha mtu'ub xa dub xmos~xa ya' ndo' be men nla'ach sa wa, ya'yo'o xa be ta na ndal xwan yo wa. Ná le'a be men wa ndi udin mos wa. Cha na'an xta'an usa'a men wa yo'o xa.
42020011	Le'a xwan yo wa cha mtu'ubgal stub mos. Ná le'a bexa ndi uzhe'eb udingal xa wa, cha na'an xta'an usa'agal bexa yo'o xa.
42020012	Le'a xwan yo wa mtu'ubgal stub mos. Le'a be men wa cha ndi mtsawi'i xa, no ulantu'ub bexa xa.
42020013	’We'e le'a xwan yo wa cha mbinbe'e ndab xa: “¿Xte'e gun na' nat? Le'a na' utu'ub xi'ín~na', xa na nkwea' lad na'. Le'a be men wa sapka mod ndo' xa wa.”
42020014	Ná le'a gor na uni'í bexa xa, cha ndi ndab bexa ndo' be ltsa'a~xa: “Le'a xa ba' le'a ya'anno yo ndee. Ncha'yut beuna xa, cha ya'anno beuna‑yá.”
42020015	Cha ulo'o bexa xa dub lad to'o yo wa, cha mbit bexa xa. Cha unabdi'izh Jesús ndab xa: —¿Xte'e nsak bega zha? ¿Xte'e gunno xwan yo wa bexa?
42020016	Le'a xa wa ilen gut bexa wa, cha usa'a xa yo wa ndo' be men xa'aga ula'ach‑a. Le'a gor na mbi'ín be men ta wa, cha ndab bexa: —¡Dios nunk lá ula'a yoo ta wa!
42020017	Le'a Jesús cha mwi'i ndo' bexa, cha ndab xa: —¿Lá ini'í bega xte'e nkeani'i di'izh ten Dios zha? Ndab‑a: Le'a ge' na mxelad bexa ndande'e ni'i, le'a ta wa nat nak ge' ndon le'a nsak nbexan ni'i.
42020018	Le'a itea bexa na ilayat tso'o ge' wa, le'a bexa wa syu'be. Le'a bexa ila' ge' wa tso'o na, le'a bexa wa sachke'e.
42020019	Bi le'a gor wa le'a be ule'ay nibe'e no be mech ten ley nlad isen Jesús, geal le'a bexa myakbe'ena le'a Jesús li ndab cuent ten bexa. Ná le'a bexa nzhebga ndo' be men.
42020020	Cha mtu'ub bexa wa pla be men cuentta bexa wen nak ya'yun preb Jesús, ndontsa gap bexa dub ta usake bexa Jesús ndo' xa na ndon le'a nibe'e sa wa.
42020021	Le'a bexa wa cha ndab ndo' Jesús: —Mech, le'a besa uni'í le'a go ndadi'izh gealngea. No ni lá nla'ach go ta ndab be men, no ni tal xte'e nak be men. Le'a go ndi wen nluu lak nlad Dios gak be men.
42020022	Nat gud go, ¿nsabndo' kix beuna med nab César xa nibe'e Roma, nate na'anpa kix beuna ta wa?
42020023	Ná le'a Jesús mgenlana ta ugap ndanbe'e bexa, cha ndab Jesús: —¿Xta'an ndun bega preb na' zha?
42020024	Bsa'a bega dub med iwi'i na'‑yá. ¿Ton gek~ná no lea'~ná nkea las med ndee zha? Le'a bexa wa cha uka'ab ndab: —Gek César no lea' César.
42020025	Cha ndab Jesús: —Bsa'a bego be ta ten César ndo' César. Le'a ndo' Dios bsa'a bego be ta ten Dios.
42020026	Le'a bexa wa ni lá ngun gan ngab Jesús dub ta lid le'a nak ndo' ga'al be men wa. Ndi ngwanseana bexa xte'e uka'ab Jesús, cha yá na'anta xte'e ngab bexa.
42020027	We'e le'a pla bexa saduceo cha ulen wats Jesús. Le'a itea bexa saduceo ndangea ladna le'a bexa ngut wa yá lá ibantabe. Cha unabdi'izh bexa ndo' Jesús,
42020028	ndab bexa: —Mech, le'a ley mke'a Moisés ndab le'a tal ton dub xabgi'i gat, ná lá ngap xa xin~xa, le'a wit~xa wa nsabndo' uchilya'ano xagots ten xa ngut wa, ndontsa tal gap bexa dub me'ed le'a me'ed wa gak cuent xin xa ngut wa.
42020029	Uyo'o dub ga'ad wit~xa. Le'a xa ned wa mchilya'ano dub xagots, cha tso'o wa ngut xa, ni lá ngap xagots wa xin~xa.
42020030	We'e cha mchilya'ano wit itop xa wa xagots wa. Le'a xabgi'i wa cha nogal ngut ni lá ngapgal bexa xin~xa.
42020031	Le'a wit yon bexa wa litsagal ngwasea. Li ngwasea isaga'ad wit bexa wa, ná ni dub xa lá ngap xin~na.
42020032	Tso'o wa le'a xagots wa cha noga ngut.
42020033	Le'a zha na iban bexa ngut wa, le'a lat bexa wa ¿ton gak xabgi'i ten xagots wa zha, xa na li mchilya'ano isaga'ad xabgi'i wa?
42020034	Le'a Jesús cha uka'ab ndab: —Le'a be men nde ndo' gizhliyo ndee nchilya'ano ltsa'a~na.
42020035	Parea gal zha na gab Dios ná ton iban ndo' gealgut, le'a bexa wa na'antapa uchilya'ano be ltsa'a~na zha wa.
42020036	No ni lá gatta bexa, le'a bexa ndi gak cuent be angel ten Dios. No gak bexa xin Dios ta na ubangal bexa.
42020037	Parea le'a cuent ten ta na iban bexa ngut wa, le'a Moisés le'a mluu le'a bexa ngut wa ibankabe, zha na mke'a xa le'a dub yagich nsayol'. Le'a sa wa ndab‑a le'a Dios nak Dios ndankea Abraham, no Isaac, no Jacob.
42020038	Le'a Dios na'anpa Dios ten bexa ngut, le'a xa ndi Dios ten bexa nban. Ta we'e uni'í beuna le'a bexa wa nbanka. Le'a cuent ten Dios le'a itea bexa ngutla bi nbankabe.
42020039	Le'a ncho be mech ten ley cha ndab ndo' Jesús: —Mech, le'aka nak ta ndab go.
42020040	We'e le'a be men wa ni lá ngunta rages inabdi'izh bexa ndo' Jesús.
42020041	We'e cha ndab Jesús ndo' bexa wa: —¿Xta'an ndab be men le'a zha ilen Cristo le'a xa wa nak xin David?
42020042	Ná le'a David wa le'aka mke'a libr ten Salmos, ndab‑a: Le'a Dios Xa Nibe'e ndab ndo' Xa Nibe'e na': “Usob wats na' lad ga'al ndee,
42020043	gast gal gor ute na' bexa ndaklono lu xan ndats~lu.”
42020044	Le'a David ndab le'a Cristo nak Xa Nibe'e ten xa. ¿Ná xte'e yoo gan gak Cristo wa xin David zha?
42020045	Le'a gor na ndeula'ach itea be men wa, le'a Jesús cha ndab ndo' be xmen~na:
42020046	—Bla'ach bego lá gak bega lak nak be mech ten ley, le'a bexa ndal ladna ndesea nak lad ko'ol. No nlad bexa utsin inidi'izh be men ndo' bexa be ndo' xge'e. No nti bexa be sa mas nsak isob bexa len be ni'i sa nzhealbe beuna xa judio. No liga ndun bexa sa nda'daw bexa sa nyo'o dub gast.
42020047	Nsea nlat bexa itea ta ndap be xagots ngut xabgi'i ten na. No kwenpa ndadi'izhno bexa Dios ndontsa gab men le'a xa ndankeaka Dios. Le'a na' gáp le'a bexa li ndun wa mas uzhe'eb gealkwea' ini'í.
42021001	Le'a Jesús cha mwi'i ná xte'e nsa'a be men rik wa med gon gax wats ni'i ten Dios.
42021002	Le'a dub xagots prob ngut xabgi'i ten na no msa'a top med byux uxee nsak.
42021003	Le'a Jesús cha ndab: —Le'a na' gáp le'a xagots prob ndee msa'a mas sian med ndo' iteanak bexa ba'.
42021004	Le'a bexa msa'a sbe'en ta mya'an sobrtsa, parea le'a xagots ndee msa'a iteanak med isi'i xa be ta nki'in xa.
42021005	Le'a ncho bexa ndadi'izh ndo' Jesús cuent ten be ge' chul nakcha'aw ni'i ten Dios, no be ta chul msa'a be men usaxkwa'a sa wa. Le'a Jesús cha ndab ndo' bexa wa:
42021006	—Le'a gal dub wizh le'a itea be ta lba'a na' bego ba' ilate, gast ni stub ge' ba' lá kwi'ibta tso'o ltsa'a~na.
42021007	Le'a bexa wa cha unabdi'izh ndo' Jesús ndab bexa: —Mech, ¿pol gak ta wa zha? ¿Xte'e ini'í besa zha yamer gak‑a zha?
42021008	Le'a Jesús cha uka'ab ndab: —Bla'ach bego na'an ton ukedino bega. Le'a kwa'ad be men ilen gab le'a xa nak Cristo xa na mtu'ub Dios. No gab bexa le'a tiemp wa yá nso' gax. Parea lá isankea bega tso'o bexa wa.
42021009	Le'a gor na go'ón bega ncho guerr no ncho be men ndakloo ndo' bexa nibe'e bexa, lá yu' ladna bega. Le'a ta wa ga nedka nsabndo' li gak, ná le'a zha wa biseata gal be wizh lult.
42021010	No ndab Jesús: —No gal zha wa kuyo be nacion no stubga nacion. Le'a be xmen dub xa nibe'e kuyono be xmen stubga xa nibe'e.
42021011	No gak be xo'o ubi'i. No ncho be sa uzhebpa yoo win no gealgizh ugi'i. Le'a gibe'a iluu be ta yanseana be men no izheb bexa.
42021012	’Ná le'a gor na biseata yoo itea be ta ndee, le'a be men isen bega, no isankea bexa tso'o bega, no go'o bexa bega len be ni'i sa nzhealbe bexa judio, sa usake bexa bega. No go'o bexa bega litgi'ib, no usake bexa bega ndo' bexa nakti'in ubi'i ke na nak bega xmen~na'.
42021013	We'e sak gudi'izh bega di'izh ten na' ndo' bexa wa.
42021014	Ná lá gunbe'e bega xte'e utsakndo' bega ika'ab bega ndo' bexa wa,
42021015	le'a na' usa be di'izh ika'ab bega, ta na ni dub bexa nyono bega lá gun gan ika'ab. Ni lá yoo gan gab bexa le'a ta ndab bega wa na'anpa utsin nak.
42021016	Le'a ncho xus bega no wit bega no ltsa'a bega no amig ten bega le'aka yun cuent bega. No gast gut bexa ncho bega.
42021017	Le'a itea be men ixeeno ladna bega ke na nak bega xmen~na'.
42021018	Ná le'a na' gáp ni dub gichgek bega lá gak perdid.
42021019	Le'a tal bega uxik ndo' be gealkwea' wa, le'a bega gal uso' gealnaban nsa'a Dios.
42021020	’Le'a gor ina' bega le'a kwa'ad be soldad nde gangeak Jerusalén ndee, we'e ini'íla bega le'a tiemp initndo' Jerusalén yá ngol.
42021021	Le'a bexa ndencho Judea nsabndo' uxo'onbe ya'be bexa be ge'e ubi'i. Le'a bexa ndencho Jerusalén uxo'on gezh ndee. Le'a bexa ndesea ge'e yá lá ilenta xa sa ndee.
42021022	Le'a zha wa uzhebpa ini'í bexa gealkwea', no gakka itea be ta nkeani'i di'izh ten Dios.
42021023	Le'a be xagots nso'no me'ed no be xagots ndap medo'o uzhebpa kwea' itid. Le'a be men uzhebpa gealkwea' si'il ini'í zha wa, no uzhebpa juert yoo bexa ncho sa ndee.
42021024	Le'a kwa'ad bexa Israel gat ndo' spad, no sit go'o be men kwa'ad bexa wa stub nacion xa'aga. Le'a bexa na'anpa xa Israel gunno Jerusalén ndee lakta nlad bexa, gast gal wizh idub tiemp ula'a Dios li gun bexa ta wa.
42021025	’Le'a wizh no mbe'e no be mbeal xa'aga ina' ndo' lak na'‑yá nat. Le'a be men ncho ndo' gizhliyo uzhebpa izheb, no ni lá ini'í bexa xte'e gun bexa tant uzhe'eb nbezh nitsdo'o no be golp ten nits.
42021026	Le'a be men gast itid te'al ladna tant izheb bexa ini'í bexa be ta yoo ndo' gizhliyo, no gast idub gibe'a iwi'in.
42021027	We'e le'a be men ini'í le'a na', Xa Myak Men Ndo' Gizhliyo, ilennogal juers ten Dios lat xkaw nsea dub xe'a si'il.
42021028	Le'a gor na isaxan yoo be ta ndee lá izheb bega, ndi bten ladna bega le'a na' yamer ilen.
42021029	No ndab Jesús: —Bwi'i bega lak nak be ya la'aw no itea be ya.
42021030	Le'a zha na li nxich be ya wa, le'a bega uni'íka le'a tiemp bigi yá gal.
42021031	No liga zha na na' bega ncho be ta ndee wa, we'e ini'í bega le'a tiemp inibe'e Dios ndo' gizhliyo yamer ilen.
42021032	’Le'a na' gáp ndo' bego le'a itea be ta ndee itidka zha na biseata gat be men ncho tiemp ndee wa.
42021033	Le'a gibe'a nsea gizhliyo initndo', parea le'a be ta ndáp na' ndee na'anpa initndo'.
42021034	’Bla'ach bega le'aka bega na'anpa gaw bega uzhe'eb, no na'anpa gun bega gealgu, no ni lá yu' ladna bega be ta ndo' gizhliyo ndee. Ndi list ute bega, le'a wizh we'e uxax ilen tso'o bega.
42021035	Le'a wizh wa ilenka cuent dub tramp tso'o be men ncho idub ndo' gizhliyo.
42021036	Ta we'e list ute bega, bidi'izhno tse'e bega Dios, ndontsa uxik bega ndo' itea be ta uzhe'eb yoo ndo' gizhliyo ndee, no gun bega gan kwe bega ndo' na', Xa Myak Men Ndo' Gizhliyo.
42021037	Itea be wizh le'a Jesús nluu be men tale ten ni'i ten Dios. Le'a gor te'al le'a xa nda' Bet Olivo.
42021038	Le'a iteanak be men Jerusalén wa itea tempran nda'yo'ón bexa ta ndadi'izh Jesús tale ten ni'i ten Dios.
42022001	Le'a zha na nsayal gax ujest Pascua, zha ndaw bexa judio pan lá nyo'o levadur,
42022002	le'a be ule'ay nibe'e wa no be mech ten ley nkwa'an bexa na xte'e gut bexa Jesús dub mod lá ini'í be men‑a, geal le'a bexa nzheb ndo' be men.
42022003	Le'a maxu'u cha uyo'o len lado'o Judas Iscariot, dub xa nak dub isatibtop be xmen Jesús.
42022004	Cha ngwa'yadi'izhno xa be ule'ay nibe'e, no bexa nibe'e ten bexa nla'ach ni'i ten Dios, ná xte'e yun xa cuent Jesús ndo' ya'a bexa wa.
42022005	Le'a bexa wa cha mten ladnabe, ndab bexa le'a bexa usa'a med ika'a Judas.
42022006	Le'a Judas cha uni lak ndab bexa wa, cha usaxan nkwa'an xa xte'e yun xa cuent Jesús, dub mod na lá ini'í be men ta wa.
42022007	Le'a ngol wizh ndaw bexa judio pan lá nyo'o levadur, wizh ndut bexa dub borreg ndaw bexa cuent ten ujest Pascua,
42022008	le'a Jesús cha mtu'ub Pedr no Juan, ndab xa: —Wa'yunde'e bega ta gaw beuna ujest Pascua.
42022009	Le'a bexa wa cha unabdi'izh ndo' Jesús, ndab bexa: —¿Pa nlad go gunde'e besa ta wa zha?
42022010	Le'a Jesús cha ndab: —Wa' bega gezh Jerusalén ba', le'a to'o gezh wa izhe'al bega dub xabgi'i no'o dub te ncho nits. Cha isankea bega tso'o xa gast len ni'i sa ilansea' xa wa.
42022011	Cha gud bega ndo' xwan ni'i wa: “Le'a mech nabdi'izh ná ma len cuart gawno mech be xmen~xa ta ten ujest Pascua.”
42022012	Le'a xa wa cha uluu dub cuart si'il ndo' bega, ta nde gek ni'i wa. Le'a sa wa listla nde be ta gunti'in bega. Cha binde'e bega be ta gaw xche'e beuna sa wa.
42022013	We'e le'a Pedr no Juan cha ncha'be, cha mzhealka bexa men wa, no be ta ndab Jesús wa. Cha mbinde'e bexa ta gaw bexa ujest Pascua.
42022014	Le'a ngol gor gaw xche'e bexa, cha usob Jesús ndo' mes no be xmen~xa.
42022015	Cha ndab Jesús: —Uzhebpa nten lad na' gawnogal na' bega cuent ten ujest Pascua nattsa biseata gat na'.
42022016	Li ndáp na' ta wa geal le'a na' yá na'antapa gaw cuent ten ujest ndee, gast gal tiemp inibe'e Dios ndo' gizhliyo.
42022017	Cha usen Jesús dub vas ncho vin ten uv, cha msa'a xa xno ndo' Dios, cha ndab xa: —Itea bego gu ta ndee.
42022018	Le'a na' gáp ndo' bega le'a na' yá lá go'ota vin ten uv gast gal zha ilen tiemp inibe'e Dios.
42022019	Cha liga usen xa pan, cha msa'a xa xno ndo' Dios. Cha ule'a xa‑yá, msa'a xa‑yá ndo' bexa wa, ndab xa: —Le'a pan ndee be'al las~na', ta usa na' por bego. Nat isaxan bega gun bega ta ndee, ndontsa lá yalad bega le'a na' ngut sakndo' bega.
42022020	Le'a gor na mtayaw xche'e bexa, cha usengal Jesús dub vas ncho vin, ndab xa: —Le'a ta ndee ten ten na' usa na' por bego. Le'a ta ndee nluu le'a nat le'a Dios mbinno be men dub trat kub, ná xte'e wen ya'an bexa ndo' Dios.
42022021	’Ná le'a nat le'a xa na yun cuent na' no nsob ndo' mes ndee.
42022022	Le'a na', Xa Myak Men Ndo' Gizhliyo, iti'idka lak nsabndo'‑yá, parea pro'ob xabgi'i na yun cuent na' ndo' ya'a bexa wa.
42022023	Cha usaxan be xmen Jesús unabdi'izh ndo' be ltsa'a~na, ndab bexa: —¿Tonma beuna nde ndee yun cuent xa?
42022024	Le'a be xmen Jesús cha usaxan ndeyoto'o lat be ltsa'a~na ná ton mas nsak.
42022025	Ná le'a Jesús cha ndab: —Le'a bexa nibe'e be nacion na'anpa ula'a gun be men dub ta na'anpa nibe'e bexa. Le'a bexa wa le'atsa ndab le'a bexa uzhebpa be ta wen ndun.
42022026	Parea le'a bego ndee na'anpa nsabndo' li gak. Le'a bexa mas nsak wa nsabndo' ndi gak cuent dub xa ndon le'a tuzh. Le'a dub xa nibe'e wa nsabndo' gun ti'in ndo' iteata bega.
42022027	¿Ton mas nsak? ¿Xa nsob ndo' mes, nate xa ndun ti'in ndo' xa wa? Le'a xa nsob ndo' mes wa, le'a xa mas nsak. Parea le'a na' ndee nkeseano bega cuent dub xa ndun ti'in ndo' bega.
42022028	’Le'a bego le'akama nak bexa mxik ndo' itea be ta ugan uti'id na'.
42022029	Ta we'e le'a na' usa juers ndo' bega ndontsa inibe'e bega, lak nsa'a Xus~na' ta nibe'e na',
42022030	ndontsa gaw bega no goo bega ndo' mes ten na' sa inibe'e na'. No kadga dub bega isob sa inibe'e bega ndo' isatibtop xkwa'a bexa Israel.
42022031	No ndab Jesús ndo' Simón Pedr: —Simón, Simón, le'a maxu'u unab bega ndo' Dios gunno maxu'u bega lak ngo'o bexa xab trig.
42022032	Parea le'a na' na'ab ndo' Dios gakno lu, lá ula'a lu ta nge' ladna lu na'. Le'a gor na yach lu stub biaj ige' ladna lu na', gokno be ltsa'a~lu dubtsa kwe bexa ige'ka ladna bexa na'.
42022033	Le'a Simón cha ndab: —Señor, le'a na' saano go gast litgi'ib, no tal go gat le'a na' no gat.
42022034	Le'a Jesús cha ndab ndo' xa: —Pedr, le'a na' gáp ndo' lu, le'a te'al nat gor biseata kwezh boy, le'a lu mkwi'inla chon biaj, ndab lu le'a lu lá nchando' na'.
42022035	No ndab Jesús ndo' be xmen~na: —Le'a zha na mtu'ub na' bego li lá ngo'o bega bols, no ni med, no ni stub nes ndab bega, ¿ncho xta'an mbin jwalt zha wa zha? Le'a bexa cha uka'ab ndab: —Na'an xta'an ngun jwalt zha wa.
42022036	Cha ndab Jesús: —Le'a nat le'a bego na ndap bols no med, bi'i bega‑yá. Le'a bego na lá ndap spad, bdo'o bega dub xab bega cha usi'i bega dub spad.
42022037	Le'a lak nkeani'i di'izh ten Dios cuent ten na', le'a ta wa gakka cumplir. Le'a ta wa ndab: “Le'a be men mbinno xa cuentta dub xa ugap.” Le'a itea be ta ndab di'izh ten Dios cuent ten na' wa, le'a ta wa gakka cumplir.
42022038	Le'a be xmen Jesús cha ndab ndo' xa: —Señor, le'a sa ndee nde top spad. Le'a Jesús cha uka'ab ndab: —Yá lá gudi'izhta beuna ta wa.
42022039	Cha uto'o Jesús ncha'a Bet Olivo lakka ndun xa. Le'a be xmen~xa cha no usankea tso'o xa.
42022040	Le'a gor na ulaya' bexa sa wa, cha ndab Jesús ndo' bexa: —Unab bega ndo' Dios gakno bega, ndontsa na'anpa utsabgix maxu'u bega.
42022041	Cha nab Jesús usea stub tuzh sa, dub lak sit ntsa'ab men dub ge'. Le'a sa wa le'a Jesús cha usaxib mbidi'izhno xa Dios,
42022042	ndab xa: —Xus~na', tal le'a go nlad, lá ula'a go iti'id na' ndo' be gealkwea' uzhe'eb ndee. Parea lá gak‑a lak nlad na', ndi gak‑a lak nlad go.
42022043	We'e cha mlundo' dub angel uto'o gibe'a msa'a juers ndo' Jesús.
42022044	Le'a ta na uzhebpa kwea' ncho ladna Jesús, le'a xa mas uzhe'eb mbidi'izhno Dios. Le'a nits msanits ndo' xa nsala' gast ndo' yo cuent byach ten.
42022045	Le'a gor na mtayadi'izhno xa Dios, cha nsea' xa sa ndebe be xmen~xa. Ná le'a bexa ndeyatsbe tant uban ncho ladna bexa.
42022046	Le'a Jesús cha ndab: —¿Xta'an ndi ndeyats bega zha? Goste bega, unab bega ndo' Dios, ndontsa na'anpa utsabgix maxu'u bega.
42022047	Bi li nso'yab Jesús ta wa le'a kwa'ad be men ulen. Le'a Judas xa no nak isatibtop xmen Jesús le'a nsea ned ndo' be men wa. Cha ubii xa, cha mchealto'o xa ndo' Jesús.
42022048	Le'a Jesús cha ndab: —Judas, ¿lba'a myun lu cuent na' Xa Myak Men Ndo' Gizhliyo zha?
42022049	Le'a bexa ndeno Jesús uni'í ta wa, cha ndab bexa: —Señor, ¿kuyono besa bexa no be spad ndee zha?
42022050	Le'a dub bexa wa cha ulobto'og ncha' lad ga'al dub xa ndun ti'in ndo' ule'ay ndon le'a nsak.
42022051	Le'a Jesús cha ndab ndo' be xmen~na: —Unika‑yá. Bla'a bego bexa ba'. Le'a Jesús cha mgal ncha'~xa wa, cha myakna‑yá.
42022052	Cha ndab Jesús ndo' be ule'ay nibe'e, no ndo' bexa nibe'e ten bexa nla'ach ni'i ten Dios, no ndo' bexa gox nsak, bexa na nseabegi'i Jesús, ndab xa: —¿Xta'an nseano bega spad nsea garrot, nseabesen bega na' cuent dub wa'an?
42022053	Le'a itea wizh mluu na' be men tale ten ni'i ten Dios lat bega, ná na'an xta'an ngunno bega na'. Parea le'a nat ngolka gor ten bega, gor na gun maxu'u ta nlad na.
42022054	Cha usen bexa Jesús, cha mbi'i bexa xa ta lid ule'ay ndon le'a nsak. Le'a Pedr sittsa nchankea tso'o Jesús.
42022055	Le'a tlaw le ta lid ule'ay wa mkwa'a bexa gi', cha ute pla bexa wats gi' wa. Le'a Pedr cha no usob wats bexa wa.
42022056	Le'a dub xagots ndun ti'in sa wa uni'í nsob Pedr sa wa, cha ndab xa ndo' bexa wa: —Le'a xa ndee no nkeseano Jesús.
42022057	Ná le'a Pedr cha mkwi'in ndab: —Xagots, na' lá nchando' ton xa ba'.
42022058	Tso'oma wa le'a stub xabgi'i wa uni'ígal Pedr, cha ndab xa ndo' Pedr: —Go no nak xmen Jesús. Le'a Pedr cha mkwi'ingal ndab: —Mgi'i, le'a na' na'anpa no.
42022059	Ngok pa stub gor tso'o wa, le'a stub xa ndabgal ndo' be ltsa'a~na cuent ten Pedr: —Le'a xa ndee ta ugeaka no ukeseano Jesús, le'a xa ndee xa Galilea.
42022060	Le'a Pedr cha ndab: —Mgi'i, le'a na' lá iní xta'an ndab lu. Bi li gor wa zha le'a dub boy utezhla.
42022061	Le'a Jesús cha mgeak mwi'i ndo' Pedr. Le'a Pedr cha mtse'a ladna ta ndab Jesús: “Le'a te'al nat gor na biseata kwezh boy, le'a lu mkwi'inla chon biaj ndab lu le'a lu lá nchando' na'.”
42022062	Cha uto'o Pedr tso'o juer, cha uzhebpa mbi'in xa.
42022063	Le'a be xabgi'i na li ndeula'ach Jesús wa kwea' uní'i ndo' Jesús, no udin bexa xa.
42022064	No mtsaw bexa ndo' Jesús, cha utichya'a bexa ndo' xa, ndab bexa ndo' xa: —¡Gud ton utichya'a ndo' lu!
42022065	No sianta be di'izh ugap ndab bexa ndo' Jesús.
42022066	Le'a ngot xe'a wa, cha mzhealbe bexa gox nsak ten bexa judio, no be ule'ay nibe'e, no be mech ten ley. Cha mbi'i bexa Jesús dub sa nzhealbe sbe'en bexa nibe'etsa ten bexa judio. Cha ndab bexa ndo' Jesús:
42022067	—Gud naga lu nak Cristo xa mti Dios. Le'a Jesús cha uka'ab ndab: —Tal le'a na' gáp le'a ta wa na'ka, le'a bego lá gungea ladna‑yá.
42022068	No tal inabdi'izh na' ndo' bega, le'a bega lá ika'ab ndo' na', no ni lá ula'a bega na'.
42022069	Parea le'a nat idub ncha'a ndo' ndee, le'a na', Xa Myak Men Ndo' Gizhliyo, yatso'obgal wats Dios lad ga'al, Dios xa ndon le'a nibe'e.
42022070	We'e cha itea bexa ndab: —¿Nat zha lu nak Xin Dios? Le'a Jesús cha uka'ab ndab: —Le'aka bega ndab‑a.
42022071	We'e le'a bexa wa cha ndab ndo' be ltsa'a~na: —Yá lá nki'in beuna kwa'adta xa usake xa. Le'a beuna ndo'ón ndab xa le'a xa le'aka ta wa.
42023001	Le'a itea bexa wa cha mbi'i Jesús ndo' Pilat.
42023002	Cha usaxan nsake bexa Jesús, ndab bexa: —Le'a xa ndee nki'il be ltsa'a besa bexa judio, ndab xa le'a besa lá nsabndo' kix med ndo' César xa nibe'e Roma. No ndab xa le'a xa nak Cristo, dub xa nibe'e.
42023003	Le'a Pilat cha unabdi'izh ndab ndo' Jesús: —¿Lu nak xa nibe'e ten bexa judio zha? Le'a Jesús cha uka'ab ndab: —Goka ndab‑a.
42023004	Le'a Pilat cha ndab ndo' be ule'ay nibe'e no ndo' be men kwa'ad wa: —Le'a na' ni dub ke ten xa ndee lá ngaizheal na'.
42023005	Ná le'a bexa wa ndi mas uge' ndabbe: —Le'a ta nluu xa ba' nchealuyo itea be men, ta usaxan nluu xa Galilea nsea gast Judea ndee.
42023006	Le'a gor na mbi'ín Pilat ta wa, le'a xa cha unabdi'izh naga xa Galilea Jesús.
42023007	Le'a gor na mbi'ín Pilat le'a Jesús xa Galilea sa nibe'e Herodes, cha mtu'ub Pilat Jesús ndo' Herodes. Le'a Herodes le'agala be wizh wa ncho Jerusalén.
42023008	Le'a gor na uni'í Herodes Jesús, le'a Herodes uzhebpa mten ladna, geal le'a xa polta nlad ini'í Jesús. Le'a xa ndo'ón ndadi'izh be men cuent ten Jesús, no nlad xa ini'í xa dub uyon ndun Jesús.
42023009	Cha uzhebpa sian ta'a unabdi'izh Herodes ndo' Jesús, ná le'a Jesús ni lá ika'ab.
42023010	Le'a be ule'ay nibe'e nsea be mech ten ley uzhebpa msake Jesús ndo' Herodes.
42023011	Le'a Herodes no be soldad ten na cha kwea' uní'i ndo' Jesús, cha usalad mbinno bexa Jesús, mgak bexa xa dub lad uyappa, ta ndak sbe'en bexa nibe'etsa. Cha le'aka ndo' Pilat mtu'ub Herodes Jesús.
42023012	Le'a wizh wa mzhealdi'izh Pilat no Herodes, le'a mas polta le'a bexa nyobe.
42023013	Le'a Pilat cha mchealte be ule'ay nibe'e, no bexa nsak, no kwa'adta be men gezh wa.
42023014	Cha ndab Pilat ndo' bexa: —Le'a bego myun cuent mgi'i ndee ndo' na', ndab bega le'a xa nchealuyo be men. Parea le'a bega ndewi'i le'a na' unabdi'izh ndo' xa, ná le'a xa lá ngun ni dub ta na lba'a nsake bega xa.
42023015	No ni Herodes lá ngaizheal ke ten xa, ta we'e mtu'ub Herodes xa le'aka sa ndee. Le'a bega uni'í le'a xa ndee ni dub ke gat xa lá ndap xa.
42023016	Nat le'a na' utsaksitsa xa, we'eta ula na' xa.
42023017	Li ndab Pilat geal le'a itea li'in zha ndal ujest wa, le'a Pilat ngo'o dub men nkea litgi'ib.
42023018	Ná le'a be men ndi iteanak uge' ndabbe: —¡Gat Jesús! ¡Bla'a ga Barrabás!
42023019	Le'a Barrabás wa nkea litgi'ib ke na uteyono xa bexa nibe'e Jerusalén wa, no mbit xa dub men.
42023020	Le'a Pilat nlad ula'a Jesús, cha ndabgal xa ta wa ndo' be men.
42023021	Ná le'a be men wa uge'gal ndab: —¡Ikea xa ndo' cruz! ¡Ikea xa ndo' cruz!
42023022	Le'a Pilat cha ndabgal biaj yon: —Le'a xa ndee na'an xta'an dub ta ugap ngun. Ni dub ke gat xa lá ndap xa. Le'a na' utsaksitsa xa, we'eta ula na' xa.
42023023	Ná le'a be men wa no be ule'ay nibe'e ndi mas uge' ndabbe ikea Jesús ndo' cruz. Kwenpa li ndab bexa gast plo mbinka bexa gan.
42023024	We'e le'a Pilat ndab sunka ta ndab be men wa.
42023025	Cha mgo'o xa dub xa na li ndab be men ito'o wa, xa na li nkea litgi'ib ke na mbit xa dub men, no uteyono xa bexa nibe'e wa. Cha myun Pilat cuent Jesús ndo' bexa uke'a bexa xa ndo' cruz, lak nlad be men wa.
42023026	Le'a nes ncha'ano be soldad Jesús, mzhe'al bexa dub xabgi'i ngwa' ge'e, xa nsalea' Simón xa gezh Cirene. Cha mbin bexa juers go'o Simón cruz ten Jesús, cha mxo'ob bexa‑yá tso'o xa, ncha'nkea xa tso'o Jesús.
42023027	No kwa'ad be men usankea tso'o Jesús, nsea lat bexa wa ncha'a kwa'ad be xagots uge' ndo'onno Jesús.
42023028	Le'a Jesús cha mgeakso' mwi'i ndo' be xagots wa, cha ndab xa: —Bego xagots Jerusalén, lá go'onno bega na', ndi bi'inno bega le'aka le'a bega no be xin bega.
42023029	Le'a gal be wizh le'a be men gab: “Uzhebpa wen yoo be xagots lá yo'o gan gap me'ed, no bexa lá yoxinna, no bexa lá ngunga'al me'ed.”
42023030	Le'a be wizh we'e gab be men ndo' be ge'e ubi'i ba': “Ulayat bega tso'o besa”, no gab bexa ndo' be bet: “Ulate bega tso'o besa.”
42023031	Le'a bexa lnde'e ndanno na', ná na' ni dub ke lá ndap, mata bexa ndap ke wa mas gealkwea' ini'í.
42023032	Le'a be soldad wa mbi'i no stop bexa ugap ikea ndo' cruz wats Jesús.
42023033	Le'a gor na ulaya' bexa sa nsalea' tit gek men, cha mke'a bexa Jesús ndo' cruz. Cha mke'a bexa dub xa ugap wa ndo' cruz wats Jesús lad ga'al, le'a stub xa wa wats lad raves.
42023034	Le'a Jesús cha ndab: —Dios Xus~na', binge' ladna go ndo' be men ndee, le'a bexa ka lá ini'í xta'an ndunbe. Cha ulo'o be soldad dub suert ndontsa ini'í bexa ná tonpa ika'a be xab Jesús.
42023035	Le'a kwa'ad be men ndewi'i sa wa. Le'a bexa nsak ten bexa judio xela ndení'i ndo' Jesús, ndab bexa ndo' be ltsa'a bexa: —Le'a xa ba' ngokno be men, nat ulat xa le'aka xa ndo' gealgut, tal le'a xa ta ugeaka le'a nak Cristo xa na mti Dios.
42023036	Le'a be soldad no xela uní'ibe ndo' Jesús. No msa'a bexa vin ula' goo xa.
42023037	Ndab bexa ndo' Jesús: —Tal lu le'a nak xa nibe'e ten bexa judio, nat blat le'aka lu.
42023038	Le'a gek cruz ten Jesús mke'a bexa dub letr ndab‑a: “TA NDEE XA NIBEꞋE TEN BEXA JUDIO.” Le'a ta wa nkea di'izh griego, no di'izh latín, no di'izh hebreo.
42023039	Le'a dub xa ugap no nkea ndo' cruz no xela uní'i ndo' Jesús, ndab xa: —Tal lu nak Cristo, ula' ndo' cruz ba', cha uxe'e besa ndo' be cruz ndee.
42023040	Ná le'a stub xa ugap wa cha uteyo xa na li ndab wa, ndab xa: —Lba'a ntsaksi bexa lu, ¿ná lá nzheb lu ndo' Dios zha?
42023041	Le'a wa nsabndo'ka ndeni'í gealkwea' ndee, le'a wa ndekix ta ugap mbin wa. Parea le'a xa ndee ni dub ta ugap lá ngun.
42023042	Cha no ndab xa ndo' Jesús: —Jesús, utse'a ladna go na' gor na isaxan inibe'e ga.
42023043	Le'a Jesús cha uka'ab ndab: —Le'a na' gáp le'a wizh nat le'a lu no yo'ono na' gibe'a.
42023044	Le'a ngol gor gawizh cha mkaw idub ndo' gizhliyo, gast gor nkea uyon uzhe.
42023045	Le'a be gor wa le'a wizh yá lá nlu'uta. Cha usaw lad uta'a ncho bse'a len ni'i ten Dios, ngok top ble'a‑yá.
42023046	We'e le'a Jesús uge' ndab: —Dios Xus~na', ndo' ya'a~ga uchan na' gealnaban ten na'. Cha ngut xa.
42023047	Le'a gor uni'í xa nibe'e ten be soldad ta uyo'o wa, cha ndab xa: —Le'a Dios uzhebpa dub Dios si'il. Ta ugeaka le'a xabgi'i ndee dub xa wenka.
42023048	Le'a itea be men nde sa wa, bexa na li uni'í be ta uyo'o wa, cha nsea'be bexa uzhe'eb kwea' ncho ladna bexa.
42023049	Na' le'a bexa na nchando' Jesús sittsa ndewi'ibe, no liga be xagots na li usankea tso'o Jesús zha uto'o bexa Galilea.
42023050	Uyo'o dub xabgi'i nsalea' Kosé xa gezh Arimatea ten distrit Judea. Le'a xa wa dub xa nsak ten bexa judio, dub xa wen nak ndo' be men no ndo' Dios.
42023051	No nkenkea' xa zha inibe'e Dios ndo' gizhliyo. No na'anpa isak ladna xa ta mbinno be ltsa'a~xa Jesús, bexa nsak ten bexa judio.
42023052	We'e cha ngwa' xa ndo' Pilat unab xa Jesús.
42023053	Cha uxe'e xa Jesús ndo' cruz, cha mtixko xa xa ngut wa dub ble'a lad nagud. Cha ulo xa xa wa len dub ba'a cuent nak ge'lo'o len dub ge'da'a, dub sa ni dub men gol ga'ach.
42023054	Le'a ta wa wizh nsaxkwa'a bexa judio ta gunti'in bexa wizh ne'e bexa. Le'a gor mga'ach Jesús dub gor uzhe yamer yatso' wizh wa.
42023055	Le'a be xagots na ukeseano Jesús zha na uto'o bexa Galilea usankea tso'o Kosé, cha uni'í bexa pa nde ba'a sa mga'ach Jesús.
42023056	Cha nsea' bexa le'aka gezh Jerusalén, cha msaxkwa'a bexa be ta uxe'e ya'lo bexa las Jesús. Cha mne'e bexa dub wizh lak nibe'e ley ten bexa.
42024001	Le'a ngol wizh ned ten sman gor bi ukalta na', uto'o be xagots wa, ncha'be bexa sa nde ba'a mga'ach Jesús. Mbi'i bexa be ta uxe'e li msaxkwa'a bexa wa, nsea stapla be xagots ncha'ano bexa.
42024002	Le'a gor ulaya' bexa sa wa, uni'í bexa le'a ge' li nso'nyaw to'o ba'a wa yá na'anlapa nso' sa wa.
42024003	Cha uyo'o bexa len ba'a, cha uni'í bexa le'a Jesús na'anla sa wa.
42024004	Cha ngwatena' bexa, ni lá ini'í bexa xte'e gun bexa. Zha le'a bexa mna'la top be xabgi'i nak lad nagud ndon nla'beal' ndela wats bexa.
42024005	Cha mzheb bexa, mwi'i bexa ndi ndo' yo. Le'a be xabgi'i wa cha ndab: —¿Xta'an nkwa'an bega dub xa nban sa ten bexa ngut?
42024006	Le'a Jesús wa na'anla len ba'a ndee, le'a xa ubanla. Btse'a ladna bega ta ndab xa ndo' bega zha na bi ncho xa Galilea,
42024007	ndab xa: “Le'a na', Xa Myak Men Ndo' Gizhliyo, nsabndo' yak cuent ndo' ya'a be men ugap, no ikea na' ndo' cruz. Parea gal wizh yon le'a na' ibangal.”
42024008	We'e le'a be xagots wa cha mtse'a ladna be di'izh ndab Jesús wa.
42024009	Cha nsea'be bexa le'aka Jerusalén, mbidi'izh bexa ta uni'í bexa ndo' isatibdub be xmen Jesús no ndo' iteata bexa ukeseano Jesús.
42024010	Le'a be xagots na li mbidi'izh ta wa ndo' be xmen Jesús wa, le'a xa wa Marí xa gezh Magdala no Juana no Marí xna'a Jacob no stapla xagots.
42024011	Ná le'a be xmen Jesús lá ngungea ladna ta ndab be xagots wa, le'a bexa ndi ndab le'a bexa wa xa loc.
42024012	Parea le'a Pedr cha uto'o karrel ncha'a to'o ba'a. Le'a gor na mwi'i xa len ba'a wa, ndon nabtsa be lad ubixyo'o Jesús uni'í xa. Cha myach Pedr, ngwanseana xa ta uyo'o wa.
42024013	Bi le'a wizh wa le'a top xabgi'i na no ukeseano Jesús nsea'be nes ncha'a gezh Emaús. Le'a ta wa pa dub tibdub kilómetro sit wats Jerusalén.
42024014	Le'a bexa wa nsea'be yadi'izh itea be ta na li uyo'o Jerusalén wa.
42024015	Ná ndalen li nsea'be yadi'izh bexa ta wa, le'a Jesús cha ulaya' wats bexa, cha no xa ncha'ano bexa wa.
42024016	Parea le'a Dios lá ula'a igondo' bexa Jesús.
42024017	Le'a Jesús cha ndab: —¿Xta'an nsea'be yadi'izh bega nes ndee? ¿No xta'an lba'a uban ncho ladna bega zha?
42024018	Le'a dub xa nsalea' Cleofas cha uka'ab ndab: —¿Ndon gokama nak dub xa sit uto'o lá ini'í xta'an uyo'o Jerusalén be wizh ndee zha?
42024019	Le'a Jesús cha ndab: —¿Xta'an uyo'o sa wa zha? Le'a bexa wa cha ndab: —Ta ngwasea Jesús xa Nazaret, xa mbidi'izh sakndo' Dios, no sian uyon mbin xa, no uzhebpa wen mluu xa be men. Le'a Dios nsea itea be men msak ladna lak mbin xa.
42024020	Ná le'a be ule'ay nibe'e no bexa nsak ten besa myun cuent Jesús gat xa. Cha mke'a bexa xa ndo' cruz.
42024021	Le'a besa mbinbe'e le'a xa le'a ulat beuna xa Israel ndo' ya'a bexa nibe'e, ná nat myonla wizh ngok ta wa.
42024022	Le'a pla be xagots ncho lat besa ngwa' sa mga'ach Jesús wa gor bi ukalta na',
42024023	ná le'a bexa lá izheal‑la Jesús sa wa. Cha myach bexa ndab bexa le'a bexa uni'í be angel ndab le'a Jesús ubanla.
42024024	Le'a pla be ltsa'a besa cha no ngwa'wi'i sa wa, cha uni'í bexa be ta'a lakkata ndab be xagots wa, ná le'a bexa no na'anpa ini'í Jesús.
42024025	Le'a Jesús cha ndab: —Uzhebpa lid le'a ndanbe'e bega. No uzhebpa cha'aw ndangea ladna bega be ta polta mbidi'izh be men sakndo' Dios.
42024026	¿Lá ini'í bega zha lid nsabndo'ka itid Cristo itea be ta wa, we'eta ya' xa wats Dios?
42024027	Cha usaxan Jesús ndadi'izh itea be ta nkeani'i di'izh ten Dios cuent ten Jesús. Ned mbidi'izh xa ta mke'a Moisés, we'eta mbidi'izh xa ta mke'a iteata bexa mbidi'izh sakndo' Dios.
42024028	Le'a gor na ulaya' bexa gezh Emaús wa, le'a Jesús cha mbinta ncha'ata mas sit.
42024029	Ná le'a bexa wa dubpa ndab ndo' Jesús: —Sa ndeetsa bya'anno ga besa, le'a nat nseala te'al. Le'a Jesús cha we'etsa mya'anno bexa wa.
42024030	Ngol gor nde bexa ndo' mes gaw bexa, le'a Jesús cha usen dub pan, cha msa'a xa xno ndo' Dios. Cha ule'a xa‑yá, cha msa'a xa‑yá ndo' bexa wa.
42024031	Le'a gor wa le'a bexa wa cha mgondo' Jesús, ná le'a Jesús cha unitndo' sa wa.
42024032	Cha ndab dub xa wa ndo' stub xa: —Ta we'eka uzhebpa mten ladna wa gor na li mbidi'izh xa xte'e nkeani'i di'izh ten Dios, gor na nsea'be min nes wa.
42024033	Bi le'a gor wa cha myach bexa le'aka Jerusalén, sa ndebe isatibdub be xmen Jesús no stapla bexa ndeno bexa sa wa.
42024034	Le'a bexa nde sa wa cha ndab: —Le'a Jesús ta ugeaka mbanla, le'a xa wa mlundo' ndo' Simón.
42024035	We'e le'a itop bexa wa cha no mbidi'izh ta ngwasea bexa nes ncha'a Emaús, no xte'e mgondo' bexa Jesús gor ule'a xa pan.
42024036	Le'a ndalen ndeyadi'izh bexa ta wa, zha le'a Jesús ulatso'la tlaw bexa. Cha ndab xa: —¡Dios gun wen yoo ladna bega!
42024037	Le'a bexa cha uzhebpa mzhebbe, mbinbe'e bexa le'a Jesús dub ta ntalad.
42024038	Ná le'a Jesús cha ndab: —¿Xta'an nzheb bega? ¿No xta'an lba'a lá ndangea ladna bega le'a na' Jesúska?
42024039	Bwi'i bega ya'a~na' no xo'o~na', no bgal bega na'. Le'a na' le'aka Jesús. Le'a dub ta ntalad lá ndap ni tit no ni las~na, lak na' bega na'.
42024040	Le'a gor na li ndab Jesús, cha mluu xa ya'a~xa no xo'o~xa.
42024041	Le'a bexa uzhebpa mten ladnabe no ndanseana bexa, parea bi lá ndangea ladna bexa ti le'a Jesús ta wa. Ta we'e le'a Jesús cha ndab: —¿Xta'an ndap bega gaw na'?
42024042	Cha msa'a bexa dub ble'a mbeal mgi'ix no dub ble'a mgu'ud ncho mzhin.
42024043	Le'a Jesús cha usen‑a, cha udaw xa‑yá ndo' ga'al bexa wa.
42024044	Cha ndab Jesús: —Btse'a ladna bega ta na li mbidi'izh na' ndo' bega, zha na li ndesea beuna wa. Ndáp na' le'a itea be ta'a nkeani'i cuent ten na' ndo' be libr mke'a Moisés, no ndo' be libr mke'a bexa mbidi'izh sakndo' Dios, no ndo' libr Salmos, le'a ta wa nsabndo'ka li gak.
42024045	Le'a Jesús cha mbidi'izh ndo' bexa lak nkeani'i di'izh ten Dios, ndontsa yakbe'ena bexa‑yá,
42024046	ndab xa: —Le'a di'izh ten Dios nkeani'i le'a Cristo nsabndo'ka li gat no iban xa wizh yon ndo' gealgut.
42024047	No nsabndo' gudi'izh be xmen~na' cuent ten na' ndo' itea be men, ndontsa ula'a bexa be ta ugap nak bexa, no utsu'u Dios be ke ten bexa. Ndon ned Jerusalén ndee no gast idub ndo' gizhliyo gudi'izh bega ta wa.
42024048	Le'a bego nak bexa uni'í be ta li uti'id na' wa.
42024049	Bla'ach bego le'a na' utu'ubka Espíritu ten Dios, xa ndabka Xus~na' usa'a ndo' bega wa. Cha lá ika'an bega Jerusalén ndee, gast ika'aka bega juers ilen gibe'a wa.
42024050	We'e le'a Jesús cha mbi'i bexa dub lad to'o Jerusalén gax gezh Betania. Cha msa'ab Jesús be ya'a~na lad nde bexa, cha unab xa ndo' Dios ula'ach Dios bexa.
42024051	Ndalen li nso'yadi'izh Jesús ta wa, le'a xa cha nsea', mkea xa gibe'a.
42024052	Le'a bexa wa cha msaxib, ngwankea bexa Jesús. We'e cha uzhebpa mten ladna bexa, myach bexa le'aka Jerusalén.
42024053	Cha itea wizh nda'be bexa tale ten ni'i ten Dios, ndankea bexa Dios, no nsa'a bexa xno ndo' Dios. Lika nak‑a.
43001001	Le'a zha ndon le'a ned, le'a xa nak Di'izh nchola. No nso'la xa nak Di'izh wa wats Dios, le'a xa wa nak Dios.
43001002	Le'a zha ndon le'a ned wa, le'a xa wa nso'la wats Dios.
43001003	Le'a iteanak be ta ncho le'a ta wa ngoknde'e juers ten Di'izh wa. Ni dub ta'a na'anpa yo'o tal le'a xa wa lá ngunde'e‑yá.
43001004	Le'a xa wa le'a nsa'a gealnaban ten be men, le'a gealnaban wa le'a nak xe'a ten bexa.
43001005	Le'a xe'a wa nsu sa ukaw, le'a sa ukaw wa lá gun gan yu'u xe'a wa.
43001006	Uyo'o dub xabgi'i le'a Dios mtu'ub, le'a ta wa Juan xa ulalea' be men.
43001007	Le'a xa wa mbidyadi'izh cuent ten xa nak xe'a wa, ndontsa itea be men gungea ladna xa wa.
43001008	Le'a Juan na'anpa le'a nak xe'a wa, le'a xa ndi mbidyadi'izhtsa cuent ten xa nak xe'a.
43001009	Le'a xa na ta ugeaka nak xe'a, xa nsu xe'a ten Dios ndo' be men, le'a xa wa mbi'id ndo' gizhliyo ndee.
43001010	No ukesea xa ndo' gizhliyo ndee. Le'a juers ten xa ngoknde'e gizhliyo, parea le'a be men ncho ndo' gizhliyo lá igondo' xa.
43001011	Mbi'id xa ndo' bexa Israel, parea le'a be ltsa'a~xa wa lá isakyo'ón ta ndab xa.
43001012	Ná le'a itea be men na msakyo'ón ta ndab xa no mbingea ladna bexa xa, ndo' bexa wa msa'a xa juers myak bexa xin Dios.
43001013	Le'a ta na nak bexa xin Dios wa le'a ta wa na'anpa dub ta ndun be men, le'a ta wa ndi dub ta nsa'a Dios.
43001014	Le'a xa nak Di'izh wa myak men, cha uyo'o xa lat besa. Sbe'en nkwea' ladna xa be men no sbe'en gealngea ndadi'izh xa. No uni'í besa xte'e juert nak xa ta na le'a xa ga dubkama nak Xin Dios.
43001015	Le'a Juan wa mluu be men xte'e nak xa nak Di'izh wa, uge' ndab Juan ndo' bexa: —Le'a cuent ten xa ndee mbidi'izh na', gor na ndáp na' le'a xa na ilen tso'o na' wa mas nsak ndo' na', geal le'a xa wa nedka nchola ndo' na'.
43001016	Le'a xa uzhebpa utsin nak ndo' beuna, no uzhebpa ndakno xa beuna itea be wizh.
43001017	Le'a juers ten Moisés le'a Dios msa'a ley ten na. Parea le'a juers ten Jesucristo le'a Dios mluu xte'e nkwea' ladna xa beuna no xte'e nak gealngea ten xa.
43001018	Ni dub men gol ni'í Dios. Ná le'a xa na ga dubkama nak Xin Dios, xa na nsob wats Tad Dios, le'a xa wa mluu ndo' beuna xte'e nak Dios.
43001019	Le'a dub wizh le'a bexa nibe'e ten bexa judio mtu'ub pla be ule'ay no pla bexa levita, uto'o bexa gezh Jerusalén ngwa'inabdi'izh bexa ndo' Juan xa ngolea' be men ná ton nak Juan.
43001020	Le'a Juan na'anpa ukwi'in, ndi ga'alka ndab xa ndo' bexa wa: —Le'a na' na'anpa le'a nak Cristo.
43001021	Le'a bexa wa cha unabdi'izhgal ndab bexa: —¿Tonxá lu zhaga? ¿Nak lu profet Elí zha? Le'a Juan cha ndab le'a xa na'anpa le'a ta wa. We'e unabdi'izhgal bexa, ndab bexa: —¿Nati lu profet ndi'izh ga ilenka wa? Le'a Juan cha ndabgal le'a xa na'anpa le'a ta wa.
43001022	Le'a bexa wa cha ndabgal: —¿Ton nak lu zha? Le'a besa juerska gab‑a ndo' bexa na mtu'ub besa. Nat gud ton nak lu.
43001023	Le'a Juan cha uka'ab ndab: —Le'a na' ndee le'a nak xa na nkeseyadi'izh ge'e sa bid, uge' ndáp na': Bkeaso' bega nes ilen Xa Nibe'e. Le'a ta wa ta ndab Isaías tiemp polta.
43001024	Le'a bexa mtu'ub bexa fariseo wa
43001025	cha unabdi'izhgal ndab bexa: —¿Xta'an ngolea' lu be men, tal lu lid le'a nak Cristo, ni Elí, ni profet ndi'izh ga ilenka wa?
43001026	Le'a Juan cha uka'ab ndab: —Le'a na' nits‑tsa ngolea' be men, ná le'a lat bego ncho dub xa le'a bego bi lá nchando'.
43001027	Le'a xa wa nedla ncho ndo' na' ndee, parea le'a xa ilen ndi tso'o na'. Le'a na' ni lá isaya kote ndab~xa wa, le'a xa wa mas nsak ndo' na'.
43001028	Le'a be ta ndee uyo'o gezh Betábara, stub to'o yowbe'e Jordán, sa na ulalea' Juan be men.
43001029	Ngol stubtsa wizh le'a Juan uni'í le'a Jesús nsalaya' gax wats Juan. Cha ndab Juan ndo' be men: —Bwi'i bego, le'a xa ba' le'a xa nak cuent Borreg Ben ten Dios, xa ntsu'u be ke ten be men.
43001030	Le'a cuent ten xa ba' li mbidi'izh na' gor na ndáp na' le'a tso'o na' ilen dub xa mas nsak ndo' na', geal le'a xa nedla ncho ndo' na'.
43001031	Le'a zha we'e le'a na' ndee bi lá nchando' xa, ná le'a na' ngwal ulalea' be men nsea nits, ndontsa li igondo' bexa Israel wa xa.
43001032	No ndab Juan: —Le'a na' uní le'a Espíritu ten Dios uto'o gibe'a cuent dub palom ncha'la' sa nso' Jesús.
43001033	Le'a zha wa le'a na' bi lá nchando' xa ba', parea le'a Dios xa mtu'ub na' kolea' na' be men nsea nits, le'a xa wa ndablaka ndo' na' le'a gek~xa na iní na' ila' Espíritu ten Dios, le'a xa wa kolea' men nsea Espíritu ten Dios.
43001034	Le'a na' uní ta wa ta we'e ndáp na' ndo' bego le'a xa ba' nakka Xin Dios.
43001035	Ngol stubtsa wizh le'a Juan nso'gal sa wa nsea stop xmen~xa.
43001036	Le'a gor uni'í Juan nsatid Jesús sa wa, cha ndab Juan ndo' bexa: —Bwi'i bego, le'a xa ba' xa nak cuent Borreg Ben ten Dios.
43001037	Le'a gor na mbi'ín itop be xmen Juan ta wa, cha usankea bexa tso'o Jesús.
43001038	Le'a Jesús cha mgeakso' mwi'i xte'e nchankea bexa tso'o na, cha ndab xa: —¿Xta'an nkwa'an bega zha? Le'a bexa wa cha uka'ab ndab bexa: —Rabí, ¿pa ncho go zha? —le'a rabí wa dub di'izh gab mech.
43001039	Le'a Jesús cha ndab: —Wa'a beuna, ini'í bega pa‑yá. Le'a bexa wa cha ncha'be, uni'í bexa pa ncho Jesús. Le'a ta wa pa gor nkea udap gor uzhe. Cha uyo'ono bexa Jesús sa wa idub uzhe wa.
43001040	Le'a itop bexa na li mbi'ín ta ndab Juan wa cha usankea tso'o Jesús, le'a dub xa wa nsalea' Ndres, wit Simón Pedr.
43001041	We'e le'a Ndres wa ned ngwa'kwa'an wit~na Simón, cha ndab xa: —Le'a besa mzhe'al xa nak Mesías —le'a Mesías wa dub di'izh hebreo, gab‑a Cristo, xa mti Dios.
43001042	Le'a Ndres cha mbi'i Simón wats Jesús. Le'a Jesús cha mwi'i ndo' Simón, cha ndab Jesús: —Le'a lu Simón, xin Jonás. Le'a nat le'a lu isalea' Cefas —le'a di'izh griego le'a ta wa Pedr, dub di'izh gab ge'da'a.
43001043	Ngol stubtsa wizh le'a Jesús nlad ya' distrit Galilea. Cha mzhe'al xa dub xabgi'i nsalea' Julip, cha ndab xa: —Usankea tso'o na'.
43001044	Le'a lazh Julip wa gezh Betsaida, lazh Ndres no Pedr.
43001045	Le'a Julip cha ngwa'kwa'an dub xabgi'i nsalea' Natanael, ndab xa: —Le'a besa mzhe'al xa na mke'a Moisés no be profet cuent ten na. Le'a xa wa Jesús xa gezh Nazaret, xin Kosé.
43001046	Le'a Natanael wa cha ndab: —¿Cha syo'o gan ito'o dub xa wen Nazaret zha? Le'a Julip cha uka'ab ndab: —Ncha'a wa igondo' lu xa.
43001047	Le'a gor na uni'í Jesús ncha'laya' gax Natanael wats Jesús, cha ndab Jesús cuent ten Natanael: —Le'a xa ba' ta ugeakapa nak dub xa Israel, dub xa na'anpa nkwi'inno be men.
43001048	Le'a Natanael cha ndab: —¿Xte'e nchando' ga na'? Le'a Jesús cha ndab: —Na' uníla lu gor na nsob lu xan ya la'aw, gor biseata kwezh Julip lu.
43001049	We'e le'a Natanael cha ndab: —Mech, nat uní na' le'a go nak Xin Dios, no nak ga Xa Nibe'e ten Israel.
43001050	Le'a Jesús cha ndab: —Ta na ndáp na' le'a na' uní lu xan ya la'aw wa, ¿ta we'e ndangea ladna lu le'a na' nak Xin Dios zha? Le'a lu ini'í be ta mas si'il ndo' ta uni'í lu nat wa.
43001051	No ndab Jesús ndo' bexa nde sa wa: —Le'a na' gáp ndo' bego le'a bego ini'í le'a gibe'a ya'al, le'a be angel ten Dios ikea no ila' wats na', Xa Myak Men Ndo' Gizhliyo.
43002001	Ngol schon wizh le'a gezh Caná ten distrit Galilea uchilya'a dub men. Le'a Marí xna'a Jesús no nso' sa wa.
43002002	No uyo'o kombid ndo' Jesús nsea be xmen~xa.
43002003	Ngol gor le'a vin ubid, le'a xna'a Jesús cha ndab ndo' Jesús: —Le'a bexa yá lá ndapta vin.
43002004	Le'a Jesús cha uka'ab ndab: —Naa, ¿xta'an ngi li ndab go zha? Le'a na' biseata gal wizh ulu na' ton nak na'.
43002005	Parea le'a xna'a Jesús cha ndab ndo' bexa ndun ti'in sa wa: —Bin bega lak gab xa ndee.
43002006	Le'a sa wa ndebe dub xo'op gets ubi'i nakcha'aw sbe'en ge' ta nyo'o nits len na. Le'a nits nyo'o len ta wa ta na'a bexa, ndontsa umbi'i gak bexa ndo' Dios lak nibe'e costumbr ten bexa judio. Le'a len kadga dub gets wa nyo'o pa dub gayo'o litr nits.
43002007	Le'a Jesús cha ndab ndo' bexa ndun ti'in wa: —Bchea bega be gets ndee yoo nits‑a. Le'a bexa cha mchea be ta wa.
43002008	We'e le'a Jesús cha ndabgal ndo' bexa: —Nat ulo'o bega dub tuzh‑a, cha bi'i bega‑yá ndo' xa nchansu gast ba'. Cha mbi'i bexa‑yá.
43002009	Le'a bexa wa uni'í pa uto'o‑yá, parea le'a xa nchansu gast wa gor na mbin xa preb nits myak vin wa, le'a xa lá ini'í pa uto'o‑yá. Cha utezh xa xabgi'i mchilya'a wa,
43002010	cha ndab xa: —Le'a itea ndo' be gast le'a be men ned vin wen nsa'a. We'e le'a gor na yá ngula be men kwa'al‑a, we'e cha nsa'a xa vin mas ndidotsa wen. Parea le'a go gast gor nat nsa'a vin ndon le'a wen.
43002011	Le'a ta na li mbin Jesús gezh Caná ten Galilea wa, le'a ta wa uyon ned mbin Jesús. Le'a ta wa mluu ta juert nak Jesús, ta we'e le'a be xmen~xa mge' ladna xa.
43002012	Tso'o wa cha mlayo'o Jesús gezh Capernaum, no xna'a Jesús no be wit~xa no be xmen~xa. Cha uyo'o bexa gezh wa pla wizh.
43002013	Le'a ngol zha yá nsayal gax ujest Pascua, ta ndun bexa judio, le'a Jesús no uto'o ncha'a gezh Jerusalén.
43002014	Le'a ngol sa wa cha uni'í Jesús le'a tale ten ni'i ten Dios ndeudo'o bexa ngon, no borreg, no palom. No ndebe be men ntil med.
43002015	Cha usen Jesús dub do'o, mbinti'in xa‑yá ulantu'ub xa be borreg no be ngon no bexa na li ndi'ibudo'o bema wats ni'i ten Dios wa. Cha mtixte xa be mes ten bexa ntil med, mte'achso xa be med ten bexa wa.
43002016	Cha ndab xa ndo' bexa ndi'ibudo'o palom wa: —¡Ulate bega be ta ba' sa ndee! ¡Lá gunno bega lid Xus~na' cuent dub ndo' xge'e!
43002017	Le'a gor we'e le'a be xmen Jesús cha mtse'a ladna lak nkeani'i di'izh ten Dios, ndab‑a: “Uzhebpa ulach na' lid~go Dios.”
43002018	Le'a bexa nibe'e ten bexa judio cha ndabbe ndo' Jesús: —¿Xta'an ngi lba'a ndun lu? ¿Xta'an dub ta'a gun lu uluu le'a Dios nlad mbin lu ta ba'?
43002019	Le'a Jesús cha uka'ab ndab: —Blate bega ni'i ten Dios ndee, le'a na' wizh yontsa ixiste‑yá stub biaj.
43002020	Le'a bexa cha ndabbe: —Le'a ni'i ten Dios ndee ngoknde'e dub top ga'al ncho xo'op li'in. ¿Ná ndab lu zha chontsa wizh ixistegal lu‑yá?
43002021	Ná le'a Jesús ndab ta wa cuent ten le'aka xa.
43002022	Ta we'e le'a zha na mas tso'o wa mban Jesús ndo' gealgut, le'a be xmen~xa cha mtse'a ladna ta li ndab xa wa. Cha mas mbingea ladna bexa lak nkeani'i di'izh ten Dios cuent ten Jesús, no ta li ndab Jesús cuent ten le'aka xa.
43002023	Le'a zha li ncho Jesús Jerusalén ujest Pascua wa, le'a kwa'ad men mbingea ladna Jesús ta na uni'í bexa be uyon mbin Jesús.
43002024	Ná le'a Jesús lá ngungea ladna ta wa, le'a Jesús nchando' xte'e ndanbe'e bexa.
43002025	No lá nki'in ton gab ndo' Jesús xte'e nak be men, le'a Jesús nchando'la lado'o be men.
43003001	Uyo'o dub xa fariseo nsalea' Nicodemo, xa no nak dub xa nsak ten bexa judio.
43003002	Le'a dub gor te'al ulaya' xa wats Jesús, cha ndab xa: —Mech, le'a besa uni'í le'a go Dioska mtu'ub, ndontsa uluu ga be men. Le'a na'an ton gun gan gun be uyon ndun ga, tal le'a Dios na'anpa iso' wats xa.
43003003	Le'a Jesús cha uka'ab ndab: —Le'a na' gáp ndo' lu le'a tal ton lá gal stub biaj, le'a xa lá yoo gan ini'í sa nibe'e Dios.
43003004	Le'a Nicodemo cha ndab: —¿Xte'e yoo gan gal dub xa goxla stub biaj zha? Lá yoo gan yo'o xa len xna'a~xa, cha galgal xa stub biaj.
43003005	Le'a Jesús cha ndab: —Le'a na' gáp ndo' lu le'a tal ton lá gal nsea nits no Espíritu ten Dios, lá yoo gan yate xa sa nibe'e Dios.
43003006	Le'a bexa na ndal lak ndal be men, le'a xa wa mentsa nak. Ná le'a bexa na ndal stub biaj lak nsa'a Espíritu ten Dios le'a xa wa xa ten Espíritu wa.
43003007	Lá yanseana lu ta ndáp na' le'a be men nsabndo'ka gal stub biaj.
43003008	Le'a mbi nda' guni'i pa nlad na no ndo'ón lu nbezh‑a, parea le'a lu ni lá ini'í pa nsea‑yá no pa ncha'a‑yá. No liga nak gealnaban nsa'a Espíritu ten Dios ndo' be men.
43003009	Le'a Nicodemo cha ndab: —¿Xte'e nak ta ndee zha?
43003010	Le'a Jesús cha ndab: —Lu nak mech ten bexa Israel, ¿ná lá yakbe'ena lu ta ndee zha?
43003011	Le'a na' gáp le'a besa ndadi'izh ta nchando' besa no ta uni'í besa. Parea le'a bega lá ndangea ladna‑yá.
43003012	Ná tal le'a bega lá ndangea ladna gor ndadi'izh na' cuent ten be ta ncho ndo' gizhliyo ndee, ¿xte'ema gungea ladna bega‑yá gor gudi'izh na' cuent ten be ta ncho gibe'a ba' zha?
43003013	’Na'an ton gol ga' gibe'a, nabtsa na' ulen gibe'a le'a na' nak Xa Myak Men Ndo' Gizhliyo.
43003014	No lak uxits Moisés dub uzhib gi'ib ge'e sa bid wa, no liga ixits be men na', Xa Myak Men Ndo' Gizhliyo,
43003015	ndontsa tal ton gungea ladna na' lá gak perdid, ndi gap bexa gealnaban nunk lá idub.
43003016	’Le'a Dios uzhe'eb nkwea' ladna be men, ta we'e msa'a xa dubkama Xin~xa, ndontsa tal ton gungea ladna xa lá gak perdid ndo' Dios, ndi gap xa gealnaban nunk lá idub.
43003017	Le'a Dios mtu'ub Xin~na ndo' gizhliyo na'anpa nsea utsaksi xa be men, le'a xa ndi nsealo'o be men ndo' be ke ten bexa.
43003018	’Le'a bexa na ndangea ladna Xin Dios, le'a Dios na'anpa gab le'a bexa wa ndap ke. Parea le'a bexa na lá ndangea ladna xa wa, le'a Dios ndabla le'a bexa wa ndapka ke, geal le'a bexa lá ngungea ladna xa nabkama nak Xin Dios.
43003019	Le'a bexa wa ndap ke ndo' Dios geal le'a zha ulen xa nak xe'a ten Dios ndo' gizhliyo ndee, le'a bexa lá nlad xe'a wa, ndi sa ukaw nlad bexa le'a bexa sbe'en be ta ugap ndun.
43003020	Le'a tal ton gun be ta ugap, le'a xa wa nxeeno ladna xe'a, no lá ibii xa ndo' xe'a, ndontsa lá ulu'u‑yá be ta ugap ndun xa.
43003021	Parea tal ton gun lak nak gealngea ten Dios, le'a xa wa nbii ndo' xe'a, ndontsa uluu xe'a wa le'a xa ndunka lak nlad Dios.
43003022	Tso'o wa le'a Jesús cha ncha'ano be xmen~na distrit Judea, cha uyo'o bexa dub nde'ep sa wa, no ngolea' Jesús be men.
43003023	Le'a Juan noga ngolea' be men sa nsalea' Enón gax sa nde gezh Salim, geal le'a sa wa kwa'al nits ncho. Le'a be men ncha'be wats Juan, cha ulalea' xa bexa wa.
43003024	Le'a ta wa zha biseata ikea Juan litgi'ib.
43003025	We'e le'a be xmen Juan no stapla bexa judio usaxan ndeyoto'o cuent ten xte'e nsambi'i bexa ndo' Dios.
43003026	Le'a be xmen Juan cha ulaya' wats Juan, cha ndab bexa: —Mech, le'a xa na li ulen wats go stub to'o yowbe'e Jordán, xa na li mbidi'izh ga cuent ten na, le'a xa wa no ngolea' be men no itea be men ncha'be wats xa.
43003027	Le'a Juan cha ndab: —Na'an xta'an yoo gan gun dub men tal le'a Dios na'anpa usa'a‑yá.
43003028	Le'a bego uni'í le'a na' ndáp le'a na' na'anpa le'a nak Cristo, le'a na' ndee ndi nak xa nedtsa mtu'ub Dios ndo' xa wa.
43003029	Le'a sa nchilya'a dub men le'a xagots nak xa tenka xabgi'i nchilya'a wa. Le'a amig ten xabgi'i nchilya'a wa nso' wats xa no uzhebpa nten ladna xa gor na ndo'ón xa ti xabgi'i wa. No liga le'a na' uzhebpa nten ladna nat ta na ndon na' ta ndun Jesús.
43003030	Nsabndo'ka le'a xa wa nsayak mas dub xa nsak, ná le'a na' ndee ndi nsayak dub xa uxee nsak.
43003031	’Le'a Jesús xa ulen gibe'a, no mas nsak xa ndo' itea be men. Le'a bexa ncho ndo' gizhliyo ndee mentsa nak, no ndadi'izh bexa ta ncho ndo' gizhliyo. Ta we'e le'a xa na ulen gibe'a wa mas nsak ndo' itea be men.
43003032	Le'a ta uni'í xa no ta mbi'ín xa, ta we'e ndadi'izh xa, parea le'a be men lá ndangea ladna ta wa.
43003033	Ná le'a tal ton ndangea ladna ta ndadi'izh Jesús, le'a ta wa nluu le'a xa ngondo' le'a Dios sbe'en gealngea ndadi'izh.
43003034	Le'a Dios le'a mtu'ub Jesús ndadi'izh xa di'izh ten Dios, no uzhebpa nsa'a Dios Espíritu ten na ndo' xa.
43003035	Le'a Tad Dios nkwea' ladna Xin~na, no msa'a Dios itea be ta'a inibe'e xa.
43003036	Le'a tal ton gungea ladna Xin Dios, le'a xa wa gap gealnaban nunk lá idub. Parea le'a tal ton lá nlad gungea ladna Xin Dios, le'a xa wa na'anpa gap gealnaban wa, le'a Dios ndi utsaksi xa.
43004001	Le'a Jesús uni'í le'a bexa fariseo mbi'ínbe le'a Jesús mas kwa'ad men ndap, no mas kwa'ad bexa ngolea' Jesús ndo' Juan.
43004002	(Parea le'a Jesús na'anpa le'a igolea' be men, ndi be xmen~xa ulalea' be men.)
43004003	Cha uto'o Jesús distrit Judea nsea' xa le'akagal Galilea.
43004004	Le'a nes nsea' xa wa nsabndo' itid xa distrit Samaria.
43004005	We'e ulaya' xa to'o dub gezh ten Samaria nsalea' Sicar, gax sa nax yo msa'a Jacob xa uyo'o polta ndo' xin~xa Kosé.
43004006	Le'a sa wa nsob so nsalea' so ten Jacob. Le'a Jesús mzhanna tant dub usea xa, cha uyatsob xa to'o so wa pa gor gawizh.
43004007	We'e cha ulen dub xagots xa Samaria nsealo'o nits. Le'a Jesús cha ndab ndo' xa wa: —Bsa'a nits go'o na'.
43004008	Le'a gor we'e le'a be xmen Jesús ncha'bela gezh Sicar ncha'isi'i bexa ta gaw bexa.
43004009	Le'a xagots Samaria wa cha uka'ab ndab ndo' Jesús: —¿Xte'e nab ga nits goo ga ndo' na' zha? Le'a go xa judio, ná le'a na' ndee xagots Samaria. Li ndab xa geal le'a bexa judio na'anpa wen nak nsea bexa Samaria.
43004010	Le'a Jesús cha uka'ab ndab: —Le'a lu lá ini'í xta'an nsa'a Dios ndo' be men, ni lá ini'í lu ton nak na' na'ab na' nits ndo' lu. Tal lu uni'í ta wa, le'a lu cha inab nits ndo' na', le'a na' cha usa nits nsa'a gealnaban.
43004011	Le'a xagots wa cha ndab: —Señor, le'a go ni lá ndap xta'an ko'o ga nits, ná le'a len so ndee wat. ¿Pa ya'lo'o ga nits nsa'a gealnaban wa zha?
43004012	Le'a Jacob usan gox polta ten beuna msa'a so ndee ndo' beuna. Le'a so ndee ngu xa nits no be xin~xa no be xman~xa. ¿Nat ndab go le'a go mas nsak ndo' xa wa zha?
43004013	Le'a Jesús uka'ab ndab: —Le'a tal ton ndo nits ndee gal gor le'a xa gakgal ladna stub biaj.
43004014	Parea le'a tal ton goo nits usa na' ndee wa, le'a xa wa na'antapa gak ladna. Le'a nits usa na' wa yak cuent dub sa nsoblen nits, ta nsa'a gealnaban nunk lá idub.
43004015	Le'a xagots wa cha ndab: —Señor, bsa'a ga nits wa go'o na', ndontsa yá lá gakta lad na', no ni lá gal lota na' nits sa ndee.
43004016	Ná le'a Jesús cha ndab: —Bya'yo'o che'al~lu.
43004017	Le'a xagots wa uka'ab ndab: —Le'a na' lá ndap che'al~na'. Le'a Jesús cha ndab: —Le'aka ndab lu lá ndap lu che'al~lu.
43004018	Le'a lu ngop dub ga'ay che'al~la, parea le'a xa nchono lu nat ndee wa na'anpa che'al~la. Ta ugeaka ta ndab lu wa.
43004019	We'e le'a xagots wa cha ndab: —Señor, nsak na' le'a go dub xa ndadi'izh sakndo' Dios.
43004020	Le'a be usan gox ten besa ngwankea Dios ge'e si'il ndee, ná le'a bego bexa judio ndi ndab gezh Jerusalén nsabndo' yankea be men Dios.
43004021	Le'a Jesús cha ndab: —Xagots, bingea ladna ta gáp na' le'a gal dub wizh yankea bega Dios Xus beuna ni ge'e ndee no ni Jerusalén wa.
43004022	Nat le'a bego xa Samaria ndankea Dios, parea le'a bego lá ini'íka xte'e nak xa. Le'a besa xa judio nchando'ka Dios xa na ndankea besa, le'a lat bexa judio ito'o xa ko'o be men ndo' be ke ten bexa.
43004023	No yoo dub wizh, le'a ta wa nat, le'a be men na ta ugeaka yankea Tad Dios wa yankea bexa xa idub ncho ladna bexa lak nak gealngea ten Dios. Le'a Dios nkwa'an be men na li yankea bexa xa.
43004024	Le'a Dios nak espíritu, ta we'e le'a be men nsabndo' yankea Dios idub ncho ladna bexa lak nak gealngea ten Dios.
43004025	Le'a xagots wa cha ndab: —Le'a na' uní le'a ndo' gizhliyo ilen Mesías, xa noga nsalea' Cristo. Le'a zha ilen xa wa cha gudi'izh xa itea be ta'a ndo' besa.
43004026	Le'a Jesús cha ndab: —Le'a ta wa na', xa nso'yadi'izhno lu.
43004027	Le'a gor wa le'a be xmen Jesús mla'ncha' wats xa, cha ngwanseana bexa geal le'a xa nso'yadi'izhno dub xagots. Parea ni dub bexa lá inabdi'izh ndo' xa ná xta'an nabdi'izh xagots wa, no xta'an ndadi'izh Jesús ndo' xa.
43004028	We'e le'a xagots wa cha mlauso' te ten na, cha nsea' xa len gezh wa, ndab xa ndo' be men:
43004029	—Utseawi'i bega dub xa ndab itea be ta'a mbin na'. ¿Na'anpa le'a xa wa nak Cristo zha?
43004030	We'e le'a bexa wa cha uto'o ncha'be sa nsob Jesús.
43004031	Ndalen wa le'a be xmen Jesús ndab ndo' xa: —Mech, udaw ga.
43004032	Ná le'a Jesús cha ndab: —Le'a na' ndapka ta ndaw na', dub ta lá nchando' bega.
43004033	We'e le'a bexa wa cha ndabbe ndo' be ltsa'a~na: —¿Ncho ton men mbi'id ula'a ta gaw xa ba' zha?
43004034	Le'a Jesús cha ndab: —Le'a na' ndun lak nlad Dios xa mtu'ub na', no nsando' na' ti'in msa'a xa gun na'. Le'a be ta wa cuent ta ndaw na'.
43004035	Ndab bega ndun jwalt sdap mbe'e gal zha na ibele'e be ta'a ndo' yo. Parea le'a na' gáp: Bwi'i bego nat, le'a be men nseabe ba' nak cuentta dub ta'a myazh yá ngugal‑a ibele'e‑yá.
43004036	Le'a bexa ntele'e be ta'a wa nyax ten na. Le'a be ta ntele'e bexa wa le'a ta wa be men gap gealnaban kub, ta nunk lá idub. We'e le'a bexa ntele'e wa no bexa ndas di'izh ten Dios wa junt iten ladnabe.
43004037	Le'a ta ndee nak lak ndab be men, ndab bexa le'a dub xa ndas‑a, cha stubga xa ntele'e‑yá.
43004038	Le'a na' ntu'ub bego utele'e bega be men ndo' Dios, bexa gol gudi'izh bega ndo' na. Le'a be men xa'aga ned mbin ti'in lat bexa wa, ná nat le'a bego usando' ti'in usaxan bexa wa.
43004039	Le'a ta na li mbidi'izh xagots wa le'a Jesús ndab iteanak be ta mbin xa wa, ta we'e le'a kwa'ad bexa Samaria ncho gezh wa mbingea ladna le'a Jesús nak Cristo xa mtu'ub Dios.
43004040	We'e le'a gor ulaya' bexa wats Jesús, cha unab bexa ndo' Jesús we'etsa yoo xa gezh wa. Le'a Jesús cha uyo'o sa wa top wizh.
43004041	No mas kwa'ad bexa wa mbingea ladna Jesús, gor na mbi'ín bexa ta ndadi'izh Jesús.
43004042	Ndab bexa ndo' xagots wa: —Nat ndangea ladna besa Jesús na'anpa nabtsa ta ndab lu wa. Le'a besa no mbi'ín ta ndadi'izh xa, ta we'e uni'í besa le'a xa ba' ta ugeaka le'a nak Cristo, xa ngo'o be men ndo' be ke ten bexa.
43004043	Le'a zha na ngok stop wizh wa le'a Jesús cha uto'o sa wa nsea' xa Galilea.
43004044	Le'a Jesús le'aka ndab le'a guni'i ton dub profet le'a bexa lazh~xa wa lá ndap mod ndo' xa.
43004045	Le'a Galilea ncho bexa ngwa'bela ujest Pascua gezh Jerusalén, sa uni'í bexa itea be ta mbin Jesús sa wa. Ta we'e le'a gor mla'ncha' Jesús distrit Galilea, le'a bexa wa utsin ngok ndo' xa.
43004046	Cha ncha'agal Jesús gezh Caná ten Galilea, sa myunno xa nits vin. Le'a gezh Capernaum ncho dub xa nsak ten xa nibe'e sa wa. Le'a xin~xa wa kwea' nsak.
43004047	Le'a gor na mbi'ín xa nsak wa le'a Jesús uto'o Judea mla'ncha'gal xa Galilea, cha ulen xa wats Jesús, ndab xa ya' Jesús yunyakna Jesús xin~xa, le'a xin~xa yamer gat.
43004048	Le'a Jesús cha uka'ab ndab: —Tal le'a bega lá ini'í be uyon ndun na', le'a bega na'anpa gungea ladna na'.
43004049	Ná le'a xa nsak wa cha ndab: —Señor, uxax ncha' una ndontsa na'anpa gat xi'ín~na'.
43004050	We'e le'a Jesús cha ndab: —Nat bya' ta lid~lu le'a xin~lu myaklana. Le'a xa nsak wa cha mbingea ladna ta ndab Jesús, cha nsea' xa ta lid~xa.
43004051	Le'a gor mtansea' xa ta lid~xa, le'a bexa ndun ti'in ten xa uto'olabe, ndab ndo' xa le'a xin~xa myaklana.
43004052	Le'a xa cha unabdi'izh ndo' bexa ná xá gor usaxan nseayo'o wen ladna me'ed wa. Le'a bexa cha ndab: —Na'ag, gor nkea udub gor uzhe mto'o xlea me'ed.
43004053	Le'a xus me'ed wa cha mtse'a ladna pa gor we'eka ndab Jesús le'a xin~xa myaklana. Ta we'e cha mbingea ladna xa Jesús no iteata bexa ta lid~xa.
43004054	Le'a ta wa biaj itop uto'o Jesús Judea nsea' xa Galilea, cha mbin xa dub uyon sa wa.
43005001	Tso'o wa nchogal stub ujest ten bexa judio, ta we'e le'a Jesús cha mkeagal Jerusalén.
43005002	Le'a sa nyote dub nes len gezh wa, le'a sa wa nsalea' Puert Ten Be Borreg. Le'a gax sa wa nde dub tank nits si'il, sa nsalea' Betesda di'izh hebreo. No ndebe dub ga'ay ramad sa wa.
43005003	No ndebe kwa'ad bexa gizh sa wa: bexa lá na', no bexa coj, no bexa lá yoo gan iso'. Ndenkea' bexa zha na iwi'in nits wa,
43005004	geal le'a ncho gor nda'ukwi'in dub angel ten Dios nits wa. Le'a xa na ndon ned ila'yo'o len nits wa gor na nwi'in‑a, le'a xa wa cha nyakna guni'i xá gealgizh ná nsén xa.
43005005	Le'a sa wa nax dub xabgi'i. Le'a xa wa gizh dub galnti'i bchonla li'in.
43005006	Le'a gor na uni'í Jesús nax xa sa wa, we'e mgenna Jesús le'a xa uzhebpa kwenla li gizh, cha unabdi'izh Jesús ndo' xa ndab xa: —¿Nlad lu yakna lu zha?
43005007	Le'a xa gizh wa cha uka'ab ndab: —Señor, nladka na', parea le'a na' lá ndap ton ula'ko na' len nits ba' gor nwi'in‑a. Le'a gor nlad na' ila'yo'o na', le'a ncho xa nedla nla'yo'o ndo' na'.
43005008	Le'a Jesús cha ndab: —¡Goste! Udob da ten lu ba', cha usea.
43005009	Zha le'a xabgi'i wa cha myakna. Cha udob xa da ten xa, cha usaxan nsea xa. Ná le'a ta wa wizh ne'e bexa judio.
43005010	Ta we'e le'a bexa nibe'e ten bexa judio cha ndab ndo' xa na li myakna wa: —Le'a nat wizh ne'e beuna, ta we'e le'a lu lá nsabndo' yo'o da ten lu ba'.
43005011	Le'a xa wa cha uka'ab ndab: —Le'a xa na myunyakna na' le'aka ndab ndo' na' ko'ob na' da ten na', cha isea na'.
43005012	Le'a bexa wa cha unabdi'izh ndab bexa: —¿Ton xa ndab ndo' lu kob lu da ten lu ba', cha isea lu zha?
43005013	Ná le'a xa na li myakna wa ni lá ini'í ton xa wa, geal le'a Jesús cha mka'an lat be men nde sa wa.
43005014	Tso'o wa le'a Jesús cha mzheal xa wa tale ten ni'i ten Dios, cha ndab Jesús ndo' xa: —Una', nat le'a lu yá myakna, yá lá gunta lu be ta ugap, ndontsa na'anpa yasea lu stub ta mas kwea'.
43005015	Le'a xabgi'i wa cha uto'o ngwa'yab ndo' bexa nibe'e ten bexa judio, le'a xa na li myunyakna xa wa le'a ta wa Jesús.
43005016	We'e le'a bexa wa cha ngokloo ndo' Jesús, nlad bexa gut bexa Jesús, geal li mbin Jesús wizh ne'e bexa.
43005017	Parea le'a Jesús cha ndab ndo' bexa wa: —Le'a Dios Xus~na' itea wizh ndun ti'in ndakno be men. Le'a na' no nsabndo' li gun.
43005018	Le'a bexa wa nsak le'a ta li mbin Jesús wa dub ta lá nsabndo' gun be men wizh ne'e bexa. No ndab Jesús le'a Dios nak Xus~xa, le'a ta wa gab le'a xa dubtsa nak no Dios. Ta we'e mas nlad bexa gut bexa Jesús.
43005019	Le'a Jesús cha ndab ndo' bexa: —Le'a na' gáp ndo' bego le'a na' xa nak Xin Dios lá yoo gan gun ni dub ta'a le'atsa na' nlad. Le'a na' ndi na' xte'e ndun Dios Xus~na' cha litsa ndun na'. Le'a itea ta ndun Xus~na', le'a na' nokaga li ndun.
43005020	Le'a Dios Xus~na' nkwea' ladna na', no nluu xa itea be ta ndun xa ndo' na'. No ncho be ta'a mas si'il ti'i uluu xa ndo' na', be ta yanseana bega.
43005021	Le'a lak nxiste Dios be men ngutla cha nsa'a xa gealnaban ndo' bexa, no liga le'a na' xa nak Xin Dios usa'a gealnaban ndo' bexa nlad na'.
43005022	Le'a Xus~na' na'anpa le'a gab ná ton ndap ke, le'a xa ndi msa'a ta wa gun na'.
43005023	Le'a xa li mbin ndontsa itea be men yankea na' lak ndankea be men Dios Xus~na'. Le'a tal ton lá ndankea na' xa nak Xin Dios, le'a xa wa noga lá ndankea Dios Xus~na', xa mtu'ub na' ndo' gizhliyo.
43005024	’Le'a na' gáp ndo' bego, le'a tal ton isakyo'ón ta ndáp na', no ige' ladna xa Dios xa mtu'ub na', le'a xa wa ndapla gealnaban nunk lá idub. Na'anpa utsaksi Dios xa, le'a xa ngok cuent dub xa ngutla, ná nat le'a xa ndap gealnaban ndo' Dios.
43005025	Le'a na' gáp ndo' bego le'a yoo dub gor le'a ta wa nat, le'a bexa na lá ndap gealnaban ndo' Dios go'ón ta gáp na', cha gap bexa gealnaban.
43005026	Le'a lak nsa'a Xus~na' gealnaban ndo' be men, no liga msa'a xa juers ndo' na', ndontsa no na' usa gealnaban ndo' be men.
43005027	No msa'a xa di'izh gáp na' ná ton ndap ke, geal le'a na' nak Xa Myak Men Ndo' Gizhliyo.
43005028	Lá yanseana bega ta ndáp na' wa, le'a gal gor le'a itea bexa ngut go'ón ti~na',
43005029	cha ito'o bexa len ba'a. Le'a bexa na mbin be ta wen nak ndo' Dios, le'a bexa wa yaste gap bexa gealnaban. Ná le'a bexa na mbin be ta ugap, le'a bexa wa yaste cha utsaksi Dios bexa.
43005030	’Le'a na' lá yoo gan gun ni dub ta'a le'atsa na' nlad. Le'a zha na gáp na' ná ton ndap ke, le'a ta wa gun na' lakka ndab Xus~na'. Ta we'e le'a ta gáp na' wa le'aka nak, geal le'a na' lá ndun laktsa nlad na', ndi ndun na' lak nlad Xus~na', xa mtu'ub na'.
43005031	Tal le'a na' gudi'izh cuent tentsa na', le'a ta gudi'izh na' wa na'anpa nsak.
43005032	Parea le'a Xus~na' ndab ton nak na', no uní na' le'a ta ndab xa wa ta nsakka.
43005033	Le'a bego mtu'ub pla be men ndo' Juan xa ulolea' be men. Le'a Juan cha ta ugeaka ndab ná ton nak na'.
43005034	Ná le'a na' ni lá nki'in men gab ton nak na'. Nse'at na' Juan wa ndontsa gungea ladna bega ta ndab xa, cha ko'o Dios bega ndo' be ke ten bega.
43005035	Le'a Juan wa nak cuent dub xe'a aceit nsayol' nsu‑yá xe'a ndo' bego. Dub nde'eptsa mten ladna bega mbi'ín bega ta mbidi'izh xa wa.
43005036	’Parea ncho stub ta'a nluu ton nak na', dub ta mas nsak ndo' ta ndab Juan. Le'a ta wa ti'in msa'a Dios gun na'. Le'a be ta ndun na' wa nluu ton nak na', no nluu‑yá le'a Dios Xus~na' le'aka mtu'ub na'.
43005037	No Xus~na' xa mtu'ub na' ndab ton nak na', parea le'a bega nunk gol go'ón ti~xa, no ni gol ni'índo' bega xa.
43005038	No ni na'anpa ndangea ladna bega di'izh ten Xus~na', geal le'a bega lá ndangea ladna na', xa mtu'ub xa.
43005039	Le'a bego uzhebpa ntsid ta nkeani'i di'izh ten Dios, ndanbe'e bega le'a ta we'e gap bega gealnaban nunk lá idub. Le'a le'aka di'izh ten Dios wa nkeani'i cuent ten na',
43005040	parea le'a bega lá ka'ab ibii wats na' ndontsa gap bega gealnaban wa.
43005041	’Le'a na' lá nkwa'an ta gab be men le'a na' xa wen.
43005042	No uní na' xte'e nak bega, le'a bega na'anpa ta ugea ndankea Dios.
43005043	Le'a Xus~na' le'a mtu'ub na' ndal na', ná le'a bego na'anpa nsakyo'ón ta ndáp na'. Parea tal ilen stubga xa na'anpa Dios utu'ub, le'a bega isakyo'ón ta gab xa wa.
43005044	¿Xte'e gungea ladna bega na', tal le'a bega nkwa'an ta gab be men le'a bega xa wen, ná bega ni lá nkwa'an ta gab Dios le'a bega xa wen?
43005045	Lá gunbe'e bega le'a na' le'a usake bega ndo' Xus~na'. Le'a bega nge' ladna ta mke'a Moisés, parea le'a ta wa le'a nluu le'a bega ndap ke.
43005046	Tal le'a bega ta ugeaka ndangea ladna ta mke'a Moisés, le'a bega no na' gungea ladna, geal le'a Moisés mke'a cuent ten na'.
43005047	Ná tal le'a bega lá ndangea ladna ta mke'a Moisés wa, ¿xte'ema gungea ladna bega ta ndadi'izh na' ndee zha?
43006001	Ngol tso'o wa le'a Jesús nsea be xmen~na ukea ndo' dub barco, cha utakea bexa stub to'o lagun Galilea, no nsalea' sa wa Tiberias
43006002	Le'a kwa'ad be men usankea tso'o Jesús, geal le'a bexa uni'í be uyon mbin Jesús myunyakna xa be men gizh.
43006003	We'e le'a Jesús cha ukea dub bet, cha usob xa no be xmen~xa.
43006004	Le'a zha wa nsayal gax ujest Pascua, dub ujest ten bexa judio.
43006005	Le'a Jesús cha uni'í le'a be men kwa'ad no nseabe wats xa. Cha ndab Jesús ndo' Julip: —¿Pa isi'i beuna ta gaw itea be men ba' zha?
43006006	Le'a Jesús li ndab ndontsa ini'í xa ná xte'e gab Julip, le'a Jesús uni'íla xta'an gun Jesús.
43006007	Le'a Julip cha ndab: —Top gayo'o med denario lá gal isi'i beuna dub tuzhga pan gaw bexa kwa'ad ba'.
43006008	Le'a stub xmen Jesús, xa nsalea' Ndres wit Simón Pedr, cha ndab ndo' Jesús:
43006009	—Le'a sa ndee nso' dub me'ed bgi'i nso'no ga'ay pan cebad no top mbeal. Parea ¿xti'in dub litsa ta'a wa ndo' dub lba'ata men kwa'ad ba' zha?
43006010	We'e le'a Jesús cha ndab ndo' be xmen~na: —Gud bego ndo' be men ba' isob bexa. Le'a sa wa nchopa gixgi, cha ute be men ndo'‑yá. Le'a lat itea bexa wa ncho pa ga'ay mil xabgi'i.
43006011	Le'a Jesús cha usen be pan wa, cha msa'a xa xno ndo' Dios. Cha msa'a xa‑yá ndo' be xmen~xa utse'a bexa‑yá ndo' be men ndebe sa wa. No liga mbinno xa be mbeal wa. Le'a be men cha udaw‑a gast plo nlad bexa.
43006012	Le'a gor na yá mzhea bexa, cha ndab Jesús ndo' be xmen~na: —Btele'e bega be ná mya'an sobr ba', ndontsa na'anpa gazha'a‑yá.
43006013	Le'a bexa wa cha mtele'e dub tibtop zhum byux be ná mya'an sobr ndo' ga'ay pan cebad wa.
43006014	Le'a gor na uni'í be men uyon li mbin Jesús wa, le'a bexa cha ndabbe: —Le'a xa ndee ta ugeaka le'a nak profet na li ndi'izh ga gi'idka ndo' gizhliyo.
43006015	Le'a Jesús cha mgenna le'a be men wa nlad go'o Jesús, gunno bexa Jesús dub rey. Ta we'e cha mka'an Jesús sa wa, cha nabtsa xa ukeagal bet wa.
43006016	Le'a ngol gor uzhe le'a be xmen Jesús cha mlayo'o to'o nits wa.
43006017	Cha ukea bexa ndo' barco, cha ncha'be bexa lad gezh Capernaum. Le'a ta wa te'al‑la, ná le'a Jesús bi na'an ila'ncha' wats bexa.
43006018	Le'a mbi cha usaxan uzhebpa ulen ndo' nits wa, cha uzhebpa nwi'inla nits wa.
43006019	Le'a gor na yá nchabeseala bexa pa dub ga'ay natal xo'op kilómetro ndo' nits wa, we'e uni'í bexa Jesús nsea gax wats barco, ncha'seandats xa ndo' nits. Cha mzheb bexa.
43006020	Parea le'a Jesús cha ndab ndo' bexa: —¡Lá izheb bego! ¡Le'a ta ndee na'!
43006021	Cha mten ladna bexa ukea Jesús ndo' barco. Zha le'a barco wa cha ulaya' ndo' yo to'o nits, sa na ndi'izh ncha'beka bexa.
43006022	Le'a ngol stubtsa wizh le'a be men ndebe to'o nits sa uto'o be xmen Jesús wa mtse'a ladna le'a be xmen Jesús ukea ndo' stubkama barco nde sa wa, ná le'a Jesús na'anpa no ncha'ano bexa.
43006023	We'e le'a stapla barco uto'o gezh Tiberias cha mlansea' sa ndebe be men wa. Le'a sa wa gax sa na msa'a Jesús xno ndo' Dios cuent ten pan na li udaw bexa wa.
43006024	Le'a gor na uni'í be men le'a Jesús no be xmen~xa na'anpa nde sa wa, we'e cha ukea bexa ndo' be barco wa, ncha'kwa'an bexa Jesús gezh Capernaum.
43006025	Le'a gor na mzheal bexa Jesús sa wa cha ndab bexa ndo' Jesús: —Mech, ¿xá gor ulansea ga sa ndee zha?
43006026	Le'a Jesús cha ndab ndo' bexa: —Le'a na' gáp le'a bego nseabekwa'an na' ta na mzheatsa bega udaw bega pan wa, na'anpa ta na nyakbe'ena bega be uyon ndun na' wa.
43006027	Lá ukwa'an bega ta gaw bega be ta nitndo'. Ndi bkwa'an bega ta na'anpa initndo', ta usa'a gealnaban nunk lá idub. Le'a na', Xa Myak Men Ndo' Gizhliyo, usa ta wa ndo' bega, lak msa'a Tad Dios gun na'.
43006028	We'e le'a bexa cha unabdi'izh ndo' Jesús, ndab bexa: —¿Xta'an ta nlad Dios gun besa zha?
43006029	Le'a Jesús cha uka'ab ndab: —Le'a ta ndee ta nlad Dios: gungea ladna bega na', xa mtu'ub Dios.
43006030	We'e cha ndabgal bexa ndo' Jesús: —Tal le'a go nlad gungea ladna besa ga, ¿xta'an dub ta gun ga nat ndontsa gungea ladna besa ga?
43006031	Le'a be usan gox polta ten beuna udaw maná uto'o gibe'a ge'e sa bid wa, lak nkeani'i di'izh ten Dios, ndab‑a: “Le'a Moisés msa'a pan uto'o gibe'a udaw bexa.”
43006032	Le'a Jesús cha ndab: —Le'a na' gáp ndo' bego le'a Moisés na'anpa le'a usa'a pan uto'o gibe'a wa. Le'a Xus~na' le'a nsa'a ta na ta ugeaka le'a nak pan nto'o gibe'a.
43006033	Le'a pan na nsa'a Dios wa, le'a ta wa ta uto'o gibe'a, ta nsa'a gealnaban ndo' be men nde ndo' gizhliyo.
43006034	Le'a bexa cha ndab: —Señor, sbe'en pan we'e bsa'a go gaw besa.
43006035	Le'a Jesús cha ndab: —Le'a na' nak pan nsa'a gealnaban. Le'a tal ton gi'id wats na' le'a xa wa na'antapa ganna. No tal ton gungea ladna na', le'a xa wa na'antapa gak ladna.
43006036	Parea lak ndápka na' ndo' bega, le'a bega uni'íka be ta ndun na', ná lá ndangea ladna bega na'.
43006037	Le'a itea bexa na nsa'a Xus~na' ndo' na', bexa we'e ndi'id wats na' no nunk na' lá uxelad bexa.
43006038	Le'a na' ndee uto'o gibe'a, na'anpa ndal na' gun na' be ta nladtsa na'. Le'a na' ndi ndal ndontsa gun na' be ta nlad Dios xa mtu'ub na'.
43006039	Le'a Xus~na' xa mtu'ub na' wa lá nlad gak perdid ni dub bexa nsa'a xa ndo' na'. Le'a xa ndi nlad ixiste na' itea bexa wa ndo' gealgut gal wizh lult.
43006040	Le'a Dios nlad le'a itea bexa na ngondo' le'a na' nak Xin Dios no ndangea ladna bexa na', le'a bexa wa cha gap gealnaban nunk lá idub. No ixiste na' bexa wa ndo' gealgut gal wizh lult.
43006041	We'e le'a ncho bexa judio cha usaxan nisi Jesús geal ndab Jesús le'a Jesús le'a nak pan uto'o gibe'a.
43006042	Ndab bexa ndo' ltsa'a bexa: —¿Na'anpa xa ba' Jesús xin Kosé wa zha? Le'a beuna nchando' xus~xa no xna'a~xa. ¿Ná xte'ema gab xa zha le'a xa xa ulen gibe'a?
43006043	Le'a Jesús cha ndab ndo' bexa: —Bla'a bega ta lba'a nisi bega na'.
43006044	Na'an ton yoo gan gi'id wats na', tal le'a Xus~na' xa mtu'ub na' lid le'a go'o xa wats na'. Le'a na' ixiste bexa wa ndo' gealgut gal wizh lult.
43006045	Lak mke'a bexa mbidi'izh sakndo' Dios: “Le'a Dios uluu itea be men.” Ta we'e le'a tal ton go'ón ta ndab Xus~na', cha gun xa ta wa, le'a xa wa gi'id wats na'.
43006046	’Parea na'an ton gol ni'í Dios Xus~na'. Le'a dubtsa xa uni'íla xa, le'a ta wa na' xa uto'oka wats Dios.
43006047	Le'a na' gáp ndo' bego le'a tal ton gungea ladna na', le'a xa wa gap gealnaban ta nunk lá idub.
43006048	Le'a na' le'a nak pan nsa'a gealnaban.
43006049	Le'a zha uyo'o be usan gox polta ten bega ge'e sa bid, le'a bexa udaw maná, parea tso'o wa le'a bexa wa ngutkabe.
43006050	Ná le'a pan nlenka gibe'a, le'a tal ton gaw pan wa le'a xa wa lá gat.
43006051	Le'a na' ndee le'a nak pan nban ulen gibe'a. Le'a tal ton gaw pan ndee, le'a xa wa gap gealnaban nunk lá idub. Le'a pan usa na' wa be'al las~na', ta usa na' ndontsa gap be men gealnaban ndo' Dios.
43006052	Le'a bexa judio wa cha ndakloo, ndab bexa ndo' be ltsa'a~xa: —¿Xte'e ndab xa usa'a xa be'al las~xa gaw beuna zhaga?
43006053	Le'a Jesús cha ndab: —Le'a na' gáp ndo' bega le'a tal le'a bega lá gaw be'al las~na', Xa Myak Men Ndo' Gizhliyo, no lá goo bega ten ten na', le'a bega lá gap gealnaban ndo' Dios.
43006054	Le'a tal ton gaw be'al las~na' no goo xa ten ten na', le'a xa wa ndapla gealnaban ta nunk lá idub. No ixiste na' xa wa ndo' gealgut gal wizh lult.
43006055	Le'a be'al las~na' nak ta nsabndo' gaw men, no ten ten na' nak ta nsabndo' goo men.
43006056	Le'a tal ton gaw be'al las~na' no goo xa ten ten na', le'a xa wa dubtsa nak no na' idub tiemp.
43006057	Le'a Xus~na' xa nban le'a mtu'ub na', no nban na' juers ten xa. No liga le'a tal ton gaw be'al las~na', le'a xa wa ibanga juers ten na'.
43006058	Le'a pan uto'oka gibe'a na'anpa ltsa'a maná udaw be usan gox polta ten bega, le'a bexa ngutkabe. Parea le'a tal ton gaw pan ndee nban idub tiemp.
43006059	Le'a be ta ndee mbidi'izh Jesús len ni'i sa nzhealbe bexa judio gezh Capernaum.
43006060	Le'a bexa na ndangea ladna Jesús wa gor na mbi'ín bexa ta li ndab Jesús, le'a kwa'ad bexa cha ndab ndo' be ltsa'a~na: —Uzhebpa dub ta ugan ndadi'izh xa ba'. ¿Tonma gun gan isakyo'ón‑a?
43006061	Le'a Jesús mgenna le'a bexa wa nisi ta ndab xa, cha ndab Jesús ndo' bexa: —¿Lá nsak ladna bega ta ndáp na' wa zha?
43006062	¿Xte'ema gunbe'e bega tal le'a bega ini'í le'a na', Xa Myak Men Ndo' Gizhliyo, ikea ga'ap, nsea na' le'aka sa uto'o na'?
43006063	Le'a Espíritu le'a nsa'a gealnaban kub, le'a le'atsa be men lá gun gan gap gealnaban wa. Le'a di'izh ndáp na' wa di'izh ten Espíritu ten Dios xa nsa'a gealnaban ndo' be men.
43006064	Parea le'a ncho bego bi lá ndangea ladna ta wa. Li ndab Jesús geal le'a xa zha nedkata uni'í ton bexa na na'anpa gungea ladna xa, no ton xa na yun cuent xa.
43006065	Cha no ndab Jesús: —Ta we'e lakka ndáp na' ndo' bego, le'a na'an ton yoo gan gi'id wats na', tal le'a Xus~na' lid ned usa'a gun xa ta wa.
43006066	Tso'o wa le'a kwa'ad bexa na ndangea ladna Jesús cha mla'a xa, lá ikeseanota bexa xa.
43006067	Le'a Jesús cha unabdi'izh ndo' isatibtop be xmen~na, ndab xa: —¿No bego nlad ula'a na' zha?
43006068	Le'a Simón Pedr cha uka'ab ndab: —Señor, ¿tonta ndo' ná ya'be besa zha? Le'a go nabtsa ndadi'izh di'izh nsa'a gealnaban nunk lá idub.
43006069	Le'a besa ndangeaka ladna go no uni'í besa le'a go nak Cristo, Xinka Dios nban.
43006070	Le'a Jesús cha ndab: —Le'a na' le'a mti isatibtop bega, parea le'a dub bega xmen maxu'u.
43006071	Le'a Jesús li ndab cuent ten Judas Iscariot, xin dub xa nsalea' Simón. Le'a Judas no dub isatibtop xmen Jesús, parea tso'o wa le'a xa le'a yun cuent Jesús.
43007001	Ngol tso'o wa le'a Jesús cha nkesea idub Galilea. Le'a xa lá nlad ya' Judea, geal le'a sa wa le'a bexa nibe'e ten bexa judio nlad gut xa.
43007002	Ná le'a zha wa nsayal gax dub ujest ten bexa judio, zha nyo'o bexa sbe'en len ramad dub sman.
43007003	Ta we'e le'a be wit Jesús cha ndab ndo' xa: —Ika'an beuna sa ndee, wa'be beuna Judea, ndontsa no bexa na ndangea ladna lu sa wa ini'í be uyon ndun lu.
43007004	Le'a tal ton nlad igondo' be men xa, le'a xa wa na'anpa xga'ach ndun be ta'a. Ta we'e tal gun lu be uyon, bin be ta wa sa ini'í itea be men‑a.
43007005	Li ndab bexa wa geal le'a bexa ni lá ndangea ladna le'a Jesús nak Cristo.
43007006	Le'a Jesús cha ndab ndo' bexa: —Le'a zha nsabndo' gaa na' Judea biseata gal, parea le'a bega sak ya'be guni'i pol.
43007007	Le'a be men gizhliyo na'anpa ndap xta'an ixeeno ladna bega. Parea le'a ndo' na' ndee le'a bexa nxee ladna, geal le'a na' ndadi'izh le'a be ta ndun bexa ta ugap.
43007008	Wa'be bega ujest Jerusalén. Le'a na' na'anpa gaa nat, le'a wizh na gaa na' biseata gal.
43007009	Tso'o na li ndab Jesús ndo' bexa wa, cha mya'an xa Galilea.
43007010	Ná le'a tso'o na li ncha'be be wit Jesús ujest wa, we'e cha no Jesús uto'o ncha'a sa wa. Parea le'a Jesús na'anpa ndo' ga'al be men ncha'a, le'a xa ndi ncha'a dub mod lá igondo' be men xa.
43007011	Le'a ndo' ujest wa le'a bexa nibe'e ten bexa judio nkwa'an Jesús, nabdi'izh bexa ndo' be men ndab bexa: —¿Ma xabgi'i we'e zha?
43007012	Le'a be men kwa'ad wa xga'ach ndadi'izh cuent ten Jesús. Le'a ncho bexa ndab le'a Jesús dub xa wenka; ná nchoga bexa ndab le'a xa nkwi'inno be men.
43007013	Parea ni dub bexa na'anpa ga'al ngudi'izh cuent ten Jesús, geal le'a bexa nzheb ndo' bexa nibe'e ten bexa judio.
43007014	Le'a ngol wizh na yá nchasea itol ujest wa, le'a Jesús cha ncha'a sa nde ni'i ten Dios, cha usaxan nluu xa be men ndebe sa wa.
43007015	Le'a bexa nibe'e ten bexa judio ndanseanabe xte'e ndadi'izh Jesús, ndab bexa ndo' be ltsa'a~xa: —¿Xte'e uzhebpa ngok xabgi'i ba' zha, ná xa na'anpa utsid?
43007016	Le'a Jesús cha ndab ndo' bexa wa: —Le'a ta nluu na' ndee na'anpa dub ta na'tsa ulabe'e. Le'a‑yá ndi di'izh ten Dios xa mtu'ub na'.
43007017	Tal le'a bega nladka gun ta nlad Dios, le'a bega sgondo' le'a ta nlu'u na' di'izh ten Dios, na'anpa ndadi'izh na' ta ndanbe'etsa na'.
43007018	Le'a tal ton gudi'izh cuent ten le'atsa xa, le'a xa nkwa'an ná xte'e gap be men mod ndo' xa. Parea le'a na' ndee nkwan ná xte'e gap be men mod ndo' xa mtu'ub na', ta we'e ndadi'izh na' sbe'en ta ugea, na'anpa nkwi'inno na' be men.
43007019	¿Lid msa'a Moisés ley ten Dios ndo' bega zha? Parea ni dub bega lá nxobgek ndo' ley wa. ¿Cha xta'an nlad bega gut bega na'?
43007020	Le'a be men wa cha ndabbe: —¡Mbi bxin ncho len lado'o ga! ¿Ton nlad gut ga zha?
43007021	Le'a Jesús cha uka'ab ndab: —Le'a na' dubtsa uyon mbin wizh ne'e be men, ta we'e ndanseana bega.
43007022	Le'a Moisés ndab yoo be'e be me'ed bgi'i, ta na no wizh ne'e be men ndun bega. (Parea le'a ta wa na'anpa ta ndab Moisés, le'a ta wa ta mbin bexa Israel mas polta ndo' Moisés.)
43007023	Le'a bega ngo be'e be me'ed bgi'i no wizh ne'e be men ndontsa uxobgek bega ndo' ley mke'a Moisés. Ta we'e, ¿xta'an ndakloo bega myunyakna na' dub men gizh wizh ne'e be men zha?
43007024	Na'anpa inisi bega na' ta na'tsa bega ta ndun na'. Ndi utsin binbe'e bega naga utsin nak ta ndun na' wa.
43007025	We'e le'a ncho bexa Jerusalén ndebe sa wa ndab ndo' be ltsa'a~na: —¿Na'anpa xa ndee xa nkwa'an bexa gut bexa zha?
43007026	Bwi'i bego xte'e ndo' ga'al be men ndadi'izh xa, ná le'a bexa wa na'an xte'e ndab ndo' xa. ¿Nati no bexa nibe'e ten beuna wa ndangea ladna le'a xa ndee le'a nak Cristo zha?
43007027	Ná le'a zha na ilen Cristo na'an ton ini'í pa ilen xa. Parea le'a xa ndee uni'í beuna pa nak lazh~na.
43007028	Le'a gor wa le'a Jesús nso'yadi'izh ndo' be men tale ten ni'i ten Dios, cha uge' ndab xa: —Ndab bega le'a bega nchando' na' no uni'í bega pa nak lazh~na'. Parea le'a na' na'anpa ga nladtsa na' ndal. Le'a xa na mtu'ub na' sbe'en gealngea ndadi'izh, ná le'a bega lá nchando' xa wa.
43007029	Parea le'a na' nchando'ka xa, geal le'a na' mto'o wats xa no mtu'ub xa na'.
43007030	We'e le'a ncho bexa nlad isen Jesús, parea ni dub bexa na'an xte'e ngunno xa, geal le'a wizh ula'a Dios gun bexa ta wa biseata gal.
43007031	Ná le'a kwa'ad be men mbingea ladna Jesús, ndab bexa ndo' be ltsa'a~xa: —Le'a xa ndee ta ugeaka le'a nak Cristo, le'a xa ndun sian be uyon lak nsabndo' gun Cristo gor ilen xa.
43007032	Le'a gor na mbi'ín bexa fariseo ta na li xga'ach ndab be men cuent ten Jesús wa, we'e le'a bexa wa no be ule'ay nibe'e cha mtu'ub pla bexa nla'ach ni'i ten Dios ya'besen bexa Jesús.
43007033	Le'a Jesús cha ndab ndo' be men: —Le'a na' stub nde'eptsa ncho'o lat bega, we'e nsea na' wats xa mtu'ub na'.
43007034	Le'a bega ukwa'an na', parea le'a bega lá izheal na'. No lá gun bega gan ya'be sa yo'o na'.
43007035	We'e le'a bexa nibe'e ten bexa judio cha ndab ndo' be ltsa'a~na: —¿Pa ya' xa ba' zha, dub sa na ni lá izheal beuna xa? ¿Nati ya' xa sa sit, sa ndencho be ltsa'a beuna xa judio, cha gudi'izh xa ndo' bexa na'anpa xa judio zha?
43007036	¿Xte'e gab ta ndab xa ba' zha le'a beuna ukwa'an xa, parea le'a beuna lá izheal xa, no lá gun beuna gan ya'be beuna sa yoo xa?
43007037	Le'a ngol wizh yando' ujest wa, wizh mas nsak ten ujest, le'a Jesús cha uso' sa nluu xa, cha uge' ndab xa: —Le'a tal ncho bega ndak ladna, utsea bega wats na', cha usa na' ta goo bega.
43007038	Le'a tal ton gungea ladna na', le'a lak nkeani'i di'izh ten Dios le'a xa wa gap dub gealnaban kub cuent dub yowbe'e uxo'on nits len lado'o~xa.
43007039	Le'a ta na li ndab Jesús wa gab le'a Dios usa'a Espíritu ten na ndo' bexa na ndangea ladna Jesús. Ná le'a Espíritu wa biseata ilen, geal le'a Jesús biseata ikea gibe'a zha wa.
43007040	Le'a gor na mbi'ín be men ta li ndab Jesús, le'a ncho bexa ndab ndo' be ltsa'a~na: —¡Le'a xa ba' ta ugeaka le'aka profet ndi'izh gi'idka wa!
43007041	No ncho bexa ndab: —¡Le'a xa ba' le'aka Cristo xa mti Dios! Ná le'a ncho stapla bexa ndabga: —¡Le'a Cristo na'anpa ilen Galilea!
43007042	Le'a di'izh ten Dios nkeani'i le'a Cristo ilen lat be xin David, le'a xa gak xa gezh Belén lazh David.
43007043	Ta we'e le'a bexa wa usaxan ndeyoto'obe ke na ndab bexa ná ton nak Jesús.
43007044	Le'a ncho bexa wa nlad isen Jesús, parea ni dub bexa na'an xte'e ngunno Jesús.
43007045	Le'a bexa nla'ach ni'i ten Dios wa cha mla'ncha'. We'e le'a be ule'ay nibe'e nsea bexa fariseo cha unabdi'izh ndo' bexa, ndab bexa: —¿Xta'an lá ngo'o bega Jesús zha?
43007046	Le'a bexa nla'ach ni'i ten Dios wa cha ndabbe: —¡Nunk dub xabgi'i lá ndadi'izh lak ndadi'izh xa wa!
43007047	We'e le'a bexa fariseo cha ndabbe: —¿No bego ndangea ladna be gealkwi'in wa zha?
43007048	¿Lá ini'í bega zha le'a ni dub xa nibe'e ten beuna xa judio no ni dub xa fariseo lá ndangea ladna Jesús?
43007049	¡Le'a Dios utsaksi be men kwa'ad wa, bexa na ni lá nchando' ley mke'a Moisés!
43007050	Ná le'a sa wa nso' dub xa nsalea' Nicodemo xa fariseo, xa na ngwa'yadi'izhno Jesús dub gor te'al. Le'a xa cha ndab:
43007051	—¿Nsak bega zha le'a ley ten beuna ndab le'a dub men ndap ke, gor biseata go'ón beuna ta ntsakndo' xa, no koxnes beuna ta ndun xa?
43007052	Le'a bexa wa cha ndabbe: —¿Noga lu nak dub xa Galilea zha? Btsid di'izh ten Dios, we'e ini'í lu le'a Galilea na'anpa ito'o ni dub profet ten Dios.
43007053	Cha nsea'be bexa ta lid bexa.
43008001	Le'a Jesús cha ncha'a Bet Olivo.
43008002	Le'a ngol ngot xe'a wa mlengal Jesús tale ten ni'i ten Dios. Cha kwa'ad be men ulansea wats xa. Le'a xa cha usob, cha usaxan nluu xa be men.
43008003	We'e le'a pla be mech ten ley nsea bexa fariseo ulenno dub xagots ngwa'iga'ano dub xabgi'i na'anpa xabgi'i ten xa. Cha mso' bexa xagots wa tlaw be men wa.
43008004	Cha ndab bexa ndo' Jesús: —Mech, le'a xagots ndee ngwa'iga'ano dub xabgi'i na'anpa xabgi'i ten xa.
43008005	Le'a ley mke'a Moisés unibe'e ula'ge' beuna be xagots ndun lak ta mbin xa ndee wa gast gat xa. ¿Go zha, xte'e gab ga?
43008006	Le'a bexa wa ga ndun preb Jesús ná xte'e gab Jesús, ndontsa gap bexa xta'an usake bexa Jesús. We'e le'a Jesús cha usob, usaxan nke'a xa ndo' yo no ngutsya'a~xa.
43008007	Ná le'a be mech ten ley nsea bexa fariseo dubpa nabdi'izh ndo' Jesús. Cha ngwaso' xa, ndab xa ndo' bexa wa: —Tal le'a dub xa nso' lat bega ba' lá ndap ni dub ke ndo' Dios, ned xa wa ula'ge' xagots ba'.
43008008	Cha usobgal Jesús, cha mke'agal xa ndo' yo.
43008009	Ná le'a gor na mbi'ín bexa na li msake xagots wa ta ndab Jesús, cha mbinbe'e bexa le'a bexa noga ndap ke. Cha ndon ned bexa gox no gast bexa ben mka'an sa wa. Cha myanso' nab xagots wa wats Jesús.
43008010	Le'a Jesús cha ngwaso'gal, cha unabdi'izh xa ndo' xagots wa, ndab xa: —¿Nat zha ma bexa li msake lu wa nat? ¿Ni dub xa wa na'an xta'an ngunno lu zha?
43008011	Le'a xagots wa cha uka'ab ndab: —Ni dub xa wa na'an xta'an ngunno na', Señor. Le'a Jesús cha ndab: —Ni na' lá gáp le'a lu nsabndo' gat. Nat bya', yá lá gunta lu ta ugap wa.
43008012	Le'a stub biaj le'a Jesús ndadi'izh ndo' be men, ndab xa: —Le'a na' ndee le'a nak xe'a ndo' be men nde ndo' gizhliyo. Le'a tal ton isankea tso'o na' na'anpa ikesea sa ukaw, le'a xa ndi gap xe'a nsa'a gealnaban.
43008013	We'e le'a bexa fariseo cha ndabbe: —Le'a lu ndadi'izh cuent ten le'aka lu, ta we'e le'a ta ndadi'izh lu ba' na'anpa nsak.
43008014	Le'a Jesús cha uka'ab ndab: —Mas le'aka na' ndadi'izh cuent ten na', le'a ta ndadi'izh na' wa ta nsakka, le'a na' uní pa ulen na' no pa gaa na'. Parea le'a bego ni lá ini'í pa ulen na' no pa gaa na'.
43008015	Le'a bego nsake na' laktsa ndanbe'e be men, ná le'a na' ndee na'anpa nsake ni dub men nat.
43008016	Le'a tal usake na' be men, le'a ta gáp na' wa ta nsakka, geal le'a na' na'anpa nabtsa gun ta wa, le'a Xus~na' xa mtu'ub na' no nso' wats na'.
43008017	Lak nkeani'i ley ten bega, tal top men dubtsa gab, le'a ta ndab bexa wa nsakka.
43008018	Le'a na' ndee ndáp ton nak na', no Xus~na' xa mtu'ub na' noga dubtsa ndab ton nak na'.
43008019	Le'a bexa wa cha ndabbe: —¿Ma xus~lu zhaga? Le'a Jesús cha uka'ab ndab: —Le'a bego lá nchando' na', no ni lá nchando' bega Xus~na'. Tal le'a bega nchando' na', le'a bega no Xus~na' nchando'.
43008020	Be di'izh ndee uní'i Jesús gor nluu xa be men len ni'i ten Dios, sa nda'usa'a be men med gon. Parea ni dub bexa lá isen Jesús, geal le'a wizh ula'a Dios gun bexa ta wa biseata gal.
43008021	Le'a Jesús cha mbidi'izhgal ndo' bexa ndab xa: —Le'a na' ika'an sa ndee. We'e le'a bega cha ukwa'an na', parea le'a sa na gaa na' le'a bega lá gun gan no ya'. No zha na gat bega le'a be ke ten bega na'anpa yu'u.
43008022	Le'a bexa nibe'e ten bexa judio cha ndab ndo' be ltsa'a~na: —¿Nati gut xa le'aka le'a xa, ta we'e ndab xa le'a sa ya' xa le'a beuna lá gun gan no ya' sa wa?
43008023	Le'a Jesús cha ndab: —Le'a bego xa xan ndee, parea le'a na' xa ga'ap ba'. Le'a bego xa ndo' gizhliyo ndee, parea le'a na' na'anpa xa ndo' gizhliyo.
43008024	Ta we'e ndápka na' le'a zha na gat bega, le'a be ke ten bega na'anpa yu'u. Tal le'a bega lá gungea ladna ton nak na', le'a be ke ten bega na'anpa yu'u gor na gat bega.
43008025	Le'a bexa cha ndabbe: —¿Tonxá lu zhaga? Le'a Jesús cha ndab: —Le'a na' zha nedkata ndáp ton na'.
43008026	Ncho sianta be ta gáp na' cuent ten bega no ta usake na' bega, parea ndo' bego bexa ncho ndo' gizhliyo le'a na' ndáptsa ta na ndadi'izh xa mtu'ub na' wa, le'a xa gealngeatsa ndadi'izh.
43008027	Parea le'a bexa wa lá yakbe'ena le'a Jesús ndadi'izh cuent ten Dios Xus~xa.
43008028	Ta we'e no ndab Jesús ndo' bexa: —Le'a gor na yá mbinno bega na' ta nlad bega, we'e igondo' bega ton nak na', Xa Myak Men Ndo' Gizhliyo. No ini'í bega le'a na' na'anpa ndun ta nladtsa na', le'a na' ndi ndadi'izh lak mluu Xus~na' ndo' na'.
43008029	Le'a Xus~na' xa mtu'ub na' no nso' wats na'. Le'a xa na'anpa nla'a nab na', geal ndun na' sbe'en ta nsak ladna xa.
43008030	Le'a gor na li ndab Jesús ta wa, we'e le'a kwa'ad be men cha mbingea ladna Jesús.
43008031	Cha ndab Jesús ndo' bexa judio na li mbingea ladna xa: —Tal le'a bega sbe'en uxobgek ndo' be ta ndáp na', le'a bega ta ugeaka gak xmen~na'.
43008032	We'e le'a bega igondo' gealngea ten Dios, le'a gealngea wa uxa'ak bega.
43008033	Le'a bexa wa cha ndabbe: —Le'a Abraham le'a nak usan gox polta ten besa. Le'a besa nunk lá igayo'ota ndo' stub men. ¿Ná xte'e li ndab lu le'a besa ya'ak zha?
43008034	Le'a Jesús cha uka'ab ndab: —Le'a na' gáp ndo' bega le'a tal ton gun be ta ugap, le'a xa wa ndaigayo'o ndo' ta ugap wa.
43008035	Le'a dub xa nyo'o ndo' stubga men na'anpa idub tiemp yoo ta lid xa nibe'e xa wa. Parea le'a xin~xa nibe'e wa idub tiemp ncho ta lid xus~na.
43008036	No liga tal le'a Xin Dios le'a uxa'ak bega ndo' ta ugap, le'a bega ta ugeaka mya'ak.
43008037	Le'a na' uníka le'a usan gox polta ten bega Abraham, parea le'a bega nlad gut na', geal le'a bega lá nsakyo'ón be ta ndáp na'.
43008038	Le'a na' ndee ndadi'izh be ta nluu Xus~na' ndo' na', parea le'a bego ndun lak ndab xus bega.
43008039	Le'a bexa wa cha uka'ab ndab bexa: —Le'a Abraham nak xus besa. Le'a Jesús cha ndab: —Tal le'a bega nak xinka Abraham, le'a bega gun ltsa'a be ta mbin Abraham.
43008040	Parea nat le'a bega ndi nlad gut na', geal ndadi'izh na' gealngea, ta mbidi'izh Dios ndo' na'. Le'a Abraham nunk lá ngun ltsa'a ta nlad bega gun bega wa.
43008041	Le'a bega ndi ndun lak ndun xus bega. We'e cha ndab bexa: —Le'a besa na'anpa nak lak dub men ni lá ini'í ton nak xus~na. Dubtsa xus besa ncho, le'a xa wa Dios.
43008042	We'e le'a Jesús cha ndab: —Tal le'a xus bega Dios, le'a bega ta ugeaka yankea na', le'a na' wats Dios uto'o ndal na' ndo' gizhliyo ndee. Le'a Dios le'a mtu'ub na', na'anpa na'tsa nlad ndal.
43008043	¿Xta'an lá nyakbe'ena bega ta ndáp na' zha? Le'a bega lá nsakyo'ón di'izh ten na'.
43008044	Le'a xus bega nak maxu'u, no nlad bega gun bega ta nlad xa wa. Le'a maxu'u wa gast zha nedkata ndut men. No nunk lá ndadi'izh maxu'u gealngea, geal le'a xa na'anpa nchando' gealngea. Le'a gor na ndadi'izh xa gealkwi'in, le'a xa ndun lakka nak xa, le'a xa uzhe'eb dub xa ukwi'in, no nki'il xa be men ndun bexa gealkwi'in.
43008045	Ná le'a ta na ndadi'izh na' gealngea, ta we'e le'a bega lá ndangea ladna na'.
43008046	¿Ton bega gun gan gab dub ta ugap ndun na' zha? Le'a na' ndi sbe'en gealngea ndadi'izh. Ta we'e ¿xta'an lá ndangea ladna bega na' zha?
43008047	Le'a tal ton xmenka Dios le'a xa wa ndo'ón ta ndab Dios. Ná le'a bego na'anpa xmen Dios, ta we'e lá nsakyo'ón bega ta ndab Dios.
43008048	Le'a bexa wa cha uka'ab ndab: —Le'aka nak ta ndab besa, le'a lu dub xa Samaria, no ncho mbi bxin len lado'o~lu.
43008049	Le'a Jesús cha ndab: —Le'a na' na'anpa ncho mbi bxin len lado'o~na'. Le'a na' ndee utsintsa ndadi'izh cuent ten Xus~na', parea le'a bega ndi nisi na'.
43008050	Le'a na' lá nkwan xte'e gap be men mod ndo' na'. Parea ncho dub xa na nlad gap be men mod ndo' na', le'a xa wa le'a gab xte'e nak be ta ndun bega.
43008051	Le'a na' gáp ndo' bega le'a tal ton uxobgek ndo' di'izh ten na', le'a xa wa nunk lá gat.
43008052	We'e cha ndab bexa nibe'e wa: —Nat segurka uni'í besa le'a lado'o~lu nchoka mbi bxin. Le'a Abraham no be profet ngutkabe, ná lu ndab le'a tal ton uxobgek ndo' di'izh ten lu le'a nunk lá gat.
43008053	¿Xte'e gab lu zha mas nsak lu ndo' Abraham usan gox polta ten besa? Le'a xa wa ngutka, no liga be profet. ¿Lu zha, xte'e nsak lu ton nak lu?
43008054	Le'a Jesús cha uka'ab ndab: —Tal le'aka na' gáp le'a na' xa nsak, le'a ta gáp na' wa ta na'an xti'in. Parea le'a Xus~na', xa na ndab bega nak Dios ten bega, xa we'e ndab le'a na' xa nsakka.
43008055	Le'a bego lá nchando' xa wa, ná le'a na' ndee nchando'ka xa. No tal gáp na' le'a na' lá nchando' xa, le'a na' no dub xa ukwi'in lak ukwi'in bego. Parea le'a na' ta ugeaka nchando' xa no nxobgek na' itea be ta ndab xa.
43008056	Le'a Abraham usan gox polta ten bega mten ladna ta na uni'í xa le'a na' gal ndo' gizhliyo. Le'a xa uni'íka ta wa, cha mten ladna xa.
43008057	We'e le'a bexa judio wa cha ndabbe: —Lu ni tol gayo'o li'in lid ncho, ¿ná xte'e ndab lu le'a lu uni'í Abraham?
43008058	Le'a Jesús cha ndab: —Le'a na' gáp ndo' bega le'a zha na bi na'an Abraham yoo, le'a na' ncho'ola.
43008059	We'e cha usen bexa ge' ndi'izh ula'ge' bexa Jesús, parea le'a Jesús cha mkachndo' uto'o xa sa nde ni'i ten Dios. Utid xa gandid lat bexa wa, cha ncha'a xa.
43009001	Ngol dub wizh nchasea Jesús le'a xa uni'í dub xabgi'i zha ngolta xa lá na' xa.
43009002	Le'a be xmen Jesús cha unabdi'izh ndab bexa ndo' Jesús: —Mech, ¿xta'an lba'a lá na' xa ba' idub zha ngolta xa zha? ¿Ke ten be usan ten xa‑yá, nati ke tenka xa‑yá?
43009003	Le'a Jesús cha ndab: —Le'a xa lba'a nak na'anpa ke ten xa no ni ke ten be usan ten xa. Parea le'a ta lba'a nak xa ba' le'a be men ini'í juers ten Dios.
43009004	Nattsa bi tezhea le'a na' nsabndo' gun ti'in ndab Dios, xa mtu'ub na'. Le'a te'al sken ilen, gor na na'anta ton gun ti'in.
43009005	Le'a nat bi nso' na' ndo' gizhliyo ndee, le'a na' nak xe'a ten Dios ndo' be men nde ndo' gizhliyo.
43009006	Le'a tso'o na li ndab Jesús, cha mchuk xa ndo' yo, cha mbinde'e xa dub tuzh yalan. Cha uda'ab xa‑yá ngusndo'~xa lá na' wa.
43009007	Cha ndab Jesús: —Wa'da'ab ngusndo'~lu nits tank sa nsalea' Siloé —le'a ta wa dub di'izh gab: xa mtu'ub. We'e le'a xa wa cha ncha'da'ab ndo'~na sa wa. Le'a gor nsea' xa ta lid~xa le'a xa na'la.
43009008	Le'a bexa ncho gax ta lid~xa, no iteata bexa na uni'í le'a xa wa ngok dub xa lá na', le'a bexa wa cha ndab ndo' be ltsa'a~na: —¿Na'anpa le'a xa ba' xa nsobnab med wa zha?
43009009	Le'a ncho bexa wa ndab: —Le'a xa ba' le'aka ta wa. Ná ncho bexa ndab: —Na'an, le'a xa ba' migabtsa xa wa. Parea le'aka xa wa cha ndab: —Le'a na' ndee le'aka ta wa.
43009010	Le'a bexa wa cha unabdi'izh ndo' xa ndab bexa: —¿Xte'e uyo'o gan na'la go nat zhaga?
43009011	Le'a xa cha uka'ab ndab: —Le'a xa nsalea' Jesús wa mbinde'e yalan, cha uda'ab xa‑yá ngusndo'~na', cha ndab xa gada'ab na' ndo' na' nits Siloé. Ta we'e ngwaa na', no uda'ab na' ndo' na', cha mna' na'.
43009012	Le'a bexa wa cha unabdi'izh ndab bexa: —¿Ma xa wa nat? Le'a xa wa cha uka'ab ndab xa: —Le'a na' lá iní.
43009013	We'e le'a bexa wa cha mbi'i xa na li myakna wa ndo' bexa fariseo.
43009014	Le'a ta wa wizh ne'e bexa judio, zha na li mbinde'e Jesús yalan, cha myunyakna Jesús ngusndo' xa wa.
43009015	We'e le'a bexa fariseo no unabdi'izh ndo' xa wa ná xte'e myakna ngusndo'~xa. Le'a xa cha uka'ab ndab: —Le'a xa wa uda'ab yalan ngusndo'~na', cha uda'ab na' ndo'~na', cha mna' na'.
43009016	We'e le'a ncho bexa fariseo cha ndabbe: —Le'a xabgi'i we'e na'anpa nak dub xa mtu'ub Dios, le'a xa ndun ta lá nsabndo' wizh ne'e beuna. Ná nchoga bexa ndab: —Dub men ugap lá yoo gan gun be uyon ndun xa wa. Ta we'e na'anpa dubtsa ngudi'izh bexa ná ton nak Jesús.
43009017	Cha unabdi'izhgal bexa ndo' xa myakna wa, ndab bexa: —¿Xte'e nsak lu? ¿Ton nak xa li myunyakna ngusndo'~lu ba' zha? Le'a xa wa cha uka'ab ndab xa: —Nsak na' le'a xa wa dub profet ten Dios.
43009018	Parea le'a bexa nibe'e ten bexa judio lá ndangea ladna ti ngok xa wa dub xa lá na', no uyo'o gan mna' xa. Ta we'e mtu'ub bexa dub men ngwa'tezh be usan ten xa.
43009019	Le'a gor na ulen bexa wa, le'a bexa nibe'e wa cha unabdi'izh ndo' bexa, ndab bexa: —¿Xin bega xa ndee, xa ndab bego lá na' zha ngolkata xa wa zha? ¿Xte'exá mna' xa nat zhaga?
43009020	Le'a be usan ten xa wa cha uka'ab ndab bexa: —Uni'íka besa le'a ta ba' xinka besa, noga lá na'ka xa zha ngolta xa.
43009021	Parea le'a besa lá ini'í xte'e mna' xa nat, no ni lá ini'í besa ton myunyakna xa. Unabdi'izh bega ndo' le'aka xa, le'a xa yá goxla, le'a xa sabka‑yá.
43009022	Li ndab bexa geal le'a bexa nzheb ndo' bexa nibe'e, le'a bexa nibe'e wa yá mbidi'izh le'a guni'i ton gab le'a Jesús nak Cristo, le'a bexa wa kontu'ub xa len ni'i sa nzhealbe bexa judio.
43009023	Ta we'e ndab be usan ten xa wa le'a xa yá goxla, inabdi'izh bexa nibe'e wa le'aka ndo' xa.
43009024	We'e le'a bexa nibe'e wa cha utezhgal xabgi'i li myakna wa, cha ndab bexa: —Le'a Dios nsobwi'i ga'al gud ná xte'e nak xabgi'i wa, le'a besa uni'í le'a xa wa dub xa ndap ke.
43009025	Le'a xa wa cha ndab: —Le'a na' lá iní tal le'a xa wa xa ndap ke natal na'an. Parea dub ta uní na': le'a na' ngok dub xa lá na', ná nat le'a na' na'la.
43009026	Cha ndabgal bexa: —¿Xte'e mbinno xa lu zha? ¿Xta'an mbin xa ndontsa lba'a na' lu zha?
43009027	Le'a xa cha uka'ab ndab xa: —Le'a na' yá ndáp‑a ndo' bego, ná le'a bega lá ka'ab isakyo'ón‑a. ¿Nat xta'an nlad bega gáp na'‑yá stub biaj? ¿Nati no bega nlad gak xmen~xa wa zha?
43009028	Cha xela uní'i bexa ndo' xa, ndab bexa: —Lu nak xmen~xa wa, parea le'a besa nak xmen Moisés.
43009029	Le'a besa uni'íka le'a Dios mbidi'izhno Moisés, parea le'a xa we'e le'a besa ni lá ini'í pa uto'o xa.
43009030	Le'a xabgi'i wa cha uka'ab ndab xa: —¡Le'a ta ndab bega wa uzhebpa ndanseana na'! Le'a xa wa le'a myunyakna ngusndo'~na', parea le'a bega lá ini'í pa uto'o xa.
43009031	Le'a beuna uni'íka le'a Dios na'anpa go'ón ta inab dub xa ndap ke. Parea le'a tal ton yankea Dios no uxobgek xa ndo' Dios, le'a Dios so'ónka ta inab xa wa.
43009032	Nunk beuna gol go'ón yoo dub men yunyakna ngusndo' dub xa lá na' zha ngolta xa.
43009033	Tal le'a xa wa na'anpa nak dub xa mtu'ub Dios, le'a xa lá yoo gan gun ta wa.
43009034	Le'a bexa cha uka'ab ndab bexa: —¡Le'a zha ngolkata lu le'a lu yá ndapka ke, ná lu nlad le'a uluu besa! Cha ulantu'ub bexa xa sa wa.
43009035	Le'a Jesús mbi'ín ta li ulantu'ub bexa xa wa. Le'a ngol gor mzheal Jesús xa, cha ndab Jesús: —¿Ndangea ladna lu Xin Dios zha?
43009036	Le'a xa wa cha uka'ab ndab xa: —Señor, gud go ná ton xa wa, ndontsa gungea lad na' xa wa.
43009037	Le'a Jesús cha ndab: —Le'a lu yá uni'íka xa, le'a xa wa na', xa ndadi'izhno lu nat.
43009038	Le'a xa wa cha ndab: —Ndangea lad na' go, Señor. Cha usaxib xa ndo' Jesús.
43009039	Le'a Jesús cha ndab: —Le'a na' ndal ndo' gizhliyo iní na' ná xte'e nak be men. Li ndontsa le'a bexa lá na' wa ina'be, no bexa na nsak le'a xa na'ka le'a bexa wa ya'an cuent dub xa lá na'.
43009040	Le'a gor na mbi'ín pla bexa fariseo nde sa wa ta li ndab Jesús, cha ndab bexa ndo' Jesús: —¿Ndab lu zha le'a besa ndee na'anpa na'?
43009041	Le'a Jesús cha ndab: —Tal le'a bega lá na', le'a bega na'anpa ndap ke ndo' Dios. Parea le'a bega ndab le'a bega na'ka, ta we'e le'a bega ndapka ke ndo' Dios.
43010001	’Le'a na' gáp ndo' bego le'a dub sa ndenchonyaw be borreg, tal le'a dub xa na'anpa nyo'o to'o puert sa wa cha ndi nyo'o xa stub lad, le'a xa wa dub wa'an, dub xa nlat juers be man.
43010002	Parea le'a dub xa na nyo'o to'o puert wa, le'a xa wa le'a xa nla'ach be borreg wa.
43010003	Le'a xa na nla'ach to'o puert sa wa cha nxa'al‑a, cha nyo'o xa nla'ach be borreg wa. Le'a xa cha nbezhlea' kadga dub ma ten xa. Le'a bema cha ndo'ón ti~xa, cha ncha'ato'ono bema xa.
43010004	Le'a gor na yá utatela be borreg ten xa, le'a xa nla'ach ma cha nsaned ndo' ma. Le'a be borreg wa nchando' ti~xa, cha nsankea bema tso'o xa.
43010005	Parea le'a bema na'anpa isankea tso'o dub xa lá nchando' ma, ndi uxo'on bema ndo' xa, geal le'a bema lá nchando' ti~xa.
43010006	Le'a Jesús mbidi'izh ta ndee ndo' be men, parea le'a bexa lá nyakbe'ena xte'e gab ta wa.
43010007	Cha no ndab Jesús ndo' bexa wa: —Le'a na' gáp ndo' bego le'a na' le'a nak cuent puert sa nyote be borreg.
43010008	Le'a itea bexa na ned ulen ndo' na', bexa na mluu dub di'izh na'anpa ta ugea, le'a bexa wa cuent dub wa'an, dub xa nlat juers be man. Parea le'a bexa nak cuent be xborreg~na' lá isakyo'ón ta ndab bexa wa.
43010009	Le'a na' le'a nak cuent puert wa, geal le'a tal ton ndangea ladna na', le'a xa wa ndapka gealnaban ndo' Dios. Le'a bexa wa nak cuent be borreg nyo'o nto'o to'o puert no nzheal ma gixgi ndaw ma.
43010010	’Le'a dub wa'an nsealawa'antsa be borreg, no nseayut xa ma, nlad xa initndo' ma. Parea le'a na' ndee ndi ndal ndontsa le'a bexa nak cuent be xborreg~na' gap gealnaban ndo' Dios, no uzhebpa wen yoo bexa ndo' Dios.
43010011	Le'a na' le'a nak xa utsin nla'ach be xmen~na' lak utsin nla'ach dub men be xborreg~xa, no nsa'a xa le'aka le'a xa sakndo' bema.
43010012	Parea le'a dub xa nyaxtsa ten na ndontsa ula'ach xa bema, le'a xa na'anpa le'a ten ma. Ta we'e le'a gor na ini'í xa nsea dub mbee cha ula'a xa bema ndi uxo'on xa. We'e le'a mbee wa cha ukendo' bema cha ite'achso bema itea lad.
43010013	Le'a xa wa uxo'on geal le'a xa medtsa nlad, na'anpa nyu'no ladna xa bema.
43010014	’Le'a na' nak cuent dub xa utsin nla'ach be borreg ten na. Nchando' na' bexa nak be borreg ten na', no liga le'a bexa nchando'ga na',
43010015	lak nchando' Xus~na' na', no liga nchando' na' Xus~na'. No nsa na' le'aka na' sakndo' be men nak be borreg ten na'.
43010016	No ncho stub xkwa'a be xmen~na', bexa lá nchando' bega. Le'a bexa wa cuent stub xkwa'a borreg ncho stubga corral. Le'a na' yunjuntka bexa wa no bexa ndee, no uxobgek bexa ndo' na'. We'e yoo dubtsa xkwa'a be xmen~na', no nab na' gak xa nla'ach iteanak bexa.
43010017	’Le'a Xus~na' nkwea' ladna na', geal le'a na' nsa gealnaban ten na' gat na' ndontsa iban na' stub biaj.
43010018	Na'an ton gut na', ndi na'ka usa na' gat na'. Le'a na' ndap juers usa na' gealnaban ten na', no ndap na' juers iban na' stub biaj. Le'a ta wa ta unibe'e Xus~na' gun na'.
43010019	Le'a gor na mbi'ín bexa judio be ta li ndab Jesús, cha stub biaj usaxan uteyoto'o bexa no be ltsa'a~xa.
43010020	Ncho kwa'ad bexa ndab: —¿Xta'an nla'ach bego ta ndab xa ba' zha? Le'a xa ncho mbi bxin len lado'o~na no nsak xa gizh tont.
43010021	Ná le'a ncho bexa wa ndabgabe: —Le'a xa ba' na'anpa ndadi'izh lak ndadi'izh dub men ncho mbi bxin len lado'o~na. No lá gun dub mbi bxin gan ina' dub xa lá na' lak mbin xa ba'.
43010022	Ngol zha kwal zha na ngo bexa judio dub ujest ten ni'i ten Dios nde Jerusalén.
43010023	Le'a dub wizh wa, le'a Jesús nkesea sa nsalea' Corredor Salomón ten ni'i ten Dios.
43010024	We'e le'a ncho bexa judio cha myaklo wats Jesús, ndab bexa: —¿Gast polxá ini'í besa ton nak go zhaga? Tal go le'a nak Cristo, gud ga‑yá ndo' ga'al besa.
43010025	Le'a Jesús cha uka'ab ndab: —Le'a na' yá ndápka ndo' bega ton nak na', ná le'a bego lá ngungea ladna‑yá. No le'a be uyon na ndun na' nsea juers ten Dios Xus~na', le'a ta wa nluukaga ton nak na'.
43010026	Ná le'a bego lá ndangea ladna‑yá geal le'a bega na'anpa nak be borreg ten na'.
43010027	Le'a bexa nak be borreg ten na', le'a bexa wa ndo'ón ti~na', no nchando' na' bexa, no nsankea bexa tso'o na'.
43010028	No nsa na' gealnaban nunk lá idub ndo' bexa. Le'a bexa idub tiemp yoo wats Dios, no na'an ton ko'o bexa ndo' ya'a~na'.
43010029	Le'a Xus~na', xa msa'a bexa ndo' na', le'a xa wa ndon le'a nibe'e ndo' itea be ta'a, ta we'e na'an ton gun gan ko'o bexa ndo' ya'a~xa.
43010030	Le'a na' no Xus~na' le'a besa dubtsa nak.
43010031	We'e le'a bexa wa usengal be ge' ndi'izh gut bexa Jesús.
43010032	Ná le'a Jesús cha ndab ndo' bexa: —Sian be ta wen ndun na' ndo' ga'al bega lak msa'a Xus~na' gun na'. ¿Ke ten xta'anma dub ta li mbin na' wa ula'ge' bega na' zha?
43010033	Le'a bexa wa cha uka'ab ndabbe: —Le'a besa na'anpa ula'ge' lu ke ten dub ta wen ndun lu. Le'a besa ndi ula'ge' lu ke ten ta na kwea' uní'i lu ndo' Dios. Le'a lu men gizhliyotsa, ná ndab lu le'a lu Dios.
43010034	Le'a Jesús cha uka'ab ndab: —Le'a ley ndeno bega nkeani'i le'a Dios ndab ndo' be men: “Ndáp na' le'a bega nak be dios.”
43010035	Le'a beuna uni'íka le'a itea be ta ndab di'izh ten Dios ta ugeaka. Ta we'e tal le'a Dios li ndab ndo' bexa wa le'a bexa no nak dios,
43010036	¿xte'e ndab bega le'a na' kwea' uní'i ndo' Dios gor na ndáp na' le'a na' Xin Dios? Le'a Dios mti na' no mtu'ub xa na' ndo' gizhliyo ndee.
43010037	Tal le'a na' na'anpa ndun be ta'a lak ndun Xus~na', le'a bega lá nsabndo' gungea ladna na'.
43010038	Le'a bega na'anpa ndangea ladna ta ndáp na', parea nsabndo' gungea ladna bega ta ndun na'. We'e igondo' bega Xus~na', no gungea ladna bega le'a na' no Xus~na' dubtsa nak besa.
43010039	We'e stubgal biaj nlad bexa isen bexa Jesús, ná le'a Jesús cha utid tlaw bexa, na'anpa isen bexa xa.
43010040	Cha ncha'agal xa stub to'o yowbe'e Jordán, sa mas polta ulalea' Juan be men. Cha we'etsa uyo'o Jesús dub nde'ep.
43010041	Le'a kwa'ad men nseabegal wats xa, ndab bexa ndo' be ltsa'a~xa: —Le'a Juan ta ugeaka ni dub uyon lá ngun, parea le'a itea ta ndab Juan cuent ten xa ndee, le'a ta wa ta ugeaka.
43010042	We'e le'a kwa'ad bexa nde sa wa mbingea ladna le'a Jesús nak Cristo.
43011001	Uyo'o dub xabgi'i nsalea' Lázaro usen gealgizh. Le'a xa wa xa gezh Betania, sa no nak lazh Marí no Mart itop bsan Lázaro.
43011002	(Le'a Marí bsan Lázaro wa xa ulo ta uxe'e xo'o Jesús tso'o wa, cha mkwi'id xa xo'o Jesús nsea gichgek~xa.)
43011003	Ngol gor le'a itop bsan Lázaro wa mtu'ub dub men ndo' Jesús, ndab xa: —Señor, le'a Lázaro amig ten ga usen gealgizh.
43011004	Le'a gor na mbi'ín Jesús ta wa, cha ndab xa: —Le'a gealgizh wa na'anpa gut xa. Le'a ta wa ndi ndontsa ini'í be men juers ten Dios no juers ten Xin Dios.
43011005	Le'a Jesús nkea ladna Mart no Marí beal~xa no Lázaro.
43011006	Parea le'a gor na mbi'ín Jesús le'a Lázaro usen gizh, le'a Jesús cha uyo'okata sa wa stop wizh.
43011007	We'e cha ndab xa ndo' be xmen~xa: —Ncha'be beuna stub biaj distrit Judea.
43011008	Le'a be xmen Jesús cha ndabbe: —Mech, ti plama wizh le'a bexa judio ncho sa wa nlad gut ga, ná nat, ¿xta'an li nlad go ya'gal ga sa wa zha?
43011009	Le'a Jesús cha uka'ab ndab: —Ncho dub tibtop gor tezhea kad dub wizh. Le'a tal ton ikesea gor tezhea na'anpa ikate'eb, geal le'a xa na' bea ndo' gizhliyo ndee.
43011010	Parea tal ton ikesea gor te'al, le'a xa skate'eb le'a gor wa na'an bea.
43011011	Cha no ndab Jesús: —Le'a Lázaro amig ten beuna ngwadgats, ná le'a na' ndaukwan xa.
43011012	We'e le'a be xmen Jesús cha ndabbe: —Señor, tal le'a xa naxyats, le'a xa syakkana.
43011013	Le'a ta li ndab Jesús wa gab le'a Lázaro ngutla, ná le'a be xmen Jesús ndanbe'e le'a xa naxyats‑tsa.
43011014	We'e le'a Jesús cha ga'al ndab ndo' bexa: —Le'a Lázaro ngut.
43011015	Le'a na' nten ladna na'anpa ncho beuna sa wa gor ngut xa. Li ndontsa mas ige' ladna bega na'. Nat ncha'ina' beuna xa.
43011016	Le'a Tomás, xa no nsalea' Dídimo, cha ndab ndo' be ltsa'a~na: —Ncha'be beuna sa wa, ndontsa no beuna gatno Jesús.
43011017	Le'a wizh na ulaya' Jesús to'o gezh Betania wa, mbi'ín xa le'a Lázaro mdapla wizh mga'ach.
43011018	Le'a Betania nde pa chontsa kilómetro gax Jerusalén.
43011019	Ta we'e le'a kwa'ad bexa judio ncho Jerusalén wa ngwa'ina' Mart no Marí, mlu'uzh be men wa itop bexa ta na ngut bsan bexa.
43011020	Le'a gor na mbi'ín Mart le'a Jesús nsalaya' gaxla, cha uto'o xa, ngwa'uche'alndo' xa Jesús. Ná le'a Marí mya'an ta ni'i.
43011021	Le'a Mart cha ndab ndo' Jesús: —Señor, tal le'a go ncho sa ndee, le'a bsan~na' na'anpa ngat.
43011022	Parea le'a na' uní le'a guni'i xta'an inab go ndo' Dios nat, le'a Dios sa'aka‑yá.
43011023	Le'a Jesús cha ndab ndo' Mart: —Le'a bsan~lu sbanka.
43011024	Le'a Mart cha ndab: —Le'a na' uní le'a xa sbanka gal wizh lult, zha iban itea be men ngut.
43011025	Le'a Jesús cha ndab: —Le'a na' nak xa nxiste be men ndo' gealgut, no nak na' xa nsa'a gealnaban. Le'a tal ton gungea ladna na', maska ngut xa le'a xa sbanka.
43011026	Le'a itea bexa nban tal gungea ladna bexa na', le'a bexa wa na'anpa gat idub tiemp. ¿Ndangea ladna lu ta ndáp na' ndee zha?
43011027	Le'a Mart cha ndab: —Ndungeaka lad na'‑yá, Señor. No ndangea lad na' le'a go nak Cristo Xin Dios, xa na ndi'izh ga gi'idka ndo' gizhliyo.
43011028	Tso'o na li ndab Mart, we'e cha nsea' xa ta lid~xa, xaga'tsa ndab xa ndo' Marí beal~xa: —Le'a mech nseala no nbezh xa lu.
43011029	Le'a gor na mbi'ín Marí ta wa, cha uxax uto'o xa, ncha'ina' xa Jesús.
43011030	Le'a Jesús biseata yate len gezh wa, ndi bi nso' xa sa mzhe'al Mart xa.
43011031	We'e le'a bexa ndeulu'uzh Marí bexa nde ta lid~xa, le'a gor uni'í bexa le'a Marí uxax uto'o ncha'a, cha usankea bexa tso'o Marí, ndab bexa le'a Marí ncha'yo'on to'o ba'a ten Lázaro.
43011032	Le'a gor na ulaya' Marí wats Jesús no uni'í xa Jesús, cha msaxib xa ndo' Jesús, ndab xa: —Señor, tal le'a go ncho sa ndee, le'a bsan~na' na'anpa ngat.
43011033	Le'a gor na uni'í Jesús xte'e ndo'on Marí, no bexa na li ulanseano Marí wa, le'a xa uzhebpa uban myo'o ladna no kwea' myo'o ladna xa.
43011034	Cha ndab xa: —¿Pa mka'ach bega xa wa zha? Le'a bexa wa cha uka'ab ndab: —Señor, ncha'be beuna, ini'í ga pa‑yá.
43011035	Le'a Jesús cha mbi'in.
43011036	We'e le'a bexa nde sa wa cha ndab ndo' ltsa'a~na: —Bwi'i bego ná xte'eta nkwea' ladna xa Lázaro.
43011037	Ná le'a ncho bexa cha ndabbe: —Le'a xa ndee myunyakna dub xa lá na', ¿xta'an na'anpa li ngun xa ba' gan lá ngat Lázaro zhaga?
43011038	Le'a Jesús uzhebpa kwea' myo'o ladna gor ulaya' xa to'o ba'a wa. Le'a ta wa dub ge'lo'o nso'ntsaw dub ge' si'il to'o‑yá.
43011039	Cha ndab Jesús: —Udob bega ge' ba'. Le'a Mart bsan~xa ngut wa cha ndab: —Señor, le'a nat le'a xa ba' ugap nla'ala, le'a xa mdapla wizh mga'ach.
43011040	Le'a Jesús cha ndab ndo' Mart: —¿Cha lid ndápka na' ndo' lu zha, tal le'a lu gungea ladna na', le'a lu ini'íka juers ten Dios?
43011041	We'e le'a be men cha udob ge' to'o ba'a wa. Le'a Jesús cha mwi'i ga'ap, cha ndab xa: —Xus~na', nsa na' xno ndo' go le'a go ndo'ón ta una'ab na' ndo' ga.
43011042	Le'a na' uníka le'a go ndo'ónka itea be ta'a ndáp na', parea nat li ndáp na' ndontsa gungea ladna be men ndee le'a go le'aka mtu'ub na'.
43011043	Tso'o na li ndab Jesús, cha uge' ndab xa: —¡Lázaro, uto'o sa ba'!
43011044	Le'a xa na li ngut wa cha uto'o sa wa, bi lima nbixyo'o lad ya'a~xa no xo'o~xa. No ndo'~xa bi li nbixyo'o dub ble'a lad. Le'a Jesús cha ndab ndo' be men: —Bxa'ak bega be lad ba', cha bla'a bega isea' xa.
43011045	We'e le'a bexa judio na li nseano Marí wa uni'í ta mbin Jesús, cha kwa'ad bexa mbingea ladna Jesús.
43011046	Parea le'a ncho bexa wa cha ndi ngwa'yab ndo' bexa fariseo xta'an mbin Jesús.
43011047	We'e le'a be ule'ay nibe'e no bexa fariseo cha mchealte itea bexa nibe'e ten bexa judio. Cha ndab bexa: —¿Xte'e gun beuna zha? Le'a Jesús wa sian uyon ndun.
43011048	Tal le'a beuna ula'a li gunta xa ta wa, le'a itea be men sangea ladna xa. We'e le'a bexa Roma si'id ulate ni'i ten Dios ten beuna no lá ula'ata bexa inibe'e beuna sa ndee.
43011049	Le'a dub bexa wa xa nsalea' Caifás, xa nak ule'ay ndon le'a nsak zha wa. Le'a xa cha ndab ndo' bexa nibe'e wa: —Le'a bego na'an xta'an ini'í.
43011050	No ni lá nyakbe'ena bega ndi mas wen gat dubtsa men sakndo' beuna xa Israel, ndontsa na'anpa initndo' itea beuna.
43011051	Le'a ta li ndab Caifás wa na'anpa ndanbe'e le'atsa xa. Le'a ta na nak xa ule'ay ndon le'a nsak zha wa, ta we'e mbinti'in Dios xa, ndab xa le'a Jesús gat sakndo' bexa Israel.
43011052	Parea le'a ta ndab xa wa na'anpa nabtsa gab le'a Jesús gat sakndo' bexa Israel. Le'a ta wa no gab le'a Jesús gat ndontsa yunjunt xa itea bexa nak xin Dios, bexa ncho idub nax ndo' gizhliyo.
43011053	Le'a wizh wa le'a bexa nibe'e ten bexa judio dubtsa mbidi'izh gut bexa Jesús.
43011054	Ta we'e le'a zha wa le'a Jesús na'antapa ga'al ikesea Judea. Le'a xa ndi mka'an sa wa ncha'a xa gezh Efraín gax ge'e sa bid. Cha uyo'o xa sa wa no be xmen~xa.
43011055	Le'a zha wa nsayal gax ujest Pascua ten bexa judio. Ta we'e kwa'ad be men judio ukea ncha'be gezh Jerusalén, ndontsa gun bexa ta isambi'i bexa ndo' Dios zha biseata gal ujest wa.
43011056	Le'a be men wa nkwa'an Jesús, no nabdi'izh bexa ndo' be ltsa'a bexa nde sa nde ni'i ten Dios: —¿Xte'e nsak bega zha? ¿Si'id Jesús ujest ndee nati na'an?
43011057	Le'a be ule'ay nibe'e no bexa fariseo unibe'ela ndo' be men tal ncho ton ini'í pa nso' Jesús, cha gab xa‑yá ndo' bexa wa ndontsa isen bexa Jesús.
43012001	Sxo'op wizh nsob gal ujest Pascua wa, le'a Jesús uto'o ncha'agal Betania, ta lid Lázaro xa mxiste Jesús ndo' gealgut.
43012002	Le'a sa wa mbinde'e bexa dub ta gawno bexa Jesús. Le'a Mart nkego ta gaw bexa. Le'a Lázaro nsob ndo' mes no Jesús.
43012003	We'e le'a Marí usen tol litr sbe'en nardo ta uxe'e, dub ta uzhebpa uyap nsak. Cha mtob xa‑yá tso'o xo'o Jesús, cha mkwi'id xa xo'o Jesús no gichgek~xa. Le'a len ni'i wa gast idub lita uxe'e mla'a.
43012004	Le'a dub xmen Jesús no nsob sa wa xa na le'a yun cuent Jesús, xa na nsalea' Judas Iscariot xin Simón. Le'a xa wa cha ndab:
43012005	—¿Xta'an lid ndi udo'o xa ta uxe'e ba' zha, cha utse'a xa med wa ndo' be men uban nak? Le'a ta ba' nsak pa chon gayo'o denario.
43012006	Parea le'a Judas na'anpa nyu'no ladna bexa uban nak. Ndi li ndab xa geal le'a xa nla'ach med ten be xmen Jesús, no ncho zha ngowa'anga xa med no'o xa.
43012007	We'e le'a Jesús cha ndab ndo' Judas: —Bla'a xagots ba', le'a xa ulocha'aw ta ba' gast gal zha na iga'ach na'.
43012008	Le'a bexa uban nak wa guni'i polga nchoka lat bega, parea le'a na' ndee na'anpa kwenta ncho'ono bega.
43012009	Le'a kwa'adpa bexa judio mbi'ín le'a Jesús nchogal gezh Betania, cha ncha'be bexa sa wa. Le'a bexa na'anpa nabtsa Jesús ncha'bewi'i, le'a bexa nlad ini'í no Lázaro xa mbangal ndo' gealgut.
43012010	We'e le'a be ule'ay nibe'e wa dubtsa mbidi'izh gut no Lázaro,
43012011	geal mbangal Lázaro le'a kwa'ad bexa judio nsaula'a be ule'ay nibe'e wa, cha ndi Jesús ndangea ladna bexa.
43012012	Ngol stub wizh wa le'a uzhebpa kwa'ad be men ndencho ujest Pascua gezh Jerusalén. Le'a zha mbi'ín bexa le'a Jesús no ncha'a Jerusalén,
43012013	cha ulobto'og bexa be xos ya gin, cha uto'o bexa ncha'ikanes bexa Jesús. No uge' ndab bexa: —¡Si'il nak xa ba'! ¡Dios uzhebpa nla'ach xa ba', xa na mtu'ub Dios Xa Nibe'e! ¡Le'a xa ba' le'a nibe'e beuna xa Israel!
43012014	Le'a Jesús mzheal dub burr tuzh, cha usob xa tso'o~ma. Le'a ta wa lak nkeani'i di'izh ten Dios, ndab‑a:
43012015	Lá izheb bego, men gezh Sion. Bwi'i bego, le'a xa le'a nibe'e bega nsea nsob tso'o dub burr tuzh.
43012016	Le'a zha wa le'a be xmen Jesús lá yakbe'ena be ta li mbin Jesús wa. Parea tso'o na mbangal Jesús cha nsea' xa gibe'a, le'a bexa mtse'a ladna lak nkeani'i di'izh ten Dios cuent ten Jesús, cha uni'í bexa le'a Jesús lika mbin.
43012017	Le'a zha na utezh Jesús Lázaro len ba'a, cha mxiste Jesús xa ndo' gealgut, le'a bexa nde sa wa cha mbidi'izh ta uni'í bexa wa ndo' be men.
43012018	Ta we'e li ngwa'ikanes be men Jesús, geal le'a bexa mbi'ín ta na li mbin Jesús uyon wa.
43012019	Parea le'a bexa fariseo ndab ndo' be ltsa'a~na: —Bwi'i bega, le'a ta na ndun beuna na'an xti'in. Le'a be men ndi itea ncha'be wats Jesús.
43012020	Le'a lat bexa na li ncha'be yankea Dios gezh Jerusalén ujest Pascua wa, ncho pla bexa na'anpa xa judio.
43012021	Le'a bexa wa cha ulen wats Julip xa gezh Betsaida ten Galilea, ndab bexa: —Señor, le'a besa nlad ini'í Jesús.
43012022	Le'a Julip cha ngwa'yab‑a ndo' Ndres, we'e itop bexa ngwa'yab‑a ndo' Jesús.
43012023	Le'a Jesús cha uka'ab ndab: —Yá ngol gor ini'í be men ta juert nak na', Xa Myak Men Ndo' Gizhliyo.
43012024	Le'a na' gáp ndo' bego tal le'a dub bid ten trig lá iga'ach len yo cuent dub ta ngut, le'a idub tiemp le'a‑yá bidtsa gak. Ná tal le'a‑yá iga'ach, le'a‑yá sianpa bid usa'a.
43012025	Le'a tal ton ukwa'an xte'e wen yoo xa, le'a xa wa ndi gun perdid gealnaban ten na ndo' Dios. Parea le'a tal ton ndi ukwa'an gun ta nlad Dios, le'a xa wa ndi gap gealnaban nunk lá idub.
43012026	Le'a tal ton nlad gun ti'in ndo' na' nsabndo' isankea xa tso'o~na'. We'e le'a sa yo'o na' le'a xa no yoo. Le'a tal ton gun ti'in ndo' na', le'a Xus~na' gab le'a xa wa wenka ndun.
43012027	No ndab Jesús: —Nat uzhe'eb kwea' ncho lad na', no ni lá iní na' xte'e gáp na' ndo' Xus~na'. Ndanbe'e na' gáp na' ndo' xa ko'o xa na' ndo' gealkwea' ndee, parea le'a na' ti'in we'e ndal ndo' gizhliyo.
43012028	Le'a na' ndi gáp: “Xus~na', bin ga ta na uluu xte'e si'il nak go.” Le'a gor we'e cha mgen ti Dios ulen gibe'a, ndab xa ndo' Jesús: —Le'a na' mlula xte'e si'il nak na', no ulu na'‑yá stub biaj.
43012029	Le'a lat bexa kwa'ad wa ncho bexa ndab le'a ta mbi'ín bexa wa usi'i. No ncho bexa ndab le'a‑yá dub angel uní'i ndo' Jesús.
43012030	Le'a Jesús cha ndab ndo' be men: —Le'a ta mgen wa na'anpa ulen por na go'ón na'‑yá, le'a‑yá ndi ulen ndontsa go'ón bega‑yá.
43012031	Le'a nat le'a Dios gab ná ton ndap ke ndo' gizhliyo. No nat kontu'ub Dios maxu'u, xa nibe'e ndo' gizhliyo.
43012032	Le'a gor na ixits bexa na' ga'ap ndo' yo, le'a na' gun le'a be men ilen wats na'.
43012033	Le'a ta na li mbidi'izh Jesús wa gab le'a xa gat ndo' cruz.
43012034	Le'a be men wa cha ndab: —Le'a besa mbi'ín le'a ley ten Dios nkeani'i le'a xa nak Cristo idub tiemp ncho. ¿Ná xte'e ndab ga zha le'a be men ixits Xa Myak Men Ndo' Gizhliyo ga'ap ndo' yo? ¿Ton nak Xa Myak Men Ndo' Gizhliyo wa zhaga?
43012035	Le'a Jesús cha uka'ab ndab: —Le'a nat le'a xa nak xe'a na'anpa kwenta ncho lat bega. Ta we'e usea bega nattsa bi ncho xe'a, ndontsa le'a sa ukaw na'anpa gun gan ndo' bega. Le'a tal ton nsea sa ukaw, le'a xa wa ni lá ini'í pa ncha'a.
43012036	Le'a nat bi ncho xa nak xe'a wa, bingea ladna bega xa, ndontsa isea bega ndo' xe'a. Le'a tso'o na li ndab Jesús, cha ncha'ukachndo' xa ndo' be men.
43012037	Sian be uyon mbin Jesús ndo' ga'al be men, ná le'a bexa lá ngungea ladna Jesús.
43012038	Li ngok ta wa lak mbidi'izh Isaías sakndo' Dios, ndab xa: Señor Dios, ¿tonma ndangea ladna ta ndadi'izh besa zha? ¿No ton ndo' ná mluu ga xte'e juert nak go zha?
43012039	Ta we'e le'a be men lá ngungea ladna Jesús, no lak ndab Isaías:
43012040	Le'a Dios mtsaw ngusndo' bexa, no mbin ngud Dios lado'o bexa, ndontsa lá ina' bexa, no ni lá yakbe'ena bexa. Cha na'anpa ilen bexa wats Dios, utsu'u Dios be ke ten bexa.
43012041	Li ndab Isaías polta zha na uni'í xa xte'e si'il gak Cristo, cha mbidi'izh xa cuent ten Cristo.
43012042	Mas lika ná ncho kwa'ad bexa mbingea ladna Jesús, no gast ncho bexa nibe'e ten bexa judio. Parea na'anpa ga'al ngudi'izh bexa‑yá, geal le'a bexa nzheb le'a bexa fariseo kontu'ub bexa len ni'i sa nzhealbe bexa judio wa.
43012043	Le'a bexa wa lá nkwa'an xte'e wen ya'an bexa ndo' Dios, ndi mas nkwa'an bexa xte'e wen ya'an bexa ndo' be men.
43012044	Le'a Jesús cha uge' ndab: —Le'a tal ton gungea ladna na', le'a xa wa na'anpa nabtsa na' ndangea ladna. Le'a xa wa no xa mtu'ub na' ndangea ladna.
43012045	No liga tal ton ini'í na', le'a xa wa no ini'í xa mtu'ub na' wa.
43012046	Le'a na' nak xe'a ulen ndo' gizhliyo, ndontsa tal ton gungea ladna na', le'a xa wa na'antapa yoo sa ukaw.
43012047	’Le'a tal ton go'ón di'izh ndáp na', ná lá uxobgek xa ndo'‑yá, le'a na' ndee na'anpa nak xa usake xa. Le'a na' na'anpa ndal ndo' gizhliyo usake na' be men, le'a na' ndi ndal ko na' be men ndo' be ke ten bexa.
43012048	Le'a tal ton uxelad na' no lá gungea ladna xa be di'izh ndáp na', le'a di'izh wa le'aka usake xa gal wizh lult.
43012049	Le'a na' ndee na'anpa ndadi'izh ta nladtsa na', le'a Xus~na' xa mtu'ub na' unibe'e xta'an gudi'izh na' no xta'an ulu'u na'.
43012050	Le'a na' uní le'a di'izh unibe'e Xus~na' gáp na', le'a di'izh wa ta nsa'a gealnaban nunk lá idub. Ta we'e li ndadi'izh na' lakka ndab Xus~na' ndo' na'.
43013001	Le'a zha na nsayal gax ujest Pascua, le'a Jesús uni'íla yamer gal gor ika'an xa ndo' gizhliyo, cha ya' xa wats Xus~xa. Lak nkwea' ladna Jesús bexa nak xmen~xa ndo' gizhliyo ndee, bi li nkwea' ladna xa bexa no gast gor ika'an xa.
43013002	Le'a ngol gor na nsobyaw xche'e Jesús no be xmen~xa, le'a maxu'u uyo'ola gek Judas Iscariot xin Simón yun cuent Jesús.
43013003	Le'a Jesús uni'íka le'a Dios Xus~xa msa'a itea be ta'a le'a xa inibe'e. No uni'í xa le'a xa watska Dios uto'o, no sa we'ekaga ya' xa.
43013004	We'e ngwaso' xa ndo' mes sa ndeyaw bexa wa, cha ulate xa lad nbix xa. Cha mxi xa dub ble'a lad ko'ol len~xa.
43013005	Cha ulo xa nits len dub che'a. Cha usaxan xa nsat xa xo'o be xmen~xa, no nkwi'id xa xo'o bexa wa no lad wa.
43013006	Le'a gor na ngol xa wats Simón Pedr, le'a Pedr cha ndab: —Señor, ¿go ba' usat xo'o~na' zha?
43013007	Le'a Jesús cha uka'ab ndab: —Le'a ta lnde'e ndun na', le'a lu lá yakbe'ena‑yá nat. Parea gal zha yakbe'ena lu‑yá.
43013008	Le'a Pedr cha ndab: —¡Le'a na' nunk lá usa xo'o~na' usat ga! Le'a Jesús cha ndab: —Tal le'a na' lá usat xo'o~lu, le'a lu yá lá gakta xmen~na'.
43013009	Le'a Simón Pedr cha ndab: —¡Señor, na'anpa nabtsa xo'o~na' usat ga, ndi no ya'a~na' no gek~na' usat ga!
43013010	Le'a Jesús cha uka'ab ndab: —Le'a xa na ti'i ngos nsabndo' nabtsa xo'o~na yat, le'a xa wa yá umbi'i nak. Le'a bego yá umbi'ika nak ndo' Dios, parea na'anpa itea bega.
43013011	Le'a Jesús yá uni'íla ton yun cuent xa, ta we'e ndab xa le'a dub bexa na'anpa umbi'i nak.
43013012	Le'a gor na mta'usat Jesús xo'o bexa wa, cha ngokgal xa lad nbix xa. Cha usobgal xa ndo' mes, ndab xa: —¿Nyakbe'ena bega xta'an lba'a mbinno na' bega zha?
43013013	Le'a bega ní'i ndo' na' Mech no Señor. Le'aka nak ta li ní'i bega wa, geal le'a na' lika nak.
43013014	Le'a na' nak Señor ten bega no Mech ten bega, parea nat msat na' xo'o bega. No liga le'a bego nsabndo' usat xo'o ltsa'a bega.
43013015	Le'a na' mluu xte'e nsabndo' gun bega, ndontsa li gun bego lak mbinno na' bega.
43013016	Le'a na' gáp ndo' bego le'a dub mos na'anpa mas nsak ndo' xa nibe'e xa wa. No liga tal le'a dub xa mtu'ub stubga men, le'a xa ncha'a wa na'anpa mas nsak ndo' xa mtu'ub xa.
43013017	Nat tal le'a bega nyakbe'ena be ta ndee, no lika ndun bega, le'a Dios gun wen yoo ladna bega.
43013018	’Le'a ta ndáp na' ndee na'anpa ndáp na' cuent ten itea bega. Le'a na' mti bega no nchando' na' bega, parea nsabndo' gak cumplir lak nkeani'i di'izh ten Dios, ndab‑a: “Le'a xa na ndawno na', le'a xa wa le'aka ngokloo ndo' na'.”
43013019	Nat ndáp na' ta wa ndo' bego gor na biseata gak‑a, ndontsa gor na gak‑a le'a bega gungea ladna ton nak na'.
43013020	Le'a na' gáp ndo' bega le'a tal ton utsin gak ndo' dub xa mtu'ub na', le'a xa wa cuentkata ndo' na' li utsin nak. No liga tal ton utsin nak ndo' na', le'a xa wa utsinga nak ndo' Dios xa na mtu'ub na'.
43013021	Tso'o na li ndab Jesús ta wa, cha uzhe'eb kwea' myo'o ladna xa. Cha ga'al ndab xa ndo' be xmen~xa: —Le'a na' gáp ndo' bega le'a dub bega yun cuent na' ndo' bexa nlad gut na'.
43013022	Le'a be xmen~xa ni lá ini'í ton gun ta na li ndab Jesús wa, ta we'e usaxan nwi'i bexa ndo' be ltsa'a bexa.
43013023	Le'a dub xmen Jesús, xa na le'a Jesús uzhe'eb nkwea' ladna, nsob wats Jesús.
43013024	Le'a Simón Pedr cha mbin sein ndo' xa wa, ndontsa inabdi'izh xa ndo' Jesús ná ton xa li gun wa.
43013025	Le'a xa wa cha mas ubisob wats Jesús, cha unabdi'izh xa ndab xa: —Señor, ¿ton li yun cuent go zha?
43013026	Le'a Jesús cha uka'ab ndab ndo' xa wa: —Le'a na' ugazh dub ble'a pan ndee. Le'a xa na usa na'‑yá ndo' na, le'a ta wa xa we'e. Le'a Jesús cha mgazh dub ble'a pan, cha msa'a xa‑yá ndo' Judas Iscariot xin Simón.
43013027	Le'a gor na li udaw Judas pan wa, le'a maxu'u cha uyote len lado'o~xa. Le'a Jesús cha ndab ndo' Judas: —Le'a ta na li gun lu wa, uxaxtsa bin ta wa.
43013028	Parea ni dub bexa na li nde ndo' mes wa lá yakbe'ena xta'an ngi li ndab Jesús.
43013029	Le'a Judas wa xa nla'ach med ndanti'in bexa wa. Ta we'e ncho bexa ndanbe'e le'a Jesús nlad ya'isi'i Judas ta gunti'in bexa ndo' ujest. No nchoga bexa ndanbe'e le'a Jesús nlad usa'a Judas med ndo' bexa uban nak.
43013030	Tso'o na li udaw Judas dub ble'a pan wa, le'a Judas cha uto'o ncha'a. Le'a ta wa gor te'al‑la.
43013031	We'e le'a gor yá uka'anla Judas, le'a Jesús cha ndab: —Le'a nat le'a be men ini'í xte'e si'il nak na', Xa Myak Men Ndo' Gizhliyo. No ta ndun na' wa uluu xte'e si'il nak Dios.
43013032	Le'a ta na nluu na' ndo' be men xte'e si'il nak Dios, le'a ta ndun Dios noga uluu xte'e si'il nak na'. Le'a ta na gun xa wa yamer gak.
43013033	Bego nak cuent xi'ín~na', yá na'antapa kwen ncho'o na' lat bega. Le'a na' gáp ndo' bega lak ndápla na' ndo' bexa judio nibe'e wa: le'a bego ukwa'an na', ná le'a bega lá gun gan no ya' sa gaa na'.
43013034	Le'a na' nibe'e dub ta kub ndo' bega: Bkwea' ladna bega be ltsa'a bega. Lak nkwea' lad na' bego, no liga bkwea' ladna bega be ltsa'a bega.
43013035	Tal le'a bega li ikwea' ladna be ltsa'a~na, le'a be men igondo' le'a bega xmenka na'.
43013036	Le'a Simón Pedr cha unabdi'izh ndo' Jesús, ndab xa: —Señor, ¿pa ya' ga zha? Le'a Jesús cha uka'ab ndab: —Le'a sa na yaa na', le'a lu lá yoo gan ya'no na' nat. Parea gal zha le'a lu noka ya' sa wa.
43013037	Le'a Pedr cha ndab: —Señor, ¿xta'an lá yoo gan gaano na' go nat zhaga? Le'a na' usa le'aka le'a na' gat sakndo' ga.
43013038	Le'a Jesús cha uka'ab ndab: —¿Snika lu gat lu sakndo' na' zha? Le'a na' gáp ndo' lu le'a te'al ndee gor na biseata kwezh boy le'a lu mkwi'inla chon biaj ndab lu le'a lu lá nchando' na'.
43014001	’Lá yu'ta ladna bega, ndi bge' ladna bega Dios no bge' ladna bega na'.
43014002	Le'a ta lid Xus~na' ncho sian sa yoo bega. Le'a na' na'anpa li gáp ndo' bega tal le'a‑yá na'anpa li nak. Nat le'a na' nsea usaxkwa'a sa yoo bega.
43014003	Le'a zha na nsea na' cha usaxkwa'a na' be sa yoo bega, we'e le'a na' le'aka ilen yo'o bega, ndontsa no bega yoo sa yo'o na'.
43014004	Le'a bego uni'íka pa nsea na' no nchando'ka bega nes ncha'a sa wa.
43014005	Le'a Tomás cha ndab: —Señor, le'a besa lá ini'í pa ya' go. ¿Ta we'e xte'e ndab go le'a besa nchando' nes ncha'a sa wa zha?
43014006	Le'a Jesús cha uka'ab ndab: —Le'a na' nak nes no nak na' gealngea no nak na' gealnaban. Na'an ton ilaya' wats Xus~na', tal le'a xa na'anpa ndangea ladna na'.
43014007	Tal le'a bego nchando' na', le'a bega sgondo'ka no Xus~na'. Le'a nat idub ndo' ndee le'a bega yá nchando' Xus~na', no mna'la bega xa.
43014008	Le'a Julip cha ndab: —Señor, bla'a ga ina' besa Xus~ga, ta we'etsa nlad besa.
43014009	Le'a Jesús cha uka'ab ndab: —Julip, ¿kwen nkeseano na' bega, ná lá nchando' lu na' zha? Le'a tal ton nchando' na', le'a xa wa no Xus~na' nchando'. ¿Xta'an li ndab lu ula na' ina' bega Xus~na' zha?
43014010	¿Lá ndangea ladna lu zha le'a na' nsea Xus~na' dubtsa nak besa? Le'a ta ndadi'izh na' na'anpa le'atsa na' ndadi'izh. Le'a Xus~na' xa nso' wats na' nsa'a ta li ndun na' wa.
43014011	Bingea ladna bega ta ndáp na' le'a na' nsea Xus~na' dubtsa nak besa. Nati bingea ladna bega na' ke ten be ta ndun na'.
43014012	’Le'a na' gáp ndo' bega le'a tal ton gungea ladna na', le'a xa wa sun ltsa'a be ta ndun na', no gast be ta mas si'il sun xa, le'a na' nsea wats Xus~na'.
43014013	No itea be ta inab bega ndo' Xus~na' ta na nak bega xmen~na', le'a ta wa sunka na' ndontsa ini'í be men xte'e si'il nak Xus~na'.
43014014	Guni'i xta'an inab bega ta na nak bega xmen~na', le'a na' sunka ta wa.
43014015	’Le'a tal bega ndankeaka na', le'a bega uxobgek ndo' be ta nibe'e na'.
43014016	Le'a na' ina'ab ndo' Xus~na', cha utu'ub xa stub xa gakno bega no yoono xa bega idub tiemp.
43014017	Le'a ta wa Espíritu ten Dios xa na nluu gealngea. Le'a be men gizhliyo lá yoo gan yoo wats Espíritu wa, geal le'a bexa na'anpa na' xa no ni lá nchando' bexa xa. Parea le'a bega nchando'ka Espíritu wa, geal le'a xa nso' wats bega no ikeseano xa bega idub tiemp.
43014018	’Le'a na' na'anpa ula ya'an bega cuent be me'ed usa'ab, le'a na' ndi ilenkata.
43014019	Yamer gal zha le'a be men gizhliyo ndee yá na'antapa ini'í na', parea le'a bega sni'í'kagal na'. Le'a na' sbanka, ta we'e no bega ibankaga.
43014020	Le'a gal wizh iban na' le'a bega ini'í le'a na' nsea Xus~na' dubtsa nak besa, no le'a bega nsea na' dubtsa nak beuna.
43014021	Tal ton go'ón be ta inibe'e na', no uxobgek xa ndo' be ta wa, le'a xa wa ta ugeaka ndankea na'. Le'a tal ton yankea na', le'a Xus~na' no na' ikwea' ladna xa, no ulundo' na' ndo' xa.
43014022	We'e le'a Judas xa na'anpa nsalea' Iscariot cha ndab ndo' Jesús: —Señor, ¿xta'an li ndo'tsa besa ulundo' ga zha, na'anpa ulundo' ga ndo' iteata be men zha?
43014023	Le'a Jesús cha uka'ab ndab: —Le'a tal ton yankeaka na', le'a xa wa sxobgek ndo' ta ndáp na'. Le'a Xus~na' cha ikwea' ladna xa. Le'a na' no Xus~na' ilen wats xa, cha yoono besa xa.
43014024	Ná le'a tal ton na'anpa yankea na', le'a xa wa lá uxobgek ndo' ta ndáp na'. Le'a be ta ndáp na' ndo' bega, le'a ta wa na'anpa ta na'tsa ndáp. Le'a ta wa ndi ta ndab Xus~na' xa mtu'ub na'.
43014025	’Le'a be ta ndee ndáp na' ndo' bega nat bi nso'no na' bega.
43014026	Parea le'a Dios utu'ub Espíritu ten na ndo' bega, gakno xa bega no yoono xa bega sakndo' na'. Le'a xa wa uluu itea ta'a ndo' bega, no gun xa utse'a ladna bega itea be ta ndáp na' ndo' bega.
43014027	’Le'a zha na uchan na' bega, le'a na' gun utsin yoo ladna bega. Le'a ta na li gun na' wa na'anpa lak ta ndun be men nde ndo' gizhliyo ndee. Ta we'e lá yu' ladna bega no lá izheb bega.
43014028	Le'a bega yá mbi'ínka ta ndáp na', le'a na' nsea, no ilenkagal na' wats bega. Le'a tal bega ta ugeaka ndankea na', le'a bega iten ladna geal ndáp na' le'a na' nsea wats Xus~na', geal le'a Xus~na' mas nsak ndo' na'.
43014029	Nattsa ndáp na' ta ndee ndo' bega zha biseata gak‑a ndontsa gal gor gak‑a le'a bega mas gungea ladna na'.
43014030	’Le'a na' na'anpa kwenta gudi'izhno bega, le'a maxu'u xa nibe'e ndo' gizhliyo ndee nseala. Le'a xa wa na'anpa nibe'e na' ndee.
43014031	Parea li nsabndo' gak‑a, ndontsa ini'í be men nde ndo' gizhliyo ndee le'a na' ndankeaka Xus~na' no nxobgek na' ndo' ta nibe'e xa. ’Nat goso' bega, ncha'be beuna.
43015001	’Le'a na' ndee le'a xa nak cuent dub ya uv. Le'a Xus~na' nak xa na nla'ach‑a.
43015002	Le'a tal ncho xos ya lá usa'a uv, le'a xa kabto'og‑a. Parea tal le'a‑yá nsa'aka uv, le'a xa ndi utsambi'i‑yá ndontsa mas usa'a‑yá uv.
43015003	Le'a di'izh ndadi'izh na' ndo' bega le'a mbin msambi'i lado'o bega.
43015004	Dubtsa gok bega no na', lak nak na' dubtsa no bega. Le'a lak dub xos ya na'anpa nsob las ya wa lá yoo gan usa'a ngus, no liga le'a bega lá yoo gan gun lak nlad Dios, tal le'a bega na'anpa dubtsa gak beuna.
43015005	’Le'a na' cuent ya uv. Le'a bega cuent be xos‑a. Tal le'a bega dubtsa nak no na', le'a na' noga dubtsa nak no bega. We'e le'a bega sun sianpa be ta'a nlad Dios. Parea tal le'a ncho bega na'anpa dubtsa nak no na', le'a bega wa lá isu'u gun lak nlad Dios.
43015006	Le'a tal ton na'anpa dubtsa nak no na', le'a xa wa cuent dub xos ya yabi dub lad, cha ibid‑a. We'e ibele'e‑yá, cha yol'‑a ndo' gi'.
43015007	’Le'a tal le'a bega dubtsa nak no na', no gunka bega lak mluu na' bega, unab bega guni'itsa xta'an nlad bega ndo' Dios, le'a Dios sa'aka‑yá.
43015008	Tal le'a bega gun lak nlad Dios, le'a ta wa uluu le'a bega xmenka na', we'e ini'í be men xte'e si'il nak Xus~na'.
43015009	Le'a lak nkwea' ladna Xus~na' na', no liga le'a na' nkwea' ladna bega. Lá yalad bega le'a na' nkwea' ladna bega.
43015010	Tal le'a bega gun be ta nibe'e na', we'e ini'í bega le'a na' nkwea'ka ladna bega. Lak ndun na' itea be ta'a nibe'e Xus~na' ta we'e uní na' le'a xa nkwea'ka ladna na'.
43015011	Le'a ta wa ndáp na' ndo' bega ndontsa uzhe'eb iten ladna bega lak nten lad na'.
43015012	’Nat ta ndee nibe'e na' ndo' bega: bkwea' ladna bega be ltsa'a bega, lakta nkwea' lad na' bega.
43015013	Le'a ta na ndon le'a mas nluu le'a dub men nkwea' ladna stub xa, le'a ta wa usa'a xa xa gat xa sakndo' be amig ten xa.
43015014	Nat le'a bego nak be amig ten na', tal le'a bega gun ta nibe'e na'.
43015015	Le'a na' yá lá gápta le'a bega nak bexa ndun ti'in ndo' na', le'a dub xa ndun ti'in ndo' stub xa lá ini'í xti'in ndun xa nibe'e xa. Nat ndi gáp na' le'a bega be amig ten na', geal le'a na' mbidi'izh ndo' bega itea be ta ndab Xus~na' ndo' na'.
43015016	Le'a bega na'anpa le'a mti na', le'a na' ndi le'a mti bega. No ntu'ub na' bega gun bega ta nlad Dios, ta na'anpa initndo'. We'e le'a itea ta inab bega ndo' Dios Xus~na' ta na nak bega xmen~na', le'a xa sa'aka‑yá.
43015017	Nat nibe'e na' ta ndee ndo' bega: bkwea' ladna bega be ltsa'a bega.
43015018	’Tal le'a be men gizhliyo ixeeno ladna bega, btse'a ladna bega le'a bexa wa nedla ndo' na' ndee li nxee ladna, we'eta ndo' bego.
43015019	Tal le'a bega nak lak nak be men gizhliyo ndee, le'a be men wa utsin sak ndo' bega lak utsin nak bexa ndo' be ltsa'a~xa. Parea le'a bega na'anpa nak men gizhliyo, le'a na' mti bega uto'o bega lat bexa wa. Ta we'e nxeeno ladna bexa bega.
43015020	Btse'a ladna bega ta ndáp na' ndee: Le'a dub xa ndun ti'in na'anpa mas nsak ndo' xa nibe'e xa wa. Lak ncho bexa li xela ndanno na', no liga xela gunno bexa bega. No lak ncho bexa nxobgek ndo' di'izh ndáp na', no liga uxobgekga bexa ndo' ta gab bega.
43015021	Le'a bexa wa li gunno bega ke na nak bega xmen~na', geal le'a bexa lá nchando' xa mtu'ub na'.
43015022	’Le'a tal na' lá ngal ndo' gizhliyo ndee no ni lá ngudi'izh na' ndo' bexa, le'a ta ugap ndun bexa wa na'anpa dub ke ndo' Dios. Parea nat le'a bexa lá yoo gan gabbe le'a bexa lá ini'í ti ta ugap ndun bexa.
43015023	Le'a tal ton ixee ladna ndo' na', le'a xa wa no ndo' Xus~na' nxee ladna.
43015024	Le'a na' mbin be uyon ndo' ga'al bexa, ta ni dub men lá gun gan gun. Tal le'a bexa na'anpa ini'í be ta wa, le'a bexa na'anpa ndap ke ndo' Dios. Parea nat li uni'í bexa ta ndun na' wa, ná le'a bexa nxee ladna ndo' na' no ndo' Xus~na'.
43015025	Le'a ta wa nak lak nkeani'i ndo' ley ten bexa, ndab‑a: “Le'a na' na'an xta'an ngunno bexa, ná le'a bexa mxeeno ladna na'.”
43015026	’Le'a gal gor na utu'ub na' xa gakno bega, le'a xa wa ito'o wats Xus~na', cha gudi'izh xa ndo' bega cuent ten na'. Le'a xa wa Espíritu ten Dios, xa ndadi'izh sbe'en gealngea.
43015027	Le'a bega cha gudi'izh ndo' be men cuent ten na', geal le'a bega le'a ukeseano na' zha nedkata usaxan na' mluu na' be men.
43016001	’Ndáp na' ta ndee ndo' bego ndontsa lá ula'a bega ta ndangea ladna bega na'.
43016002	Le'a be men kontu'ub bega len be ni'i sa nzhealbe bexa judio. No gal zha gut bexa bega, gunbe'e bexa le'a ta wa ta nsak ladna Dios.
43016003	Li gun bexa geal le'a bexa lá nchando' Xus~na' no ni na'.
43016004	Le'a na' ndáp be ta ndee ndo' bega nat, ndontsa gal gor wa utse'a ladna bega le'a na' yá mbidi'izhka‑yá ndo' bega. ’Le'a na' na'anpa ngáp ta ndee ndo' bega zha nedta, geal le'a na' bi le'a ukeseano bega.
43016005	Parea nat le'a na' nsea ndo' Xa mtu'ub na', ná ni dub bega lá nabdi'izh pa yaa na'.
43016006	Ndi uzhe'eb uban ncho ladna bega, geal ta na ndáp na' be ta ndee.
43016007	Parea le'a na' gáp mas wen yoo bega tal le'a na' yaa. Le'a tal na' lá yaa le'a Espíritu ten Dios xa gakno bega wa na'anpa ilen wats bega. Ná le'a tso'o na yaa na' le'a na' cha utu'ub xa wats bega.
43016008	Le'a zha ilen xa le'a xa gab ná ton ndap ke, no ton na'anpa ndap ke, no ton utsaksi Dios.
43016009	Le'a bexa ndap ke wa, le'a ta wa be men lá ndangea ladna na'.
43016010	Le'a xa na'anpa ndap ke wa, le'a ta wa na', le'a na' nsea wats Xus~na' no yá lá ini'íta bega na'.
43016011	Le'a xa utsaksi Dios wa, le'a ta wa maxu'u xa nibe'e ndo' gizhliyo ndee, le'a Dios yá mbinbe'ela le'a xa li gunno xa wa.
43016012	’Uzhebpa sianta be ta'a nlad na' gáp na' ndo' bega, parea le'a bega lá uxik yakbe'ena‑yá.
43016013	Ná le'a zha na ilen Espíritu ten Dios xa na nluu gealngea, le'a xa wa gun yakbe'ena bega idub gealngea ten Dios. Le'a xa wa na'anpa gudi'izh ta nitsa xa, le'a xa ndi gudi'izh be ta go'ón xa. No gudi'izh xa be ta ti'i yoo.
43016014	No uluu xa xte'e si'il nak na', geal le'a xa gudi'izh cuent ten na' ndo' bega.
43016015	Le'a itea be ta ndap Xus~na' le'a ta wa ta ten na'. Ta we'e ndáp na' le'a cuent ten na' le'a Espíritu wa gudi'izh ndo' bega.
43016016	’Yamer gal zha le'a bega yá lá ini'íta na'. Parea gal stapla wizh le'a bega ini'ígal na', geal le'a na' yaa wats Xus~na'.
43016017	We'e le'a ncho be xmen Jesús cha ndab ndo' be ltsa'a~na: —¿Xta'an gab ta lba'a ndab xa ndee zha? Ndab xa yamer gal zha le'a beuna lá ini'íta xa, ná gal stapla wizh le'a beuna ini'ígal xa, geal le'a xa ya' wats Xus~xa.
43016018	¿Xta'an gab “yamer gal zha” wa zha? Lá nyakbe'ena beuna xta'an ndab xa.
43016019	Ná le'a Jesús mgenna le'a bexa nlad inabdi'izh, cha ndab Jesús: —Le'a bega nabdi'izh ndo' ltsa'a bega cuent ten ta ndáp na', le'a yamer gal zha le'a bega lá ini'íta na', parea gal stapla wizh le'a bega ini'ígal na'.
43016020	Le'a na' gáp ndo' bego le'a bega go'on no uban yoo ladna bega, parea le'a be men gizhliyo iten ladnabe. Mas li uban ncho ladna bega, parea le'a ta wa yak ndi ta iten ladna bega.
43016021	Le'a ta wa cuent dub xagots gap me'ed uzhebpa gealkwea' ni'í xa geal le'a gor gap xa me'ed wa ngol‑la. Parea gor na ngol‑la medo'o le'a xa yalad be gealkwea' wa tant nten ladna xa le'a ndo' gizhliyo ulanseagal stub me'ed.
43016022	No liga nat le'a bega uban ncho ladna, parea le'a na' inígal bega. Le'a gor wa le'a bega uzhebpa iten ladna, gast na'an ton gun gan uban yoo ladna bega.
43016023	’Le'a gal wizh wa le'a bega yá lá inabdi'izhta ndo' na'. Le'a na' gáp ndo' bega le'a iteanak ta inab bega nak xmenka~na' ndo' Xus~na', le'a xa sa'aka‑yá.
43016024	Gast nat na'an xta'an nab bega ndo' Xus~na' ta na nak bega xmen~na'. Parea unab bega‑yá, le'a Xus~na' sa'aka‑yá ndontsa itenka ladna bega.
43016025	’Le'a be ta'a ndadi'izh na' wa sbe'en ta nsaktabe'e na'. Parea gal gor na yá na'antapa li gudi'izh na', le'a na' ndi ga'al gudi'izh ndo' bega cuent ten Xus~na'.
43016026	Le'a gal zha we'e le'a na' na'antapa le'a ina'ab ndo' Xus~na' sakndo' bega. Le'a bega ndi inab ta nki'in bega ndo' Xus~na' ta na nak bega xmen~na'.
43016027	Le'a Xus~na' le'a nkwea' ladna bega, geal le'a bega ndankea na' no ndangea ladna bega le'a na' watska Dios uto'o.
43016028	Le'a na' wats Xus~na' uto'o, ndal na' ndo' gizhliyo ndee. Nat le'a na' ika'an ndo' gizhliyo ndee, cha nsea na' wats Xus~na'.
43016029	Le'a be xmen Jesús cha ndab: —Nat le'a go uzhebpa uya'al ndadi'izh. Yá na'antapa nsaktabe'e ga be ta ndadi'izh ga.
43016030	Nat uni'í besa le'a go uni'í iteanak be ta'a, na'anpa nki'in inabdi'izh besa ndo' ga. Ta we'e ndangea ladna besa le'a go watska Dios uto'o.
43016031	Le'a Jesús cha uka'ab ndab: —¿Nat zha yá ndangeaka ladna bega na'?
43016032	Bla'ach bega le'a gal dub gor le'a bega ite'achso itea lad, ula'a bega nab na'. Parea le'a na' na'anpa nab yanso', le'a Xus~na' nokaga nso' wats na'.
43016033	Le'a be ta ndee mbidi'izh na' ndontsa wen yoo ladna bega ta na nak bega xmen~na'. Le'a ndo' gizhliyo ndee sianpa gealkwea' ini'í bega. Parea lá yu' ladna bega, le'a na' mbinla gan ndo' itea be ta ncho ndo' gizhliyo ndee.
43017001	Le'a tso'o na li mbidi'izh Jesús, cha mwi'i xa gibe'a, ndab xa: —Xus~na', le'a nat yá ngol gor uluu ga ndo' be men xte'e si'il nak na', ndontsa no na' uluuga xte'e si'il nak go.
43017002	Le'a go msa'a ta nibe'e na' ndo' itea be men, ndontsa usa na' gealnaban nunk lá idub ndo' bexa na msa'a go ndo' na'.
43017003	Le'a bexa wa ndap gealnaban nunk lá idub, geal le'a bexa nchando' ga, xa ndon le'akama nak Dios; no nchando' bexa na' Jesucristo, xa na mtu'ub ga.
43017004	’Le'a na' mluu xte'e si'il nak go ndo' be men nde ndo' gizhliyo ndee, no msando' na' ti'in msa'a go gun na'.
43017005	Xus~na', le'a zha biseata yoo gizhliyo ndee, le'a na' nak xa ndon le'a juert lak nak go. Nat bla'a ga likagal yak na' wats ga stub biaj.
43017006	’Le'a go mti bexa ndee ndo' gizhliyo, no msa'a ga bexa ndo' na'. Cha mluu na' xte'e nak go ndo' bexa. Le'a bexa ndee nakla be xmen~ga, cha msa'a ga bexa ndo' na'. No nxobgek bexa ndo' di'izh ten ga.
43017007	Nat uni'í bexa le'a itea be ta'a ndák na' le'a ta wa ta msa'aka go.
43017008	Le'a be ta ndab ga ndo' na' wa le'a ta wa cha mbidi'izh na' ndo' bexa, cha mbingea ladna bexa‑yá. No nat uni'íka bexa le'a na' watska go uto'o, no ndangea ladna bexa le'a go le'a mtu'ub na'.
43017009	’Le'a nat le'a na' na'ab gakno ga bexa ndee. Na'anpa na'ab na' gakno ga be men gizhliyo, le'a na' ndi na'ab gakno ga bexa msa'aka go ndo' na', geal le'a bexa wa xmenka go.
43017010	Le'a itea be xmen~na', le'a bexa wa xmenka go. No liga le'a itea be xmen~ga, le'a bexa wa xmenkaga na'. Li nluu bexa xte'e si'il nak na'.
43017011	’Le'a na' yá na'antapa yoo ndo' gizhliyo ndee. Le'a bexa ndee bi yookata ndo' gizhliyo, ná le'a na' ndee ndi ilen wats go. Xus~na', le'a go dubkama nak Dios, nat le'a juers ten ga bla'ach ga bexa na msa'a ga ndo' na', ndontsa dubtsa gak bexa lak dubtsa nak una'.
43017012	Le'a zha na nkeseano na' bexa ndo' gizhliyo ndee, le'a na' nlach bexa nsea juers ten lea' go. Le'a itea bexa na msa'a ga ndo' na' mlach na'. Ni dub bexa lá isabgix, ndi nabtsa Judas usabgix, ndontsa gak cumplir lak nkeani'i di'izh ten ga.
43017013	’Parea nat le'a na' nseal wats go. Ta ndee ndáp na' nat bi nso' na' ndo' gizhliyo ndee, ndontsa iten ladna bexa ndee lak nten lad na'.
43017014	Le'a na' mbidi'izh be di'izh ten ga ndo' bexa ndee, parea le'a be men gizhliyo nxeeno ladna bexa, geal le'a bexa ndee yá na'antapa bexa gizhliyo, lak le'a na' na'anpa xa gizhliyo ndee.
43017015	Le'a na' na'anpa na'ab ko'o ga bexa ndee ndo' gizhliyo, ndi na'ab na' ula'ach ga bexa ndo' maxu'u.
43017016	Le'a lak na'anpa ndun na' lak ndun be men gizhliyo ndee, no liga le'a bexa ndee na'anpa ndun lak ndun bexa wa.
43017017	Btsambi'i ga lado'o bexa juers ten di'izh ten ga, le'a di'izh wa gealngeaka.
43017018	Le'a lak mtu'ub ga na' ndo' gizhliyo ndee, no liga ntu'ub na' bexa ndee ndo' be men gizhliyo.
43017019	Le'a ke ten bexa ndee ndun na' sbe'en ta nlad go, ndontsa no bexa gun sbe'en ta nladtsa go wa, ta na nchando' bexa gealngea wa.
43017020	’Le'a na' na'anpa na'ab gakno ga nabtsa bexa ndee, no na'ab na' gakno ga bexa ti'i gungea ladna na' gor na go'ón bexa ta gudi'izh bexa ndee.
43017021	Gokno ga bexa wa ndontsa dubtsa gak iteanak bexa, lak dubtsa nak na' nsea go Xus~na'. No dubtsa gak bexa nsea beuna, ndontsa gungea ladna be men gizhliyo le'a go le'aka mtu'ub na'.
43017022	Lak msa'a ga juers ndo' na', no liga msa na' juers ndo' bexa, ndontsa dubtsa gak bexa, lak le'a go no na' dubtsa nak.
43017023	Le'a na' nsea bexa ndee dubtsa nak, no go nsea na' dubtsa nak, ndontsa itea beuna dubtsa gak. Ta we'e ini'í be men le'a go le'aka mtu'ub na', no ini'í bexa le'a go nkwea' ladna bexa ndee lak nkwea' ladna go na'.
43017024	’Xus~na', le'a na' nlad le'a sa yoo na' itea bexa na msa'a ga ndo' na' wa yoo wats na', ndontsa ini'í bexa juers msa'a go ndo' na', geal le'a go nkwea' ladna na' gast zha biseata gaknde'e gizhliyo.
43017025	Xus~na' xa ndon le'a wen, le'a be men gizhliyo na'anpa nchando' ga, parea le'a na' nchando' ga no uni'íka bexa ndee le'a go le'a mtu'ub na'.
43017026	Le'a na' mluu ndo' bexa ndee xte'e nak go, no uluuta na' ta wa ndo' bexa, ndontsa ikwea' ladna bexa be ltsa'a bexa lak nkwea' ladna go na', no dubtsa gak na' nsea bexa ndee.
43018001	Le'a gor na li mtayadi'izhno Jesús Dios, cha uto'o xa ncha'ano xa be xmen~xa stub to'o yo'ow nsalea' Cedrón, sa nde dub lenya. Cha uyote bexa sa wa.
43018002	Le'a Judas xa na yun cuent Jesús no nchando' sa wa, geal le'a Jesús sianla biaj mbi'i be xmen~na sa wa.
43018003	Ngol gor le'a Judas ncha'anola pla be soldad no stapla bexa nla'ach ni'i ten Dios, bexa na mtu'ub be ule'ay nibe'e nsea bexa fariseo. Le'a bexa wa no'o be xe'a aceit no xe'a ged no spad.
43018004	Ná le'a Jesús yá uni'íka xta'an yasea xa, ta we'e uto'o xa ndab xa ndo' bexa wa: —¿Ton nkwa'an bega?
43018005	Le'a bexa wa cha uka'ab ndab: —Le'a besa nkwa'an Jesús xa gezh Nazaret. Le'a Jesús cha ndab: —Le'a ta wa na'. Le'a Judas xa na nseayun cuent Jesús no nso' lat bexa wa.
43018006	Le'a gor na li ndab Jesús: “Le'a ta wa na'”, le'a bexa wa cha msatatso'obe, cha ulayat bexa ndo' yo.
43018007	Le'a Jesús cha unabdi'izhgal ndab: —¿Ton nkwa'an bega? Le'a bexa cha ndabgal: —Nkwa'an besa Jesús xa Nazaret.
43018008	Le'a Jesús cha ndab: —Le'a na' ndápka le'a ta wa na'. Le'a tal bega na' ndee nkwa'an, bla'a bega ya' bexa ndee.
43018009	Li ndab Jesús ndontsa itid‑a lak ndab le'aka Jesús ndo' Xus~xa, le'a bexa na msa'a Dios ndo' Jesús, ni dub bexa lá isabgix.
43018010	We'e le'a Simón Pedr cha ulo'o spad ten na, cha ulobto'og xa ncha'~xa nsalea' Malco, ta lad ga'al. Le'a Malco wa dub xa ndun ti'in ndo' ule'ay ndon le'a nsak.
43018011	Le'a Jesús cha ndab ndo' Pedr: —Ulocha'aw spad ten lu. ¿Lá ini'í lu zha le'a na' nsabndo' iti'id be gealkwea' ndab Xus~na' iti'id na' wa?
43018012	We'e le'a be soldad no xa nibe'e ten bexa wa no bexa nla'ach ni'i ten Dios cha usen bexa Jesús no mxi bexa ya'a~xa.
43018013	Cha mbi'i bexa Jesús ndon ned ndo' xa nsalea' Anás, xuszha'ap Caifás, xa nak ule'ay ndon le'a nsak tiemp we'e.
43018014	Le'a Caifás wa xa na ndabka ndo' bexa judio mas wen gat dubtsa men sakndo' itea bexa.
43018015	Le'a Simón Pedr cha usankea tso'o Jesús. Le'a stub xmen Jesús ncha'ano Pedr nchando' xa nak ule'ay ndon le'a nsak, cha uyo'ono xa Jesús tale ten ni'i ten ule'ay wa.
43018016	Parea le'a Pedr myanso' tso'o juer to'o puert wa. We'e le'a stub xmen Jesús xa na nchando' ule'ay wa, cha uto'o mbidi'izhno xagots nla'ach to'o puert wa, ndontsa no Pedr uyote.
43018017	Le'a xa nla'ach to'o puert wa cha ndab ndo' Pedr: —¿Lid no ga dub xmen xabgi'i ba' zha? Le'a Pedr cha ndab: —Le'a na' na'anpa no xa wa.
43018018	Le'a zha wa kwal, ta we'e le'a bexa ndun ti'in ndo' ule'ay wa no bexa nla'ach ni'i ten Dios mkwa'a gi', cha ndeubizh bexa. Le'a lat bexa wa no Pedr nso'ubizh.
43018019	Le'a Anás xa ngok ule'ay ndon le'a nsak wa cha unabdi'izh ndo' Jesús ná ton be xmen Jesús, no xta'an mluu Jesús be men.
43018020	Le'a Jesús cha uka'ab ndab: —Le'a ta mluu na' wa mbidi'izh na' ndo' ga'al be men len be ni'i sa nda'utsid bexa wa no tale ten ni'i ten Dios, sa nzhealbe iteanak bexa judio. Na'anpa xga'ach nluu na' be men.
43018021	¿Ta we'e xta'an nabdi'izh ga ndo' na' xta'an mluu na'? Ndi nsabndo' inabdi'izh ga ndo' bexa mbi'ín ta mluu na' wa ná xta'an mbidi'izh na' ndo' bexa. Le'a bexa uni'íka‑yá.
43018022	Le'a gor na li ndab Jesús, le'a dub men nso' sa wa cha utichya'a ndo' Jesús, le'a xa dub xa nla'ach ni'i ten Dios. Cha ndab xa ndo' Jesús: —¡Na'anpa li nsabndo' ika'ab lu ndo' ule'ay ndon le'a nsak ba'!
43018023	Le'a Jesús cha ndab: —Tal le'a na' ugap ndáp, gud ga ná xta'an lid le'a ndáp na'. Ná tal na' le'akaga ndáp, ¿xta'an ngi utichya'a ga ndo' na' zha?
43018024	We'e litsa nchii Jesús le'a Anás mtu'ub xa ndo' Caifás, xa nak ule'ay ndon le'a nsak.
43018025	Ndalen li nso'ubizhnota Pedr bexa wa, le'a dub xa cha unabdi'izh ndo' Pedr ndab: —¿Lid no go xmen xabgi'i ba' zha? Le'a Pedr cha ndabgal: —Le'a na' na'anpa xmen~xa ba'.
43018026	Le'a sa wa no dub xa ndun ti'in ndo' ule'ay ndon le'a nsak wa nso', dub ltsa'a~xa na ulobto'og Pedr ncha'~na wa. Cha ndab xa ndo' Pedr: —¿Na'anpa go ta uní na' lenya wa no xabgi'i ba' zha?
43018027	Le'a Pedr cha ndabgal stub biaj: —Le'a na' na'anpa le'a ta wa. Le'a gor wa le'a dub boy cha utezh.
43018028	Le'a gor yá nsayatla xe'a, cha uto'ono bexa Jesús ta lid Caifás, mbi'i bexa Jesús ta lid Pilat, sa nsalea' pretorio. Parea le'a bexa nibe'e ten bexa judio na'anpa yatebe len ni'i wa, le'a tal le'a bexa yate sa wa le'a bexa gak bzhi'ik ndo' Dios, cha lá yoo gan gaw bexa ta ten ujest Pascua.
43018029	Ta we'e le'a Pilat ndi uto'o gast sa ndebe bexa, cha ndab xa ndo' bexa wa: —¿Xta'an nsake bega xa ndee zha?
43018030	Le'a bexa wa cha uka'ab ndab: —¡Tal le'a xa ba' na'anpa xa ugap, le'a besa na'anpa yun cuent xa ndo' ga!
43018031	We'e le'a Pilat cha ndab: —Bi'i bega xa. Cha binno bega xa lak nibe'e ley ten bega. Le'a bexa wa cha ndabbe ndo' Pilat: —Le'a bega xa Roma na'anpa ula'a gut besa dub men.
43018032	Li ngok cumplir ta mbidi'izh Jesús xte'e gat Jesús ndo' cruz.
43018033	We'e le'a Pilat cha myo'ogal len lid~na, cha utezh xa Jesús, cha ndab xa: —¿Lu nak xa nibe'e ten bexa judio zha?
43018034	Le'a Jesús cha uka'ab ndab: —¿Gotsa mbinbe'e ta wa zha? ¿Nati stub men mbidi'izh‑a ndo' ga?
43018035	Le'a Pilat cha ndab: —Le'a na' ndee na'anpa xa judio. Le'a be ltsa'a~lu xa judio no be ule'ay nibe'e wa myun cuent lu ndo' na'. ¿Xta'an mbin lu zha?
43018036	Le'a Jesús cha uka'ab ndab: —Le'a na' na'anpa nibe'e lak nibe'e bexa ndo' gizhliyo ndee. Le'a tal na' li nibe'e, le'a be xmen~na' le'a kuyobe ndontsa na'anpa yak cuent na' ndo' ya'a bexa judio. Parea le'a na' na'anpa li nibe'e.
43018037	Le'a Pilat cha ndab: —¿Nat zha xa nibe'eka lu? Le'a Jesús cha uka'ab ndab: —Le'a go ndab le'a na' nak xa nibe'e wa. Le'a na' ngol, no ndal na' ndo' gizhliyo ndee ndontsa gudi'izh na' gealngea ndo' be men. Le'a tal ton nkwa'an gealngea, le'a xa wa isakyo'ón ta ndáp na'.
43018038	Le'a Pilat cha ndab: —¿Xta'an gealngea wa zha? Tso'o na li ndab Pilat, cha uto'ogal xa sa ndebe be men wa, cha ndab xa: —Le'a na' lá ngaizheal ni dub ke ten xa ndee.
43018039	Le'a lak nak costumbr ten bega itea li'in zha ndal ujest Pascua le'a na' ngo dub men litgi'ib dub xa inab bega. ¿Nat nlad bega ula na' xa nak xa nibe'e ten bega xa judio zha?
43018040	We'e le'a iteagal bexa uge' ndab: —¡Na'anpa ula'a ga xa ba'! ¡Bgo'o ga ndi Barrabás! Le'a Barrabás wa dub wa'an.
43019001	We'e le'a Pilat cha unibe'e go'o be soldad Jesús len ni'i wa, cha kin bexa Jesús.
43019002	No mbinde'e be soldad dub ta rued xos yagich usob gek Jesús cuent coron. No mgak bexa Jesús dub lad ko'ol, ta konch ugats.
43019003	Cha usalad mbinno be soldad Jesús, uge' ndab bexa: —¡Si'il nak xa nibe'e ten bexa judio! No utichya'a bexa ndo' Jesús.
43019004	We'e le'a Pilat cha uto'ogal stub biaj, cha ndab xa ndo' be men wa: —Bwi'i bega, le'a na' ko xa sa ndee, ndontsa yakbe'ena bega le'a na' ni dub ke ten xa lá ngaizheal.
43019005	Le'a Jesús cha uto'o, nsob coron yagich wa gek~xa, no lad konch ugats wa nak xa. Le'a Pilat cha ndab ndo' be men: —Nat bwi'i bega xa.
43019006	Le'a gor na uni'í be ule'ay nibe'e no bexa nla'ach ni'i ten Dios wa Jesús, cha uge' ndab bexa: —¡Ikea xa ndo' cruz! ¡Ikea xa ndo' cruz! Le'a Pilat cha ndab: —Bi'i bega xa, cha bke'a bega xa ndo' cruz, le'a na' ni dub ke ten xa lá ngaizheal.
43019007	Le'a bexa wa cha ndabbe: —Le'a ley ten besa ndab nsabndo' gatka xa, le'a xa nkwi'in ndab xa le'a xa nak Xin Dios.
43019008	Le'a gor na mbi'ín Pilat ta wa, le'a Pilat mas mzheb.
43019009	Cha myo'ogal xa len lid~xa, ndab xa ndo' Jesús: —¿Pa uto'o lu zha? Parea le'a Jesús na'anpa ika'ab.
43019010	Le'a Pilat cha ndab: —¿Na'anpa ika'ab lu ndo' na' ndee zha? ¿Lá ini'í lu zha le'a na' sak inibe'e ikea lu ndo' cruz, no sak ndi ula na' lu?
43019011	Le'a Jesús cha uka'ab ndab: —Le'a tal Dios lá usa'a di'izh li gun ga, le'a go na'an xta'an gun gan gunno na'. Ta we'e le'a xa na myun cuent na' ndo' ga mas uzhe'eb ndap ke ndo' lak ndap go.
43019012	Le'a gor we'e le'a Pilat nlad ula'a Jesús, parea le'a bexa judio uge' ndab ndo' Pilat: —Le'a tal go ula'a xa ba', le'a go na'anpa nak amig ten César xa nibe'e. Le'a tal ton gab le'a nak xa nibe'e, le'a xa wa xela ní'i ndo' César.
43019013	We'e le'a gor na mbi'ín Pilat ta wa, cha mbi'i xa Jesús sa nsalea' Tale Ge'. Le'a sa wa nsalea' Gabata di'izh hebreo. Cha usob Pilat sa nibe'e xa sa wa, gab xa ná xte'e gunno xa Jesús.
43019014	Le'a ta wa gawizh dub wizh lak ge'atsa gal ujest Pascua. Cha ndab Pilat ndo' be men kwa'ad wa: —¡Bwi'i bega le'a xa ndee xa nibe'e ten bega!
43019015	Ná le'a bexa wa uge' ndabbe: —¡Gat xa! ¡Gat xa! ¡Ikea xa ndo' cruz! Le'a Pilat cha ndab: —¿Uke'a na' xa nibe'e ten bega ndo' cruz zha? Le'a be ule'ay nibe'e cha ndabbe: —¡Nab César nak xa nibe'e ten besa!
43019016	We'e le'a Pilat cha ndab ikea Jesús ndo' cruz lak nlad bexa. Cha usen be soldad Jesús, cha mbi'i bexa xa.
43019017	Le'a Jesús cha ncha'ano cruz ten na gast sa nsalea' Gólgota. Le'a ta wa dub di'izh hebreo gab‑a tit gek men.
43019018	Cha mke'a bexa Jesús ndo' cruz. No stop men mke'a bexa ndo' cruz dub lad ga'ga wats Jesús.
43019019	No mke'a Pilat dub letr ta ikea gek cruz ten Jesús. Le'a ta wa ndab: “JESÚS XA NAZARET, XA NIBEꞋE TEN BEXA JUDIO.”
43019020	Le'a ta wa nkeani'i di'izh hebreo no di'izh griego no di'izh latín. Kwa'ad bexa judio uni'í xte'e ndab letr wa, geal le'a sa nkea Jesús ndo' cruz wa gax nde Jerusalén.
43019021	Ná le'a be ule'ay nibe'e ten bexa judio ngwa'yab ndo' Pilat: —Lá nsabndo' gab ta wa “Xa nibe'e ten bexa judio.” Ndi nsabndo' gab‑a “Xa na ndab le'a nak xa nibe'e ten bexa judio.”
43019022	Ná le'a Pilat cha uka'ab ndab: —Lak nkea‑yá, litsa ya'an‑a.
43019023	Le'a tso'o na mke'a dap be soldad Jesús ndo' cruz, cha uka'a kadga dub bexa wa dub xab Jesús. Cha usen bexa lad ko'ol ndak Jesús, le'a ná wa na'anpa nge'al.
43019024	Cha ndab bexa ndo' be ltsa'a~xa: —Na'anpa itsaw beuna ta ndee, ndi ko'o beuna dub suert ndontsa ini'í beuna ná ton ika'a‑yá. Li ngok‑a lak nkeani'i di'izh ten Dios, ndab‑a: Mtse'a bexa be xab~na', no ulo'o bexa suert ná ton ika'a‑yá.
43019025	Le'a wats cruz ten Jesús wa nso' xna'a Jesús no beal~xa, no Marí xagots ten Cleofas, no Marí xa gezh Magdala.
43019026	Le'a gor na uni'í Jesús xna'a~na junt nso' wats dub xmen Jesús, xa na le'a Jesús uzhe'eb nkwea' ladna, cha ndab Jesús ndo' xna'a~na: —Naa, le'a xa ba' ula'ach ga cuent dub xin~ga nat.
43019027	Cha no ndab Jesús ndo' xmen~xa wa: —Nat ula'ach lu xa ba' cuent xna'a~lu. Le'a idub ndo' wa le'a xmen Jesús wa cha mla'ach xna'a Jesús ta lidka~na.
43019028	Ngol tso'o wa le'a Jesús uni'íka le'a xa mbinla itea be ta nlad Dios gun xa. Cha ndab xa: —Le'a na' ndak ladna. Le'a xa li ndab ndontsa gak‑a lak nkeani'i di'izh ten Dios.
43019029	Le'a sa wa nso' dub vas ncho vin ula' len‑a. Cha mgazh bexa dub ble'a lad xi'il len‑a. Cha msob xa ta wa gek dub xos ya hisopo, cha uxits bexa ta wa to'o Jesús.
43019030	Le'a gor na ngu Jesús ta wa, cha ndab xa: —Nat le'a itea be ti'in ndal na' ngokla cumplir. Cha ubixkea gen~xa, cha myun xa cuent gealnaban ten xa ndo' Dios, cha ngut xa.
43019031	Le'a ta wa wizh lak ge'atsa gal ujest Pascua, ta we'e le'a bexa judio lá nlad litsa nkea be men wa ndo' be cruz gal wizh une'e bexa wa, le'a wizh wa uzhebpa dub wizh nsak. Ta we'e unab bexa ndo' Pilat inibe'e Pilat ki'ich be soldad xo'o bexa li nkea ndo' cruz, ndontsa mas uxax gat bexa, cha ige'e bexa ndo' cruz wizh wa.
43019032	Le'a be soldad wa cha ulenbe, cha uti'ich bexa xo'o dub xa wa. Cha liga mbinno bexa stubga xa nkea ndo' cruz wa.
43019033	Ná le'a gor ngol bexa sa nkea Jesús, le'a bexa mna'la le'a Jesús ngutla. Cha na'anpa igi'ich bexa xo'o Jesús.
43019034	Parea le'a dub soldad wa cha utib dub lanza wats len Jesús. Zha le'a sa wa ulen ten no nits.
43019035	Le'a na' ndee uní ta wa no sbe'en gealngea ndadi'izh na'. Ta we'e nke'a na'‑yá, ndontsa no bega gungea ladna Jesús.
43019036	Le'a be ta wa li uyo'o lak nkeani'i di'izh ten Dios, ndab‑a: “Ni dub tit las~xa lá ngach.”
43019037	No lak nkeani'iga di'izh ten Dios: “Le'a be men iwi'i ndo' xa na utib bexa lanza las~na wa.”
43019038	Uyo'o dub xabgi'i nsalea' Kosé xa gezh Arimatea, dub xa xga'achtsa ndangea ladna Jesús, geal le'a xa nzheb ndo' bexa nibe'e ten bexa judio. Le'a tso'o na ngut Jesús le'a Kosé wa ngwa'inab Jesús xa ngut wa ndo' Pilat. Le'a Pilat cha ndab go'o Kosé Jesús, cha ngwa' Kosé cha mbi'i xa Jesús.
43019039	No Nicodemo xa ngwa'ina' Jesús dub gor te'al no'o xa pa dub galnti'i kil ta uxe'e, noch‑a mirra nsea áloe.
43019040	Cha uxe'e bexa Jesús ndo' cruz, cha mtixko bexa xa wa be lad lino no be ta uxe'e wa, lak nka'ach bexa judio be ltsa'a~na.
43019041	Le'a sa li ukea Jesús ndo' cruz wa nde gax dub lenya, sa nde dub ba'a cuent ge'lo'o. Le'a ta wa dub sa ni dub men gol ga'ach.
43019042	Le'a gor wa yamer gal wizh ten ujest Pascua ten bexa judio, ta we'e ba'a we'etsa mka'ach bexa Jesús, le'a ta wa gax nsob sa wa.
43020001	Le'a ngol wizh ned ten sman, uzhebpa tempran ndon bi ukaw na', le'a Marí xa Magdala ncha'a sa nsob ba'a mga'ach Jesús. Le'a gor ulaya' xa uni'íla xa le'a ge' nso'ntsaw to'o ba'a wa myo'obla.
43020002	We'e cha uto'o xa karrel, ngwa'yab xa‑yá ndo' Simón Pedr no ndo' stub xmen Jesús, xa na le'a Jesús uzhe'eb nkwea' ladna. Ndab Marí ndo' bexa wa: —Le'a men mbiwa'an Jesús len ba'a wa. Le'a besa lá ini'í pa ngwa'ula'a bexa xa.
43020003	Le'a Pedr no stub xmen Jesús wa cha uto'o ncha'be sa nsob ba'a wa.
43020004	Le'a bexa wa karrel ncha'be, parea le'a stub xa wa mas karrel ncha'a ndo' Pedr, cha ned xa ulaya' to'o ba'a.
43020005	Cha mwi'iko xa len ba'a, uni'í xa be lad lino myu'udyo'o Jesús, parea lá yo'o xa len wa.
43020006	We'e cha ulen Simón Pedr, cha uyo'o xa len ba'a wa, cha uni'í xa be lad wa.
43020007	No uni'í xa le'a lad ubixyo'o gek Jesús myu'udla, na'anpa junt nde‑yá no be lad ubixyo'o idub Jesús wa.
43020008	We'e le'a stub xmen Jesús, xa na li ned ulaya' wa, cha no uyo'o. Uni'í xa be ta'a wa, cha mbingea ladna xa le'a Jesús mbanka.
43020009	Le'a gor we'e le'a bexa bi lá nyakbe'ena lak nkeani'i di'izh ten Dios, le'a Cristo nsabndo'ka iban ndo' gealgut.
43020010	Le'a itop bexa wa cha nsea'be ta ni'i ndencho bexa.
43020011	Le'a Marí xa Magdala cha myanso' wats ba'a wa ndo'on xa, cha mwi'iko xa len ba'a wa.
43020012	Cha uni'í xa top angel ten Dios nak be lad nagud. Dub xa nsob sa ngot gek Jesús, le'a stub xa nsob sa ute ya'axo'o Jesús.
43020013	Le'a be angel wa cha unabdi'izh ndo' Marí ndab bexa: —Xagots, ¿xta'an ndo'on lu zha? Le'a Marí cha ndab: —Le'a be men mbiwa'an Señor Jesús. Le'a na' lá iní pa ngwa'ula'a bexa xa.
43020014	Tso'o na li ndab Marí, cha mgeakso' xa mwi'i xa stub lad. Cha uni'í xa Jesús nso' sa wa, ná le'a xa lá igondo' ti le'a Jesús ta wa.
43020015	Le'a Jesús cha ndab: —Xagots, ¿xta'an ndo'on lu zha? ¿Ton nkwa'an lu zha? Le'a Marí mbinbe'e le'a ta wa xa nla'ach lenya wa, cha ndab Marí: —Señor, tal ga le'a mbi'i xa, gud go ná pa ngwa'ula'a ga xa, ndontsa gayoo na' xa.
43020016	Le'a Jesús cha ndab: —¡Marí! Le'a xa cha mgeakso' mwi'i ndo' Jesús, cha ndab xa: —¡Raboni! —le'a ta wa dub di'izh hebreo gab‑a Mech.
43020017	Le'a Jesús cha ndab: —Lá ugal lu na', le'a na' biseata ikea wats Xus~na'. Ndi bya'yab ndo' be xmen~na' le'a na' yaa wats Xus~na' xa nak Dios ten na'. Le'a ta wa le'akaga Xus bega no Dios ten bega.
43020018	Le'a Marí cha nsea'yab ndo' be xmen Jesús le'a xa uni'í Jesús, no mbidi'izh xa ta ndab Jesús ndo' xa.
43020019	Le'a ngol gor na ula' te'al bi le'a wizh ned ten sman wa, le'a be xmen Jesús mzhealbe len dub ni'i. Le'a to'o ni'i wa nso'nyaw, geal le'a bexa nzheb ndo' bexa judio nibe'e. We'e le'a Jesús cha mlundo' nso' tlaw bexa, cha ndab xa: —¡Dios gun wen yoo ladna bega!
43020020	Tso'o na li ndab Jesús, cha mluu xa be ya'a~xa no wats len~xa. Cha uzhebpa mten ladna bexa gor uni'í bexa le'a ta wa Jesús.
43020021	Le'a Jesús cha ndabgal: —Dios gun wen yoo ladna bega. Le'a lak mtu'ub Xus~na' na', no liga utu'ub na' bega gun bega ti'in ten na'.
43020022	Cha mlabi xa sa nde bexa, cha ndab xa: —Ula'a bega yoo Espíritu ten Dios len lado'o bega.
43020023	Tal le'a bega gunge' ladna ke ten dub men, le'a Dios noga sunge' ladna ta wa. No liga tal le'a bega lá gunge' ladna ke ten dub men, le'a Dios noga na'anpa gunge' ladna ta wa.
43020024	Le'a Tomás xa no nsalea' Dídimo nak dub tibtop xmen Jesús, parea le'a xa na'anpa no nso'no bexa wa gor na mlundo' Jesús.
43020025	Le'a gor na ulen Tomás le'a be xmen Jesús cha ndab ndo' Tomás: —Le'a besa uni'í Jesús. Le'a Tomás cha ndab: —Gast ned iní na' be sa ngwa'as clav ya'a~xa no ukiko'o na' ngutsya'a~na' sa wa, no ukiko'o na' ya'a~na' wats len~xa, lá ndangea lad na' le'a xa mban.
43020026	Ngol sxo'on wizh le'a bexa ndebegal len ni'i wa no Tomás. Le'a to'o ni'i wa nso'nyaw, parea le'a Jesús cha uyatso' tlaw bexa, cha ndab xa: —Dios gun wen yoo ladna bega.
43020027	Cha ndab Jesús ndo' Tomás: —Bwi'i ndo' ya'a~na', no ulo ngutsya'a~lu sa ndee. No ulo ya'a~la wats len~na' ndee. Yá na'antapa gunbe'e lu le'a na' ngut, ndi bingea ladna le'a na' mbangal.
43020028	We'e le'a Tomás cha uka'ab ndab: —¡Go nak xa nibe'e na', no Dios ten na'!
43020029	Cha ndab Jesús: —Tomás, geal uni'í lu na', ta we'e mbingea ladna lu le'a na' mbankagal. Uzhebpa wen yoo ladna bexa gungea ladna na', maska lá ini'í bexa na'.
43020030	No sianta be uyon mbin Jesús ndo' ga'al be xmen~xa, ta na na'anpa ikea ndo' libr ndee.
43020031	Parea le'a be ta'a nkea sa ndee, nkea‑yá ndontsa gungea ladna bega le'a Jesús le'a nak Cristo, Xin Dios. Tal le'a bega li gungea ladna ta wa, le'a bega gap gealnaban ndo' Dios.
43021001	Ngol tso'o wa le'a Jesús mlundo'gal ndo' be xmen~na to'o lagun Tiberias. Le'a xa lnde'e mlundo':
43021002	Le'a dub wizh le'a pla be xmen Jesús junt ndebe. Le'a ta wa Simón Pedr, no Tomás xa nsalea' Dídimo, no Natanael xa gezh Caná ten Galilea, no itop be xin Zebedeo, nsea stop be xmen Jesús.
43021003	Le'a Simón Pedr cha ndab ndo' bexa wa: —Le'a na' ndasen mbeal. Le'a bexa cha ndab: —Le'a besa no isea. Cha ncha'be bexa, cha ukea bexa ndo' dub barco. Parea le'a idub te'al wa ni dub mbeal lá isen bexa.
43021004	Le'a ngol gor na yá nsayat xe'a, le'a be xmen Jesús wa uni'í Jesús nso' to'o nits wa, parea le'a bexa lá ini'í ti le'a Jesús ta wa.
43021005	Le'a Jesús cha ndab ndo' bexa: —Bego usa byux, ¿lid usen bega mbeal zha? Le'a bexa cha uka'ab ndab: —Le'a besa ni dub mbeal lá isen.
43021006	Cha ndab Jesús: —Btsa'ab bega red ba' wats lad ga'al barco ba', cha isen bega mbeal. We'e le'a bexa cha li mbin, cha uzhe'eb sian mbeal usen red wa, gast lá uxik bexa ko'o bexa red len nits wa.
43021007	Le'a dub xmen Jesús, xa na le'a Jesús uzhe'eb nkwea' ladna, cha ndab ndo' Pedr: —¡Le'a ta ba' Jesús! Le'a gor na mbi'ín Simón Pedr le'a ta wa Jesús, cha ngok xa xab xa, ta nbix xa, ta na ulate xa gor usen xa mbeal. Cha ncha'a xa len nits, ncha'a xa sa nso' Jesús.
43021008	Le'a stapla be xmen Jesús wa cha myo'o barco wa to'o nits. Litsa ngobxazh bexa red na lita sian mbeal ncho len na wa. Le'a ta wa pa dub gayo'otsa metr sit ndo' nits wa.
43021009	Le'a gor na yá ula' bexa ndo' barco to'o nits wa, le'a bexa uni'í le'a dub mbeal ncho'ob ndo' bku'u, no dub pan ncho'ob sa wa.
43021010	Le'a Jesús cha ndab ndo' bexa: —Utseano bega stapla be mbeal usen bega ba'.
43021011	Le'a Simón Pedr cha ukea ndo' barco, cha udobxazh xa red gast ndo' yo bid. Le'a len red wa ncho dub gayo'o itol ncho chon mbeal, bema ubi'i, parea ni lá isaw‑a mas lita sian mbeal ncho len‑a.
43021012	Le'a Jesús cha ndab: —Utseadaw bega. Le'a ni dub bexa lá inabdi'izh ndo' xa ná ton xa, le'a bexa uni'í le'a‑yá Jesús.
43021013	We'e le'a Jesús cha usen pan wa, cha mtse'a xa‑yá ndo' bexa. No liga mtse'a xa mbeal wa.
43021014	Le'a ta ndee biaj yon mlundo' Jesús ndo' be xmen~na, tso'o na li mban xa ndo' gealgut.
43021015	Le'a gor na mtayaw bexa, le'a Jesús cha unabdi'izh ndo' Simón Pedr, ndab xa: —Simón xin Jonás, ¿ndankea lu na' mas ndo' lak ndankea bexa ndee na' zha? Le'a Pedr cha uka'ab ndab: —Señor, go uni'íka le'a na' ndankeaka go. Le'a Jesús cha ndab: —Bla'ach be borreg ten na'.
43021016	Cha ndabgal Jesús biaj itop: —Simón xin Jonás, ¿ndankeaka lu na' zha? Le'a Pedr cha ndabgal: —Señor, go uni'íka le'a na' ndankeaka go. Cha ndab Jesús: —Bla'ach be borreg ten na'.
43021017	Cha ndabgal Jesús biaj yon: —Simón xin Jonás, ¿ndankeaka lu na' zha? Le'a Pedr cha uban myo'o ladna geal biaj yon li unabdi'izh Jesús naga ndankeaka Pedr Jesús. Cha ndab Pedr: —Señor, le'a go uni'í itea ta'a. Uni'íka go le'a na' ndankeaka go. Cha ndab Jesús: —Bla'ach be borreg ten na' zhaga.
43021018	Le'a na' gáp le'a zha ben lu, le'a lu ndak xab~na no ncha'a lu tal pa nlad lu. Parea le'a zha gak gox lu, le'a lu ndi uti'il be ya'a~lu no xa'aga men ugak xab~la. Cha go'o xa lu sa na lá nlad lu ya' lu.
43021019	Le'a ta li ndab Jesús wa gab ná xte'e mod na gat Pedr, ta uluu xte'e juert nak Dios. Cha ndab Jesús ndo' Pedr: —Usankea tso'o na'.
43021020	Le'a Pedr cha mgeakso' mwi'i, le'a stub xmen Jesús nchankea tso'o Pedr no tso'o Jesús. Le'a ta wa xa na le'a Jesús uzhe'eb nkwea' ladna, xa na li nsob wats Jesús zha na lult udaw xche'e bexa, gor unabdi'izh xa ndo' Jesús ná ton yun cuent Jesús.
43021021	Le'a gor uni'í Pedr xa wa, cha unabdi'izh Pedr ndo' Jesús, ndab xa: —Señor, ¿le'a xa ba' zha xta'an itid?
43021022	Le'a Jesús cha ndab: —Tal le'a na' nlad le'a xa ba' lba'atsa nban gast zha ilengal na', na'anpa yu' ladna lu ta wa. Lu usankeatsa tso'o na'.
43021023	Le'a ta na li ndab Jesús, le'a ta wa mgen lat be xmen Jesús le'a xmen Jesús wa lá gat. Parea le'a Jesús na'anpa ngab le'a xa wa lá gat. Le'a Jesús ndi ndab: “Tal le'a na' nlad le'a xa ba' lba'atsa nban gast zha ilengal na', na'anpa yu' ladna lu ta wa.”
43021024	Le'a xmen Jesús wa xa ndadi'izh be ta ndee ndo' be men, no mke'a xa‑yá ndo' git. Le'a besa uni'íka le'a ta ndadi'izh xa ta ugeaka.
43021025	No uzhebpa sianta be ta'a mbin Jesús. Le'a na' nsak tal le'a be men uke'a itea be ta wa, le'a idub ndo' gizhliyo lá ugal yoo be libr wa.
44001001	Le'a go Teófilo, le'a git ned mke'a na' ndo' go wa, mke'a na' cuent ten itea be ta mbin Jesús no be ta mluu xa,
44001002	gast wizh mkea xa gibe'a. Le'a wizh wa mbidi'izh xa ndo' bexa na mti xa, ndab xa xte'e nsabndo' gun bexa, lak msa'a Espíritu ten Dios gab xa‑yá ndo' bexa.
44001003	Tso'o na ngut Jesús, dub top ga'al wizh mlundo' xa ndo' bexa wa sian biaj, ndontsa uni'íka bexa le'a xa mbanka ndo' gealgut. No mbidi'izh xa ndo' bexa wa ná xte'e nibe'e Dios be men.
44001004	Le'a dub wizh wa gor na nso'no xa bexa wa, ndab xa ndo' bexa: —Lá ika'an bega gezh Jerusalén ndee. Ndi kweas bega gast usa'a Tad Dios ta ndab xa usa'a xa, lakka mbidi'izh na' gun xa.
44001005	Le'a Juan ulalea' be men no nits, parea yamer gal dub wizh le'a bega italea' nsea Espíritu ten Dios.
44001006	We'e le'a bexa nde wats Jesús cha unabdi'izh, ndab bexa: —Señor, ¿nat zha gun ga gan le'a beuna xa Israel inibe'egal nacion ten beuna ndee?
44001007	Le'a Jesús cha uka'ab ndab: —Le'a bego lá nsabndo' ini'í pol yoo ta wa ni xá wizh na‑yá, ta na gun Dios zha nlad xa.
44001008	Ná le'a Dios usa'a Espíritu ten na ndo' bega, cha gap bega juers gudi'izh bega ndo' be men itea be ta mbin na'. Li gudi'izh bega ndo' be men Jerusalén ndee no idub Judea ndee no Samaria no gast idub ndo' gizhliyo.
44001009	Tso'o na li ndab Jesús ta wa, cha mkea xa gibe'a, myo'o xa lat xkaw ndalen ndewi'i bexa wa. Cha lá ini'íta bexa xa.
44001010	Le'a gor na bi li ndewi'i bexa gibe'a sa nsea' Jesús wa, we'e le'a top xabgi'i nak lad nagud cha mlundo' sa wa,
44001011	ndab bexa: —Bego xa Galilea, ¿xta'an lba'ata ndewi'i bego gibe'a ba' zha? Le'a Jesús xa mto'o lat bego nsea' gibe'a ba' wa, le'a xa ba' le'aka ilen stub biaj lakka uni'í bega nsea' xa.
44001012	We'e le'a bexa cha mka'an Bet Olivo wa, cha myach bexa Jerusalén. Le'a bet wa nde pa dub kilómetro gax wats Jerusalén.
44001013	Gor ulaya' bexa Jerusalén, cha ukea bexa cuart nde ga'ap gek ni'i sa ndencho bexa. Le'a ta wa Pedr no Jacob no Juan no Ndres no Julip no Tomás no Bartol no Mateo no Jacob xin Alfeo no Simón xa partid Zelote no Judas wit Jacob.
44001014	Le'a bexa wa nsea pla be xagots nsea Marí xna'a Jesús nsea be wit Jesús, sian biaj nzhealbe bexa ndadi'izhno bexa Dios.
44001015	Le'a dub wizh le'a dub gayo'o ncho ga'al bexa ndangea ladna Jesús wa nzhealbe. We'e le'a Pedr cha ngwaso' lat bexa, cha ndab xa:
44001016	—Bego nak beuna xmen Jesús, juerska ngok cumplir ta ndab di'izh ten Dios, ta uní'i David sakndo' Espíritu ten Dios cuent ten Judas, xa usaned ndo' be men usen Jesús.
44001017	Le'a Judas wa no uyo'o cuent be ltsa'a besa no mbin xa ltsa'a ti'in ndun besa.
44001018	(Le'a med na uka'a Judas myun xa cuent Jesús wa usi'i bexa dub ble'a yo. Le'a sa wa cha msobgek Judas gast ngoch len~xa.
44001019	Le'a be men ncho Jerusalén, gor na mbi'ín bexa ta wa, cha msalea' bexa yo wa Acéldama di'izh ten bexa, dub di'izh gab Yo Ten.)
44001020	Cha no ndab Pedr: —Le'a libr ten Salmos nkeani'i ndab‑a: Ya'an nab lid~xa, yá na'anta ton yoo len‑a. No ndab‑a: Stub xa gun ti'in ndun xa wa.
44001021	’Nat le'a beuna nsabndo' uti dub xabgi'i lat bexa na ukeseano besa idub ukeseano Jesús besa,
44001022	gast zha ulalea' Juan Jesús no gast zha nsea' Jesús gibe'a. Le'a xa wa no yate lat besa, ndontsa no xa gudi'izh ndo' be men le'a Jesús mbanka ndo' gealgut.
44001023	We'e cha mluu bexa top xabgi'i, dub xa nsalea' Kosé Barsabás no nsalea' xa Justo, no stub xa nsalea' Matí.
44001024	Cha mbidi'izhno bexa Dios ndab bexa: —Tad Dios, le'a go nchando' lado'o itea be men. Nat bluu go ndo' besa ná ton ndo' itop bexa ndee mti ga.
44001025	Le'a xa wa yak dub xa gun ti'in ten go lak ndun besa ndee, gak xa dub apostol ten ga. Le'a ta wa ta mla'a Judas ke na mbin xa ta ugap wa, cha ncha'a Judas sa nsabndo' ya' xa castig wa.
44001026	Cha ulo'o bexa suert, we'e le'a Matí le'a ngol uyote xa lat stibdub bexa nak apostol wa.
44002001	Ngol wizh Pentecostés dub ujest ten bexa judio, le'a itea be xmen Jesús mzhealbe len dub ni'i.
44002002	Ngol gor mbi'ín bexa dub ruid ulen gibe'a cuent dub mbi si'il, cha uyo'o‑yá idub len ni'i sa ndebe bexa.
44002003	We'e cha mlundo' ta cuent beal', ula'‑yá gek kadga dub bexa.
44002004	Cha uyo'o Espíritu ten Dios len lado'o bexa. Cha usaxan bexa ndadi'izh bexa stubga di'izh, laktsa msa'a Espíritu ten Dios ní'i bexa‑yá.
44002005	Le'a zha wa le'a Jerusalén ndencho kwa'ad bexa judio ndankea Dios, bexa ulen itea lad ndo' gizhliyo.
44002006	Le'a gor na mgen ruid si'il wa, cha mzhealbe kwa'adpa bexa sa wa. Ni lá ini'í bexa xte'e gun bexa gor na ndo'ón bexa le'a bexa nde len ni'i wa ndadi'izh be di'izh ten kadga dub be men wa.
44002007	Ngwatena' bexa no ngwanseana bexa, ndab bexa ndo' ltsa'a~xa: —Bwi'i bego, ¿na'anpa bexa Galilea itea bexa lnde'e ndadi'izh ndee zha?
44002008	¿Tixa ndo'ón beuna ndadi'izh bexa di'izh ten kadga dub beuna zhaga?
44002009	Le'a sa ndee nde men uto'o Partia no Media no Elam no Mesopotamia no Judea no Capadocia no Ponto no Asia
44002010	no Frigia no Panfilia no Egipto no be gezh nde mas sitxá ndo' Cirene ten Africa. No ncho bexa Roma sa ndee, ncho xa wa bexa judio no ncho bexa wa ti'i mbingea ladna Dios ten beuna xa judio.
44002011	No ncho bexa uto'o Creta nsea Arabia. Ná le'a itea beuna ndo'ón ndadi'izh bexa ba' be ta si'il ndun Dios kadga di'izh ten dubga beuna.
44002012	We'e le'a bexa wa lá ini'í xte'e gun bexa tant ndanseana bexa, cha unabdi'izh bexa ndo' be ltsa'a~xa, ndab bexa: —¿Xta'anxága ta ndee zhaga?
44002013	Ná ncho bexa ndun usalad ndab: —Bexa ba' ga tant nsudna.
44002014	We'e le'a Pedr cha uso', no stibdub bexa wa. Cha uge' ndab xa: —Bego nak beuna xa judio no iteata bego na ndencho Jerusalén ndee, bi'ín bega ta ndee, bla'ach bega xta'an gáp na'.
44002015	Le'a besa ndee na'anpa nsudna lak ndanbe'e bega, le'a nat pen gor nkea uge'a tempran.
44002016	Ná le'a ta ndee nak lak ta ndab Joel polta sakndo' Dios,
44002017	ndab Dios: Le'a gal be wizh lult le'a na' uzhebpa usa Espíritu ten na' ndo' itea be men. Le'a be xinbgi'i bega no be xingots bega gudi'izh sakndo' na'. Le'a bexa ben ncho lat bega ini'í be ta ulu na'. Le'a bexa gox uche'a ladna be ta usa na'.
44002018	Gal be wizh wa le'a na' uzhebpa usa Espíritu ten na' ndo' be xabgi'i no ndo' be xagots, bexa ndun ti'in ten na', cha gudi'izh bexa sakndo' na'.
44002019	Le'a na' ulu sian be ta'a yanseana be men, be ta gibe'a no be ta ndo' gizhliyo; ini'í bexa ten, no beal', no xkaw zhen.
44002020	Le'a wizh lá usuta xe'a; le'a mbe'e ina' cuent ten. Le'a tso'o wa gal wizh uzhebpa wen ten Dios Xa Nibe'e.
44002021	Le'a tal ton ukwa'an Dios Xa Nibe'e, le'a xa wa gap gealnaban.
44002022	Cha no ndab Pedr: —Bla'ach bego men Israel ta gáp na' ndee. Le'a bego uni'íka le'a Jesús xa gezh Nazaret juers ten Dios mbin sian be uyon no sian be ta ngwanseana be men. Le'a ta wa mlu'u le'a Dios le'aka mtu'ub xa.
44002023	No myak cuent xa ndo' ya'a bego lakka uni'í Dios tiemp polta. Le'a bego usen xa, cha myun bega cuent xa ndo' ya'a be men ugap, cha mbit bexa wa xa ndo' cruz.
44002024	Ná le'a Dios mxiste xa, mban xa ndo' gealgut, le'a gealgut lá ngun gan ndo' xa.
44002025	Le'a polta le'a David ndab cuent ten Jesús: Le'a na' idub tiemp mna' Dios Xa Nibe'e wa wats na'. Na'an xta'an gasea na', le'a xa wa nso' wats na'.
44002026	Ta we'e uzhe'eb nten ladna lado'o~na' no nten lad na' ndadi'izh na'. No uníka na' le'a Dios ula'ach na'.
44002027	Le'a go lá ula'a na' yan na' lat bexa ngut. No ni lá ula'a ga gazha'a las~na', le'a na' nak xa mti go.
44002028	Mluu ga nes ten ga ndo' na', sa ncho gealnaban. No uzhe'eb nten lad na' geal iso' na' wats ga.
44002029	’Bego nak beuna xa Israel, le'a beuna uni'í le'a David uyo'o polta wa ngut no mga'ach. No le'a ba'a ten xa bi nde sa ndee nat.
44002030	Le'a xa wa dub xa ndadi'izh sakndo' Dios, no uni'íka xa le'a Dios ndab ndo' xa le'a xa nak Cristo wa ta ugeaka ilen lat be xin David, cha inibe'e xa lak unibe'e David.
44002031	Le'a gor biseata yoo‑yá, le'a David ndab le'a Cristo iban ndo' gealgut. Ndab xa le'a Dios lá ula'a Cristo ya'an lat bexa ngut no ni lá ula'a Dios gazha'a las Cristo.
44002032	Le'a itea besa ndee uni'índo' le'a Dios mxiste Jesús ndo' gealgut.
44002033	Le'a Dios cha myo'o Jesús gibe'a sa usob xa wats Dios lad ga'al. Le'a Tad Dios cha msa'a juers ndo' Jesús msa'a xa Espíritu ten Dios ndo' besa ndee, lakka ndab Jesús gun xa. Le'a Espíritu wa le'a ndun ta na' bega no ta ndo'ón bega wizh nat.
44002034	Le'a David na'anpa le'a ikea gibe'a, parea le'a David ndab: Le'a Dios Xa Nibe'e ndab ndo' Xa Nibe'e ten na': “Usob wats na' lad ga'al ndee,
44002035	gast gal gor ute na' bexa ndaklono lu xan ndats~lu.”
44002036	’Nat bla'ach itea bego xa Israel ta ugeakapa gáp na': le'a Jesús xa li mke'a bega ndo' cruz wa, le'a xa wa le'aka Dios mso' nak Cristo Xa Nibe'e.
44002037	Le'a gor na mbi'ín be men ta wa, cha kwea' myo'o ladna bexa, cha unabdi'izh bexa ndo' Pedr nsea ndo' be ltsa'a~xa, ndab bexa: —Bego nak beuna xa Israel, ¿xte'e nsabndo' gun besa nat?
44002038	Le'a Pedr cha uka'ab ndab: —Bla'a bego be ta ugap nak bego no italea' kadga dub bega gak bega xmen Jesucristo, ndontsa utsu'u Dios be ke ten bega no usa'a xa Espíritu ten xa ndo' bega.
44002039	Li gunno Dios bexa na nbezh Dios gak bexa xmen~xa: le'a ta wa bego, no be xin bega, no itea bexa sit ndencho.
44002040	No sianta be di'izh mbidi'izh Pedr, no mtenxe'a xa bexa wa, ndab xa: —¡Lá gakta bega lak nak be men ugap ncho nat, ndontsa na'anpa utsaksi Dios bega!
44002041	We'e le'a ncho bexa mbingea ladna ta li mbidi'izh Pedr wa, cha utalea' bexa. Le'a wizh wa pa schon mil men uyote lat bexa nak xmen Jesús.
44002042	Le'a bexa wa ntsid lak nluu be apostol wa, no uzhebpa wen nak bexa ndo' be ltsa'a bexa. No nzhealbe bexa ndaw bexa, nsea ndadi'izhno bexa Dios.
44002043	Le'a itea be men ndanseana gor uni'í bexa be uyon ndun be apostol, be ta msa'a Dios gun bexa.
44002044	Le'a iteanak bexa na mbingea ladna Jesús wa dubtsa nak. No itea be ta'a ndap bexa wa, le'a ta wa iteanakka bexa ten.
44002045	Ncho bexa mdo'o be yo ten na no be ta'a ndap bexa, cha ntse'a bexa med wa ndo' be ltsa'a~xa bi lak nki'in bexa‑yá.
44002046	Iteanak wizh nzhealbe bexa tale ten ni'i ten Dios, no be ta lid bexa junt ndaw bexa, nten ladna bexa no utsin nak bexa.
44002047	No nsa'a tse'e bexa xno ndo' Dios, no le'a itea be men nsak ladna lak nak bexa. Le'a Dios le'a ndun kad wizh mas nsayak kwa'ad bexa wa, ngo'o Dios bexa ndo' be ke ten bexa.
44003001	Le'a dub wizh le'a Pedr nsea Juan ncha'a sa nde ni'i ten Dios pa gor nkea uyon uzhe, gor na nda'yadi'izhno be men Dios.
44003002	Le'a sa wa nsob dub xabgi'i lá yoo gan isea zha ngolta xa. Itea wizh nda'ula'a be ltsa'a~xa xa dub sa nyote be men len tale ten ni'i ten Dios, sa nsalea' Puert Chul, ndontsa inab xa med ndo' be men.
44003003	Le'a gor na uni'í xa Pedr no Juan ncha'yote sa wa, cha unab xa dub med ndo' bexa.
44003004	We'e le'a Pedr no Juan mwi'i ndo' xa, cha ndab Pedr: —Bwi'i ndo' besa.
44003005	Le'a xa wa list usob, ndanbe'e xa gol ncho xta'an usa'a bexa wa ndo' xa.
44003006	Ná le'a Pedr cha ndab: —Le'a na' lá nsén med plata ni med oro, parea le'a ta ndap na' usa na' ndo' lu. Le'a juers ten lea' Jesucristo xa Nazaret, le'a na' gáp ndo' lu goso', cha usea.
44003007	We'e le'a Pedr cha usen ya'a xa lad ga'al, cha uxiso' Pedr xa. Bi le'a gor wa le'a be xo'o~xa no be gendats~xa cha mgeaso'be.
44003008	Le'a xabgi'i wa cha uxax ngwaso' ga'al, cha utsinla nsea xa. Cha no xa uyo'ono bexa wa tale ten ni'i ten Dios, nkesea xa no ndasaga'al xa, ndab xa le'a Dios uzhe'eb dub Dios juert.
44003009	Le'a itea be men uni'í nsea xa, no nsa'a xa xno ndo' Dios.
44003010	We'e mgondo' bexa le'a xa wa le'a xa li usob nab med to'o Puert Chul ten ni'i ten Dios, cha uzhe'eb ngwanseana bexa ta na li myakna xa wa.
44003011	Le'a xa li myakna wa lá nla'apa Pedr no Juan. We'e le'a itea be men na ndanseana cha uto'o karrel gast sa nso' Pedr no Juan sa nsalea' Corredor Salomón.
44003012	Le'a gor uni'í Pedr ta wa, cha ndab xa ndo' be men: —Bego xa Israel, ¿xta'an ndanseana bega ta ndee zha? ¿No xta'an nwi'i bega ndo' besa ndanbe'e bega juers ten besa myakna xa ndee zha?
44003013	Le'a Dios ten Abraham no Isaac no Jacob, xa na le'a nak Dios ten iteata be usan gox polta ten beuna, le'a xa wa le'a mbin mas ga'ap ngobso' xin~xa Jesús. Le'a Jesús wa xa na li myun bega cuent ndo' ya'a bexa nakti'in, cha gor na ndi'izh ula'a Pilat xa le'a bega lá ka'ab.
44003014	Le'a Jesús nak xa na mti Dios no sbe'en be ta nlad Dios ndun xa. Parea le'a bega mxee ladna xa, cha ndi unab bega ula'a Pilat dub xa ndut men.
44003015	Le'a bego mbit xa nsa'a gealnaban ndo' be men, ná le'a Dios mxiste xa ndo' gealgut lak uni'í besa‑yá.
44003016	Le'a xabgi'i ndee nge' ladna juers ten lea' Jesús wa, ta we'e myakna xa. Le'a ta na nge' ladna xa Jesús le'a mbin gan dubtsa ne'eka myakna xa ndo' ga'al itea bego.
44003017	’Bego nak beuna xa Israel, le'a bego no bexa nibe'e ten bega mbit Jesús, parea le'a na' uní le'a bega ni lá ini'í ton xa wa.
44003018	Ná le'a Dios li mla'a mbin bega lak ndab bexa mbidi'izh sakndo' Dios tiemp polta, ndab bexa le'a Cristo nsabndo' ini'í sian gealkwea'.
44003019	Nat bla'a bega be ta ugap nak bega, cha byach bega wats Dios, ndontsa utsu'u xa be ke ten bega. We'e yoo xa wats bega gakno xa bega,
44003020	no utu'ubgal xa Jesucristo ndo' bega lak ndabka Dios.
44003021	Nat le'a Jesús nsabndo'ka ncho gibe'a, gast gal gor na utecha'aw Dios itea be ta'a ndo' gizhliyo, lakka mbidi'izh bexa sakndo' Dios tiemp polta.
44003022	Lak ndab Moisés ndo' be usan gox polta ten beuna: “Le'a Dios Xa Nibe'e ten beuna uti dub xa gudi'izh di'izh ten xa lat be ltsa'a bega, lak mti xa na'. Bla'ach bego itea ta gab xa wa ndo' bega.
44003023	Le'a tal ton lá ula'ach ta gab xa wa, le'a bexa wa yá na'antapa gak xmen Dios.”
44003024	’Le'a Samuel no iteata bexa mbidi'izh sakndo' Dios tso'o wa, mbidi'izh bexa cuent ten be ta ncho be wizh nat ndee wa.
44003025	Le'a ta ndab bexa polta usa'a Dios wa, le'a ta wa nsa'a Dios ndo' bega nat. No usa'a Dios ndo' bega lak ndab Dios gor na mbin Dios dub trat no be usan gox polta ten beuna, ndab Dios ndo' Abraham: “Le'a na' gunti'in dub xa ras ten lu, ndontsa wen yoo be men itea be nacion nde ndo' gizhliyo.”
44003026	Le'a gor na mxiste Dios xin~na ndo' gealgut, le'a Dios mtu'ub xa ned lak ndo' beuna xa Israel, ndontsa gakno xa beuna no ula'a beuna be ta ugap nak beuna.
44004001	Ndalen li ndení'i Pedr no Juan ndo' be men wa, we'e ulen pla be ule'ay no dub xa nibe'e ten bexa nla'ach ni'i ten Dios no pla bexa saduceo.
44004002	Le'a bexa wa ndakloo, geal le'a Pedr no Juan nluu be men wa le'a be men ngut wa iban ndo' gealgut lak mban Jesús ndo' gealgut.
44004003	Cha usen bexa wa Pedr no Juan, cha mke'a bexa xa wa litgi'ib gast stub wizh, le'a gor wa yá uzhe.
44004004	Ná le'a kwa'adpa be men na mbi'ín di'izh ndab Pedr wa mbingea ladna‑yá. Le'a lat itea bexa wa ngok pa dub ga'ay mil xabgi'i.
44004005	Ngol stubtsa wizh le'a bexa nibe'e ten bexa judio no bexa gox nsak no be mech ten ley mzhealbe Jerusalén.
44004006	No nso' Anás ule'ay ndon le'a nsak no Caifás no stub Juan no Alejandro no iteata be xabgi'i ltsa'a ule'ay ndon le'a nsak.
44004007	Cha mte bexa Pedr no Juan tlaw bexa, cha unabdi'izh bexa ndab bexa: —¿Ton msa'a juers nati ton mtu'ub bego gun bega ta wa zha?
44004008	We'e le'a Pedr no'o juers ten Espíritu ten Dios len lado'o~na uka'ab ndab: —Bego xa nibe'e, bego xa gox nsak ten beuna xa Israel:
44004009	le'a bega nabdi'izh ná xta'an utsin mbinno besa dub xabgi'i gizh no xte'e li myakna xa.
44004010	Nat gab besa ndo' itea bego no ndo' iteata be men Israel le'a Jesucristo xa gezh Nazaret myunyakna xabgi'i nso' ndo' bega ndee. Le'a Jesús wa xa na li mke'a bega ndo' cruz, cha mxiste Dios xa ndo' gealgut.
44004011	Le'a xa wa xa na li mxelad bega cuent dub ge' nxelad bexa ndande'e ni'i, ná nat le'a ge' wa ndon le'a nak skin ni'i.
44004012	Le'a ndon nab Jesús sun gan ko'o be men ndo' be ke ten bexa. Le'a idub ndo' gizhliyo na'anta ton ntu'ub Dios ko'o beuna ndo' be ke ten beuna.
44004013	Le'a bexa nibe'e wa ngwanseana gor uni'í bexa le'a Pedr no Juan ni lá nzheb ndadi'izh, maska ndidotsa mtsid bexa. We'e mgondo' bexa le'a Pedr no Juan xa ukeseano Jesús.
44004014	Le'a xa li myakna wa no nso' sa wa, ta we'e na'anta xte'e ngab bexa ndo' Pedr no ndo' Juan.
44004015	Cha unibe'e bexa itate bexa sa wa, cha myanbeyadi'izh nab bexa nibe'e wa,
44004016	ndab bexa: —¿Xte'e gunno beuna be xabgi'i ba'? Le'a itea be men ndencho Jerusalén ndee uni'í le'a ta mbin bexa wa dub uyon. Le'a beuna lá yoo gan gab le'a‑yá gealkwi'in.
44004017	Parea ndontsa lá igenta mas ta ndee, gabtsa beuna ndo' bexa le'a beuna utsaksi bexa tal le'a bexa gudi'izhta cuent ten Jesús.
44004018	We'e utezhgal bexa Pedr no Juan, cha li unibe'e bexa ndo' bexa wa yá na'antapa gudi'izh bexa ndo' be men cuent ten Jesús.
44004019	Ná le'a bexa wa uka'ab ndab: —¿Nsak bega zha le'a besa nsabndo' uxobgek ndo' bego, cha na'anpa uxobgek besa ndo' Dios?
44004020	Le'a besa lá yoo gan ula'a lá gudi'izhta besa ta uni'í besa no ta mbi'ín besa.
44004021	We'e le'a bexa nibe'e wa cha ndab ndo' Pedr no ndo' Juan: —Le'a besa utsaksi bega tal le'a bega gudi'izhta di'izh ten Jesús. Cha mla'a bexa Pedr no Juan. Le'a bexa wa lá izheal xte'e utsaksi xa bexa wa, geal le'a itea be men ndab le'a Dios uzhe'eb dub Dios wen, ta na li myakna xa gizh wa.
44004022	Le'a xabgi'i na li myakna juers ten Dios wa ncho masla top ga'al li'in.
44004023	Le'a gor na mka'an Pedr no Juan sa wa, cha nsea' bexa lat ltsa'a bexa, cha mbidi'izh bexa itea be ta ndab be ule'ay nibe'e no bexa gox nsak.
44004024	Le'a gor na li mbi'ín bexa ta wa, le'a bexa cha junt mbidi'izhno Dios, ndab bexa: —Go Dios Xa Nibe'e, go le'a nak Dios mbinde'e gibe'a no gizhliyo no nitsdo'o no iteata be ta ncho.
44004025	Le'a go msa'a ta mbidi'izh David sakndo' ga, ndab David: ¿Xta'an lba'ata ngi'i be men ba' zha? ¿No xta'an ndanbe'e bexa be ta na'an xti'in?
44004026	Le'a bexa nibe'e ndo' gizhliyo mzhealbe, no bexa nakti'in myakjunt, ndakloo bexa ndo' Dios Xa Nibe'e no ndo' xa nak Cristo.
44004027	’Ugeaka le'a Herodes no Poncio Pilat no bexa Israel nsea bexa na'anpa xa Israel li mzhealbe len gezh ndee, ngokloo bexa ndo' Jesús xin~go, xa wen mtu'ub go.
44004028	Cha mbin bexa lakka ta ndab go gak‑a wa.
44004029	Nat bwi'i go, Dios Xa Nibe'e, xte'e ugap ní'i bexa ndo' besa. Bsa'a ga juers ndontsa lá izheb besa gudi'izh besa di'izh ten ga.
44004030	No bsa'a ga juers yunyakna besa be men gizh, no gun besa sian be uyon juers ten lea' Jesús xin~ga, ta uluu le'a go le'a mtu'ub besa.
44004031	Le'a gor na mtayadi'izh bexa ndo' Dios, le'a sa ndebe bexa cha mwi'in. We'e le'a itea bexa wa mas uyo'o juers ten Espíritu ten Dios lado'o~na. Cha ni lá izhebta bexa ndadi'izh bexa di'izh ten Dios.
44004032	Le'a itea bexa na mbingea ladna Jesús wa dubtsa ncho ladna bexa, no dubtsa ndanbe'e bexa. No ni na'an ton ndab le'a be ta ndap bexa ta tentsa bexa, le'a ta ndap bexa wa ndi itea bexa ten.
44004033	Le'a be apostol ni lá nzheb ndadi'izh le'a Jesús Xa Nibe'e wa mbanka ndo' gealgut. No uzhebpa ngokno Dios itea be xmen Jesús wa.
44004034	Le'a lat bexa wa lá yo'o ni dub bexa ngun jwalt ta nki'in na, geal le'a bexa na ndap yo no ni'i, ncho xa mdo'o ta wa cha nseano bexa med wa,
44004035	cha myun bexa cuent ta wa ndo' be apostol. Le'a be apostol cha ntse'a med wa bi lak nki'in bexa‑yá.
44004036	Le'a dub bexa wa dub xa levita nsalea' Kosé, xa isla Chipre. No msalea' be apostol xa Bernabé (le'a ta wa dub di'izh gab: xa nlu'uzh men).
44004037	Le'a xa wa mdo'o dub ble'a yo ndap na, cha myun xa cuent med wa ndo' be apostol.
44005001	Uyo'o dub xa nsalea' Ananías no Safira xagots ten xa. Le'a bexa wa mdo'o dub ble'a yo.
44005002	Ná le'a xa wa mya'anno stub tuzh med wa, cha myun xa cuent iteata med wa ndo' be apostol. Le'a xagots ten xa wa noka uni'í ta wa.
44005003	We'e le'a Pedr cha ndab ndo' Ananías: —Ananías, ¿xte'e uyo'o maxu'u lado'o~lu mya'anno lu stub tuzh med ta na li mdo'o lu yo wa zha? ¿Xta'an li nkwi'inno lu Espíritu ten Dios zha?
44005004	¿Ná lid lu ten yo wa zha? Gor na mdo'o lu‑yá, ¿lid xmedka lu ta wa zha? ¿Xte'e ni lu lba'a mbin lu? Le'a lu na'anpa ndo' dub men mbin gealkwi'in, le'a lu ndi ndo' Dios li mbin.
44005005	Le'a gor na mbi'ín Ananías ta li ndab Pedr, cha ulayat xa cha ngut xa. Le'a itea bexa na mbi'ín ta wa cha uzhe'eb mzhebbe.
44005006	Cha ulen pla be xabgi'i ben mtixko Ananías lad, cha mbi'i bexa wa xa, cha mka'ach bexa xa.
44005007	Tso'o wa pa schon gor ulenga xagots ten Ananías wa, ni lá ini'í xa xta'an ngwasea xabgi'i ten xa.
44005008	We'e le'a Pedr cha ndab ndo' xa: —Gud naga lika ngok yo mdo'o bega wa zha. Le'a xagots wa mkwi'in ndab: —Le'a ta wa lika ngok.
44005009	Le'a Pedr cha ndab: —¿Xta'anxá dubtsa mbidi'izh bega ukwi'inno bega Espíritu ten Dios zhaga? Ndo'ón lu le'a bexa na mka'ach xabgi'i ten lu wa nchabela. Nat le'a bexa nogal lu li uka'ach.
44005010	Bi le'a gor wa le'a xagots wa noga ulayat sa nso' Pedr, cha ngut xa. Le'a gor uyo'o be xabgi'i wa len ni'i, le'a xagots wa noga ngutla. Cha mbi'igal bexa xa, cha mka'ach bexa xa wats xabgi'i ten xa.
44005011	We'e le'a itea be xmen Jesús no iteata be men na mbi'ín ta wa cha uzhebpa mzheb.
44005012	Le'a be wizh wa le'a be apostol ndun sian be uyon ten Dios, be ta ndanseana be men. No itea wizh nzhealbe be xmen Jesús dub lad wats ni'i ten Dios, sa nsalea' Corredor Salomón.
44005013	Le'a be men ndab le'a bexa wa xa wenka nak, parea ni dub bexa na'anpa nak xmen Jesús lá uchealtsa'a bexa wa.
44005014	Le'a bexa na ndangea ladna Jesucristo wa uzhebpa ngok kwa'adbe, lak be xabgi'i no liga be xagots.
44005015	Le'a be men ulote be men gizh ndi'ib ndo' yalo'on no ndo' da to'o nes sa itid Pedr. Mbinbe'e bexa tal masa xi'íntsa Pedr igi'in las bexa gizh wa, cha yakna bexa.
44005016	No kwa'adpa be men be gezh nde gax wa ulenno be men gizh gast Jerusalén, no bexa nsak gizhtont ncho be mbi bxin len lado'o~na. Le'a itea bexa wa cha myaknabe.
44005017	We'e le'a ule'ay ndon le'a nsak no itea be xmen~xa, bexa saduceo, uzhe'eb ngoklobe.
44005018	Cha usen bexa wa be apostol, cha mke'a bexa bexa litgi'ib.
44005019	Ná le'a dub angel ten Dios ulen gor te'al, mxa'al be puert ten litgi'ib, cha ulo'o xa bexa wa. Cha ndab angel:
44005020	—Wa'be bega wats ni'i ten Dios, cha bidi'izh bega be di'izh nsa'a gealnaban ndo' be men.
44005021	Le'a ngot xe'a tempran le'a bexa ncha'be wats ni'i ten Dios. Cha usaxan bexa nluu bexa be men. Ngol gor le'a ule'ay ndon le'a nsak no be xmen~xa no bexa gox nsak ten bexa Israel mzhealbe. Cha unibe'e bexa ndo' bexa nla'ach sa wa ya'yo'o bexa wa bexa len litgi'ib.
44005022	Ná le'a gor na ulaya' bexa sa wa, cha uni'í bexa le'a bexa wa na'anla sa wa. Cha myach bexa ndab bexa:
44005023	—Le'a gor ulaya' besa le'a to'o litgi'ib wa nso'nyawka no bexa ndeula'ach wa ndeka. Parea le'a gor na mxa'al besa puert wa, le'a len wa na'anla ton ndencho.
44005024	Le'a gor na mbi'ín bexa ta wa, le'a ule'ay ndon le'a nsak no xa nibe'e ten bexa nla'ach ni'i ten Dios no be ule'ay nibe'e cha ndab ndo' ltsa'a~na: —¿Pa gast yando' ta ndee zha?
44005025	We'e ulen stub xa ndab: —Bla'ach bego, le'a bexa na li mke'a bega litgi'ib wa ndeuluugal be men dub lad wats ni'i ten Dios.
44005026	We'e le'a bexa nla'ach sa wa nsea xa nibe'e ten bexa wa ngwa'gi'igal be apostol, parea na'an xte'e ngunno bexa wa bexa, geal le'a bexa nzheb ndo' be men ncha'a be men ula'ge' bexa.
44005027	Le'a gor na mlenno bexa wa bexa, cha mte bexa xa ndo' be men nsak wa. We'e le'a ule'ay ndon le'a nsak cha ndab:
44005028	—¿Lá ini'í bega le'a besa yá ndabla lá uluuta bega cuent ten Jesús ndo' be men zha? ¡Ná nat le'a idub gezh Jerusalén ndee ngen be ta nluu bega wa! No nlad bega ukeake bega besa ta li ngut Jesús wa.
44005029	Le'a Pedr no be ltsa'a~xa cha uka'ab ndab: —Le'a besa nsabndo' uxobgek ned ndo' Dios, na'anpa ndo' be men.
44005030	Le'a Dios xa na ngwankea be usan gox polta ten beuna wa, le'a xa wa mxiste Jesús ndo' gealgut, xa na li mbit bego ukea ndo' cruz wa.
44005031	Le'a Dios msa'a sa nsob Jesús wats Dios lad ga'al, no myunno xa Jesús dub xa nibe'e no xa nsa'a gealnaban, ndontsa ula'a be men Israel be ta ugap nak bexa, cha yu'u be ke ten bexa.
44005032	Le'a ta wa ta ndadi'izh besa ndo' be men, lak ndakno Espíritu ten Dios besa. Le'a Dios nsa'a Espíritu ten na ndo' bexa nxobgek ndo' xa.
44005033	Le'a gor na mbi'ín bexa ta wa, cha uzhebpa ngokloo bexa, gast nlad bexa gut bexa bexa wa.
44005034	Ná le'a lat bexa wa nsob dub xa nsalea' Gamaliel xa fariseo, dub mech ten ley. Le'a be men uzhebpa ndap mod ndo' xa wa. Cha uso' xa ndab xa ito'o be apostol dub xla'al.
44005035	We'e ndab xa ndo' bexa nibe'e wa: —Bego xa Israel, gop bega cuent nsea ta gunno bega be xabgi'i ba'.
44005036	Ntse'a ladna bega zha uyo'o dub xa nsalea' Teudas, ndab xa le'a xa uzhebpa dub xa nsak. Pa dub dap gayo'o xabgi'i usankea tso'o xa. Ná le'a gor na mbit be men xa, le'a itea be xmen~xa cha mte'achso. Cha litsa unitndo' ta ndun bexa wa.
44005037	Tso'o wa ligal uyo'o stub xa nsalea' Judas xa Galilea. Le'aga kwa'adpa be men usankea tso'o xa be wizh ten censo. Parea gor na mbit be men xa, le'a be xmen~xa itea mte'achsogal.
44005038	Le'a nat le'a na' gáp ndo' bego, bla'a bega no na'an xte'e gunno bega bexa ba'. Le'a tal ta ndun bexa ba' ta tentsa men, le'a‑yá sbeas yo'oka.
44005039	Ná tal le'a‑yá ta nlad Dios, le'a bego lá gun gan initndo'‑yá. Bla'ach bego na'anpa kuyono bego Dios.
44005040	We'e le'a bexa nibe'e wa dubtsa nak nsea ta ndab xa wa. Cha utezh bexa be apostol wa, cha udin bexa bexa wa. Cha ndab bexa nibe'e wa: —Yá lá gudi'izhta bega cuent ten Jesús wa. Cha mla'a bexa bexa wa.
44005041	Le'a gor na mka'an bexa sa wa uzhebpa mten ladna bexa, geal le'a Dios mla'a utid bexa gealkwea' geal nak bexa xmen Jesús.
44005042	We'e le'a iteanak wizh le'a bexa nluu be men dub lad wats ni'i ten Dios no ta lid be men, ndab bexa le'a Jesús nak Cristo xa mtu'ub Dios.
44006001	Le'a be wizh wa le'a be xmen Jesús nsayak kwa'ad. Parea le'a lat bexa wa le'a bexa ní'i di'izh griego usaxan ndakloo ndo' bexa ní'i di'izh hebreo, ndab bexa: —Le'a be xagots ngut xabgi'i ten na ncho lat besa ndee, ncho zha lá ndal bexa sian ta gaw bexa, gor na ntse'a bega ta wa.
44006002	We'e le'a isatibtop be apostol wa mchealte iteanak be xmen Jesús, cha ndab bexa: —Lá nsabndo' ula'a besa lá gudi'izh besa di'izh ten Dios, cha ndi utse'a besa ta ndaw bexa wa.
44006003	Ta we'e bti bega ga'ad xabgi'i ndák lat bega, bexa wen nak no uzhe'eb ncho juers ten Espíritu ten Dios lado'o~xa. Le'a bexa wa le'a gun ti'in ndee.
44006004	Le'a besa ndee li syo'o gan gudi'izhnota Dios no uluuta besa be men di'izh ten Dios.
44006005	Le'a itea bexa wa ngol ladna ta ndab be apostol wa, cha mti bexa Xteb dub xa uzhe'eb nge' ladna Dios no uzhe'eb ndap xa juers ten Espíritu ten Dios. Nsea mti bexa Julip no Prócoro no Nicanor no Timón no Parmenas no Nicolás xa Antioquía. Le'a Nic wa na'anpa xa judio, parea ndankea xa Dios lak ndun bexa judio.
44006006	We'e cha mte bexa isaga'ad bexa wa ndo' be apostol. Cha mxo'ob be apostol ya'a~na gek bexa wa, unab bexa ndo' Dios gakno Dios isaga'ad bexa wa.
44006007	We'e le'a di'izh ten Jesús uzhebpa mte'achso. Le'a gezh Jerusalén uzhebpa nsayak kwa'ad be xmen Jesús, no gast kwa'adpa be ule'ay mbingea ladna Jesús.
44006008	Le'a Dios uzhebpa ndakno Xteb, no nsa'a xa juers ndo' xa, ndun Xteb sian be uyon ten Dios, be ta ndanseana be men.
44006009	Le'a ncho dub sa nsalea' Be Men Mya'ak, dub ni'i sa nzhealbe bexa judio. Le'a pla bexa ten sa wa usaxan nyoto'ono Xteb. Le'a xa wa bexa gezh Cirene nsea gezh Alejandría no Cilicia nsea Asia.
44006010	Ná lá ngun bexa gan ndo' Xteb, le'a Xteb uzhebpa ndák, lak nsa'a Espíritu ten Dios ndo' xa.
44006011	We'e msa'a bexa med uka'a stapla be men ndontsa gun bexa gealkwi'in, ndab bexa le'a bexa mbi'ín le'a Xteb nisi Moisés no Dios.
44006012	We'e uzhe'eb ngokloo be men no bexa gox nsak no be mech ten ley. Cha usen bexa Xteb, cha mbi'i bexa xa sa nzhealbe bexa nibe'e wa.
44006013	Cha ulenno bexa be men gun gealkwi'in, ndab be men wa: —Le'a xabgi'i ndee ni lá nla'a ta li nisi xa ni'i ten Dios ndee no ley ten Dios.
44006014	Le'a besa mbi'ín ndab xa le'a Jesús xa Nazaret wa ulate ni'i ten Dios, no uche'a xa be costumbr ndeno beuna, ta mcha'an Moisés.
44006015	We'e le'a be men nibe'e wa no itea bexa nde sa wa, mwi'i bexa ndo' Xteb. Cha uni'í bexa le'a ndo' Xteb nluu cuent ndo' angel ten Dios.
44007001	Le'a ule'ay ndon le'a nsak cha unabdi'izh ndo' Xteb, ndab xa: —¿Ta ugeaka ta lba'a ndab be men ba' zha?
44007002	Le'a Xteb uka'ab ndab: —Bego bexa ltsa'a~na', no bego xa nsak ba', bla'ach bego ta gáp na' ndee. Le'a Dios si'il ten beuna mlundo' ndo' Abraham usan gox ten beuna, zha na bi ncho xa Mesopotamia, zha biseata ya'yo'o xa gezh Harán.
44007003	Ndab Dios ndo' Abraham: “Bla'a lazh~lu ba' no be ltsa'a~lu, cha ndi wa' ndo' yo sa uluu na' ndo' lu.”
44007004	We'e le'a Abraham uto'o sa wa, sa no nsalea' Caldea, cha ncha'a xa uyo'o xa Harán. Tso'o wa ngut xus Abraham, cha mbi'i Dios Abraham ndo' yo ndee, sa ndencho beuna nat.
44007005	Ná le'a Dios lá usa'a ni dub ble'a yo ika'a Abraham, ni dub tuzh sa iso' Abraham. Ndi ndab Dios le'a Dios usa'aka yo ndee ndo' be xin~xa, ná le'a zha wa le'a Abraham ni dub xin~na bi lá ndap.
44007006	Ndab Dios ndo' Abraham: “Le'a be xin~lu ya'yoo dub sa na'anpa lazh bexa. Le'a bexa wa lajuers gun ti'in ten be men sa wa, no ugap gunno bexa wa be xin~lu dub dap gayo'o li'in.
44007007	Ná le'a na' utsaksi bexa na li ugap gunno be xin~la wa. Cha tso'o wa le'a bexa ito'o sa wa, cha yankea bexa na' sa ndee.”
44007008	Le'a Dios cha mbinno Abraham dub trat, ndab Dios xte'e yoo be'e be me'ed bgi'i, ta uluu le'a bexa nxobgekka ndo' trat wa. Ta we'e zha ngop Abraham Isaac, cha ulo Abraham be'e Isaac wizh xo'on ngol Isaac. Cha liga mbinno Isaac xin~na Jacob. Le'a Jacob liga ulo be'e isatibtop be xin~na, be usan gox polta ten beuna.
44007009	’Le'a be xin Jacob wa nxeeno ladnabe le'aka dub wit bexa nsalea' Kosé. Cha mdo'o bexa Kosé ndo' be men ngwa'udo'o xa Egipto. Ná le'a Dios lá nla'a Kosé.
44007010	Le'a Dios ngokno xa ndo' itea be ta juert utid xa. No mbin Dios uzhebpa ndák Kosé no msaya' xa ndo' faraón xa nibe'e Egipto. Le'a faraón cha ulaxo'ob Kosé, le'a xa le'a unibe'e idub Egipto no nchansu xa ta lid faraón.
44007011	’Tso'o wa uyo'o win Egipto no Canaán ndee. Cha uzhebpa kwea' uyo'o be men. Le'a be usan gox polta ten beuna lá ndapta ta gaw bexa.
44007012	Le'a gor na mbi'ín Jacob le'a Egipto ncho trig gaw bexa, cha mtu'ub xa be xin~xa, be usan gox polta ten beuna. Le'a ta wa biaj ned ngwa'be bexa sa wa.
44007013	Le'a biaj itop ngwa'be bexa Egipto, le'a Kosé ndab ndo' bexa le'a bexa wit~na. We'e uni'í faraón ta xan ná Kosé.
44007014	Cha ndab Kosé ndo' be wit~na ya'yo'o bexa Jacob xus bexa, no itea be ltsa'a~xa. Le'a itea bexa wa pa chon ga'al ncho ti'in bexa.
44007015	Li nak ncha'a Jacob Egipto, sa ngut xa no be usan gox polta ten beuna.
44007016	Le'a bexa wa mga'ach gezh Siquem ten Canaán ndee, len ba'a sa usi'i Abraham ndo' be xin Hamor xa Siquem.
44007017	’Ná le'a zha ndencho bexa wa Egipto le'a bexa uzhe'eb ngok kwa'ad. Le'a zha na nsaso gax zha gun Dios ta ndab Dios ndo' Abraham,
44007018	zha we'e uyo'o stub xa nibe'e Egipto, dub xa lá igondo' Kosé.
44007019	Le'a xa wa mkwi'inno bexa Israel no uzhe'eb mtsaksi xa be usan gox polta ten beuna. No unibe'e xa ula'a be xagots Israel gat be me'ed bgi'i ti'i ngol, ndontsa na'anpa gak kwa'ad bexa.
44007020	Le'a tiemp we'e ngol Moisés. Le'a Dios uzhe'eb nsak ladna lak nak me'ed wa. Le'a be usan ten me'ed mla'ach me'ed chon mbe'e ta lid~xa.
44007021	Tso'o wa mla'a bexa me'ed, parea le'a xingots faraón mzhe'al me'ed. Cha mla'ach xa me'ed, cha ngo'ol me'ed cuentkata dub xin~xa.
44007022	We'e mtsid Moisés itea be ta ndák bexa Egipto. Cha myak xa dub xa ndák itea ta ndadi'izh xa no ta ndun xa.
44007023	’Le'a zha ncho Moisés dub top ga'al li'in, we'e mbinbe'e xa ya'ina' xa bexa Israel, bexa ltsa'a~xa.
44007024	Ná le'a gor na uni'í xa le'a dub xa Egipto nibe'e ndo' be men wa nkegin dub xa Israel, le'a Moisés uto'o ngwa'ulat xa wa. Cha mbit Moisés xa Egipto wa.
44007025	Le'a Moisés mbinbe'e le'a bexa Israel, bexa ltsa'a~xa, yakbe'ena le'a Dios gunti'in Moisés igote bexa sa wa, ná le'a bexa lá yakbe'ena ta wa.
44007026	Ngol stubtsa wizh le'a Moisés uni'í top xa Israel ndeyobe, cha nlad Moisés xe kwe bexa, ndab xa: “Le'a bego wit~na, ¿xta'an ngi ndeyo bega zha?”
44007027	We'e le'a xa li nkegin ltsa'a~na wa cha msi'i xa Moisés, ndab xa: “¿Ton ulaxo'ob lu gak lu xa nibe'e no juez ten besa zha?
44007028	¿Nati nlad lu gut lu na' lak mbit lu xa Egipto na'ag wa zha?”
44007029	Le'a gor na mbi'ín Moisés ta wa, cha mxo'on xa, ncha'a xa dub sa sit nsalea' Madián. Le'a sa wa kwen uyo'o Moisés, cha ngop Moisés top xin~na.
44007030	’Ngol zha nchola Moisés sa wa top ga'al li'in, le'a dub angel ten Dios mlundo' ndo' Moisés lat beal' sa nsayol' dub yagich. Le'a sa wa ge'e sa bid gax sa nsob ge'e Sinaí.
44007031	Le'a gor na uni'í Moisés ta wa cha ngwanseana xa, cha ncha'wi'i xa mas gax. Cha mbi'ín xa ti Dios Xa Nibe'e ndab:
44007032	“Le'a na' nak Dios ndankea Abraham no Isaac no Jacob, be usan gox polta ten lu.” Le'a Moisés usaxan nxis tant nzheb, ni lá ndun xa rages iwi'i xa ndo' ta wa.
44007033	Le'a Dios cha ndab ndo' xa: “Ulate ndab~lu, le'a sa nso' lu ba' dub sa umbi'i ndo' na'.
44007034	Le'a na' uní xte'eta kwea' ncho be xmen~na' ndencho Egipto, no ndón na' xte'eta nbixti bexa. Ta we'e ndal na' ndontsa ko na' bexa ndo' ya'a bexa Egipto. Utsea nat, le'a na' utu'ub lu Egipto.”
44007035	’Le'a bexa Israel wa mxeladla Moisés, ndab bexa: “¿Ton ulaxo'ob lu gak lu xa nibe'e no juez ten besa zha?” Ná le'a Dios mtu'ubka xa cuent dub xa nibe'e, kote xa bexa sa wa, lak ndab angel li mlundo' lat yagich wa.
44007036	’We'e le'a Moisés le'a ulo'o be usan gox polta ten beuna Egipto. Mbin xa sian ta ngwanseana be men zha uyo'o bexa Egipto, no zha utakea bexa tlaw Nitsdo'o Nane, no zha ukesea bexa ge'e sa bid dub top ga'al li'in.
44007037	Le'a Moisés le'aka ndab ndo' bexa Israel: “Le'a Dios Xa Nibe'e ten beuna uti dub xa gudi'izh sakndo' xa lat be ltsa'a bego lak mti xa na'. Bla'ach bego be ta gab xa wa.”
44007038	Le'a Moisés le'akaga xa uyo'o lat be usan gox polta ten beuna zha ukesea bexa ge'e sa bid. Le'a ge'e Sinaí le'a dub angel uní'i ndo' Moisés, msa'a angel be di'izh nsa'a gealnaban, ndontsa utid xa di'izh wa ndo' beuna.
44007039	’Ná le'a be usan gox polta ten beuna na'anpa uxobgek ndo' Moisés, le'a bexa ndi mxelad xa no nlad bexa yach bexa le'aka Egipto.
44007040	Ndab bexa ndo' Aarón: “Binde'e ga be dios isaned ndo' beuna, le'a beuna lá ini'í tal xta'an ngwasea Moisés, xa na li ulo'o beuna Egipto wa.”
44007041	We'e cha mbinde'e bexa dub ta cuent nak bser. Cha msa'a bexa man xnab ndo' bser wa. No ulo bexa dub ujest ten bser, ta li mbinde'e le'aka bexa wa.
44007042	We'e le'a Dios mla'a bexa, yankea bexa be ta'a ndi'ib gibe'a, lak nkeani'i ndo' libr ten be profet, ndab Dios: Bego xa Israel, na'anpa ngut bega ni dub man ndo' na', ndo' idub top ga'al li'in utesea bega ge'e sa bid wa.
44007043	Ndi mbi'i bega lid Moloc no mbeal ten Renfán, ta mbinde'e bega yankea bega. Nat le'a na' ula'a le'a be men go'o bega mas galba'a gezh Babilonia.
44007044	’Le'a zha na utesea be usan gox polta ten beuna ge'e sa bid wa, ndeno bexa ni'ilad ten Dios, ta mluu le'a Dios nkeseanoka bexa. Le'a ta wa ngoknde'e lak unibe'e Dios no lak mluu Dios‑a ndo' Moisés.
44007045	Cha myun bexa cuent ni'ilad wa ndo' be xin~xa. We'e le'a zha uyo'o Josué, le'a bexa cha ulenno ta wa gast ndo' yo ndee, zha na ulantu'ub Dios be men na'anpa xa Israel sa ndee. Le'a bexa wa ndeno ni'ilad wa gast ngol zha na uyo'o David.
44007046	Le'a Dios uzhebpa nsak ladna lak nak David. Cha unab David permis ndo' Dios gunde'e David dub ni'i ten Dios, sa yankea bexa Israel xa.
44007047	Ná le'a Salomón xin David le'a mbinde'e ni'i wa.
44007048	Parea le'a Dios na'anpa nyo'o len ni'i ndande'e be men, lak ndab dub xa ndadi'izh sakno Dios tiemp polta:
44007049	Le'a gibe'a nak sa nso'ob na', le'a ndo' gizhliyo nak sa nso' xo'o~na'. ¿Xte'e nak ni'i gunde'e be men gunti'in na' zha? ¿Nati xte'e gak dub sa une na'?
44007050	Le'a na' ndee le'a mbinde iteanak be ta ncho.
44007051	We'e no ndab Xteb: —¡Uzhebpa ngud nak lado'o bego! Le'a bego ndap ncha'~na, ná lá nsakyo'ón bega. Le'a bego nak lak ngok be usan gox polta ten bega, le'a bega sbe'en lá nlad uxobgek ndo' Espíritu ten Dios.
44007052	Le'a be usan gox polta ten bega xela mbinno itea bexa mbidi'izh sakndo' Dios. Le'a bexa wa mbit bexa mbidi'izh xte'e ilen Cristo, xa ndun sbe'en be ta wen. Le'a xa wa yá mbi'idla, ná le'a bego xela mbinno xa, cha mbit bega xa.
44007053	Le'a bego ndenoka ley ten Dios ta msa'a be angel, ná lá nxobgek bega ndo' ta wa.
44007054	Le'a gor na mbi'ín bexa ta li ndab Xteb wa, cha uzhe'eb ngokloo bexa, gast ndaw bexa ndeay bexa.
44007055	Ná le'a Xteb uzhe'eb ncho juers ten Espíritu ten Dios lado'o~na, mwi'i xa gibe'a cha uni'í xa xe'a chul ten Dios. No uni'í xa Jesús nsob lad ga'al wats Dios.
44007056	Cha ndab Xteb: —¡Bwi'i bego! Le'a gibe'a ba' nsa'nya'al. Le'a Xin Dios, Xa Myak Men Ndo' Gizhliyo nsob wats Dios lad ga'al.
44007057	We'e le'a bexa mtsaw ncha'~na ya'a bexa, no nbezhat bexa. Cha uxax usen bexa Xteb.
44007058	Cha mbi'i bexa Xteb dub lad to'o gezh, cha mla'ge' bexa Xteb. Le'a bexa na mbin ta wa mcha'an xab ko'ol~na sa nso' dub xabgi'i ben nsalea' Saulo.
44007059	Ndalen nla'ge' bexa Xteb, le'a Xteb cha ndab ndo' Dios: —Jesús Xa Nibe'e, bsen ga gealnaban ten na'.
44007060	Cha msaxib xa, cha uge' ndab xa: —Tad, lá gun ten ga ta ugap ndun bexa ndee. Le'a gor na mtayab xa ta wa, cha ngut xa.
44008001	Le'a Saulo wa mbinbe'e gol ndi wen mbit bexa Xteb. Le'a wizh we'e le'a be men usaxan uzhebpa xela ndanno be xmen Jesús gezh Jerusalén. Le'a bexa wa cha mte'achso idub Judea no Samaria, ná le'a be apostol na'anpa uxo'on Jerusalén.
44008002	Le'a pla be men utsin nak mka'ach Xteb wa, no uzhe'eb ndo'onno bexa wa Xteb.
44008003	We'e le'a Saulo usaxan nda'wi'i ta lid kadga dub be xmen Jesús. Cha udobxazh xa bexa, guni'i tal xabgi'i natal xagots, cha mke'a xa bexa litgi'ib.
44008004	Le'a bexa li uto'o Jerusalén wa mbidi'izh di'izh wen ten Dios itea sa ndesea bexa.
44008005	Le'a Julip ncha'a gezh Samaria, cha usaxan ndadi'izh xa ndo' be men le'a Jesús nak Cristo xa mtu'ub Dios.
44008006	Le'a gor na mbi'ín be men ta ndadi'izh Julip, no uni'í bexa be uyon ten Dios mbin Julip, cha uzhebpa mla'ach bexa xta'an ndadi'izh Julip.
44008007	Le'a Julip myunyakna kwa'ad bexa nsak gizhtont ncho mbi bxin len lado'o~na. Le'a gor na nto'o be mbi bxin wa, le'a mbi bxin uge' nbezhat. Nsea myakna kwa'ad bexa lá yoo gan isea, no kwa'adga bexa coj.
44008008	Cha uzhebpa mten ladna itea be men gezh wa.
44008009	Le'a gezh wa ncho dub xabgi'i nsalea' Simón, dub xa ndun ta bruj. Le'a xa wa nkwi'inno kwa'ad be men Samaria, ndab xa le'a xa uzhe'eb dub xa nsak.
44008010	Le'a itea bexa ben no bexa gox wa nla'ach xta'an ndadi'izh Simón, ndab bexa le'a Simón wa uzhebpa ndap juers ten Dios.
44008011	Uzhebpa nla'ach bexa ta ndab xa, geal le'a xa kwen mkwi'inno be men no ta bruj ndun xa wa.
44008012	Ná le'a gor na mbingea ladna bexa di'izh wen ten Dios, ta mbidi'izh Julip ná xte'e nibe'e Dios be men no ton nak Jesucristo, we'e cha utalea' bexa, be xabgi'i no be xagots.
44008013	We'e no Simón mbingea ladna Jesús cha utalea' xa. Cha no xa usaxan nkeseano Julip, ndanseana xa be uyon ndun Julip.
44008014	Le'a gor na mbi'ín be apostol ndencho Jerusalén wa le'a bexa Samaria no mbingea ladna di'izh ten Dios, cha mtu'ub bexa Pedr no Juan sa wa.
44008015	Le'a gor ulaya' bexa wa Samaria, cha unab bexa ndo' Dios yoo Espíritu ten Dios len lado'o bexa na li ndangea ladna Jesús wa.
44008016	Le'a zha wa le'a Espíritu ten Dios bi na'an yoo len lado'o bexa wa, nabtsa utalea' bexa ta na ndangea ladna bexa Jesús.
44008017	We'e le'a Pedr no Juan mxo'ob ya'a~na gek bexa, cha uyo'o Espíritu ten Dios len lado'o bexa.
44008018	Le'a gor na uni'í Simón le'a Espíritu ten Dios ulen gor na nxo'ob Pedr no Juan ya'a~na gek be men, cha msa'ab xa med ndo' bexa wa,
44008019	ndab xa ndo' bexa: —No ndo' na' bsa'a bega juers ba', ndontsa guni'i ton uxo'ob na' ya'a~na' gek~na, cha yoo Espíritu ten Dios len lado'o~xa wa.
44008020	Le'a Pedr uka'ab ndab: —¡Le'a xmed~lu junt initndo' no lu! ¿Xte'e ndanbe'e lu zha le'a ta nsa'a Dios dub ta isi'i lu zha?
44008021	Na'anpa no lu gun ti'in ndun besa ndee, le'a len lado'o~lu na'anpa ga'al nak ndo' Dios.
44008022	Bla'a be ta ugap nak lu, cha unab ndo' Dios naga sunge' ladna Dios be ta ugap ndanbe'e lu ba'.
44008023	Le'a na' uní le'a lado'o~lu uzhebpa ugap nak, le'a ta ugap wa le'a nibe'e lu.
44008024	Cha uka'ab Simón ndab: —Unab bega ndo' Dios, ndontsa lá iti'id na' ta li ndab bega wa.
44008025	We'e le'a Pedr no Juan mbidi'izh di'izh ten Dios ndo' be men gezh wa, mbidi'izh bexa ton nak Jesús. Cha uto'o bexa nsea'be bexa Jerusalén. Le'a nes wa mbidi'izh bexa di'izh wen ten Dios ndo' be men sian be gezh ten Samaria wa.
44008026	Ngol dub wizh le'a dub angel ten Dios ndab ndo' Julip: —Uto'o sa ndee, cha wa' lad sur nes ncha'a Gaza, nes ntid ge'e sa bid.
44008027	We'e le'a Julip ngwaso', cha ncha'a xa. Le'a nes wa uni'í Julip dub xa nacion Etiopía. Le'a xa wa dub xabgi'i nsak nchansu be ta uyap ten Candace, xagots nibe'e Etiopía. Le'a xabgi'i wa ngwa' Jerusalén ndontsa yankea xa Dios sa wa.
44008028	Nes nsea' xa lazh~xa wa nsob xa ndo' carret ten xa, ndo'ol xa libr mke'a profet Isaías.
44008029	Le'a Espíritu ten Dios ndab ndo' Julip: —Wa', cha ubii wats carret ba'.
44008030	Le'a gor ulaya' Julip sa wa, le'a Julip mbi'ín le'a xa Etiopía wa nsobyo'ol libr mke'a Isaías. Cha unabdi'izh Julip ndo' xa: —¿Nyakbe'ena go ta nsobyo'ol go ba' zha?
44008031	Le'a xa uka'ab ndab: —¿Xte'e yakbe'ena na'‑yá, ná na na'an ton gudi'izh‑a ndo' na'? Cha ndab xa ikea Julip ndo' carret wa, cha isob xa wats xa.
44008032	Le'a ta nsobyo'ol xa wa lnde'e ndab: Mbi'i bexa xa cuent dub borreg ncha'a sa gat na. No cuent dub borreg ni lá nbezhat sa nchizh xa gich las~ma, li na'an xte'e ngab xa.
44008033	Xela mbinno be men xa, ná na'an ton iso' wats xa. Na'an ton gudi'izh cuent ten be xin~xa, le'a xa na'anpa kwen uyo'o ndo' gizhliyo.
44008034	We'e le'a xa Etiopía wa unabdi'izh ndo' Julip ndab: —Gud ga, ¿ná ton ten cuent ndab profet ndee? ¿Ta ten le'aka xa, nate ta ten stubga xa?
44008035	We'e le'a Julip cha usaxan ndadi'izh xte'e nak sa li nsobyo'ol xa wa, cha no di'izh wen ten Jesús mbidi'izh xa.
44008036	Ndalen li ncha'besea bexa wa, ngol bexa dub sa ncho nits. Le'a xa Etiopía ndab: —Sa ndee ncho nits. ¿Lid syo'o gan italea' na' zha?
44008037	Le'a Julip uka'ab ndab: —Tal le'a go ndangea ladna Jesús idub ncho ladna ga le'a‑yá syo'oka gan. Le'a xabgi'i wa ndab: —Na' ndangeaka ladna le'a Jesucristo wa Xin Dios.
44008038	We'e cha unibe'e xa ya'ibe carret wa. Cha ula'yo'o itop bexa len nits. Cha ulalea' Julip xa.
44008039	Le'a gor na uto'o bexa len nits, le'a Espíritu ten Dios cha mbi'i Julip. Le'a xa Etiopía wa yá lá ini'íta Julip, parea uzhebpa nten ladna xa mbin xa sig nes nsea' xa.
44008040	Zha le'aka Julip nso'la gast gezh Azoto. Cha ncha'yadi'izh xa di'izh wen ten Jesús ndo' be men itea be gezh ncha'tid xa, gast ulaya' xa Cesarea.
44009001	Le'a xa nsalea' Saulo wa bi nkwa'ankata mod xte'e gut xa be xmen Jesús. Cha ncha'a xa ndo' ule'ay ndon le'a nsak,
44009002	unab xa dub git go'o xa ndo' bexa gezh Damasco, bexa nchansu be ni'i sa nzhealbe bexa judio. We'e isen xa be xmen Jesús, cha go'o xa bexa wa gast litgi'ib nde Jerusalén, guni'i tal xabgi'i natal xagots.
44009003	Ná gor na yá gax gezh Damasco wa ncha'a Saulo, zha le'a dub xe'a si'il uto'o gibe'a msula idub gangeak wats Saulo.
44009004	Le'a xa cha ulayat ndo' yo, cha mbi'ín xa ti dub men ndab: —Saulo, Saulo, ¿xta'an lba'ata ugap ndanno lu na' zha?
44009005	Le'a Saulo unabdi'izh ndab: —¿Ton go zha, Señor? Le'a xa wa cha ndab: —Le'a na' nak Jesús, xa na li ndaklono lu ba'. Le'a lu ntsaksi le'aka le'a lu cuent dub ngon nke'a patad ndo' bar ncheb xa ma.
44009006	Le'a Saulo nxis tant nzheb, cha ndab xa: —¿Señor, xta'an nlad ga gun na' zhaga? Le'a Jesús cha ndab: —Goste, cha wa' len gezh ba', cha gab bexa ná xta'an nsabndo' gun lu.
44009007	Le'a bexa ncha'ano Saulo wa uzhebpa ngwatena', ta na mbi'ín bexa ti men wa, ná bexa na'an ton ini'í.
44009008	Le'a Saulo cha ngwaste, parea le'a gor na ndi'izh iwi'i xa, le'a xa yá lá na'ta. Le'a bexa ncha'ano Saulo cha usenla ya'a Saulo, mbi'i bexa wa xa Damasco.
44009009	Le'a sa wa uyo'o xa chon wizh ni lá yoo gan iwi'i xa, no ni lá ngaw xa, ni nits lá ngo xa.
44009010	Le'a Damasco wa ncho dub xmen Jesús nsalea' Ananías. Le'a xa cuent dub ta mche'atsa ladna mbi'ín xa ti Jesús ndab: —¡Ananías! Le'a xa uka'ab ndab: —Ndee na', Señor.
44009011	Le'a Jesús cha ndab ndo' xa: —Goso', cha wa' Nes Ga'al, ilaya' lu ta lid Judas. Cha unabdi'izh ná ma dub xa nsalea' Saulo xa gezh Tarso, le'a xa wa nsobní'i ndo' na' sa wa.
44009012	Le'a Saulo cuent dub ta mche'a ladna uni'í le'a dub xabgi'i nsalea' Ananías ilen uxo'ob ya'a~na gek Saulo ndontsa ina' Saulo.
44009013	Le'a Ananías cha uka'ab ndab: —Tad, le'a kwa'ad be men ndadi'izh cuent ten xabgi'i wa, plota ta ugap ndanno xa be xmen~go Jerusalén.
44009014	Ná nat le'a xa ulansea sa ndee no permis ten be ule'ay nibe'e, ndontsa go'o xa itea bexa na nge' ladna go.
44009015	Ná le'a Jesús ndab: —¡Wa'! Le'a na' mti xa wa gun ti'in ten na'. Gudi'izh xa di'izh ten na' ndo' be men na'anpa xa Israel no ndo' bexa nibe'e ten bexa wa, nsea ndo' bexa Israel.
44009016	Le'a na' uluu ndo' xa xte'e kwea' itid xa ta na gun xa ti'in ten na'.
44009017	Le'a Ananías cha ncha'a sa wa, cha mxo'ob xa ya'a~xa gek Saulo, ndab xa: —Saulo, go nak xmen Jesucristo, le'a Jesús xa na li mlundo' ndo' go nes nsea ga wa, le'a xa wa mtu'ub na' sa ndee, ndontsa ina'gal go, no yoo Espíritu ten Dios len lado'o~ga.
44009018	Bi le'a gor wa ulate be ta ntsaw ngusndo' Saulo, cha mna'gal xa. We'e ngwaso' xa, cha utalea' xa.
44009019	Tso'o wa udaw xa, cha myo'o juers xa. Le'a xa wa cha uyo'o sa wa stapla wizh wats be xmen Jesús ndencho Damasco wa.
44009020	We'e usaxan Saulo ndadi'izh ndo' be men len be ni'i sa nzhealbe bexa judio, ndab xa le'a Jesús nak Xin Dios.
44009021	Itea bexa na mbi'ín ta wa cha ngwanseana, ndab bexa: —¿Lid le'a xa ndee xa li nlad gut bexa na ndangea ladna Jesús gezh Jerusalén wa zha? ¿No xa le'akaga ulen gezh ndee nseasen xa bexa wa, cha yak cuent bexa ndo' ya'a be ule'ay nibe'e zha?
44009022	Ná le'a Saulo kad wizh mas juert ndadi'izh di'izh ten Dios, mluu xa le'a Jesús nak Cristo, xa mtu'ub Dios. Le'a bexa judio ndencho Damasco uzhe'eb ngwanseana gor na mbi'ín bexa ta mbidi'izh Saulo wa.
44009023	Ngok kwenlapa le'a ncho bexa judio dubtsa mbidi'izh gut Saulo.
44009024	Te'al tezhea nla'ach bexa be to'o puert ten gezh wa, ndontsa gut bexa Saulo gor ito'o Saulo, ná le'a Saulo mbi'ín ta wa.
44009025	We'e le'a ngol gor ula' te'al le'a be xmen Saulo cha ulo Saulo len dub zhum, cha mla' bexa xa to'o muro nchonyaw gezh wa, cha mxo'on xa.
44009026	Le'a gor ulaya' Saulo Jerusalén, nlad xa uchealtsa'a xa be xmen Jesús. Ná le'a itea bexa wa nzheb ndo' Saulo, lá ndangea ladna bexa ti no Saulo nak xmen Jesús.
44009027	We'e le'a Bernabé ngokno Saulo, mbi'i xa Saulo ndo' be apostol. Cha mbidi'izh xa xte'e uni'í Saulo Jesús nes ncha'a Damasco, no xte'e ndab Jesús ndo' Saulo. No mbidi'izh Bernabé xte'e lá izheb Saulo mbidi'izh Saulo di'izh ten Jesús ndo' be men Damasco wa.
44009028	Cha li mya'an Saulo wats bexa, ukeseano Saulo bexa wa Jerusalén.
44009029	No ndadi'izh Saulo di'izh ten Jesús ndo' ga'al be men. Mbidi'izhno xa bexa judio, bexa ndadi'izh di'izh griego, no uteyoto'ono xa bexa. Ná le'a bexa wa nlad gut Saulo.
44009030	Le'a gor na mbi'ín be xmen Jesús ta wa, cha mbi'i bexa Saulo gezh Cesarea. Ngol sa wa cha mtu'ub bexa Saulo gezh Tarso.
44009031	We'e le'a itea be xmen Jesús ncho Judea no Galilea no Samaria na'antapa kwea' ndenchobe. No mas nge' ladna bexa Dios, no ndun bexa sbe'en ta nsak ladna Dios, no mas nsayak kwa'ad bexa lak nsa'a Espíritu ten Dios.
44009032	Le'a Pedr nkesea ina' itea be xmen Jesús, cha ngol dub wizh ngwa'ina' xa no bexa ncho gezh Lida.
44009033	Cha mzhe'al xa dub xabgi'i nsalea' Eneas. Le'a xa wa dub xo'onla li'in lá yoo gan isea, sbe'en ndo' lo'on nax xa.
44009034	Le'a Pedr cha ndab ndo' xa: —Eneas, Jesucristo myunyakna lu. Nat goste, cha bsaxkwa'a lo'on ten lu. Cha bi le'a gor wa le'a Eneas ngwaste.
44009035	Le'a itea be men ncho gezh Lida no gezh Sarón wa uni'í xte'e myakna xa gizh wa, cha no bexa mbingea ladna Jesús.
44009036	Le'a gezh Jope uyo'o dub xagots nsalea' Tabita, xa no nak xmen Jesús. Le'a di'izh griego le'a xa nsalea' Dorcas. Le'a xa wa ndun sian be ta wen no ndakno xa bexa uban nak.
44009037	Le'a dub wizh le'a Dorcas ulen gizh, cha ngut xa. Le'a be xagots cha mgas xa ngut wa, cha uxo'ob xa wa len dub cuart nde ga'ap.
44009038	Le'a Jope nde gax gezh Lida. Ta we'e le'a gor na mbi'ín be xmen Jesús ndencho gezh Jope le'a Pedr nkesea Lida, cha mtu'ub bexa top xabgi'i ya'yab ndo' Pedr uxax gi'id xa Jope.
44009039	Le'a Pedr cha uto'o ncha'ano bexa wa. Le'a gor na ulaya' bexa ta ni'i wa, cha mbi'i bexa Pedr len cuart ga'ap, sa nax xa ngut wa. Le'a kwa'ad be xagots nab ngut xabgi'i ten na myaklo wats Pedr, ndo'onno bexa xa ngut wa. Nluu bexa be lad mbinde'e xa zha na nban xa ndo' Pedr.
44009040	We'e le'a Pedr ndab itate itea bexa ndencho len cuart wa. Cha msaxib Pedr, ndadi'izhno Pedr Dios. Cha mwi'i xa ndo' xa ngut wa, cha ndab xa: —Tabita, ¡goste! Le'a xagots wa cha mwi'i, cha uni'í xa Pedr, cha ngwasob xa.
44009041	Le'a Pedr cha usen ya'a~xa uxiso' xa. Cha utezh Pedr be xagots no iteata be xmen Jesús wa. Cha myun Pedr cuent xa nbanla xa.
44009042	Le'a ta li ngok wa mgen idub gezh Jope, cha kwa'adta bexa mbingea ladna Jesús.
44009043	Le'a Pedr cha ngwa'yo'o dub nde'ep Jope, ta lid dub xa nsalea' Simón, xa nku'ud gid man.
44010001	Le'a gezh Cesarea uyo'o dub xabgi'i nsalea' Cornel, dub soldad nibe'e dub gayo'o be soldad, bexa ten partid nsalea' Italiano.
44010002	Le'a xa wa no itea bexa ncho ta lid~xa ndankea Dios, no nxobgek bexa ndo' Dios. No ndakno xa be men, bexa uban nak; no ndadi'izhno tse'e xa Dios.
44010003	Le'a dub wizh pa gor nkea uyon gor uzhe, cuent dub ta mche'a ladna xa uni'í xa dub angel ten Dios ulaya' sa nsob xa. Cha ndab angel: —¡Cornel!
44010004	Le'a Cornel cha mwi'i ndo' angel wa, no uzhebpa mzheb xa unabdi'izh xa: —¿Xta'an nlad go? Le'a angel wa ndab: —Le'a Dios ndo'ón ta ndab lu ndo' xa, no na' xa ta ndakno lu be men uban nak.
44010005	Nat btu'ub pla be men ya'be gezh Jope ya'tezh bexa xa nsalea' Simón, xa no nsalea'ga Pedr.
44010006	Le'a xa wa ncho ta lid stubga xa nsalea' Simón, xa nku'ud gid man, xa ncho gax to'o nitsdo'o wa. Le'a Pedr wa gab ná xta'an nsabndo' gun lu.
44010007	Le'a gor na unitndo' angel ndo' Cornel, le'a Cornel cha utezh top mos ten na nsea dub soldad ndankea Dios, dub xa ndun ti'in ndo' Cornel.
44010008	Cha mbidi'izh xa itea be ta uni'í xa wa, cha mtu'ub xa bexa wa Jope.
44010009	Ngol stubtsa wizh gor nsalaya' gax bexa wa Jope, pa gor gawizh le'a Pedr ukea gek ni'i, ncha'yadi'izhno xa Dios.
44010010	Ngol gor uzhebpa ndanna xa, nlad xa gaw xa. Ná le'a ndalen ndeyunde'e bexa ta gaw xa, we'e uni'í xa cuent dub ta mche'a ladna xa.
44010011	Uni'í xa le'a gibe'a mya'al, cha dub ta cuent dub ble'a lad si'il nchii idap skin‑a ncha'la' ndo' yo.
44010012	Le'a ndo' lad wa ndi'ib isando' be man ndap dap xo'o~na nsea be wach no be man du'ub.
44010013	Cha mbi'ín xa ti Dios ndab: —Pedr, goso'. Bit dub man cha udaw ma.
44010014	Ná le'a Pedr uka'ab ndab: —Na'an, Señor. Na' nunk gol gaw dub ta bzhi'ik, dub ta lá nsabndo' gaw be men judio.
44010015	Ná le'a ti Dios wa ulengal ndab: —Le'a be ta ndáp na' le'a‑yá ta umbi'i, lá gab lu ndo'‑yá ta bzhi'ik.
44010016	Chon biaj li uní'i Dios ndo' Pedr. We'e le'a lad wa cha mkea le'akagal gibe'a.
44010017	Le'a Pedr cha uzhe'eb ndanbe'e ná xta'an gab ta li uni'í xa wa. Ndalen wa ulaya' be men li mtu'ub Cornel ncha'kwa'an Pedr ta lid Simón wa.
44010018	Cha unabdi'izh bexa naga lid sa we'e nbeas Simón, xa no nsalea' Pedr.
44010019	Ndalen li nsobyunbe'e Pedr ta li uni'í xa wa, le'a Espíritu ten Dios ndab: —Una', le'a chon xabgi'i nseakwa'an lu.
44010020	Goso', cha ula', cha wa'no bexa wa. Lá gunbe'e lu ti ton xa wa, le'a bexa wa na' mtu'ub.
44010021	Cha ula' Pedr sa nde bexa mtu'ub Cornel wa, cha ndab xa ndo' bexa: —Le'a na' ndee Pedr, xa li nkwa'an bega wa. ¿Xta'an gunno bego na'?
44010022	Le'a bexa uka'ab ndab: —Le'a dub soldad nibe'e nsalea' Cornel mtu'ub besa. Le'a xa wa dub xa wen nak no nxobgek xa ndo' Dios no utsin nak xa ndo' bexa judio. Le'a dub angel ten Dios ndab ndo' Cornel kwezh xa go, gi'id go ta lid~xa, ndontsa go'ón xa xta'an gab ga.
44010023	We'e le'a Pedr cha ndab ndo' bexa yoo bexa len ni'i. Cha sa we'e ngot bexa te'al wa. Ngot xe'a cha ncha'ano bexa wa Pedr no stapla be xmen Jesús ncho Jope wa.
44010024	Ngol stubtsa wizh le'a bexa ulaya' Cesarea. Le'a Cornel utezhla be ltsa'a~xa nsea be amig ten xa. Le'a bexa wa ndenkea' ná xá gor ilaya' Pedr.
44010025	Le'a gor ulaya' xa wa, le'a Cornel uto'o usaxib ndo' Pedr, ngwankea xa Pedr.
44010026	Ná le'a Pedr cha uxiso' xa ndab xa: —Goso' ga. Le'a na' ndee dub men cuentkaga go.
44010027	Ndalen ndeyadi'izh bexa cha li uyo'o bexa len ni'i wa. Cha uni'í Pedr ndebe kwa'ad be men wa.
44010028	Cha ndab Pedr ndo' bexa: —Le'a bego uni'íka le'a ley ten besa judio nibe'e lá uchealtsa'a besa dub xa na'anpa xa judio, no ni lá yoo besa len lid dub xa wa. Ná le'a Dios mluu ndo' na' le'a na' lá nsabndo' gáp le'a dub men xa bzhi'ik.
44010029	Ta we'e gor utezh bega na', cha uxax ndal na' ni na'an xte'e ngáp na'. Nat nabdi'izh na' ndo' bega, ¿xta'an utezh bega na'?
44010030	We'e le'a Cornel uka'ab ndab: —Le'a ncha'ala mdap wizh, pa gor nkea uyon uzhe gol gaw na', ndi nsobyadi'izh na' ndo' Dios sa ndee. Cha mlundo' dub xabgi'i ndo' na', nak xa dub lad ndon nla'beal'.
44010031	Cha ndab xa ndo' na': “Cornel, le'a Dios ndo'ón ta ndab lu ndo' xa no na' xa ta ndakno lu be men uban nak.
44010032	Nat btu'ub ton ya' gezh Jope ya'tezh xa Simón xa noga nsalea' Pedr. Le'a xa wa ncho ta lid stubga xa nsalea' Simón xa nku'ud gid, ncho gax to'o nitsdo'o. Le'a gor ilansea' Pedr ta lid~lu, gudi'izh xa ndo' lu.”
44010033	We'e le'a na' uxax mtu'ub bexa mbidkwa'an go. Nat nten ladna besa cha nseaka go. Nat le'a besa nde sa ndee ndo' Dios, ndontsa go'ón besa itea ta unibe'e Dios gab go ndo' besa.
44010034	We'e le'a Pedr usaxan ndadi'izhla ndab: —Nat myakbe'ena na' le'a Dios lá nti ni dub men.
44010035	Guni'i pa nacion le'a Dios nsak ladna lak nak bexa nxobgek ndo' Dios no ndun bexa ta wen.
44010036	Le'a Dios uní'i ndo' besa xa Israel, mbidi'izh xa di'izh wen ná xte'e wen ya'an be men ndo' xa juers ten ta mbin Jesucristo, Xa Nibe'e itea be men.
44010037	Le'a bego uni'íka xte'e nak ta uyo'o idub Judea, ta usaxan distrit Galilea, tso'o na mbidi'izh Juan le'a be men nsabndo' italea'be.
44010038	Uni'í bega xte'e msa'a Dios juers no Espíritu ten na ndo' Jesús xa gezh Nazaret. We'e le'a Jesús ukeseayun be ta wen no myunyakna xa itea bexa ntsaksi maxu'u, geal le'a Dios ndakno xa.
44010039	’Le'a besa no uni'í itea ta mbin Jesús idub Judea no gast gezh Jerusalén, sa na mbit be men xa, mke'a be men xa ndo' cruz.
44010040	Ná le'a Dios ngol wizh yon mxiste Jesús ndo' gealgut. Cha mbin Dios mlundo' Jesús ndo' besa.
44010041	Le'a Jesús wa na'anpa ulundo' ndo' itea be men, nabtsa ndo' besa xa na mtila Dios mlundo' xa. Le'a tso'o na uban xa wa, le'a besa udawno xa no nguno besa xa.
44010042	Le'a Dios cha unibe'e gudi'izh besa ndo' be men, gab besa le'a Dios le'a ulaxo'ob Jesús gab Jesús ná ton ndap ke, bexa nban no bexa ngut.
44010043	Le'a itea be profet yá mbidi'izhka cuent ten Jesús, ndab bexa le'a tal ton ige' ladna xa, le'a Dios stsu'u be ke ten bexa.
44010044	Ndalen li nso'yadi'izh Pedr ta wa, le'a Espíritu ten Dios cha uyo'o len lado'o itea bexa li ndeyo'ón ta wa.
44010045	Le'a bexa judio na li ulenno Pedr wa ngwanseanabe ta na li msa'a Dios Espíritu ten na no ndo' bexa na'anpa xa judio.
44010046	Ndo'ón bexa le'a bexa nde sa wa usaxan ndadi'izh isando' di'izh, ndab bexa le'a Dios uzhe'eb dub xa juert nak.
44010047	We'e le'a Pedr cha ndab ndo' bexa judio wa: —Le'a bexa ndee usen Espíritu ten Dios lakkaga beuna ndee, ta we'e lá nsabndo' uka beuna italea' bexa len nits.
44010048	Cha ndab Pedr italea' bexa ta na nak bexa xmen Jesucristo. We'e le'a bexa wa cha unab ndo' Pedr yoo Pedr sa wa stapla wizh.
44011001	Le'a be apostol nsea iteata be xmen Jesús ndencho Judea mbi'ín le'a bexa na'anpa xa judio no mbingea ladna di'izh ten Dios.
44011002	Ná le'a zha na nsea' Pedr Jerusalén, le'a ncho bexa judio cha uteyo Pedr,
44011003	ndab bexa: —¿Xta'an uyo'o lu len lid bexa na'anpa xa judio, no udawno lu bexa?
44011004	Le'a Pedr cha mbidi'izh be ta utid wa, ndab xa:
44011005	—Le'a dub wizh zha na uyo'o na' gezh Jope, ndalen nsobyadi'izhno na' Dios, cuent ta mche'a lad na' uní na' dub ta cuent dub ble'a lad si'il nchii idap skin‑a. Le'a ta wa uto'o gibe'a ncha'la'‑yá sa nso'ob na'.
44011006	Cha mwi'i na' ná xta'an ta ndi'ib ndo'‑yá, cha uní na' be man ndap dap xo'o~na, no be man gix, no be wach no be man du'ub.
44011007	We'e mbín na' ti Dios ndab: “Pedr, goso'. Bit be man ndee, cha udaw ma.”
44011008	Le'a na' ndáp: “Na'an, Señor. Na' nunk gol gaw dub ta bzhi'ik, dub ta lá nsabndo' gaw be men.”
44011009	We'e le'a ti Dios ta nto'o gibe'a ba' wa cha ndabgal: “Le'a be ta ndáp na' le'a‑yá ta umbi'i, lá gab lu ndo'‑yá ta bzhi'ik.”
44011010	Le'a ti Dios chon biaj li ndab ndo' na'. We'e cha mkeagal lad wa gibe'a.
44011011	’Bi le'a gor wa le'a chon xabgi'i uto'o gezh Cesarea ulansea ni'i sa ncho'o na' wa.
44011012	Le'a Espíritu ten Dios cha ndab ndo' na' gaano na' bexa wa. Cha mbi na' isaxo'op bexa no nak xmen Jesús, bexa nde ndee. Cha uyo'o besa len lid men wa.
44011013	Le'a xa wa mbidi'izh le'a ta lid~xa wa uni'í xa dub angel ten Dios nso'ma sa wa, cha ndab angel ndo' xa: “Btu'ub bexa ya'tezh dub xa ncho Jope nsalea' Simón, xa no nsalea'ga Pedr.
44011014	Le'a xa wa gab ná xte'e gap lu gealnaban no itea bexa ta lid~lu.”
44011015	We'e le'a gor na usaxan mbidi'izh na' ndo' bexa wa, le'a Espíritu ten Dios uyo'o len lado'o bexa lak uyo'o Espíritu ten Dios wa len lado'o beuna zha ned wa.
44011016	Cha mtse'a lad na' ta ndab Jesús ndo' beuna: “Ugeaka le'a Juan ulalea' be men len nits, parea le'a bega italea' nsea Espíritu ten Dios.”
44011017	Nat le'a Dios no ndo' bexa wa msa'a ta na msa'a xa ndo' beuna ndangea ladna Jesucristo wa. Le'a na' na'anpa uka ta ndun Dios.
44011018	Le'a gor na mbi'ín bexa ta li ndab Pedr wa, cha xe ute bexa. Cha ndab bexa le'a Dios uzhe'eb dub xa juert nak. No ndab bexa: —Nat uni'í beuna le'a noka be men na'anpa xa judio, tal le'a bexa ula'a be ta ugap nak bexa, le'a Dios usa'aka gealnaban ndo' bexa.
44011019	Le'a tso'o na ngut Xteb, le'a be men uzhe'eb usaxan xela ndanno bexa nak xmen Jesús. Le'a ncho bexa wa ngwa'uxo'on gast distrit Fenicia, nsea isla Chipre, nsea gezh Antioquía. Le'a be sa wa mbidi'izh bexa di'izh ten Jesús ndo' nabtsa bexa judio.
44011020	Ná ncho pla bexa uto'o Chipre no Cirene, ncha'a bexa wa Antioquía, cha usaxan bexa ndadi'izh bexa di'izh wen ten Jesús wa ndo' bexa na'anpa xa judio.
44011021	Le'a Dios uzhe'eb ngokno bexa, cha uzhe'eb kwa'ad be men mbingea ladna di'izh wa, cha mge' ladna bexa Jesús.
44011022	Le'a gor na mbi'ín be xmen Jesús ndencho Jerusalén ta wa, cha mtu'ub bexa Bernabé gezh Antioquía.
44011023	Gor ulaya' xa sa wa, we'e uni'í xa xte'e wen ndanno Dios bexa wa, cha uzhe'eb mten ladna xa. Cha mtenxe'a xa bexa wa, ndab xa ndo' bexa wa ga'altsa kwe bexa, lá ula'a bexa ta nge' ladna bexa Dios.
44011024	Le'a Bernabé wa uzhe'eb dub xa wen, no ncho juers ten Espíritu ten Dios lado'o~xa, no nge' ladna xa Jesús idub ncho ladna xa. We'e le'a uzhe'eb kwa'ad men gezh wa mbingea ladna Jesús.
44011025	Tso'o wa le'a Bernabé cha ncha'a gezh Tarso ncha'kwa'an xa Saulo. Le'a gor mzheal xa Saulo, cha mbi'i xa Saulo Antioquía.
44011026	Cha uyo'o bexa pa dub li'in lat be xmen Jesús sa wa. No mluu bexa kwa'adpa be men wa. Le'a Antioquía wa sa na ndon le'a ned msalea' be men bexa na ndangea ladna Jesús wa “xmen Cristo.”
44011027	Le'a zha wa ncho pla bexa ndadi'izh sakndo' Dios uto'o Jerusalén ncha'be Antioquía wa.
44011028	Le'a dub xa wa nsalea' Ágabo. Le'a Espíritu ten Dios ndab ndo' xa, gab xa le'a idub ndo' gizhliyo yoo dub win si'il. Le'a win we'e uyo'o tiemp unibe'e Claudio idub sa nibe'e Roma.
44011029	Ta we'e le'a be xmen Jesús ndencho Antioquía wa mbidi'izh utu'ub med ndo' be xmen Jesús ndencho Judea, msa'a bexa bi lak sian‑a ndap bexa.
44011030	Le'a Bernabé no Saulo cha mbi'i med wa ndo' bexa nchansu be xmen Jesús ndencho Judea.
44012001	Le'a be wizh wa le'a Herodes xa nibe'e Judea usaxan ntsaksi be xmen Jesús.
44012002	Unibe'e Herodes gat Jacob wit Juan ndo' spad.
44012003	We'e uni'í xa le'a bexa judio uzhe'eb msak ladna ta wa, cha unibe'egal xa ikea Pedr litgi'ib. Le'a ta wa ngok len ujest Pascua ten bexa judio, zha ndaw bexa pan na'an levadur.
44012004	Le'a gor usen bexa Pedr, cha mke'a bexa Pedr litgi'ib. Le'a sa wa nla'ach dap xkwa'a soldad, dap ga'ga xa kad dub xkwa'a bexa wa. Le'a Herodes ndanbe'e kotso' Pedr ndo' be men itidtsa ujest Pascua wa.
44012005	Ndalen li nkea Pedr litgi'ib, le'a be xmen Jesús uzhebpa unab ndo' Dios gakno Dios Pedr.
44012006	Le'a ngol te'al na li gat xe'a igo'o Herodes Pedr, iso' Pedro ndo' be men wa, le'a Pedr naxnchii top caden, naxyats xa tlaw top soldad. Le'a stapla bexa wa ndeula'ach to'o litgi'ib wa.
44012007	Le'a sa wa mlundo' dub angel ten Dios, msu xe'a idub len cuart wa. Le'a angel wa mkwa'an Pedr, utichya'a xa las Pedr, cha ndab xa: —Uxax goste. Bi le'a gor wa le'a caden nchii ya'a Pedr wa yo'o ulate.
44012008	Le'a angel wa cha ndabgal: —Bte cha len~lu no bke'a ndab~lu. Cha liga mbin Pedr. Le'a angel wa ndabgal: —Ubixyo'o lad nbix lu ba', cha usankea tso'o~na'.
44012009	Le'a Pedr cha usankea tso'o angel, ni lá ini'í xa naga ta ugeaka ta li ndun angel wa, ndi nsak xa le'a‑yá dub ta nche'a ladna xa.
44012010	Ná gor utid Pedr itop sa li ndeula'ach soldad wa, cha ulaya' xa sa nak puert gi'ib wa, sa nto'o be men nkea litgi'ib wa, le'a puert wa yo'o mya'al. Cha uto'o angel wa no Pedr. Le'a gor na usea bexa dub tuzh sa, le'a angel wa cha mla'a nab Pedr.
44012011	Le'a gor mte'ach wen xka'al Pedr, we'e mbinbe'e Pedr: —Nat ndon nde'e uní na' le'a Dios mtu'ubka angel wa, no mlat Dios na' ndo' ya'a Herodes no ndo' ta na ndi'izh gunno bexa judio na'.
44012012	Le'a gor na li mbinbe'e Pedr wa, cha ncha'a xa ta lid Marí, xna'a~xa nsalea' Juan xa no nsalea' Marc. Le'a sa wa kwa'ad be men nzhealbe, ndeyadi'izhno bexa Dios.
44012013	Le'a gor ulaya' Pedr to'o ni'i wa, cha utezh Pedr bexa. Le'a dub xagots ben nsalea' Rode uto'o ncha'wi'i ná ton ta li nbezh wa.
44012014	Ná gor mgondo' xagots wa le'a ta wa ti Pedr, tant nten ladna xa ni lá igen uxa'al xa to'o ni'i wa, ndi karrel mya'yab xa le'a Pedr nso' to'o ni'i.
44012015	Ná le'a bexa wa ndab: —Lu ga usak ta wa. Ná le'a xagots wa ndab le'a ta wa ta ugeaka. Le'a bexa wa cha ndab: —Le'a ta wa na'anpa Pedr, le'a ta wa dub angel.
44012016	Ndalen wa le'a Pedr bi nso'bezhka to'o ni'i wa. Le'a gor na mxa'al bexa to'o ni'i wa no uni'í bexa le'a‑yá Pedrka, we'e cha uzhe'eb ngwanseana bexa.
44012017	Le'a Pedr cha uxits ya'a~na ndontsa xe kwe bexa. Cha mbidi'izh Pedr ndo' bexa xte'e mgo'o Dios xa litgi'ib. Cha ndab xa: —Wa'yadi'izh bega ta ndee ndo' Jacob nsea ndo' iteata be xmen Jesús. Cha uka'an xa sa wa, cha ncha'a xa stubga gezh.
44012018	Ngot xe'a cha uzhe'eb ndeseyoch be soldad len litgi'ib, le'a bexa lá ini'í pa ncha'a Pedr.
44012019	Le'a Herodes unibe'e ukwa'an bexa Pedr, ná Pedr yá lá nga'iga'ata. Cha uzhe'eb unabdi'izh Herodes ndo' bexa nla'ach litgi'ib wa ná xte'e mxo'on Pedr, cha unibe'e xa gat bexa wa. Tso'o wa le'a Herodes cha mka'an Judea, ncha'a xa yoo xa gezh Cesarea.
44012020	Le'a Herodes uzhe'eb ndakloo ndo' be men ndencho gezh Tiro no Sidón. Parea le'a be men itop gezh wa nsi'i ta gaw na ndo' Herodes. Ta we'e le'a bexa wa mkwa'an xte'e lá gaklonota Herodes bexa. Cha mbidi'izhno bexa Blasto dub xmen Herodes, gab Blasto ndo' Herodes le'a bexa nlad gudi'izhno Herodes.
44012021	Le'a Herodes cha msabe'e dub wizh gudi'izhno xa bexa. Zha ngol wizh wa le'a Herodes ngok lad uyap ten na. Cha usob xa sa ndun xa regl be ta'a. Cha mbidi'izh xa ndo' be men wa.
44012022	Le'a bexa wa usaxan uge' ndab: —¡Le'a xa na li ndadi'izh wa na'anpa dub men, le'a xa ndi le'a dub dios!
44012023	Bi le'a gor wa le'a dub angel ten Dios mbin usen gizh Herodes, geal le'a Herodes na'anpa ngab le'a bexa wa ndi Diostsa yankea. We'e udaw mgeas Herodes, cha ngut xa.
44012024	We'e le'a di'izh ten Dios uzhe'eb nsate'achso itea lad no kwa'ad men nsayungea ladna‑yá.
44012025	Le'a gor na unitsa ti'in ngwa' Bernabé no Saulo gezh Jerusalén wa, cha myach bexa nseabe bexa le'aka Antioquía. Mbi'i bexa no Juan, xa noga nsalea' Marc.
44013001	Le'a lat be xmen Jesús ndencho Antioquía wa ncho bexa ndadi'izh sakndo' Dios no bexa nluu di'izh ten Dios. Le'a bexa wa Bernabé, no Simón xa nsalea'ga Nagats, nsea Lucio xa gezh Cirene, nsea Manaén xa junt ngo'olno Herodes Antipas, nsea Saulo.
44013002	Ngol dub wizh ndalen nzhealbe be xmen Jesús sa wa, nsa'a bexa xno ndo' Dios no lá ngaw bexa dub tiemp, le'a Espíritu ten Dios ndab ndo' bexa: —Ulaxo'ob bega Bernabé no Saulo, le'a na' mti bexa gun bexa ti'in ten na'.
44013003	We'e le'a gor na mtayadi'izhno bexa Dios no utidla zha lá ngaw bexa, cha mxo'ob bexa ya'a bexa gek Bernabé no Saulo. Cha mtu'ub bexa itop xa wa gun bexa ti'in ten Dios.
44013004	Le'a Espíritu ten Dios ulogek Bernabé no Saulo ya' bexa gezh Seleucia. Le'a sa wa cha uyo'o bexa len dub barco si'il ncha'a isla Chipre.
44013005	Gor na ulaya' bexa gezh Salamina ten Chipre, cha usaxan ndadi'izh bexa di'izh ten Dios len be ni'i sa nzhealbe bexa judio. Le'a Juan no ndakno bexa sa wa.
44013006	We'e utid bexa idub isla wa, cha ulaya' bexa gezh Pafos. Le'a sa wa mzhe'al bexa dub xa judio nsalea' Barjesús, dub xa bruj. Le'a xa wa ndab ndadi'izh sakndo' Dios, ná le'a ta wa gealkwi'in.
44013007	Le'a Barjesús wa dub amig ten Sergio Paulo, xa nibe'e idub Chipre, dub xa ndákpa. Le'a Sergio Paulo wa unab gi'id Bernabé no Saulo, le'a xa nlad go'ón di'izh ten Dios.
44013008	Ná le'a Barjesús xa noga nsalea' Elimas wa ndakloo ndo' bexa, le'a xa lá nlad gungea ladna Sergio Paulo di'izh ten Cristo.
44013009	We'e le'a Saulo xa nsalea'ga Pabl wa uzhe'eb ncho juers ten Espíritu ten Dios lado'o~na, mwi'ila ndon ga'al ndo' xa bruj wa,
44013010	cha ndab xa: —¡Lu xin maxu'u! Lu xa ukwi'in, no ugap nak lu. Sbe'entsa nka lu ndo' be ta wen ten Dios. ¿Xta'an lá nla'a lu gungea ladna be men di'izh ten Jesús zha?
44013011	Nat le'a Dios utsaksi lu, yak lu dub xa lá na', lá yoota gan ina' lu xe'a wizh dub tiemp. Bi le'a gor wa le'a Elimas na'anpa ina', cha nkwa'an xa ton isen ya'a~xa uluu nes ndo' xa.
44013012	Le'a gor uni'í xa nibe'e Chipre ta wa, cha uzhe'eb ngwanseana xa ndo' di'izh ten Jesús, cha no xa mbingea ladna Jesús.
44013013	Le'a Pabl no be ltsa'a~xa cha uto'o Pafos, ncha'be bexa len dub barco si'il ncha'a gezh Perge ten región Panfilia. Ná le'a Pafos wa le'a Juan cha mla'a bexa, nsea' xa Jerusalén.
44013014	Le'a Pabl no Bernabé cha uto'o Perge, ncha'a bexa gezh Antioquía ten región Pisidia. Ngol dub wizh ne'e be men cha ngwa' bexa len ni'i sa nzhealbe bexa judio gezh wa, cha usob bexa.
44013015	Gor mtayo'ol dub xa dub tuzh ta mke'a Moisés no be profet, le'a bexa nchansu sa wa cha ndab ndo' dub men gab ndo' Pabl no ndo' Bernabé: —Bego nak beuna xmen Dios, tal le'a bego nlad gudi'izh ndo' besa dub ta'a gakno besa, gud bego‑yá nat.
44013016	We'e le'a Pabl cha uso', cha uxits ya'a~na, ndontsa xe kwe be men, cha ndab xa: —Bla'ach bego xa Israel, no iteata bego ndankea Dios.
44013017	Le'a Dios ten beuna xa Israel mti be usan gox polta ten beuna wa no mbin Dios myak kwa'ad bexa wa zha utencho bexa Egipto, cha juers ten Dios ulo'o Dios bexa sa wa.
44013018	No mxik Dios ndo' bexa dub top ga'al li'in uyo'o bexa ge'e sa bid.
44013019	No juers ten Dios le'a bexa mbin gan ndo' ga'ad ras be men kwa'adpa ndencho ndo' yo Canaán. Cha msa'a Dios yo si'il wa ndo' bexa Israel wa.
44013020	Tso'o wa pa dap gayo'o itol li'in, le'a Dios msa'a be juez nchansu bexa Israel, gast tiemp ten profet Samuel.
44013021	Le'a zha wa unab be men dub rey inibe'e bexa. We'e le'a Dios mso' Saúl xin Cis xa ras Benjamín, gak xa xa nibe'e top ga'al li'in.
44013022	Tso'o wa le'a Dios ulatso' Saúl, cha mso' Dios David gak xa xa nibe'e. Le'a Dios ndab: “Le'a David xin Isaí dub xa nsak lad na' lak nak xa, le'a xa wa gun itea ta nlad na'.”
44013023	No ndab Dios ndo' David, le'a dub xa ras David wa gak xa na usa'a gealnaban ndo' be men Israel. Le'a xa wa le'a Jesús.
44013024	Le'a zha na biseata ilen Jesús wa, le'a Juan ndadi'izhla di'izh ten Dios ndo' be men Israel, ndab xa ula'a bexa be ta ugap nak bexa no italea' bexa.
44013025	Ngol zha yamer usando' Juan ti'in wa, le'a xa ndab: “Le'a na' ndee na'anpa le'a xa ndanbe'e bega wa. Tso'o na' ndee ilen stub xa mas nsak ndo' na', gast ni lá isaya na' kote na' ndab~xa wa.”
44013026	’Bla'ach bego nak beuna xa ras Abraham, no iteata bego ndankea Dios. Le'a ta na ndáp na' ndee itea ndo' beuna nsa'a gealnaban.
44013027	Le'a be men ncho Jerusalén no bexa nibe'e ten bexa wa lá yakbe'ena bexa ton nak Jesús. Ni lá yakbe'ena bexa be ta mbidi'izh be profet, ta junt ndo'ol bexa itea be wizh ne'e beuna wa. Ta we'e ndab bexa gat Jesús, lak mke'a be profet polta wa gun bexa.
44013028	Le'a bexa ni lá izheal ni dub ke nsabndo' gat Jesús, ná le'a bexa unab ndo' Pilat inibe'e xa gat Jesús.
44013029	We'e cha tso'o na li ngwasea Jesús lak nkeani'i di'izh ten Dios, cha uxe'e bexa xa ndo' cruz, cha mka'ach bexa xa.
44013030	Ná le'a Dios mxiste xa wa mban xa ndo' gealgut.
44013031	Le'a Jesús cha sian biaj mlundo' ndo' be xmen~xa, bexa uto'ono xa Galilea ncha'a xa Jerusalén. Nat le'a bexa wa le'a ndadi'izh ná ton nak Jesús ndo' be men.
44013032	’Nat le'a besa ndee ndadi'izh ndo' bega be di'izh wen ná xte'e wen gunno Dios be men, lak ndab Dios ndo' be usan gox polta ten beuna.
44013033	Nat ndo' beuna nak xin bexa wa, le'a ta ndab Dios wa ngok cumplir gor na mxiste xa Jesús ndo' gealgut, lak nkeani'i ndo' Salmo itop, ndab Dios ndo' Jesús: “Le'a lu nak Xi'ín~na', le'a nat le'a na' nak Xus~lu.”
44013034	Le'a Dios le'a mxiste Jesús mban Jesús ndontsa lá gazha'a be'al las~xa, lakka nkeani'i di'izh ten Dios, ndab Dios: “Usa na' ta wen ndo' bega, ta na ndáp na' ndo' David wa.”
44013035	No stub Salmo nkeani'i ndab David: “Le'a go Dios lá ula'a gazha'a be'al las xa umbi'i ten ga.”
44013036	Le'a David mxobgekka ndo' Dios, parea ngut xa, cha mga'ach xa ba'a sa mga'ach be usan gox ten xa, cha ngwazha'a be'al las~xa.
44013037	Ná le'a Dios mxiste Jesús mban xa, le'a be'al las Jesús na'anpa ngazha'a.
44013038	’Bego nak beuna xmen Dios, bla'ach bega le'a besa ndab ndo' bega le'a Dios utsu'u be ke ten bega juers ten ta mbin Jesús.
44013039	Le'a na'an ton wen ya'an ndo' Dios ta na nxobgektsa xa ndo' ley mke'a Moisés. Ná le'a tal ton ige' ladna Jesús, le'a xa wa wen ya'an ndo' Dios.
44013040	Bla'ach bega na'anpa ilen ta li mke'a be profet polta wa tso'o bega, zha ndab Dios:
44013041	Bwi'i bego na ndun usaladno na', le'a bega yanseana no gat; geal le'a tiemp ten bega le'a na' gun dub ta uzhe'eb, dub ta lá gungea ladna bega, tal le'a dub men gudi'izh‑a ndo' bega.
44013042	We'e le'a gor na nchato'o Pabl no Bernabé len ni'i wa, le'a be men unab ndo' itop bexa gudi'izhta bexa ta wa stub sman.
44013043	Le'a gor na nsea'be bexa, le'a kwa'ad be men usankea tso'o Pabl no Bernabé. Le'a ta wa bexa judio no bexa na'anpa xa judio, bexa no ndankea Dios lak ndun bexa judio. Le'a Pabl no Bernabé cha mtenxe'a bexa wa, ndab bexa lá ula'a bexa ta nge' ladna bexa Dios, xa na nkwea' ladna bexa.
44013044	Ngol stub wizh ne'e bexa, yamer iteanak be men gezh wa mzhealbe go'ón di'izh ten Dios.
44013045	Ná le'a ncho pla bexa judio gor uni'í bexa le'a be men kwa'ad mzhealbe sa wa, cha ngokloo bexa. Cha usaxan bexa ndab bexa le'a ta ndab Pabl wa na'anpa le'a nak, no xela uní'i bexa ndo' Pabl.
44013046	We'e le'a Pabl no Bernabé ni lá izheb bexa ndab bexa: —Besa nsabndo' gudi'izh di'izh ten Dios, ned lak ndo' bega xa judio. Ná nat le'a bega lá nsakyo'ón‑a, ta nluu le'a bega na'anpa gap gealnaban ta nunk lá idub. Ta we'e le'a besa nchabeyadi'izh‑a ndi ndo' bexa na'anpa xa judio.
44013047	Le'a Dios unibe'e li gun besa, ndab xa: Na' mso' lu cuent xe'a ten bexa na'anpa xa Israel, ndontsa gudi'izh lu idub ndo' gizhliyo xte'e gap bexa gealnaban.
44013048	Le'a bexa na'anpa xa judio cha uzhebpa mten ladna bexa, ndab bexa le'a di'izh ten Jesús ta uzhebpa ta wenka. We'e le'a kwa'ad bexa wa mbingea ladna Jesús, bexa na mti Dios gap bexa gealnaban nunk lá idub.
44013049	Cha li mte'achso di'izh ten Jesús idub gax gezh wa.
44013050	Ná le'a bexa judio ngwa'yadi'izhno bexa nakti'in no pla be xagots nsak. Cha no bexa wa ngokloo ndo' Pabl no ndo' Bernabé, cha ulantu'ub bexa Pabl no Bernabé gezh wa.
44013051	Le'a Pabl no Bernabé cha mlate yakol ngwa'al xo'o~na, ta mluu le'a Dios utsaksi be men gezh wa. Cha ncha'a bexa gezh Iconio.
44013052	Parea le'a be xmen Jesús ndencho Antioquía wa uzhe'eb nten ladna, no uzhe'eb ncho juers ten Espíritu ten Dios lado'o bexa.
44014001	Le'a gezh Iconio le'a Pabl no Bernabé uyote len ni'i sa nzhealbe bexa judio, cha mbidi'izh bexa di'izh ten Dios ndo' be men. We'e le'a kwa'ad bexa judio no kwa'ad bexa na'anpa xa judio mbingea ladna Jesús.
44014002	Ná le'a bexa judio, bexa na'anpa ngungea ladna Jesús, mbin gan ngokloo kwa'ad bexa na'anpa xa judio ndo' be xmen Jesús wa.
44014003	Ná le'a Pabl no Bernabé kwen ngwa'yo'o gezh wa. Nge' ladna bexa Diostsa, ni lá nzheb bexa ndadi'izh bexa di'izh ten Dios. Le'a Dios msa'a juers ten na gun bexa be uyon ta yanseana be men, ndontsa gungea ladna be men le'a ta ndadi'izh bexa di'izh tenka Dios.
44014004	Ná le'a be men gezh wa myak top partid. Dub partid bexa nso' wats bexa judio wa. Le'a stub partid bexa nso' wats Pabl no Bernabé.
44014005	We'e le'a pla bexa judio no bexa na'anpa xa judio no bexa nakti'in wa dubtsa mbidi'izh xela gunno bexa Pabl no Bernabé, cha gut bexa xa sbe'en ula'ge'tsa bexa xa.
44014006	Ná gor na mbi'ín Pabl no Bernabé ta wa, cha mxo'on bexa, ncha'a bexa gezh Listra no gezh Derbe no be gezh gax, be gezh ten sa nsalea' Licaonia.
44014007	Le'a sa wa mbidi'izh bexa di'izh wen ten Jesús ndo' be men.
44014008	Le'a Listra ncho dub xabgi'i lá yoo gan isea zha ngolta xa.
44014009	Le'a dub wizh nsobyo'ón xa ta ndadi'izh Pabl, ná gor uni'í Pabl xa wa, cha mgenna Pabl le'a xa wa ndangea ladna le'a Dios syunyakna xa.
44014010	Cha uge' ndab Pabl ndo' xa: —¡Goso'! Bkeaso' be xo'o~lu ba'. Le'a xabgi'i wa cha ngwaso' gast ngwaso' ga'al xa, cha usaxan nseala xa.
44014011	Le'a gor uni'í be men ta li mbin Pabl wa, cha usaxan uge' ndadi'izh bexa di'izh ten bexa Licaonia, ndab bexa: —¡Le'a bexa ndee be dios myak cuent nak men ulansea lat beuna!
44014012	Cha ndab bexa le'a Bernabé nak dios nsalea' Júpiter. No ndab bexa le'a Pabl nak Mercurio stub dios ten bexa, geal le'a be men ndab le'a Pabl ndadi'izh lakga ndadi'izh Mercurio wa.
44014013	Le'a latbado'o ndankea bexa dios Júpiter wa nde gax to'o gezh wa. Le'a ule'ay ten sa wa cha uto'o, ncha'ano pla be ngon no sian be gé'e. Le'a xa no be men kwa'ad wa ndi'izh usa'a be ta wa cuent dub xnab ndo' Bernabé no ndo' Pabl.
44014014	Ná gor na mbi'ín Bernabé no Pabl ta wa, cha utsaw bexa lad nak bexa, tant lá nlad bexa ta wa. Cha ngwasyo'o bexa lat be men wa, cha uge' ndab bexa:
44014015	—¡Bla'ach bego! ¿Xta'an ngi lba'a gun bega zha? Besa ndee men lakka bego ba'. Le'a besa ga nseabe yadi'izh ula'a bega be ta na'an xti'in ba'. Ndi bge' ladna bega Dios nban, xa mbinde'e gibe'a no gizhliyo no nitsdo'o nsea iteata be ta'a ncho nat.
44014016	Le'a tiemp polta le'a Dios mla'a be men kad bexa usen nes nlad na.
44014017	Ná le'a Dios idub tiemp nluu le'a xa nchoka, ndun xa be ta wen. Nla' xa gi, no ndun ga'al xa be ta'a, ndontsa gap beuna ta gaw beuna no iten ladna beuna.
44014018	Parea maska li ndab Pabl no Bernabé ta wa, ná uzhebpa juert mbin bexa gan lá usa'a be men xnab ndo' bexa.
44014019	We'e ulaya' pla bexa judio sa wa, bexa lá ndangea ladna Jesús uto'o gezh Antioquía nsea gezh Iconio. Le'a bexa wa mbin gan ngokloo be men Listra wa ndo' Pabl. Cha mla'ge' bexa Pabl, gast ni bexa mbit bexa Pabl. Cha udobxazhtsa bexa Pabl dub lad to'o gezh wa, cha mchangix bexa Pabl sa wa.
44014020	Ná le'a be xmen Jesús myaklo wats Pabl. Le'a Pabl cha ngwaste, cha nsea'gal xa len gezh wa. Ngot xe'a le'a Pabl no Bernabé ncha'a ndi gezh Derbe.
44014021	Mbidi'izh bexa di'izh wen ten Jesús ndo' be men Derbe wa, cha mbingea ladna kwa'ad be men Jesús. Cha nsea' bexa le'aka gezh Listra no Iconio no Antioquía ten Pisidia.
44014022	Ndab bexa ndo' be xmen Jesús ndencho be gezh wa: —Ga'altsa ute bega, lá ula'a bega ta nge' ladna bega Dios. Le'a beuna itidka ndo' sian gealkwea', we'eta yate beuna sa nibe'e Dios.
44014023	No ulaxo'ob bexa pla bexa yansu be xmen Jesús be gezh wa. We'e le'a bexa wa lá ngaw dub tiemp, no unab bexa gakno Dios bexa nchansu be men wa. Le'a Pabl nsea Bernabé cha mla'a bexa wa ndo' ya'a Dios, xa na li ndangea ladna bexa wa.
44014024	Cha uto'o bexa Pisidia, ncha'a bexa Panfilia.
44014025	Mbidi'izh bexa di'izh ten Jesús ndo' be men gezh Perge, cha ncha'bega bexa gezh Atalía.
44014026	Le'a sa wa usen bexa dub barco si'il ncha'a gezh Antioquía ten Siria. Le'a Antioquía wa sa na li myun be men cuent bexa ndo' ya'a Dios, gun bexa ti'in ten Dios, ta na li msando' bexa wa.
44014027	Le'a gor mlansea' bexa Antioquía, cha mchealte bexa be xmen Jesús. Cha mbidi'izh bexa xte'e mbinti'in Dios bexa sa ngwa'kesea bexa wa, no xte'e nla'a Dios le'a bexa na'anpa xa judio no ndangea ladna Jesús.
44014028	Le'a Pabl no Bernabé kwen ngwa'yo'ono be xmen Jesús gezh wa.
44015001	We'e le'a pla men uto'o Judea ulaya' Antioquía wa, cha usaxan nluu xa be xmen Jesús sa wa, ndab bexa ndo' bexa na'anpa xa judio, le'a tal le'a be xabgi'i lá yoo be'e lak ndab ley ten Moisés, le'a Dios na'anpa ko'o bexa ndo' be ke ten bexa.
44015002	Le'a Pabl no Bernabé uzhe'eb uteyoto'ono bexa li nlu'u ta wa. Ta we'e le'a be xmen Jesús ndencho sa wa cha mbidi'izh ya' Pabl no Bernabé no stapla bexa gast Jerusalén, ndontsa gudi'izhno bexa be apostol no bexa nchansu be xmen Jesús sa wa, ná xte'e nak ta wa.
44015003	Le'a be xmen Jesús ncho gezh Antioquía cha mtu'ub bexa wa. Le'a nes wa ncha'tid bexa sa nsalea' Fenicia no Samaria, cha mbidi'izh bexa ndo' be xmen Jesús sa wa, ná xte'e no bexa na'anpa xa judio mbingea ladna Jesús. Cha uzhe'eb mten ladna bexa na mbi'ín ta wa.
44015004	Gor ulaya' bexa Jerusalén, le'a be apostol nsea bexa nchansu no iteata be xmen Jesús wa utsin mbinno bexa. Le'a Pabl no be ltsa'a~xa cha usaxan ndadi'izh xte'eta ndakno Dios bexa.
44015005	Ná le'a pla bexa fariseo na ndangea ladna Jesús ngwaso' ndab: —Le'a bexa na'anpa xa judio nsabndo'ka yoo be'e be xabgi'i wa, no yankeaka bexa ley ten Dios, ta mke'a Moisés.
44015006	Le'a be apostol no bexa nchansu be xmen Jesús wa cha mzhealbe, mbidi'izh bexa ná xte'e nsabndo' gun bexa.
44015007	Ngol gor tant dub stub bexa ndeyadi'izhbe, le'a Pedr cha ngwaso' ndab: —Bego nak beuna xmen Jesús, le'a bego uni'íka le'a mas polta le'a Dios mti na' gayadi'izh na' di'izh wen ten Jesús ndo' bexa na'anpa xa judio, ndontsa no bexa gungea ladna‑yá.
44015008	Le'a Dios, xa nchando' lado'o beuna, msa'a Espíritu ten na ndo' bexa wa lak msa'a xa‑yá ndo' beuna, ta nluu le'a Dios no bexa wa nkwea' ladna.
44015009	Le'a Dios parej mbinno bexa wa no beuna, mtsambi'i xa lado'o bexa, geal le'a bexa ndangea ladna Jesús
44015010	Ná nat, ¿xta'an nlad bega gun bega dub ta lá nsak ladna Dios zha? ¿Xta'an nlad bega yankea bexa be ley ni be usan gox ten beuna ni le'a beuna lá ngun gan ngankea‑yá?
44015011	Le'a beuna ndi uni'íka le'a ta na nkwea' ladna Jesús beuna, ta we'e ulo'o Dios beuna ndo' be ke ten beuna no liga bexa na'anpa xa judio.
44015012	We'e le'a itea be men wa ndon xe ute. Cha mla'ach bexa ta ndadi'izh Bernabé no Pabl xte'e mbinti'in Dios bexa, mbin bexa sian be uyon ten Dios lat be men na'anpa xa judio.
44015013	Le'a gor na mtayadi'izh Bernabé no Pabl, le'a Jacob uka'ab ndab: —Bego nak beuna xmen Jesús, bla'ach bego ta gáp na' ndee.
44015014	Le'a Simón Pedr ba' mbidi'izh xte'e utsin mbinno Dios bexa na'anpa xa judio lak gor ned, ndontsa no bexa gak xmen Dios.
44015015	Le'a ta wa nak lak ta mke'a bexa mbidi'izh sakndo' Dios tiemp polta, ndab Dios:
44015016	Le'a gal dub wizh le'a na' ilengal, cha uso' na' dub xa inibe'e lak unibe'e David. Le'a ta unibe'e David wa cuent dub ni'i gox ulate, ná le'a na' ixiste‑yá, yuncha'aw na'‑yá lakka ngok‑a zha ned wa,
44015017	ndontsa iteata be men syo'o gan ukwa'an na', bexa na mti na' gak bexa xmen~na'.
44015018	Le'a na' nak Dios Xa Nibe'e ndáp ta ndee ndo' be men tiemp polkata.
44015019	We'e no ndab Jacob: —Ta we'e nsak na' na'anpa kich ladna beuna bexa na'anpa bexa judio, bexa nlad gak xmen Dios.
44015020	Ndi utu'ubtsa beuna dub git gab‑a na'antapa gaw bexa be xnab nsa'a be men ndo' be dios gizhliyo, no na'anpa ugal bexa dub xa na'anpa xa ten xa, no lá gaw bexa be man lá utsi'i ten no ni ten lá gaw bexa.
44015021	Le'a bexa nsabndo' li gun, le'a gast tiemp polta le'a kadga dub gezh nchoka men ndo'ol ley mke'a Moisés. Kadga wizh ne'e bexa ndo'olga bexa ta wa len be ni'i sa nzhealbe beuna bexa judio.
44015022	We'e le'a be apostol, no bexa nchansu be xmen Jesús, no iteata be xmen Jesús wa cha mbidi'izh utu'ub bexa pla be xabgi'i ya'no Pabl no Bernabé gezh Antioquía. Mti bexa Judas xa no nsalea' Barsabás, no Silas, top xabgi'i nsak lat bexa wa.
44015023	Lnde'e ndab git go'o bexa Antioquía wa: “Le'a besa nak be apostol no besa nchansu be xmen Jesús no iteata be xmen Jesús sa ndee, ntu'ub besa git ndee ndo' bego na'anpa xa judio no nak xmen Jesús wa, bego ncho Antioquía no Siria no Cilicia.
44015024	Le'a besa mbi'ín le'a ncho be men uto'o lat besa, nluu bexa dub ta'a ngochgek bega. Nibe'e bexa yoo be'e bega xabgi'i no yankea bega ley mke'a Moisés. Ná le'a besa na'anpa le'a utu'ub bexa uluu bexa ta wa.
44015025	Nat mbidi'izh besa ulaxo'ob besa pla xabgi'i ncho lat besa ndee. Le'a bexa wa gi'idno Pabl no Bernabé be ltsa'a beuna,
44015026	bexa ndun ti'in ten Jesucristo guni'i xte'e gunno be men bexa.
44015027	Ta we'e utu'ub besa Judas no Silas, le'a bexa wa gi'id yadi'izh masta xte'e nak ta mke'a besa ndo' git ndee.
44015028	Le'a Espíritu ten Dios mluu ndo' besa lá gabta besa ni stub ta'a mas gun bega, guntsa bega ta nsabndo' ndee:
44015029	Lá gaw bega be'al ten man nsa'a bexa xnab ndo' dios gizhliyo, no lá gaw bega ten no be'al ten be man lá utsi'i ten, no lá ugal bega stubga xa na'anpa xa ten bega. Tal le'a bega uxobgek ndo' be ta ndee, le'a bega wen nak ndo' Dios. Nzheal beuna stub wizh.”
44015030	We'e le'a idap bexa na li mtu'ub bexa wa ncha'be Antioquía. Le'a gor ulaya' bexa sa wa, cha mchealte bexa itea be xmen Jesús. Cha msa'a bexa git wa ndo' bexa Antioquía wa.
44015031	Le'a be xmen Jesús wa cha mbi'il ta nkeani'i ndo' git wa, cha uzhe'eb mten ladna bexa.
44015032	Le'a Judas no Silas nak xa ndadi'izh sakndo' Dios, ta we'e kwen mbidi'izh bexa, mlu'uzh bexa no mtenxe'a bexa be men Antioquía.
44015033	Le'a bexa wa dub nde'ep utencho sa wa. We'e le'a gor na mka'an bexa sa wa, le'a bexa gezh wa ndab le'a Dios gakno bexa nes nsea' bexa. Cha nsea'be bexa le'aka Jerusalén ndo' bexa mtu'ub bexa wa.
44015034	Ná le'a Silas ndi mya'an Antioquía.
44015035	Le'a Pabl no Bernabé no mya'an Antioquía no stapla bexa wa, nluu bexa di'izh ten Jesús no ndadi'izh bexa di'izh wen ten Jesús ndo' be men.
44015036	Tso'oma wa le'a Pabl ndab ndo' Bernabé: —Le'a beuna ya'ina' be xmen Jesús ndencho itea be gezh sa na li ngwa'yadi'izh beuna di'izh ten Dios wa, ná xte'e nde bexa.
44015037	Le'a Bernabé nlad go'o bexa no Juan, xa noga nsalea' Marc.
44015038	Ná le'a Pabl nsak lá utsin nak go'o bexa xa, le'a xa wa mka'an wats bexa Panfilia, cha na'antapa no xa ngakno bexa.
44015039	Le'a Pabl no Bernabé uteyoto'o, cha mteltsa'a bexa. Le'a Bernabé cha mbi'i Marc, cha uyo'o bexa len dub barco si'il ncha'a isla Chipre.
44015040	Le'a Pabl mtiga ndi Silas, cha ncha'be bexa. Le'a bexa ndencho sa wa mla'a bexa wa ndo' ya'a Dios ula'ach bexa.
44015041	We'e utid Pabl no Silas sa nsalea' Siria no Cilicia, mtenxe'a bexa be xmen Jesús kadga sa nzhealbe bexa sa wa.
44016001	Tso'o wa le'a Pabl utid gezh Derbe, cha ulaya' xa gezh Listra, sa ncho Timoteo xa no nak xmen Jesús. Le'a xna'a~xa wa xa judio noga ndangea ladna Jesús. Le'a xus Timoteo wa xa griego.
44016002	Le'a be xmen Jesús ndencho Listra no Iconio ndab le'a Timoteo dub xa wenka.
44016003	Le'a Pabl nlad go'o Timoteo, ta we'e ulo Pabl be'e Timoteo lak ndun bexa judio. Li mbin xa ndontsa na'anpa gakloo bexa judio, le'a itea bexa judio ndencho sa ya' bexa wa uni'í le'a xus Timoteo xa griego.
44016004	We'e le'a Pabl no be ltsa'a~xa ncha'tid sian be gezh, ndadi'izh bexa ndo' be xmen Jesús xta'an unibe'e be apostol no bexa nchansu be xmen Jesús ndencho Jerusalén wa.
44016005	We'e le'a be men wa mas mge' ladna Jesús, no kad wizh mas nsayak kwa'ad bexa.
44016006	Le'a Espíritu ten Dios lá ula'a gudi'izh bexa di'izh ten Jesús ndo' be men región Asia. Cha ndi ncha'tid bexa sa nsalea' Frigia no Galacia.
44016007	Le'a gor ulaya' bexa wa Misia, mbinbe'e bexa ncha'be bexa Bitinia. Ná le'a Espíritu ten Dios lá ula'a nga'be bexa sa wa.
44016008	Cha utid bexa Misia gast ulaya' bexa gezh Troas.
44016009	We'e le'a gor te'al le'a Pabl cuent ta mche'a ladna xa uni'í xa dub xabgi'i región Macedonia nso' ndo' Pabl ndab xa gi'id yakno Pabl bexa Macedonia wa.
44016010	Ngol tso'o wa cha mbin list besa ya'be besa Macedonia. Uni'í besa le'a Dios nlad ya'yadi'izh besa di'izh wen ten Jesús ndo' be men sa wa.
44016011	Le'a Troas wa cha uyo'o besa len dub barco si'il ncha'a isla Samotracia. Le'a stubtsa wizh ulaya' besa gezh Neápolis.
44016012	Cha ncha'be besa gezh Filipos, dub gezh nsak nde región Macedonia, no le'a‑yá dub gezh le'a Roma nibe'e. Cha uyo'o besa sa wa pla wizh.
44016013	Le'a ngol dub wizh ne'e be men, cha uto'o besa len gezh wa ngwa' besa to'o yowbe'e, sa nda'yadi'izhno be men Dios. Cha usob besa mbidi'izh besa ndo' be xagots mzhealbe sa wa.
44016014	Le'a dub bexa wa nsalea' Lidia, dub xa ndankea Dios. Le'a xa dub xa gezh Tiatira, no nsi'i uti'ix xa lad konch ta uyap nsak. Le'a gor wa le'a Dios mxa'al lado'o~xa, ndontsa mas ula'ach xa ta ndadi'izh Pabl.
44016015	Le'a xagots wa cha utalea', no be ltsa'a~xa. We'e cha ndab xa ndo' besa: —Tal le'a bega nsak le'a na' noka ndangea ladna Jesús, wa'a beuna ya'an bega ta lid~na'. Cha ngwa'yo'o besa ta lid~xa.
44016016	Stub wizh gor ncha'be besa sa li ndadi'izhno be men Dios wa, mzhe'al besa dub xagots ben ncho mbi bxin len lado'o~na. Le'a mbi bxin wa nsa'a juers ngenna xagots wa be ta uga'ach, ndun xa gan sian med nka'a be xwan~xa.
44016017	Le'a xagots wa cha usaxan usankea tso'o Pabl no besa, uge' ndab xa: —¡Le'a bexa ndee bexa ndun ti'in ten Dios nsob gibe'a! ¡Ndadi'izh bexa ndo' bega xte'e nak nes ncho gealnaban!
44016018	Sian wizh li mbinno xa besa, gast ngol dub wizh le'a Pabl ngwa'ine'e ladna ta wa. Cha mgeakso' Pabl ndab ndo' mbi bxin wa: —Le'a juers ten lea' Jesucristo le'a na' nibe'e ndo' lu, uto'o len lado'o xagots ba'. Le'a mbi bxin wa cha bi le'a gor wa uto'o len lado'o~xa wa.
44016019	Le'a be xwan xagots wa cha uni'í le'a bexa yá na'anta xte'e gun gan med, cha usen bexa Pabl no Silas mbi'i bexa ndo' bexa nakti'in.
44016020	Cha ndab bexa ndo' bexa nakti'in wa: —Le'a bexa judio ndee nchealuyo be men gezh ndee.
44016021	Nluu bexa be costumbr xa'aga, ta lá nsabndo' yankea beuna, le'a beuna ndee be men nibe'e Roma.
44016022	We'e cha kwa'ad be men ngoklopa ndo' Pabl no ndo' Silas. Le'a be men nakti'in wa cha unibe'e itate xab bexa, nsea kin be soldad bexa no bar.
44016023	Tso'o na li uzhe'eb udin be soldad wa Pabl no Silas, cha mke'a soldad bexa litgi'ib. Cha unibe'e bexa ndo' xa nla'ach litgi'ib wa uzhe'eb ula'ach xa bexa wa.
44016024	Le'a gor na mbi'ín xa li nla'ach litgi'ib ta wa, cha mkiko xa Pabl no Silas dub cuart nde mas xanxá sa wa. Cha mkiko xa ya'axo'o bexa wa lat top ble'a ya, dub sa ni lá yoo gan ito'o bexa.
44016025	Ná ngol utol te'al le'a Pabl no Silas ndadi'izhno Dios, no ndalto'o bexa ndo' Dios. Le'a itea bexa nkea litgi'ib wa no ndeyo'ón ta wa.
44016026	Zha le'a dub xo'o si'ilpa usaxan nsayakla mkwi'in idub sa nde litgi'ib wa. Bi le'a gor wa cha mya'al iteanak be puert ten litgi'ib, no mya'ak caden nchii itea bexa nkea sa wa.
44016027	Le'a xa nla'ach sa wa cha uban, cha mna'la xa le'a be puert wa nso'nya'albe. Cha ulo'o xa spad ten xa ndi'izh gut xa le'aka le'a xa, le'a xa ndanbe'e le'a bexa nkea litgi'ib wa itea mxo'onbe.
44016028	Ná le'a Pabl cha uge' ndab: —Na'anpa lba'a gun ga, le'a besa iteaka ndencho sa ndee.
44016029	We'e le'a xa nla'ach sa wa unab dub xe'a isu sa wa, cha uxax ncha'a xa uyo'o xa len wa. Cha msaxib xa ndo' Pabl no ndo' Silas, nxis xa tant nzheb xa.
44016030	Cha ulo'o xa bexa wa, cha ndab xa: —¿Xte'e gun na' ndontsa gap na' gealnaban ndo' Dios zha?
44016031	Le'a bexa wa uka'ab ndab: —Bge' ladna ga Jesucristo, we'e gap ga gealnaban, no bexa ncho ta lid~ga.
44016032	Cha mbidi'izh bexa di'izh ten Jesús ndo' xa wa no ndo' itea bexa ncho ta lid xa.
44016033	Bi le'a gor te'al wa le'a xa nla'ach litgi'ib cha mbin ramed las Pabl no Silas. Cha utalea' xa no itea bexa ta lid~xa.
44016034	Cha myo'o xa Pabl no Silas ta lid~xa, cha msa'a xa ta gaw bexa. Cha uzhe'eb mten ladna xa no itea bexa ta lid~xa geal mbingea ladna bexa Dios.
44016035	Le'a gor ngot xe'a wa le'a bexa nakti'in unibe'e ndo' soldad ya'yab ndo' xa nla'ach litgi'ib wa ko'o xa Pabl no Silas.
44016036	Le'a xa nla'ach sa wa cha ndab ndo' Pabl: —Le'a bexa nakti'in wa unibe'e ito'o bega. Nat syo'o gan ya'be bega.
44016037	Ná le'a Pabl ndab ndo' be soldad wa: —Le'a besa xa Roma, ná udin bexa besa ndo' ga'al be men, ni lá ngab bexa xá ke na‑yá. Cha mkiko bexa besa litgi'ib ndee. Ná nat nlad bexa xga'ach ya'be besa. Gud bega ndo' bexa wa le'aka gidlo'o besa.
44016038	Le'a bexa cha ngwa'yab ta wa ndo' bexa nakti'in. Le'a bexa wa cha mzheb gor na mbi'ín bexa le'a Pabl no Silas bexa Roma.
44016039	Cha ngwa'inab bexa nakti'in gunge' ladna bexa be ta li utid wa. Cha ulo'o bexa Pabl no Silas, cha unab bexa ika'an bexa gezh wa.
44016040	We'e le'a gor na mto'o Pabl no Silas litgi'ib, cha ncha'a bexa ta lid Lidia. We'e mlu'uzh bexa be xmen Jesús sa wa, cha mka'an bexa gezh wa.
44017001	We'e cha utid Pabl no Silas gezh Anfípolis no gezh Apolonia. Cha ulaya' bexa gezh Tesalónica, sa nde dub ni'i sa nzhealbe bexa judio.
44017002	Le'a Pabl cha ncha'a sa wa wizh ne'e bexa, lakka ndun xa itea be gezh sa nda' xa. We'e chon sman mbidi'izh Pabl ndo' bexa sa wa.
44017003	Ndab xa le'a lak nkeani'i di'izh ten Dios, le'a Cristo lika nsabndo' kwea' itid no gat xa, no yaste xa ndo' gealgut. No ndab Pabl: —Le'a Jesús xa lnde'e ndadi'izh na' ndo' bega, le'a xa wa le'a nak Cristo xa mtu'ub Dios.
44017004	Le'a ncho bexa wa mbingea ladna ta wa, cha dubtsa myak bexa nsea Pabl no Silas. No kwa'ad bexa na'anpa xa judio ndankea Dios cha no mbingea ladna Jesús, no kwa'ad be xagots nsak.
44017005	Ná le'a bexa judio na na'anpa ngungea ladna Jesús wa cha ngokloo geal kwa'adpa bexa judio no mbingea ladna. Le'a bexa wa cha mchealte pla be xabgi'i ugap. We'e le'a bexa judio wa no bexa ugap wa mbin gan ngokloo kwa'adpa bexa gezh wa, gast uzhe'eb dub uyo uyo'o sa wa. Cha uyo'o juers bexa len lid dub xa nsalea' Jasón, nkwa'an bexa Pabl no Silas, ndontsa yak cuent bexa ndo' bexa nakti'in.
44017006	Parea lá ngaizheal bexa Pabl no Silas, cha mbi'i juers bexa Jasón no stapla be xmen Jesús. Cha myun bexa cuent bexa ndo' bexa nakti'in, uge' ndab bexa: —Le'a bexa ngo uyo idub ndo' gizhliyo wa nat nseabega sa ndee.
44017007	Le'a Jasón ndee nsa'a ta lid~na uyo'o bexa. Ná le'a itea bexa wa lá nxobgek ndo' César xa nibe'e Roma, ndab bexa ncho stubga xa mas nibe'e nsalea' Jesús.
44017008	We'e le'a bexa nakti'in no be men gezh wa uzhebpa ngokloo bexa, gor na mbi'ín bexa ta wa.
44017009	Ná le'a Jasón no be ltsa'a~xa cha utixtsa dub mult ndo' bexa nakti'in, cha mya'ak bexa.
44017010	Le'a gor uyo'o te'al le'a be xmen Jesús wa cha uxax mtu'ub Pabl no Silas gezh Berea. Cha uyote bexa len ni'i sa nzhealbe bexa judio.
44017011	Le'a bexa ncho Berea wa mas utsin nak ndo' lak nak bexa Tesalónica, le'a bexa Berea uzhebpa nla'ach xta'an ndadi'izh Pabl no Silas. No itea wizh ntsid bexa ta nkeani'i di'izh ten Dios, ndontsa ini'í bexa naga ta ugeaka ta ndadi'izh itop bexa wa.
44017012	Ta we'e le'a kwa'ad bexa judio wa no mbingea ladna Jesús. No kwa'ad bexa na'anpa xa judio, be xagots no be xabgi'i, mbingea ladna Jesús.
44017013	Ná le'a gor na mbi'ín bexa judio ndencho Tesalónica, le'a Pabl ndadi'izhgal di'izh ten Jesús gezh Berea wa, cha uto'o pla bexa ncha'be bexa sa wa. Cha mbin bexa gan ngokloo kwa'adpa be men Berea ndo' Pabl.
44017014	Ná le'a be xmen Jesús uxax mbi'i Pabl lad to'o nitsdo'o. Le'a Silas no Timoteo myanyo'o Berea.
44017015	Le'a pla bexa cha mbi'i Pabl gast gezh Atenas. Cha ndab Pabl ndo' bexa wa: —Le'a gor na yach bega gezh Berea, cha gud bega ndo' Silas no ndo' Timoteo uxax gi'id bexa gezh Atenas ndee.
44017016	Ndalen li nchonkea Pabl ilen Silas no Timoteo gezh Atenas wa, le'a Pabl kwea' ncho ladna uni'í xa xte'eta uzhe'eb ndankea be men be dios gizhliyo.
44017017	We'e le'a len ni'i sa nzhealbe bexa judio, mbidi'izhno Pabl bexa judio no bexa na'anpa xa judio, bexa ndankea Dios. No ndo' bexa nzhe'al Pabl ndo' xge'e wa itea wizh ndadi'izh Pabl.
44017018	No mbidi'izhno Pabl pla bexa epicúreo no bexa estoico, le'a ta wa top partid men ncho Atenas wa. Ncho bexa wa ndab: —¿Xte'e nak ta ndadi'izh xa ndee zha? Le'a ncho bexa uka'ab ndab: —Nsak na' cuent ten be dios xa'aga ndadi'izh xa. Le'a bexa li ndab geal le'a Pabl ndadi'izh di'izh wen ten Jesús ná xte'e mban Jesús.
44017019	Le'a bexa wa cha mbi'i Pabl sa nsalea' Areópago, dub sa nzhealbe be men gezh wa. Cha ndab bexa ndo' Pabl: —Gud go ndo' besa xta'an ta ndadi'izh go wa.
44017020	Le'a go ndadi'izh dub ta nunk besa gol go'ón. Nat nlad besa go'ón besa ná xta'an ta wa.
44017021	Le'a bexa Atenas no bexa xa'aga ndencho gezh wa, ndal ladna bexa ndadi'izh bexa no ndo'ón bexa sbe'en be ta ti'i ulensea.
44017022	We'e le'a Pabl cha ngwaso' lat bexa ten Areópago wa, cha ndab xa: —Bego xa Atenas, uní na' le'a bega uzhebpa ndankea be dios ten bega.
44017023	Le'a sa ndalti'id na' len gezh ndee, uní na' be sa ndankea bega be dios wa. No mzheal na' dub sa nkea dub letr ndab‑a: “Dub dios na'an ton nchando'.” Le'a Dios wa xa na li ndankea bega maska na'anpa nchando' bega xa, le'a na' cuent ten Dios we'e ndadi'izh.
44017024	’Le'a Dios we'e mbinde'e gizhliyo no itea be ta nde ndo' gizhliyo, no nak xa Xwan gibe'a no gizhliyo. Le'a xa wa lá nyo'o len be latbado'o ndande'e men,
44017025	ni lá nki'in gakno be men xa. Le'a xa le'a nsa'a gealnaban ten iteanak be men, no nsa'a xa iteanak be ta'a nki'in be men.
44017026	’Le'a Dios mbinde'e dubtsa xabgi'i, cha we'e ulen itea ndo' be men ndo' idub nax gizhliyo. No ndab xa polga ilen itea ndo' be men wa no pa yoo bexa.
44017027	Li ndontsa ukwa'an be men Dios no izheal bexa Dios, le'a Dios na'anpa sit nso' wats kadga dub beuna.
44017028	Le'a juers ten Dios le'a beuna nban no nsea beuna no ncho beuna. Le'a lat bega no ncho bexa ndab: “Le'a beuna nak be xin Dios.”
44017029	Tal le'a beuna nak xin Dios, lá nsabndo' gunbe'e beuna le'a Dios nak cuent be dios nakcha'aw oro no plata no ge', be ta ndancha'aw be men laktsa ndanbe'e bexa.
44017030	Le'a Dios pol‑lata mbinge' ladna ndo' be men, le'a bexa lá ini'í xte'e nsabndo' gun bexa. Ná nat le'a Dios nibe'e ndo' itea be men nde ndo' gizhliyo ula'a bexa be ta ugap nak bexa.
44017031	Le'a Dios ulo dub wizh le'a dub xa mti Dios gab ga'al ndo' itea be men ná xta'an mbin bexa. Le'a Dios le'a mxiste xa wa ndo' gealgut, ndontsa ini'í itea be men le'a Dios le'aka mti xa.
44017032	Le'a gor na mbi'ín bexa ta na mban dub xa ndo' gealgut, we'e ncho bexa wa mxi'idno Pabl. Ná ncho bexa ndab ndo' Pabl: —Stub wizh go'ónta besa ta ndab go wa.
44017033	We'e le'a Pabl cha mka'an lat bexa wa.
44017034	Ná le'a ncho bexa wa mbingea ladna ta mbidi'izh Pabl, cha dubtsa myakno bexa Pabl. Le'a lat bexa wa ncho dub xa nsalea' Dionisio, dub xa ten Areópago wa. No dub xagots nsalea' Dámaris no stapla bexa mbingea ladna Jesús.
44018001	Tso'o wa le'a Pabl cha uto'o Atenas ncha'a xa gezh Corinto.
44018002	Le'a sa wa mzhe'al xa dub xabgi'i judio nsalea' Aquila, dub xa Ponto. Le'a xa wa ti'i mla'ncha' mto'o Italia no xagots ten xa Priscila. Ncha'be bexa Corinto geal le'a Claudio, xa nibe'e Roma, ulantu'ub iteanak bexa judio gezh Roma. Le'a Pabl cha ngwa'ina' bexa wa,
44018003	cha ngwa'yo'o Pabl wats bexa ndontsa junt gun bexa ti'in, le'a bexa no ndande'e ni'ilad, ltsa'a ti'in ndun Pabl.
44018004	Le'a itea be wizh ne'e be men, le'a Pabl ndadi'izh len ni'i sa nzhealbe bexa judio. Nlad xa le'a bexa judio nsea bexa na'anpa bexa judio no gungea ladna Jesús.
44018005	Cha mto'o Silas no Timoteo región Macedonia wa, ncha'a bexa Corinto. Le'a Pabl sbe'en ndadi'izh di'izh ten Jesús, ndab xa ndo' bexa judio le'a Jesús le'aka nak Cristo xa mtu'ub Dios.
44018006	Ná le'a bexa judio ndi usaxan ndakloo, no kwea' uní'i bexa ndo' Pabl. Le'a Pabl cha utib xab~na, ta nluu le'a Dios lá nsak ladna lak nak bexa wa, cha ndab xa ndo' bexa wa: —Tal Dios utsaksi bega, le'a ta wa na'anpa ke ten na', le'a ta wa ke tenka bega. Le'a nat le'a na' nda'uluu ndi bexa na'anpa xa judio.
44018007	Cha mka'an Pabl ni'i wa, ncha'a xa ta lid dub xa nsalea' Justo, dub xa ndankeapa Dios. Le'a xa wa ncho gax wats sa nde ni'i sa nzhealbe bexa judio.
44018008	Le'a dub xa nsalea' Crispo xa nchansu sa wa no mbingea ladna Jesús no itea be ltsa'a~xa. No kwa'adta bexa Corinto gor na mbi'ín bexa ta mbidi'izh Pabl wa, cha mbingea ladna bexa‑yá, no cha utalea' bexa.
44018009	Ngol dub te'al le'a Pabl cuent ta mche'a ladna uni'í le'a Jesús ndab ndo' xa: —Lá izheb lu gudi'izh lu di'izh ten na',
44018010	le'a na' noka nso' wats lu, ta we'e na'an ton gun gan ugap gunno lu. Le'a gezh ndee kwa'adpa be xmen~na' ncho.
44018011	Le'a Pabl cha ngwa'yo'o Corinto wa dub li'in ncho xo'op mbe'e, nluu xa be men di'izh ten Dios.
44018012	Parea ngol zha nibe'e dub xa nsalea' Galión idub Acaya wa, we'e le'a pla bexa judio cha mzhealbe, cha mbi'i bexa Pabl ndo' Galión.
44018013	Cha ndab bexa ndo' Galión: —Le'a xa ndee nkesea uluu be men yankea bexa Dios ndi stubga mod, dub ta na'anpa nibe'e ley ten besa.
44018014	Le'a gor na ndi'izh utsakndo' Pabl, le'a Galión ndab ndo' bexa judio: —Bego xa judio, tal le'a xa ba' ndun dub ta ugap, no tal xa ndun dub ta'a lá nibe'e ley ten Roma, le'a na' slachka ta gab bego.
44018015	Parea le'a bego ndeyo cuent ten be di'izhtsa, no xte'e lea' be men, no ta nibe'e ley ten bega xa judio. Ta we'e begoka bin regl ta ndee, le'a na' lá yate ndo' cuent ndee.
44018016	Le'a Galión cha unibe'e itate bexa sa wa.
44018017	Le'a be men na'anpa xa judio cha usen xa nsalea' Sóstenes, xa nchansu ni'i sa nzhealbe bexa judio wa. Cha udin bexa xa wa ndo' ga'al Galión. Ná le'a Galión na'anta xte'e ngunno bexa.
44018018	Le'a Pabl sianta wizh ngwa'yo'o gezh wa. Cha mla'a xa be xmen Jesús sa wa, ncha'a xa gezh Cencrea. Cha mchizh Pabl gek~na, ta nluu le'a xa mbinka dub ta ndab xa ndo' Dios gun xa. Cha uyo'o xa len dub barco si'il no Aquila nsea Priscila, cha ncha'be bexa región Siria.
44018019	Le'a tol nes wa le'a bexa ulaya' gezh Éfeso, cha mteltsa'a Pabl no bexa wa. Cha ncha'yadi'izh Pabl ndo' bexa judio len ni'i sa nzhealbe bexa wa.
44018020	Le'a bexa wa unab ndo' Pabl yoo Pabl sa wa stapla wizh, ná le'a Pabl lá ka'ab.
44018021	Cha mka'an Pabl sa wa, ndab xa ndo' bexa wa: —Le'a na' nsabndo'ka Jerusalén iti'id ujest nsea ndee. Tal le'a Dios nlad le'a na' syachka gal ina' na' bega stub biaj. Cha uyo'o xa len dub barco si'il mka'an xa Éfeso.
44018022	Le'a gor ulaya' barco wa gezh Cesarea, cha ncha'a Pabl Jerusalén ndontsa inidi'izh xa ndo' be xmen Jesús sa wa. We'e cha ncha'a xa gezh Antioquía ten Siria.
44018023	Le'a xa cha uyo'o dub nde'ep sa wa, cha ncha'agal xa Galacia no Frigia, ndadi'izhno xa be xmen Jesús, ndontsa ga'al kwe bexa ndo' Jesús.
44018024	Le'a Éfeso ulaya' dub xa judio nsalea' Apolos, dub xa gezh Alejandría. Le'a xa wa uzhebpa dub xa ndák ndadi'izh. No uzhebpa nchando' xa di'izh polta ten Dios.
44018025	Le'a xa wa mtsid nes ten Jesús, no idub ncho ladna xa ndadi'izh xa ta wa ndo' be men. Ta ugeaka ta nluu xa wa, parea nluu xa laktsa mbidi'izh Juan cuent ten Jesús zha ulalea' Juan be men.
44018026	Le'a gezh Éfeso wa le'a Apolos usaxan ndadi'izh ndo' be men len ni'i sa nzhealbe bexa judio. Ná le'a gor na mbi'ín Priscila no Aquila xte'e ndadi'izh xa wa, cha mbi'i bexa xa ta lid bexa. Cha mas wen mluu bexa ndo' xa xte'e nak nes ten Dios.
44018027	We'e le'a Apolos nlad ya' región Acaya, cha ndab be xmen Jesús gezh Éfeso wa le'a ta wa ta wenka. No mke'a bexa dub git mbi'i Apolos ndo' be xmen Jesús ndencho Acaya wa, ndontsa utsin gak bexa ndo' Apolos. Le'a gor na ulaya' xa Acaya, le'a ta ndadi'izh xa wa uzhe'eb ngokno bexa na ndangea ladna Jesús wa.
44018028	Ndab Apolos ndo' bexa judio le'a ta ndanbe'e bexa wa na'anpa le'a nak, dub mod na lá gun bexa gan ika'ab bexa. Le'a xa mbidi'izh lak nkeani'i di'izh ten Dios, nluu xa le'a Jesús le'aka nak Cristo, xa mtu'ub Dios.
44019001	Le'a zha li ncho Apolos Corinto wa, le'a Pabl utid sa ndi'ib be ge'e ubi'i, cha ulaya' xa gezh Éfeso. Le'a sa wa cha mzhe'al xa pla be xmen Jesús.
44019002	Cha unabdi'izh xa ndo' bexa ndab xa: —¿Uyo'o Espíritu ten Dios len lado'o bega, gor na mbingea ladna bega Jesús zha? Le'a bexa wa uka'ab ndab: —Ni lá ndo'ón besa ti ncho Espíritu ten Dios.
44019003	Le'a Pabl cha ndab: —¿Xte'e utalea' bega zhaga? Le'a bexa uka'ab ndab: —Utalea' besa lak ulalea' Juan be men wa.
44019004	Le'a Pabl cha ndab: —Le'a Juan ulalea' bexa na mla'a be ta ugap nak bexa, no ndab Juan gungea ladna bexa xa na nsea tso'o Juan wa. Le'a ta wa Jesús xa nak Cristo.
44019005	Le'a gor na mbi'ín bexa ta wa, cha stub biaj utalea' bexa len nits, ta nluu le'a bexa xmenka Jesucristo.
44019006	Cha mxo'ob Pabl ya'a~na gek bexa, cha no bexa uyo'o Espíritu ten Dios len lado'o~na. Cha usaxan bexa ndadi'izh bexa stubga di'izh, no ndadi'izh bexa sakndo' Dios.
44019007	Le'a bexa wa pa dub tibtop xabgi'i.
44019008	Le'a pa chon mbe'e be wizh sabd le'a Pabl nda'uluu be men len ni'i sa nzhealbe bexa judio. Ni lá nzheb Pabl ndadi'izhno bexa wa ná xte'e nibe'e Dios be men, ndontsa no bexa gungea ladna ta wa.
44019009	Ná le'a ncho bexa wa myak ngud lado'o~na, ni lá ka'ab bexa gungea ladna bexa ta ndadi'izh Pabl. Ndi kwea' uní'i bexa ndo' ga'al be men cuent ten Nes ten Cristo. Ta we'e le'a Pabl cha mteltsa'a bexa wa, mbi'i xa bexa ti'i mbingea ladna Jesús dub ni'i scuel ten dub mech nsalea' Tirano. Cha itea wizh mluu Pabl bexa sa wa.
44019010	Pa stop li'in li mbin Pabl gast itea bexa Asia wa mbi'ín di'izh ten Jesús, bexa judio no bexa na'anpa xa judio.
44019011	Le'a Dios le'a msa'a juers mbin Pabl be uyon uzhe'eb ndanseana be men,
44019012	gast ncho bexa mbi'i bay ten Pabl no dub xab Pabl ndo' bexa gizh no ndo' bexa ncho mbi bxin len lado'o~na. Cha myakna bexa gizh wa no uto'o mbi bxin len lado'o bexa.
44019013	Ná le'a ncho bexa judio ndesea gezh Éfeso no nlad kontu'ub be mbi bxin ncho len lado'o be men. Le'a bexa wa no mbinti'in lea' Jesús, ndab bexa ndo' be mbi bxin wa: —Le'a juers ten lea' Jesús na ndadi'izh Pabl wa, nibe'e na' uto'o len lado'o~xa ba'.
44019014	Le'a ta wa ta ndun dub ga'ad xin dub xa judio nsalea' Esceva, dub ule'ay nibe'e.
44019015	Ná ngol gor le'a dub mbi bxin wa uka'ab ndab ndo' bexa wa: —Na' nchando' Jesús wa, no uní na' ton nak Pabl. ¿Ná le'a bego zha, ton nak bego?
44019016	Le'a xabgi'i na ncho mbi bxin len lado'o~na cha usaxan udin bexa wa. Le'a xabgi'i wa ndi mbin gan ndo' bexa, no mtsawi'i xa bexa. Le'a bexa na'antapa nak be xab~na mxo'on bexa ta lid xabgi'i wa.
44019017	Le'a itea bexa Éfeso wa, bexa judio no bexa na'anpa xa judio, le'a gor na mbi'ín bexa ta wa, cha mzheb bexa, ndab bexa le'a lea' Jesús uzhebpa ta juert nak.
44019018	No kwa'ad bexa na ti'i mbingea ladna Jesús cha mbidi'izh ndo' be xmen Jesús be ta ugap ngok bexa.
44019019	Le'a kwa'ad bexa wa bexa mbin ta bruj. Le'a bexa wa mbi'i be libr ten na, cha mtso'ol bexa‑yá ndo' ga'al itea be men. Le'a be libr wa nsak pa dub tol gayo'o mil med plata.
44019020	Li mluu Dios juers ten na, cha mas mte'achso di'izh ten Jesús, no mas kwa'ad be men mbingea ladna ton nak Jesús.
44019021	Tso'o wa le'a Pabl ulo ladna itid be gezh nde Macedonia no Acaya, cha ilaya' xa gast Jerusalén. No mbinbe'e xa gor na ito'o xa Jerusalén wa, le'a xa nsabndo' ya' Roma.
44019022	Cha mtu'ub Pabl Timoteo no Erast, top bexa na ndakno xa, ya' bexa Macedonia. Le'a Pabl cha mya'an ste'ep Asia wa.
44019023	Le'a zha we'e uzhe'eb ngokloo be men Éfeso wa ke ten Nes ten Cristo.
44019024	Uyo'o dub xabgi'i nsalea' Demetrio, xa ndande'e be ta plata, be ta byux cuent latbado'o ten Diana dios ten bexa. Le'a Demetrio wa sian med ndun gan no bexa ndunno xa ti'in.
44019025	Le'a xa wa mchealte bexa, cha ndab xa: —Le'a bego uni'íka le'a beuna ti'in ndeema sian med nzheal beuna.
44019026	Ná le'a bega na'ka no ndo'ónka bega, le'a xa nsalea' Pabl ndadi'izh le'a be dios ndande'e men, le'a ta wa na'anpa nak dios. Le'a kwa'ad men ndangea ladna ta li ndab Pabl, bexa gezh Éfeso ndee no gast idub región Asia ndee.
44019027	Le'a be men rages lá isi'ita ta ndande'e beuna ndee, no rages lá yankeata bexa latbado'o ten dios si'il Diana. No gab bexa yá lá nsakta dios Diana, xa ndankea itea bexa Asia no idub ndo' gizhliyo.
44019028	Le'a gor na mbi'ín bexa ta wa, uzhe'eb ngokloo bexa, cha usaxan uge' ndab bexa: —¡Si'il nak dios Diana ten beuna xa Éfeso!
44019029	We'e uzhebpa mxa'ach be men idub len gezh wa. Cha usen bexa top xabgi'i Macedonia, bexa ndeseano Pabl. Le'a dub xa wa nsalea' Gayo, le'a stub xa wa nsalea' Aristarco. Cha mbi'i be men wa itop bexa gast sa nzhealbe be men gezh wa.
44019030	Le'a Pabl cha nlad ito'o ya'yadi'izh ndo' be men, ná le'a be xmen Jesús lá ula'a.
44019031	No ncho bexa nakti'in Asia wa nakga amig ten Pabl. Le'a bexa wa mtu'ub dub men ngwa'yab ndo' Pabl lá ya' Pabl lat be men wa.
44019032	Le'a be men wa uzhebpa ní'ibe ndo' junt wa, ná le'a kwa'ad bexa ni lá ini'í xta'an li mzhealbe bexa sa wa. Ncho men ndab dub ta'a, no ncho xa ndi stubga ta'a xa'aga ndab.
44019033	Le'a lat bexa wa nso' dub xa nsalea' Alejandro. Le'a bexa judio cha msi'i xa ndo' be men, ndontsa gab xa le'a bexa judio na'anpa no ndap ke. Le'a xa wa cha uxits ya'a~na ndontsa xe kwe be men wa.
44019034	Ná le'a gor na uni'í be men le'a Alejandro xa judio, we'e pa dub top gor uge' ndab bexa: —¡Si'il nak dios Diana ten beuna xa Éfeso!
44019035	We'e le'a secretar ten gezh wa le'a mbin xe ute be men, cha ndab xa: —Bego bexa Éfeso, itea be men ncho ndo' gizhliyo uni'í le'a beuna gezh ndee nsabndo'ka nla'ach latbado'o ten dios si'il Diana, no uni'í bexa le'a ge' ten Diana ta ndankea beuna wa ulen gibe'a uto'o‑yá wats dios Júpiter.
44019036	Le'a ta ndee iteaka men uni'í le'a‑yá ta ugeaka. Ta we'e xe ute bega no binbe'e bega xta'an ndun bega.
44019037	Le'a be xabgi'i na mbi'i bega ndee na'an xta'an ndab ndo' latbado'o ten Diana ni lid nisi bexa dios ten beuna wa.
44019038	Le'a tal Demetrio no bexa ltsa'a~xa ndi nlad usake dub men, ndo' be juez no ndo' bexa nakti'in nsabndo' usake bexa xa, le'a bexa wa ti'in we'e ncho.
44019039	Ná tal le'a bega nlad inab stub ta'a, sak gudi'izh bega‑yá ndo' dub junt ko bexa nakti'in wa.
44019040	Rages usake bexa beuna ke ten ta uyo'o nat ndee, gab bexa le'a beuna ndi ndakloo ndo' bexa nakti'in. Ná le'a beuna lá yoo gan gab xta'an ndun lnde'eta mxa'ach be men ndee.
44019041	Tso'o na li ndab xa ta wa, cha ndab xa ya'be be men wa.
44020001	Le'a tso'o na uleas ta li ndeyo bexa wa, le'a Pabl utezh be xmen Jesús ncho sa wa, cha mtenxe'a xa bexa dubtsa kwe bexa ndo' Dios. Cha udi'id Pabl bexa, ndab Pabl: —Nzheal beuna stub wizh. Cha ncha'a Pabl Macedonia.
44020002	Le'a be gezh nde Macedonia wa, sian ta'a mbidi'izh Pabl ndo' be xmen Jesús, mtenxe'a xa bexa wa. Cha ncha'a Pabl región Grecia.
44020003	Le'a sa wa uyo'o xa chon mbe'e, cha ngol gor na ndi'izh yoo xa len dub barco si'il ncha'a Siria, we'e mbi'ínla xa le'a ncho bexa judio ndadi'izh gut xa. Ta we'e lá nga xa len barco wa, ndi myach xa useandats xa, mtidgal xa Macedonia.
44020004	Cha pla xabgi'i ncha'ano xa gast Asia. Le'a ta wa Sópater xa gezh Berea, no Aristarco nsea Segundo top bexa Tesalónica, no Gayo xa gezh Derbe, no Timoteo, no Tíquico nsea Trófimo top bexa Asia.
44020005	Le'a bexa wa cha mnedbe ndo' besa, cha ndenkea'la bexa besa gezh Troas ten Asia.
44020006	Tso'o na utidtsa be wizh ujest ndaw bexa judio pan lá ndoch levadur, cha mto'o besa gezh Filipos len barco. Le'a ngol sga'ay wizh le'a besa ulaya' Troas, sa ndela bexa mned ndo' besa. Le'a sa wa uyo'o besa dub ga'ad wizh.
44020007	Ngol wizh ned ten sman, mzhealbe besa nak xmen Jesús junt gaw xche'e besa. Le'a Pabl ndi'izh ika'anka sa wa gat xe'a wa, ta we'e usaxan xa nluu xa besa, cha kwen mbidi'izh xa gast utol te'al.
44020008	Le'a cuart nde ga'ap wa sa na mzhealbe besa sian xe'a aceit ndi'ib.
44020009	Le'a dub xa ben nsalea' Eutico nsob to'o ventan piso yon wa. Ndalen li kwen mbidi'izh Pabl, le'a Eutico uzhebpa nyo'o xka'al na, cha ngwadgats xa. Cha ubixte xa ulayat xa gast ndo' yo. Cha uxax ngwa'ixiste bexa xa, ná le'a xa ngutla.
44020010	We'e le'a Pabl ula', cha mxo'ob xa ya'a~xa tso'o Eutico, cha udi'id xa xa wa. Cha ndab xa ndo' bexa nde sa wa: —Lá izheb bega, le'a xa ndee nbanka.
44020011	Le'a Pabl cha mkeagal le'aka sa wa. Cha ule'a xa pan, cha udawno xa besa. We'e mbidi'izhgal xa gast ngot xe'a, cha ncha'a xa.
44020012	Le'a Eutico wa nban myo'o bexa, uzhebpa mten ladna bexa.
44020013	Le'a Pabl nlad ya'ndats gast gezh Asón, cha sa we'e yo'o xa len barco. Ta we'e le'a besa cha uyo'o len dub barco si'il ncha'a Asón, cha uyonkea' besa mlen Pabl sa wa.
44020014	We'e mzhe'al besa Pabl Asón wa, cha uyo'o besa len barco wa no Pabl, ncha'be besa gezh Mitilene.
44020015	Ngol stubtsa wizh uto'o besa sa wa, utid besa gax isla Quío, cha ulaya' besa isla Samos stubga wizh. Cha uto'o besa Samos, cha ulaya' besa gezh Trogilio, cha uyo'o besa dub te'al sa wa. Ngol stubga wizh ulaya' besa gezh Mileto.
44020016	Le'a Pabl ngen ladna ya' Jerusalén, ndontsa naga syo'o gan no xa ncho sa wa gal ujest Pentecostés. Ta we'e lá nga besa gezh Éfeso, le'a Pabl lá nlad kwen ya'yo'o Asia wa.
44020017	Le'a zha ndencho besa Mileto wa, le'a Pabl ndi mtu'ub dub xa ya' gezh Éfeso, ndab xa ndo' bexa nchansu be xmen Jesús sa wa gi'id bexa Mileto.
44020018	Le'a gor na ulansea bexa wa, le'a Pabl cha ndab ndo' bexa: —Bego uni'íka xte'e mbin na' idub zha uyo'o na' lat bega, gast zha ndon ned ngwal na' Asia no gast nat.
44020019	Idub tiemp ndun na' ti'in ten Dios, ni lá yoo na' lat bega cuent dub xa nsak. No sian biaj uto'o nitsndo' na' tant sian gealkwea' uti'id na', ta mbinno bexa judio na'.
44020020	Parea le'a na' na'anpa ula ndi mbidi'izhka na' ndo' bega ta nki'in bega, no mluu na' bega sa na nzhealbe bega no kadga ta lid bega.
44020021	Mbidi'izh na' ndo' bexa judio no ndo' bexa na'anpa xa judio, ula'a bexa be ta ugap nak bexa, cha yach bexa wats Dios, cha gungea ladna bexa Jesús Xa Nibe'e.
44020022	Nat le'a na' nda Jerusalén lak nibe'e Espíritu ten Dios, parea le'a na' ni lá iní xta'an iti'id na' sa wa.
44020023	Ta na unítsa na' le'a itea gezh na nda na' le'a Espíritu ten Dios ndab ndo' na' le'a be men uke'a na' litgi'ib no sian gealkwea' iti'id na'.
44020024	Parea na'anpa nlach na' ta wa, le'a guni'i xta'an gunno bexa na', le'a na' nten ladna usando' na' ti'in msa'a Jesús gun na', ta na ndadi'izh na' di'izh wen ten Dios ná xte'e uzhe'eb utsin ndanno Dios be men.
44020025	’Yá mbidi'izh na' ndo' bega xte'e nibe'e Dios be men, parea nat le'a na' uní le'a ni dub bega yá na'antapa ini'í na'.
44020026	No gáp na' nat le'a tal ton dub bega xa Éfeso lá ndangea ladna Jesús, na'anpa ke ten na' ta wa,
44020027	le'a na' mbidi'izh ndo' bega itea be ta nlad Dios ini'í bega.
44020028	Nat ndee list bin bega no bla'ach bega itea be xmen Jesús gezh Éfeso wa, lak mti Espíritu ten Dios bega gun bega, le'a Jesús usi'i bexa wa ten ten xa.
44020029	Le'a na' uní le'a tso'o na ikan na' sa ndee, we'e ilen pla be men lat bega, bexa nlad gungea ladna bega stub di'izh xa'aga. Le'a bexa wa nak cuent dub mbee ugi'i nlad gut be borreg.
44020030	No le'aka lat bega ito'o be xabgi'i gudi'izh ta lid le'a nak, ndontsa isankea be xmen Jesús tso'o bexa.
44020031	Ta we'e list ute bega, no lá yalad bega xte'e mtenxe'a na' bega idub chon li'in te'al tezhea, no nyu'no lad na' kadga dub bega.
44020032	’Nat ndo' ya'a Dios ula na' bega, ula'ach Dios bega lak ndab di'izh ten xa. Le'a di'izh wa gun gan mas ige' ladna bega Dios, no ika'a bega ta wen nsa'a Dios ndo' itea be xmen~xa.
44020033	No nunk lá isa'ab lad na' ndo' med ten bega no ni xab bega.
44020034	Le'a bego uni'íka xte'eta ndi mbin na' ti'in, ndontsa isi'i na' be ta nki'in na' no be ta nki'in bexa ukeseano na'.
44020035	Li mluu na' ndo' bega xte'e nsabndo' gun bega ti'in, ndontsa gakno beuna bexa uban nak. Btse'a ladna bega ta ndab Jesús: “Mas iten ladna xa nsa'a ta'a, ndo' lak iten ladna xa nka'a ta'a.”
44020036	Le'a gor na mtayadi'izh Pabl ta wa, cha msaxib xa no itea bexa, cha unab xa ula'ach Dios bexa.
44020037	We'e cha uzhebpa mbi'in itea bexa. Cha udi'id bexa gen Pabl, cha udaw bexa chit ndo' Pabl.
44020038	Uzhebpa uban myo'o ladna bexa, geal le'a Pabl ndab yá na'antapa ini'í bexa Pabl. Cha ncha'ano bexa Pabl gast sa nde barco.
44021001	Le'a gor na mla'a besa bexa Éfeso wa, cha ncha'a besa isla Cos len barco wa. Ngot xe'a cha uto'o besa sa wa, cha ncha'a besa isla Rodas, cha ulaya' besa gezh Pátara.
44021002	Le'a Pátara wa mzheal besa stub barco ncha'a Fenicia. Cha uyo'o besa len ta wa, cha ncha'a besa.
44021003	Ngol gor ncha'tid barco wa gax isla Chipre le'a ta wa nde lad raves. Cha ulaya' besa gast gezh Tiro ten Siria. Le'a barco wa sian ta'a uxe'e bexa ndo' na gezh wa.
44021004	Le'a sa wa mzheal besa pla be xmen Jesús, cha uyo'o besa lat bexa wa dub ga'ad wizh. Le'a Espíritu ten Dios ndabla ndo' bexa wa xta'an yasea Pabl Jerusalén, ta we'e ndab bexa ndo' Pabl lá ya' xa sa wa.
44021005	Le'a zha ngwa'a ga'ad wizh wa cha uto'o besa sa wa. Le'a be xabgi'i wa no be xagots ten xa no be xme'ed~xa gast to'o nitsdo'o ngwa'no besa. Cha msaxib itea besa ndo' yux, mbidi'izh besa ndo' Dios.
44021006	Cha udi'id besa bexa, cha uyo'o besa len barco wa. Le'a bexa wa cha nsea'be ta lid~na.
44021007	We'e uto'o besa Tiro, cha ulaya' besa gezh Tolemaida. Le'a sa wa ngwa'inidi'izh besa ndo' be xmen Jesús, no uyo'o besa dub wizh lat bexa wa.
44021008	Ngot xe'a wa cha ncha'a besa gezh Cesarea len barco wa. Le'a sa wa cha ngwa' besa ta lid Julip, cha we'etsa uyo'o besa. Le'a Julip wa dub xa no ndadi'izh di'izh wen ten Dios ndo' be men, no nak xa dub ga'ad bexa na mti be apostol Jerusalén wa.
44021009	Le'a xa wa ndap dap xingots na, bexa nab. Le'a bexa wa ndadi'izh sakndo' Dios.
44021010	Le'a zha na nchola besa Cesarea pla wizh, cha ulansea dub xabgi'i nsalea' Ágabo, xa uto'o Judea, dub xa noga ndadi'izh sakndo' Dios.
44021011	Le'a gor ulen xa wats besa, cha ulo'o xa sinch nde len Pabl, cha mxi xa‑yá ya'axo'oka xa no ya'a~xa, cha ndab xa: —Le'a Espíritu ten Dios ndab le'a bexa judio bexa ndencho Jerusalén lnde'e gunno xa ten sinch ndee. Cha yun bexa cuent xa ndo' ya'a bexa na'anpa xa judio.
44021012	Le'a gor na mbi'ín besa ta wa, le'a besa no bexa Cesarea cha uyo'o rueg ndab ndo' Pabl lá ya' Pabl Jerusalén.
44021013	Ná le'a Pabl uka'ab ndab: —¿Xta'an lba'a ndo'onno bega na' zha, ta ndun uban nyoo lad na'? Tal le'a Jesús nlad, le'a na' gaaka Jerusalén, guni'i tal be men uxi na' natal gut bexa na'.
44021014	Le'a besa lá ngun gan lá ya' Pabl Jerusalén. Ta we'e mla'a besa, ndab besa: —Gakka‑yá lak nlad Dios Xa Nibe'e.
44021015	Ngol tso'o wa, cha msaxkwa'a besa be ta go'o besa, cha ncha'be besa Jerusalén.
44021016	Le'a pla bexa Cesarea, bexa no nak xmen Jesús, no ngwa'no besa Jerusalén. Le'a lat bexa wa ncho dub xa nsalea' Mnasón xa isla Chipre, dub xa pol‑lata mbingea ladna Jesús. Le'a xa wa msa'a ta lid~na uyo'o besa Jerusalén wa.
44021017	Le'a gor ulaya' besa Jerusalén, le'a be xmen Jesús ncho sa wa uzhebpa mten ladnabe.
44021018	Le'a ngol stubtsa wizh, le'a Pabl no iteata besa ngwa'ina' Jacob. Le'a sa wa ndebe itea bexa nchansu be xmen Jesús Jerusalén.
44021019	Le'a Pabl unidi'izh ndo' bexa, cha usaxan Pabl ndon xkwa'a mbidi'izh xa xte'e mbinti'in Dios Pabl lat bexa na'anpa xa judio.
44021020	Le'a gor na mbi'ín bexa ta li ndab Pabl wa, cha ndab bexa le'a Dios uzhe'eb dub Dios si'il. Cha ndab bexa ndo' Pabl: —Pabl, le'a go uni'íka le'a sian mil men judio ndangea ladna Jesús. Le'a itea bexa wa ndab nsabndo'ka yankea bexa ley mke'a Moisés.
44021021	Parea mbi'ín bexa le'a go nluu bexa judio ndencho lat bexa na'anpa bexa judio, ndab go lá yankeata bexa ley mke'a Moisés wa. Ndab bexa le'a go nluu yá lá kota bexa be'e be me'ed bgi'i, no yá lá yankeata bexa be costumbr ten beuna bexa judio.
44021022	¿Nat zha xte'e gun beuna ndontsa ini'í bexa le'a go na'anpa li uluu ta wa? Le'a bexa so'ónka le'a go nsea'la, cha syakjuntka kwa'adpa bexa wa.
44021023	Nat bin go ta gab besa ndee: Le'a lat besa ndee ncho dap xabgi'i nsabndo' gun cumplir dub ta ndabla bexa ndo' Dios gun bexa.
44021024	Nat wa'no ga bexa ta ni'i ten Dios, cha bin bega ta utsambi'i len lado'o bega ndo' Dios. No utix bega be xnab usa'a bexa ndontsa uchizh bexa gek bexa, ta na nluu le'a bexa mbinka ta ndab bexa ndo' Dios. We'e le'a itea be men ini'í le'a ta mbidi'izh be men cuent ten go wa na'anpa ta ugea. Ndi ini'í bexa le'a go ndankeaka ley wa.
44021025	’Le'a bexa na'anpa xa judio ndangea ladna Jesús wa, mtu'ub besa git ndo' bexa, ndab git wa le'a bexa na'anpa juerska gun itea be costumbr ten beuna xa judio. Nabtsa be ta ndee unibe'e besa gun bexa: lá gaw bexa be'al ta nsa'a be men xnab ndo' be dios gizhliyo, no lá gaw bexa ten no be'al ten be man lá utsi'i ten, no lá ugal bexa dub xa na'anpa xa ten bexa.
44021026	We'e le'a Pabl cha mbi'i dap xabgi'i wa, cha mbin bexa ta imbi'i bexa ndo' Dios. Le'a ngol stubtsa wizh le'a Pabl cha ngwa' wats ni'i ten Dios, ncha'yab xa ndo' ule'ay ná xá wizh na idub ta imbi'i bexa wa. Le'a gal wizh we'e, le'a idap bexa wa usa'a xnab dubga man ndo' Dios.
44021027	Ná le'a wizh na yá gal dub ga'ad wizh wa, le'a pla bexa judio bexa uto'o Asia uni'íla Pabl wats ni'i ten Dios. Le'a bexa wa mbin gan ngokloo be men kwa'ad ndo' Pabl, cha usen bexa wa Pabl.
44021028	Uge' ndab bexa: —¡Bego xa Israel, gokno bega besa! Le'a xabgi'i ndee le'a xa itea lad nkesea uluu be men, ndab xa le'a nacion Israel no ley ten Dios no ni'i ten Dios ndee na'anpa nsak. Ná nat le'a xa uyo'ono pla be men na'anpa xa judio len ni'i ten Dios ndee, mbin bzhi'ik xa sa umbi'i ten Dios.
44021029	Li ndab bexa, geal le'a bexa uni'í Pabl len gezh Jerusalén, nkeseano xa dub xa na'anpa xa judio, dub xa Éfeso nsalea' Trófimo. Ta we'e mbinbe'e bexa le'a Pabl mbi'i xa wa len ni'i ten Dios.
44021030	We'e le'a idub gezh men wa ngoklobe, cha uxax ulen kwa'ad bexa, cha usen bexa Pabl. Cha udobxazh bexa Pabl tso'o ni'i wa, cha uxax mtsaw bexa to'o puert ten sa wa.
44021031	Ngol gor na ndi'izh gut bexa Pabl, le'a xa nibe'e ten be soldad wa mbi'ín le'a bexa Jerusalén wa uzhe'eb ndeseaxa'ach.
44021032	Le'a soldad nibe'e wa cha mbi'i pla be soldad, cha karrel ncha'be bexa gast sa ndebe be men wa. Le'a gor na uni'í be men wa soldad nibe'e no stapla be soldad wa, cha yá lá iginta bexa Pabl.
44021033	We'e le'a xa nibe'e ten be soldad cha usen Pabl, cha unibe'e xa uxii be soldad wa Pabl no top caden. Cha unabdi'izh xa ndo' be men ná ton xa wa no xta'an mbin xa.
44021034	Ná le'a ncho bexa wa ndab dub ta'a, no ncho bexa ndab stubga ta'a. Uzhebpa ruid mbin bexa, gast lá yakbe'ena soldad ta wa. Cha unibe'e xa go'o be soldad wa Pabl sa nde ni'i ndebe soldad wa.
44021035	Le'a gor na ulaya' bexa ndo' scaler ten ni'i wa, le'a be soldad wa ga'ap mbi'i Pabl tant uzhe'eb ndakloo be men wa.
44021036	Le'a be men nseabe tso'o be soldad wa uzhe'eb uge' ndab bexa: —¡Gat xa ba'! ¡Gat xa ba'!
44021037	Le'a gor na yá nsayo'ono be soldad Pabl len ni'i wa, le'a Pabl cha ndab ndo' soldad nibe'e wa: —¿Syo'o gan gáp na' dub ta'a ndo' ga? Le'a xa wa cha uka'ab ndab: —¿Ndadi'izh lu di'izh griego zha?
44021038	¿Na'anpa lu xa Egipto xa li uteyono bexa nibe'e wa zha, xa na ngwa'a ge'e no dub dap mil xa ndut men?
44021039	Le'a Pabl cha uka'ab ndab: —Le'a na' ndee dub xa judio, ngol na' gezh Tarso, dub gezh nsak ten región Cilicia. Na'ab na' ula'a ga gudi'izh na' ndo' be men ba'.
44021040	Le'a soldad wa cha ndab: —Le'a lu syo'oka gan li gun. Le'a Pabl cha uso' ndo' scaler wa, cha uxits xa ya'a~xa ndo' be men. Cha xe ute bexa, cha uní'i Pabl di'izh hebreo, ndab xa:
44022001	—Bego bexa ltsa'a na' no bego xa gox, bla'ach bega dub di'izh utsakndo' na'.
44022002	Le'a gor na mbi'ín bexa le'a Pabl uní'i di'izh hebreo, cha mas xe ute bexa. Cha ndab Pabl ndo' bexa:
44022003	—Le'a na' ndee xa judio. Ngol na' Tarso gezh ten Cilicia, parea Jerusalén ndee ngo'ol na'. Le'a xa nsalea' Gamaliel ngok mech ten na', mluu xa na' lakta nak ley msa'a Dios ndo' be usan gox polta ten beuna. Uzhebpa nlad na' uxobgek na' ndo' Dios, lak nlad iteanak bego uxobgek bega ndo' Dios.
44022004	No xela mbinno na' be xmen Jesús, mkwan na' xte'e gat bexa wa. Usen na' bexa guni'i tal xabgi'i natal xagots, cha uke'a bexa litgi'ib.
44022005	Le'a ule'ay ndon le'a nsak no bexa gox nsak gezh ndee uni'íka le'a bexa le'a msa'a git mbi na', ndi'izh usa na'‑yá ndo' bexa judio ncho gezh Damasco, ndontsa isen na' be xmen Jesús sa wa, cha goo na' bexa gast Jerusalén ndee, cha utsaksi bexa nakti'in bexa.
44022006	’Ná le'a nes nda na' gax gezh Damasco pa gor gawizh, we'e le'a dub xe'a si'il ulen gibe'a uzhe'eb uxax msula idub gangeak wats na'.
44022007	Le'a na' cha ulayat ndo' yo, cha mbín na' dub ti men ndab ndo' na': “Saulo, Saulo, ¿xta'an lba'ata ndaklono lu na' zha?”
44022008	We'e le'a na' cha unabdi'izh, ndáp na': “¿Ton go zha, Señor?” Le'a ti men wa cha uka'ab ndab: “Le'a na' Jesús xa Nazaret, xa na lba'a ndaklono lu ba'.”
44022009	Le'a bexa na ndano na' wa no uni'í xe'a wa cha mzheb bexa, ná lá ngo'ón bexa ta ndab ti men wa.
44022010	Le'a na' cha ndáp: “¿Xta'an nsabndo' gun na', Señor?” Le'a xa wa cha ndab ndo' na': “Goste, cha wa' len gezh Damasco. Le'a sa ba' gab bexa xta'an nsabndo' gun lu.”
44022011	Ná le'a ke ten xe'a uto'o gibe'a wa le'a na' lá yoota gan iwi'i. We'e le'a bexa ndano na' wa usen ya'a~na', mbi'i bexa na' Damasco.
44022012	’Le'a gezh wa ncho dub xabgi'i nsalea' Ananías, dub xa uzhe'eb ga'al nso' ndo' Dios lak nibe'e ley. Le'a itea bexa judio ndencho gezh wa ndab le'a xa wa uzhe'eb xa wen.
44022013	Le'a xa wa cha mbi'id ina' na', ndab xa ndo' na': “Saulo, go no nak xmen Jesucristo, nat yakna ngusndo'~ga.” Cha bi le'a gor wa, le'a na' mna'la, cha mwi'i na' ndo' xa wa.
44022014	Le'a xa cha ndab ndo' na': “Le'a Dios ngwankea be usan gox ten beuna wa mti ga ndontsa igondo' ga ta na nlad Dios gun ga, no ini'í ga Jesús xa ndon le'a wen wa, no go'ón ga ti~xa.
44022015	Le'a go gak dub xa gudi'izh cuent ten xa ndo' itea be men, gudi'izh ga be ta uni'í ga no be ta mbi'ín ga wa.
44022016	Nat yá lá kweasta ga. Goste ga, cha utalea' ga. No ige' ladna ga Dios ndontsa yu'u be ke ten ga.”
44022017	’Le'a gor na mlansea na' Jerusalén, cha ngwa'yadi'izhno na' Dios wats ni'i ten Dios. Le'a sa wa uní na' cuent dub ta mche'a lad na'.
44022018	Ndab Dios ndo' na': “Uxax lu, uto'o Jerusalén ndee, le'a bexa ndee lá gungea ladna ta gudi'izh lu cuent ten na'.”
44022019	Le'a na' ukab ndáp na': “Señor, le'a be men uni'í le'a na' ngwaa itea be ni'i sa nzhealbe beuna xa judio. Cha mbi na' bexa ndangea ladna go litgi'ib no udin na' bexa.
44022020	No zha mbit bexa Xteb, xa mbidi'izh di'izh ten go wa, le'a na' no nso' sa wa. Mbinbe na' ndi wen mbit bexa Xteb, no mlach na' be lad nbix bexa wa.”
44022021	Ná le'a Dios ndab ndo' na': “Wa', le'a na' utu'ub lu sit lat bexa na'anpa xa judio.”
44022022	Le'a be men wa nsakyo'ónka ta ndab Pabl, parea le'a gor na ndab Pabl le'a xa ya' lat bexa na'anpa xa judio, cha ngokloo bexa, usaxan bexa uge' ndab bexa: —¡Gat xa ba'! ¡Le'a xa lá nsabndo' ibanta!
44022023	Le'a bexa uzhe'eb ndebezhat, no ngobi bexa xab bexa, no ngo bexa yo ga'ap tant ndakloo bexa.
44022024	Ta we'e le'a soldad nibe'e wa cha ndab ndo' be soldad wa: —Bi'i bega Pabl len ni'i, cha udin bega xa, ndontsa gab xa ná xta'an lita ndakloo be men ndo' xa.
44022025	Ná gor na mxi bexa Pabl, le'a sa wa no nso' dub soldad nibe'e dub gayo'o soldad. Le'a Pabl cha ndab ndo' xa: —¿Nibe'e ley kin bega dub xa Roma zha, gor na biseata ini'í bega ti ndap xa ke zha?
44022026	Le'a gor na mbi'ín xa ta wa, le'a xa cha ngwa'yab‑a ndo' soldad mas nibe'e wa, ndab xa: —¿Xte'e gun go zha? Le'a xabgi'i ba' xa Roma.
44022027	We'e le'a soldad nibe'e wa cha ulen wats Pabl, cha unabdi'izh xa ndab xa: —¿Ta ugeaka xa Roma lu zha? Le'a Pabl cha ndab: —Na' xa Romaka.
44022028	Le'a xa nibe'e wa cha ndab: —Le'a na' sian med utix ndontsa uyo'o gan nak na' xa Roma. Le'a Pabl uka'ab ndab: —Le'a na' ndee zha ngolta na' nakla na' xa Roma.
44022029	We'e le'a be soldad na ndi'izh igin Pabl wa cha mla'a xa. No xa mas nibe'e ten be soldad wa mzheb ta na li mxi xa Pabl, le'a Pabl dub xa Roma.
44022030	Ngol stubtsa wizh, le'a xa nibe'e ten be soldad wa nlad ini'í ná xá ke na nsake bexa judio Pabl. Cha mxa'ak xa caden nchii Pabl wa. Cha unibe'e xa izhealbe be ule'ay nibe'e no iteata bexa judio nsak. Cha ulo'o xa Pabl, mbi'i xa Pabl ndo' bexa judio nibe'e wa.
44023001	We'e le'a Pabl ndon ga'al nwi'i ndo' bexa wa, ndab Pabl: —Bego nak beuna xa Israel, le'a na' gast len lado'o~na' uní na' le'a na' le'aka nso' ndo' Dios gast wizh nat.
44023002	Le'a Ananías xa nak ule'ay ndon le'a nsak cha unibe'e ndo' bexa nde gax wats Pabl kichya'a to'o Pabl.
44023003	We'e le'a Pabl cha ndab ndo' Ananías: —¡Dios utsaksi ga, le'a ga cuenttsa dub xa wen nluu! Nsob ga sa ba' gab ga naga le'a nak ta mbin na' lak nibe'e ley, ná unibe'e ga ndi utichya'a bexa to'o na', dub ta na'anpa nibe'e ley wa.
44023004	Le'a bexa nde wats Pabl cha ndab ndo' Pabl: —¿Ndo' ule'ay ndon le'a nsak ten Dios lba'a kwea' ní'i lu zha?
44023005	Le'a Pabl cha uka'ab ndab: —Bego nak beuna xa Israel, le'a na' lá iní ti ule'ay ndon le'a nsak xa ba'. Le'a di'izh ten Dios nkeani'i ndab‑a na'anpa kwea' iní'i beuna ndo' dub xa nakti'in.
44023006	We'e le'a Pabl cha mna' le'a pla bexa wa bexa partid saduceo, ná le'a stapla bexa wa bexa partid fariseo. We'e cha uge' ndab Pabl: —Bego nak beuna xa Israel, le'a na' xa fariseo xin bexa fariseo. Nso' na' ndo' bega nat geal ta na ndangea lad na' le'a Dios ixiste bexa ngutla.
44023007	Le'a gor na li ndab Pabl, le'a bexa fariseo wa no bexa saduceo usaxan nyoto'obe. Cha myak top partid bexa wa,
44023008	geal le'a bexa saduceo ndangea ladna le'a bexa ngutla yá na'antapa ibanbe. No ndangea ladna bexa na'anpa ncho angel ni xbi men. Parea le'a bexa fariseo ndangea ladna le'a bexa ngutla wa ibanka, no ncho angel no ncho xbi men.
44023009	We'e le'a itea bexa wa nbezhat ní'ibe. Le'a pla be mech ten ley bexa fariseo ngwaso' ndab: —Le'a xabgi'i ndee na'an xta'an dub ta ugap ngun. Tal dub xbi men natal dub angel uní'i ndo' xa, le'a beuna lá nsabndo' uka ta ndun Dios.
44023010	Ná le'a ta na tant dub uteyoto'o bexa wa, le'a soldad nibe'e wa nzheb ncha'a bexa usu Pabl. Ta we'e unibe'e xa yate be soldad sa wa ko'o bexa Pabl, cha go'o bexa xa le'aka len ni'i ten be soldad wa.
44023011	Ngol te'al wa le'a Jesús mlundo' ndo' Pabl, ndab xa: —Pabl, lá yu'ta ladna lu. Lak mbidi'izh lu di'izh ten na' Jerusalén ndee, li nsabndo' gudi'izh lu‑yá gezh Roma.
44023012	Le'a ngot xe'a wa le'a ncho bexa judio dubtsa mbidi'izh, ndab bexa ndo' be ltsa'a~xa: —Nsobwi'i Dios le'a beuna ni lá gaw, no ni nits lá goo beuna, gastka gor gut beuna Pabl.
44023013	Le'a bexa na li mbidi'izh gut Pabl wa masla dub top ga'al.
44023014	Cha ngwa'be bexa ndo' be ule'ay nibe'e no ndo' bexa gox nsak, ndab bexa: —Le'a besa mbidi'izh ndo' Dios lá gaw besa gastka gor gut besa Pabl.
44023015	Nat le'a bego no iteata bexa judio nsak, gud bego ndo' xa nibe'e ten soldad wa le'a bega mas koxnes cuent ten Pabl. Unab bega ndo' xa wa ilenno Pabl sa nzhealbe bega wa ge'a. Le'a besa cha gut Pabl nes ncha'a xa sa wa.
44023016	Ná le'a dub xme'ed bsan Pabl mbi'ín xte'e mbidi'izh bexa wa. Cha ngwa' me'ed sa ndebe be soldad wa, ngwa'yab me'ed ta wa ndo' Pabl.
44023017	Le'a Pabl cha utezh dub soldad nibe'e dub gayo'o soldad, cha ndab xa ndo' xa wa: —Bi'i ga me'ed ndee ndo' xa nibe'e ga wa, le'a me'ed ndee ndap dub ta'a gab me'ed ndo' xa wa.
44023018	Le'a soldad wa cha mbi'i me'ed ndo' xa nibe'e wa, ndab xa: —Le'a Pabl xa nkea litgi'ib utezh na', unab xa goo na' me'ed ndee ndo' go. Le'a me'ed ndap dub ta'a gab me'ed ndo' ga.
44023019	Le'a xa nibe'e wa cha usen ya'a me'ed wa, cha mbi'i xa me'ed dub lad, cha ndab xa: —¿Xta'an gab lu ndo' na' zha?
44023020	Le'a me'ed cha ndab: —Le'a bexa judio mbidi'izhbe inab ndo' go go'o ga Pabl ge'a sa nzhealbe bexa. Gab bexa ndo' go le'a bexa mas nlad koxnes cuent ten Pabl.
44023021	Parea lá gungea ladna go ta wa, le'a masla top ga'al bexa wa xga'ach nde nes. Le'a bexa wa ndab Dios nsobwi'i le'a bexa lá gaw, no lá goo nits gastka gor gut bexa Pabl. Nat le'a bexa list ndebe ná xte'etsa gab go.
44023022	We'e le'a xa nibe'e wa ndab ndo' me'ed: —Nat bya'. Na'an ton ndo' ná gudi'izh lu ti ndab lu ta wa ndo' na'.
44023023	Le'a xa nibe'e be soldad cha utezh top soldad nibe'e dub gayo'oga be soldad. Cha unibe'e xa ndo' itop bexa wa: —Bin list bega top gayo'o soldad xa isea ndats~na, no chon ga'al ncho ti'i bexa isob tso'o way, no top gayo'o xa go'o be lanza. Le'a gal gor nkea uge'a gor te'al, cha ya'be bego gezh Cesarea.
44023024	No bsaxkwa'a bega dub way isob Pabl tso'o na. No bla'ach bega Pabl, bi'i bega xa gast Cesarea ndo' Félix xa nibe'e, ndontsa na'an xta'an yasea xa.
44023025	Cha no dub git msa'a xa ndo' itop be soldad wa. Le'a ta wa lnde'e ndab:
44023026	“Na' Claudio Lisias nidi'izh na' ndo' go, Félix, xa nibe'e idub sa ndee.
44023027	Le'a bexa judio usen Pabl ndi'izh gut bexa xa. Ná le'a gor na mbín na' le'a xa xa Roma, cha ngwaa ulat na' xa no be soldad.
44023028	Le'a na' nlad iní na' xá ke na nsake bexa wa xa, ta we'e mbí na' xa ndo' bexa nibe'e ten bexa wa.
44023029	Cha uní na' le'a‑yá ke tentsa ta nibe'e ley ten bexa judio wa. Le'a Pabl ni dub ke ta nibe'e gat xa ni ta nibe'e ikea xa litgi'ib lá ndap xa.
44023030	Ná le'a na' mbín le'a bexa judio mbidi'izhlabe xte'e gut bexa xa, ta we'e mtu'ub na' xa ndo' go. No ndáp na' ndo' bexa nsake xa, ya'yab bexa ndo' go ná xta'an mbin xa.”
44023031	Le'a be soldad wa cha mbin lak ndab xa nibe'e wa, ngol gor te'al wa mbi'i bexa Pabl gast gezh Antípatris.
44023032	Le'a gor ngot xe'a wa, le'a be soldad ncha'be ndats~na wa myachbe le'aka Jerusalén sa ndebe bexa wa. Le'a bexa ndi'ib tso'o way wa ncha'ano Pabl gezh Cesarea.
44023033	Le'a gor na ulaya' bexa Cesarea, cha msa'a bexa git wa ndo' Félix, no myun bexa cuent Pabl.
44023034	We'e cha mbi'il Félix git wa, cha unabdi'izh xa ndo' Pabl ná pa nak lazh Pabl. Ndab Pabl le'a xa xa Cilicia. Le'a gor na mbi'ín Félix ta wa,
44023035	cha ndab xa ndo' Pabl: —Le'a na' sonka ta gab lu gor ilen bexa nsake lu wa. Cha ndab xa ndo' be soldad uke'a bexa Pabl len litgi'ib, sa ngok lid Herodes xa unibe'e mas polta wa.
44024001	Le'a ngol sga'ay wizh ulaya' Ananías ule'ay ndon le'a nsak, no pla bexa gox nsak ten bexa judio, no dub xa nsalea' Tértulo dub xa ntsid ley. Le'a itea bexa ndee wa ulaya' ndo' Félix, usake bexa Pabl.
44024002	Le'a gor ulenno be soldad Pabl, le'a Tértulo usaxan ndadi'izh ndo' Félix, nsake xa Pabl ndab xa: —Félix, uzhebpa wen nibe'e go sa ndee, ta we'e wen ndebe besa no le'aka nak itea be ta'a.
44024003	Idub tiemp no itea lad nsa'a besa xno ndo' go Félix idub ncho ladna besa.
44024004	Le'a na' lá nlad koo tiemp ten ga, parea le'a nat ina'ab na' go'ón ga ta gudi'izh besa dub xla'altsa.
44024005	Le'a besa ngwa'izheal le'a Pabl ndee uzhebpa ugap ndun, le'a xa nchealuyo bexa judio idub ndo' gizhliyo. No le'a xa nak dub xa nsak ten partid ten bexa nsalea' nazareno.
44024006	No ndi'izh gun bzhi'ik xa ni'i ten Dios, ta we'e usen besa xa, nlad besa gunno besa xa lak nibe'e ley ten besa.
44024007	Ná le'a Lisias xa nibe'e be soldad wa cha ulen lat besa, cha lajuers mlat xa Pabl ndo' besa.
44024008	Cha ndab xa usake besa Pabl ndo' go sa ndee. Nat tal inabdi'izh go ndo' xa, ini'í go le'a itea ta nsake besa xa ta ugeaka.
44024009	Le'a bexa judio wa dubtsa ndab le'a ta wa ta ugeaka.
44024010	Ná le'a Félix cha mbin sein ndo' Pabl iní'i Pabl. Le'a Pabl cha ndab: —Le'a na' uní le'a go kwenla nak juez ten idub sa ndee, ta we'e nten lad na' utsakndo' na' ndo' ga.
44024011	Tal le'a go koxnes‑a, le'a go szheal le'a pa msa tibtop wizh ngwaa na' Jerusalén ngwankea na' Dios.
44024012	Le'a bexa ba' na'anpa ini'í masa ton dub men uteyoto'o besa. No ni lá ngun na' dub ta gun le'a be men gaklono na', ni tale ten ni'i ten Dios, no ni len be ni'i sa nzhealbe bexa judio, no ni len gezh wa.
44024013	No ni dub ta'a li nsake bexa ba' na', lá gun bexa gan uluu le'a‑yá ta ugea.
44024014	Ta ugeaka le'a na' ndankea Dios xa na ngwankea be usan gox polta ten besa, no ndankea na' nes ten Jesús. Le'a bexa ndee ndab le'a ta wa na'anpa le'a nak, parea le'a na' nxobgek ndo' itea be di'izh ten Dios, ta mke'a Moisés nsea bexa mbidi'izh sakndo' Dios.
44024015	No ndangea lad na' lak ndangea ladna bexa ndee, le'a Dios ixiste bexa ngutla, tal bexa wen natal bexa ugap.
44024016	Ta we'e uzhebpa ndun na' juers utsin gak na' ndo' Dios no ndo' be men.
44024017	’Le'a na' sian li'in ngwa'ukesea be gezh sit, ná nat nsea na' Jerusalén ndontsa usa na' med ndo' bexa uban nak no usa na' man xnab ndo' Dios sa wa.
44024018	Ná ndalen ndun na' be ta wa, gor na mbinla na' ta msambi'i na' ndo' Dios, we'e le'a pla bexa judio bexa Asia uni'íla na' wats ni'i ten Dios wa. Le'a wats na' wa ni lid kwa'ad men ndebe, no ni na'anpa ndakloo be men.
44024019	Le'a bexa wa nsabndo' gidyab‑a ndo' ga, tal bexa ndap ta nsake bexa na'.
44024020	Ná tal gab bexa ndee tal le'a bexa ngwa'izheal le'a na' ndun ta lid le'a nak, gor na uso' na' ndo' bexa wa.
44024021	Nabtsa syo'o gan usake bexa na' ta na uge' uní'i na' ndo' bexa wa, ndáp na' le'a na' nso' ndo' bexa wa geal ta na ndangea lad na' le'a Dios ixiste bexa ngutla.
44024022	Le'a Félix yá uni'íla cuent ten nes ten Jesús, ta we'e gor na mbi'ín xa ta wa, cha ndab xa: —Uni ta ndee. Ilentsa Lisias, we'e gun na' regl cuent ten bega.
44024023	Cha unibe'e Félix ndo' soldad nibe'e wa ikeanyaw Pabl, parea ula'a xa ikesea Pabl len ni'i wa, no ula'a xa tal be ltsa'a~xa ya'ina' xa no gakno bexa xa.
44024024	Le'a ngol stapla wizh wa le'a Félix no Drusila, xa judio xagots ten xa, ulaya'gal sa wa. Le'a Félix cha unibe'e go'o be soldad Pabl sa nsob Félix. We'e cha mbi'ín bexa ta mbidi'izh Pabl ná xte'e ndangea ladna men Jesucristo.
44024025	Ná le'a gor na mbidi'izh Pabl xte'e nlad Dios gun be men, no xte'e lá nsabndo' gun be men sbe'en ta nladtsa na, no xte'e yoo dub wizh le'a Dios le'a gab ná ton ndap ke, we'e le'a Félix cha mzheb, cha ndab xa ndo' Pabl: —Nat bya'. Le'a wizh na ulat na' wa, le'a na' sbe'ezhkagal lu.
44024026	Tso'o wa nlad Félix le'a Pabl usa'a med ndontsa ula'a xa Pabl, ta we'e sian biaj utezh xa Pabl gudi'izhno xa Pabl.
44024027	Ngok top li'in le'a Félix mto'o sa wa. Cha uyatsob dub xa nsalea' Porcio Festo. Ná le'a Félix nlad wen ya'an ndo' bexa judio wa, ta we'e lá igo'o xa Pabl sa nkeanyaw Pabl.
44025001	Ngok chon wizh nak Festo xa nibe'e sa wa, cha uto'o xa Cesarea ncha'a xa Jerusalén.
44025002	Le'a sa wa le'a be ule'ay nibe'e no bexa judio mas nsak wa msake Pabl ndo' Festo. No unab bexa ndo' Festo,
44025003	ndab bexa gun Festo lak nlad bexa, inibe'e xa gi'id Pabl Jerusalén. Ná le'a bexa nlad gut Pabl nes wa.
44025004	Le'a Festo uka'ab ndab ndo' bexa: —Le'a na' stapla wizh ndee yach Cesarea, sa na nkeanyaw Pabl.
44025005	Le'a bexa nibe'e ten bego ba' syo'o gan no isea sa wa. Cha sa we'e usake bexa Pabl, tal ncho xta'an ta ugap mbin xa.
44025006	Le'a Festo uyo'o Jerusalén pa sxo'on nate sti'i wizh, cha myach xa le'aka Cesarea. Le'a ngol stubtsa wizh le'a xa usob sa ndun xa ti'in, cha unibe'e xa gi'idno bexa Pabl sa wa.
44025007	Le'a gor uyo'o Pabl sa wa le'a bexa judio na uto'o Jerusalén wa myaklo wats Pabl. Cha msake bexa Pabl sian be ta'a uzhebpa ugap. Ná le'a bexa lá ngun gan uluu le'a ta wa ta ugeaka.
44025008	We'e le'a Pabl cha mtsakndo', ndab xa: —Na' na'an xta'an dub ta ugap ngun, dub ta lá nibe'e ley ten besa xa judio. Ni ndo' ni'i ten Dios ni ndo' César xa nibe'e Roma na'an xta'an ngun na'.
44025009	Ná le'a Festo nlad wen ya'an ndo' bexa judio, ta we'e cha unabdi'izh xa ndo' Pabl, ndab xa: —¿Nlad lu ya' lu Jerusalén, ndontsa sa we'e gun na' regl cuent ten lu zha?
44025010	Le'a Pabl cha uka'ab ndab: —Nat nso' na' ndo' go, xa ndun ti'in ten César, sa na nsabndo' gak regl cuent ten na'. Le'a go uni'íka le'a na' na'an xta'an dub ta ugap ngunno bexa judio.
44025011	Ná tal na' mbin dub ta nsabndo' gat na', na' na'anpa gáp lá gut bega na'. Ná le'a be ta ndab bexa ba' na'anpa ta ugea, ta we'e na'an ton nsabndo' yun cuent na' ndo' ya'a bexa ba'. Nat na'ab na' ndo' ga le'a César gun regl cuent ten na'.
44025012	We'e le'a Festo cha mbidi'izhno be xmen~na, ná xte'e nsabndo' gun xa. Cha ndab xa ndo' Pabl: —Le'a lu unab le'a César gun regl cuent ten lu, ta we'e ndo' César ya' lu.
44025013	Ngok stapla wizh le'a rey Agripa xa nibe'e wa no bsan~xa Berenice ulaya' Cesarea, ngwa'ina' Festo.
44025014	Le'a zha na nchola bexa sa wa sian wizh, le'a Festo cha mbidi'izh cuent ten Pabl ndo' Agripa, ndab xa: —Le'a sa ndee naxncho dub xabgi'i mcha'anko Félix litgi'ib.
44025015	Le'a zha ngwaa na' Jerusalén le'a be ule'ay nibe'e no bexa gox nsak ten bexa judio unab ndo' na' inibe'e na' gat xa wa.
44025016	Le'a na' cha ukab le'a ley ten Roma nibe'e le'a dub xa ndap ke nsabndo' iso' ndo' bexa nsake xa wa, ndontsa utsakndo' xa. Le'a ley na'anpa nibe'e gat dub men tal lid ned gun bexa ta wa.
44025017	We'e le'a wizh na ulen bexa sa ndee, cha uxax bi le'a ngottsa xe'a wa cha uso'ob na' sa ndun na' ti'in, cha unibe'e na' gi'id xabgi'i wa.
44025018	Ná le'a ngol gor na ndebe bexa nsake xa wa, le'a bexa na'anpa usake xa lak ndanbe'e na'.
44025019	Le'a bexa ndi nsake xa cuent tentsa lak ndankea bexa Dios, no cuent ten dub xa ngut usalea' Jesús, ná le'a Pabl ndab le'a xa wa nban.
44025020	Le'a na' lá iní xte'e koxnes na' ta wa, cha unabdi'izh na' ndo' Pabl naga nlad Pabl ya' Jerusalén, ndontsa sa we'e itatso' xte'e nak be ta wa.
44025021	Ná le'a Pabl ndi unab ya' ndo' César Augusto. Ta we'e unibe'e na' litsa nkeanyaw xa gast gal zha utu'ub na' xa ndo' César.
44025022	We'e le'a Agripa cha ndab ndo' Festo: —Na' no nlad gon xta'an ndadi'izh xa wa. Le'a Festo cha uka'ab ndab: —Ge'a go'ón lu ta gab xa.
44025023	Ngok stubtsa wizh, le'a Agripa no Berenice ulaya' sa wa, nak bexa be lad uyap nsak. Cha uyo'o bexa len dub cuart si'il no bexa nibe'e ten soldad no bexa nsak ncho Cesarea wa. We'e le'a Festo cha unibe'e gi'id Pabl.
44025024	Cha ndab Festo ndo' bexa nde sa wa: —Go rey Agripa nsea bego mzhealbe beuna sa ndee, le'a ta ndee Pabl. Le'a xa ndee xa na kwa'ad bexa judio nsake ndo' na' gezh Jerusalén no Cesarea ndee, ndab bexa le'a xa nsabndo' gat.
44025025	Ná le'a na' ndee nsak le'a xa na'an xta'an dub ta nsabndo' gat xa ngun xa. Parea le'a xa ba' le'aka unab gun César Augusto regl cuent ten xa, ta we'e mbinbe na' utu'ub na' xa ndo' César.
44025026	Ná le'a na' lá ndap xta'an uke'a na' ndo' git utu'ubno na' xa ndo' César wa. Ta we'e ulatso' na' xa ndo' go rey Agripa no ndo' iteata bego, ndontsa gor na itayadi'izh beuna cuent ten xa ba', le'a na' yá ndap ta uke'a na' ndo' git wa.
44025027	Nsak na' na'anpa le'a nak utu'ub na' dub xa nkea litgi'ib ndo' César ni lá gáp na' xá ke na nsake bexa xa.
44026001	We'e le'a Agripa cha ndab ndo' Pabl: —Sak utsakndo' lu nat. Le'a Pabl uxits ya'a~na, cha lnde'e ndab xa:
44026002	—Rey Agripa, na' nten ladna gudi'izh na' ndo' go, ndontsa utsakndo' na' ndo' itea be ta na li nsake bexa judio wa na'.
44026003	Le'a go nchando' itea be costumbr ten besa xa judio wa nsea be ta ndadi'izh besa wa. Ta we'e na'ab na' ndo' ga ula'ach ga xta'an gudi'izh na'.
44026004	’Le'a itea bexa judio uni'í xte'e uyo'o na' lat bexa lazh~na' no Jerusalén idub tuzhta na'.
44026005	Le'a bexa uni'í, no syo'o gan gab bexa le'a na' ndee no ngok xa fariseo, bexa na mas ndankea ley ten Dios ndo' iteata bexa judio.
44026006	Le'a na' ndangea ladna le'a Dios sunka ta ndab xa ndo' be usan gox polta ten besa, ixiste Dios bexa ngutla. Ke we'e nat nso' na' ndo' go.
44026007	No liga le'a itea bexa isatibtop xkwa'a bexa Israel wa ndangea ladna ta wa, bexa ndankea Dios te'al tezhea. Rey Agripa, ke we'e nsake bexa judio wa na'.
44026008	¿Xta'an lá ndangea ladna bega le'a Dios nxiste bexa ngutla zha?
44026009	’Le'a na' polta no mbinbe'e le'a na' nsabndo' utsaksi be xmen Jesús xa Nazaret wa.
44026010	Le'a ta wa ta mbin na' Jerusalén wa. Nsea permis ten be ule'ay nibe'e mkiko'o na' kwa'ad be xmen Jesús wa litgi'ib. Nsea gor na mbit be men bexa wa, le'a na' no nsak ladna ta wa.
44026011	Ukesea na' itea be ni'i sa nzhealbe bexa judio, cha mtsaksi na' be xmen Jesús sa wa, ndontsa ula'a bexa ta ndangea ladna bexa Jesús. Tant dub ngokloo na' ndo' bexa wa, le'a na' ukesankea tso'o bexa gast be gezh sit.
44026012	’Ti'in we'e ngwalo na' permis ten be ule'ay nibe'e, cha mtu'ub bexa na' gezh Damasco.
44026013	Rey Agripa, le'a nes nda na' pa gawizh uní na' dub xe'a uto'o gibe'a, mas uzhe'eb nsu ndo' xe'a wizh. Le'a ta wa msu gangeak wats na' no wats bexa ndano na' wa.
44026014	Cha iteanak besa ulayat ndo' yo. Cha mbín na' dub ti men uní'i di'izh hebreo, ndab xa: “Saulo, Saulo, ¿xta'an lba'ata ugap ndanno lu na' zha? Lu ntsaksi le'aka le'a lu cuent dub ngon nke'a patad ndo' bar ncheb xa ma.”
44026015	Le'a na' cha ndáp: “¿Ná ton go zha, Señor?” Le'a xa wa cha ndab: “Le'a na' Jesús, xa na lba'a ndaklono lu ba'.
44026016	Nat goste, le'a na' mlundo' ndo' lu ndontsa gun lu ti'in ten na', gudi'izh lu be ta uni'í lu nat ndee no be ta ti'i ulu na' ndo' lu.
44026017	Le'a na' utu'ub lu ndo' bexa judio no ndo' bexa na'anpa xa judio. Le'a na' lá ula ni dub bexa wa na'anpa ugap gunno lu.
44026018	Ndi gudi'izh lu di'izh ten na' ndo' bexa, ndontsa ya'al ndo' bexa no ito'o bexa sa ukaw, cha ilen bexa ndo' xe'a. Li ndontsa ula'a bexa wa nes ten maxu'u, cha ndi isen bexa nes ten Dios. Le'a bexa ige' ladna na', cha yu'u be ke ten bexa, no gak bexa be xmen Dios.”
44026019	’Ta we'e, rey Agripa, le'a na' mbinka ta li uní'i Dios ndo' na' wa.
44026020	Ned lak mbidi'izh na' ndo' bexa ndencho Damasco wa. Ndáp na' ndo' bexa wa ula'a bexa be ta ugap nak bexa, cha ndi yach bexa wats Dios, no gun bexa ta wen, ta uluu le'a bexa mla'aka be ta ugap nak bexa. Tso'o wa mbidi'izhga na' ndo' bexa Jerusalén, no ndo' bexa ndencho idub Judea, no ndo' bexa na'anpa xa judio.
44026021	Ke we'etsa usen bexa judio na' tale ten ni'i ten Dios, cha ndi'izh gut bexa na'.
44026022	Ná le'a Dios ndakno na', ta we'e nso' na' gast gor nat, ndadi'izh na' di'izh ten Dios ndo' bexa nsak no ndo' bexa na'anpa nsak. Le'a na' ndadi'izh laktsa mke'a be profet no Moisés, polta ndab bexa xte'e nak ta yoo.
44026023	Ndab bexa le'a xa utu'ub Dios wa nsabndo' ini'í sian gealkwea' no gat xa. We'e le'a xa ndon ned iban ndo' gealgut, ndontsa uluu xa xe'a ten Dios ndo' bexa judio no ndo' bexa na'anpa xa judio.
44026024	Le'a gor na li ndab Pabl, le'a Festo cha uge' ndab: —¡Le'a lu xa tont, Pabl! Tant mtsid lu gast myak tont lu.
44026025	Ná le'a Pabl uka'ab ndab ndo' Festo: —Na' na'anpa xa tont, Festo. Le'a ta na ndadi'izh na' ndee wa ta ugeaka no le'aka nak‑a.
44026026	Le'a rey Agripa ba' nchando' itea be ta ndee, ta we'e lá nyu' lad na' li ndadi'izh na' ndo' xa. Na' uní le'a xa noka uni'í be ta ndáp na' wa, le'a‑yá na'anpa ngak dub sa xga'ach.
44026027	Cha ndab Pabl ndo' Agripa: —Go rey Agripa, ¿ndangea ladna ga ta mke'a bexa mbidi'izh sakndo' Dios wa zha? Na' uní le'a go ndangeaka ladna‑yá.
44026028	Le'a rey Agripa cha uka'ab ndab ndo' Pabl: —¿Nsak lu zha le'a tuzhtsa tiemp gun lu gan no na' gak xmen Cristo?
44026029	Le'a Pabl ndab: —Tal tuzhtsa tiemp natal kwen‑a, le'a na' na'ab ndo' Dios le'a go no itea bexa ndeyo'ón ta ndáp na' ndee nat wa, gak bega xmen Cristo, lakka nak na' ndee. Parea lá nlad na' le'a bega no yaa caden ndee.
44026030	Le'a gor na mtayadi'izh Pabl ta wa, cha uso' rey Agripa no Festo nsea Berenice no itea bexa nde sa wa.
44026031	Cha utate bexa dub lad mbidi'izh bexa, ndab bexa ndo' ltsa'a~xa: —Le'a xa ba' na'an xta'an ngun dub ta nsabndo' gat xa, ni lá nsabndo' ikea xa litgi'ib.
44026032	Le'a Agripa ndab ndo' Festo: —Syo'oka gan ito'o Pabl, taltsa xa lá inab gun César regl cuent ten xa.
44027001	Ngol gor le'a bexa wa mbidi'izh ya'be besa Italia len dub barco, cha myak cuent Pabl no stapla bexa nkea litgi'ib wa ndo' xa nsalea' Julio, dub soldad nibe'e dub gayo'o soldad, bexa ten partid nsalea' Augusta.
44027002	Cha uyo'o besa len dub barco si'il uto'o gezh Adramitio ncha'a‑yá be gezh ten Asia. No ncha'ano besa dub xa nsalea' Aristarco, xa gezh Tesalónica ten Macedonia.
44027003	Ngok stub wizh ulaya' besa gezh Sidón. Le'a sa wa le'a Julio utsin mbin ndo' Pabl, mla'a xa ngwa'ina' Pabl be amig ten Pabl, ndontsa usa'a bexa be ta nki'in Pabl.
44027004	Cha ncha'agal besa len barco, cha utid besa lad sa nde isla Chipre, sa na xe nde mbi, le'a mbi nsa'ab ndo' nits wa ndi lad ndo' besa nlen.
44027005	Cha utid besa gax to'o yo sa nde be región nsalea' Cilicia no Panfilia. Cha ulaya' besa gast Mira, gezh ten Licia.
44027006	Le'a sa wa le'a Julio mzheal stub barco uto'o gezh Alejandría, ncha'a‑yá Italia sa nde Roma. Cha uyo'o besa len barco wa, cha ncha'a besa.
44027007	Le'a mbi wa bi lika nlen lad ndo' besa, ta we'e staplata wizh cha'aw usea barco wa ndo' nitsdo'o, no uzhebpa juert mbin bexa gan utid barco gax gezh Gnido. Cha utid besa gax sa nsalea' Salmón, dub lad sa nde isla Creta sa na xe nde mbi.
44027008	Uzhebpa bid mtse'a bexa barco ncha'tid‑a gax to'o yo isla Creta, gast ulaya' besa dub sa nsalea' Sa Wen Nbe Barco, gax gezh Lasea.
44027009	Uzhe'eb kwen nso'la besa nes, le'a zha wa mas nsayal gax tiemp mas nxo'on mbi, zha na uzhe'eb rages iseata barco wa ndo' nitsdo'o. Ta we'e le'a Pabl ndab ndo' bexa wa:
44027010	—Bla'ach bega, le'a na' nsak le'a tal beuna ika'an sa ndee uzhebpa rages gak perdid barco ndee no be ta no'o‑yá no gast beuna rages gat.
44027011	Ná le'a soldad nibe'e wa na'anpa ula'ach ta ndab Pabl wa, ndi mas mla'ach xa di'izh ten xwan barco no xa ntse'a barco wa.
44027012	Le'a sa wa ni lid wen kwe barco wa tiemp nxo'on mbi. We'e le'a kwa'ad bexa wa mbidi'izh itate besa sa wa, gun bexa preb ná lid slaya' barco wa Fenice, stub gezh ten Creta, dub sa mas xe nde mbi. Ndab bexa kweas besa sa wa ndalen itid tiemp li nxo'on mbi wa.
44027013	Tso'o wa le'a mbi wa usaxan ndidoma nlen lad sur, ta we'e mbinbe'e bexa le'a besa syo'o gan ilaya' gezh Fenice lakka mbidi'izh bexa. Cha uto'o besa sa wa, ncha'tid besa gax to'o yo isla Creta wa.
44027014	Parea cha ndi ulen dub mbi si'il ndi lad noreste.
44027015	Cha usaxan‑a ndo'o‑yá barco, ta na lá ngun bexa gan isen nsa'ab bexa barco laktsa ncha'a besa wa, cha ndi mla'a bexa mbi'i mbi‑yá.
44027016	Utid besa gax dub isla tuzh nsalea' Clauda, lad ndidoma nxo'on mbi. Le'a sa wa uzhebpa bid mbin besa gan mxa'ap besa barco tuzh ndo' ná si'il wa.
44027017	Tso'o na mxa'ap bexa‑yá, cha ulo bexa do'o uta'a las barco si'il ndontsa mas masis gak‑a. Le'a bexa nzheb ya'cho'o barco wa ndo' yux len nits wa sa nsalea' Sirte. Ta we'e uxe'e bexa lad ten barco wa, cha mla'a bexa mbi'i mbi‑yá.
44027018	Ngot xe'a wa le'a mbi wa bi lika uzhebpa nxo'on, cha usaxan bexa ntsa'ab bexa be ta no'o barco wa ndo' nitsdo'o ndontsa ixax‑a.
44027019	Ngol wizh yon cha usen besa pla be ta'a ndanti'in bexa ntse'a bexa barco wa, cha udabi besa‑yá ndo' nitsdo'o.
44027020	Sian wizh lá ina'ta besa xe'a wizh ni be mbeal ndi'ib gibe'a ba', no lita uzhe'eb nxo'on mbi si'il wa. Cha mbinbe'e besa le'a besa ga gatka.
44027021	Le'a besa kwen ni lá ngaw, ta we'e ngol gor le'a Pabl cha uso', cha ndab Pabl ndo' itea besa: —Wenkata ngo'ón bega ta li ndáp na' wa lá ika'an beuna Creta wa, ndontsa lá itid beuna itea be ta ndee.
44027022	Ná nat lá yu'ta ladna bega, le'a bega ni dub lá gat, parea le'a barco ndee isabgix.
44027023	Le'a te'al nat mlundo' dub angel mtu'ub Dios xa nibe'e na' no xa ndun na' ti'in ten na.
44027024	Le'a angel wa ndab: “Pabl, lá izheb lu, le'a lu nsabndo'ka ya' ndo' César. No lak unab lu ndo' Dios le'a Dios lá ula'a gat ni dub bexa ncha'ano lu len barco ba'.”
44027025	Ta we'e gáp na' ndo' bego lá yu' ladna bega. Le'a na' nge' ladna Dios le'a ta wa gakka lak ndab xa wa.
44027026	Parea le'a barco ndee gazha'a gax dub isla.
44027027	Ngok msa tida' wizh li nxo'on mbi wa, nchasea besa itea lad ndo' nitsdo'o Adriático. Ná gor utol te'al le'a bexa ntse'a barco mgenna le'a besa ndela gax to'o yo bid.
44027028	Cha mke'a bexa medid plo wat nak ndo' yux sa wa. Le'a ta wa pa galnti'i bxo'op metr wat. Cha stub xla'altsa mke'a medidgal bexa len nits wa. Le'a sa wa ga'al bga'adtsa metr wat‑a.
44027029	Le'a bexa nzheb ikea barco wa be ge', ta we'e mtsa'ab bexa dap ble'a gi'ib kwe'apa lad tso'o barco wa nchii‑a las barco ndontsa yaiso'‑yá. Cha uzhebpa nyu' ladna bexa ndenkea' bexa gat xan xe'a.
44027030	Le'a bexa ntse'a barco wa ndanbe'e uxo'on, ta we'e uxe'e bexa barco tuzh wa ndo' nitsdo'o. Mkwi'in bexa ndab bexa ncha'dabi bexa stapla gi'ib kwe'a len nits lad ndo' barco si'il wa.
44027031	Ná le'a Pabl cha ndab ndo' be soldad no ndo' xa nibe'e bexa wa: —Tal le'a bexa ba' lá kweas len barco ndee, le'a itea bega satka.
44027032	We'e le'a be soldad wa cha uxen be do'o nchii barco tuzh wa, cha ncha'a‑yá ndo' nits.
44027033	Le'a gor nsayat xe'a tempran, le'a Pabl ndab nsabndo' gaw iteanak besa, ndab xa: —Le'a bega yá dub ti'inla wizh nyu' ladna no ni lá ndaw bega.
44027034	Nat udaw bega ndontsa yoo juers bega, le'a bega ni dub lá gat.
44027035	Tso'o na li ndab Pabl ta wa, cha usen Pabl dub pan, cha msa'a xa xno ndo' Dios ndo' ga'al besa. Cha ule'a xa‑yá, cha usaxan xa ndaw xa‑yá.
44027036	We'e le'a itea besa mas uxee nyu' ladna, cha no besa udaw.
44027037	Ndo' itea besa ncho len barco wa pa top gayo'o ncho chon ga'al ncho ti'in bdub besa.
44027038	Le'a gor mtayaw besa, cha udabi besa itea be ngoch ten trig ndo' nitsdo'o, ndontsa ixax barco wa.
44027039	Ngol gor ngot xe'a, le'a bexa ntse'a barco uni'í dub sa uxee ngi nyo'o mbi, dub sa ndebe yux to'o nits wa, parea lá igondo' bexa pa ta wa. Cha mbidi'izh bexa go'o bexa barco sa wa, ná lid sun bexa gan we'etsa kwe‑yá.
44027040	Cha uxen bexa be do'o nchii gi'ib kwe'a wa. Cha mla'a bexa ta wa len nits tso'o barco. No mxa'ak bexa be do'o nchii be ya ntse'a barco. Cha mxa'ap bexa lad nkea sa nak ndo' barco, cha usaxan‑a ncha'a‑yá gax to'o yo bid wa.
44027041	Ná le'a barco wa ngwatsa'ab dub sa ndepa yux len nits, ngwatsob lad ndo' barco ndo' yux wa, ni lá yoota gan iwi'in‑a. Le'a tant golp ten nits wa le'a xan barco usaxan nsayu.
44027042	Le'a be soldad wa mbidi'izh gut bexa uto'o ikea stubga litgi'ib wa ndontsa ni dub bexa lá kob nits uxo'on.
44027043	Ná le'a soldad nibe'e wa lá nlad gat Pabl, ta we'e lá ula'a xa li ngun be soldad. Cha ndi unibe'e xa ndab xa: —Tal ton bega ndák ngob nits, uxax utakea bega sa bid ba'.
44027044	Le'a iteata bego ba' usen be tabl no dub ble'aga las barco ndee. Litsa ulaya' iteanak besa ndo' yo sa bid wa.
44028001	Le'a gor na yá nde besa ndo' yo wa, we'e le'a bexa ndencho sa wa ndab le'a ta wa dub isla nsalea' Malta.
44028002	Le'a bexa wa utsin mbinno besa, mkwa'a bexa gi' ndontsa ubizh besa, le'a sa wa nso' gi no kwal sa wa.
44028003	Le'a Pabl cha udob pla ble'a xos ya bid, cha mtsa'ab xa‑yá ndo' gi' wa. Cha uxax uto'o dub mbe'al ndo' xtii ten gi', cha udawke'a ma ya'a Pabl.
44028004	Le'a gor na uni'í bexa ncho sa wa le'a mbe'al wa nkenga'a ya'a Pabl, cha ndab bexa ndo' ltsa'a~xa: —Le'a xabgi'i ba' ta ugeakapa dub xa ndut men. Mbin xa gan lá ngat xa len nits ba', parea le'a dios ten beuna lá ula'a ibanta xa.
44028005	Ná le'a Pabl cha udabi mbe'al wa ndo' gi', ni na'an xte'e isak xa.
44028006	Le'a bexa wa ndenkea' ná xá gor isigi' ya'a Pabl, ná xá gor gat xa. Ná le'a gor na kwenlapa ndenkea' bexa, uni'í bexa le'a Pabl na'an xta'an isak. Cha ndi xa'aga mbinbe'e bexa, ndab bexa le'a Pabl dub dios.
44028007	Le'a gax sa wa nax yo ten xa nibe'e isla wa, xa nsalea' Publio. Le'a xa wa uzhe'eb utsin mbinno besa, no msa'a xa sa uyo'o besa chon wizh.
44028008	Le'a xus Publio wa kwea' nsak nax ndo' lo'on, ncho xlea xa no uzhe'eb ndakwea' len~xa. Le'a Pabl cha ngwa'ina' xa wa. We'e unab Pabl ndo' Dios yunyakna xa. Cha mxo'ob Pabl ya'a~na gek~xa, cha myakna xa.
44028009	Le'a tso'o wa le'a bexa kwea' nsak ncho isla wa ulen ndo' Pabl, cha myakna bexa.
44028010	Le'a bexa uzhebpa utsin ngok ndo' besa, no zha mka'an besa sa wa le'a bexa msa'a be ta'a nki'in besa.
44028011	Zha na ngok chon mbe'e ndencho besa Malta wa, cha ncha'a besa len dub barco ute sa wa idub tiemp li mxo'on mbi wa. Le'a ta wa stub barco si'il uto'o gezh Alejandría. Le'a las‑a ncho be'e nkea Cástor nsea Pólux, top dios ten bexa.
44028012	Cha ulaya' besa gezh Siracusa, sa uyo'o besa chon wizh.
44028013	Cha uto'o barco sa wa, cha ulaya' besa gezh Regio. Le'a stub wizh wa ulen mbi ndi lad sur, cha ulaya' besa wizh itop wa gezh Puteoli.
44028014	Le'a sa wa mzhe'al besa pla bexa nak xmen Cristo. Le'a bexa wa cha ndab ndo' besa ya'anno besa bexa. Ngok sga'ad wizh cha ncha'be ndats besa Roma.
44028015	Le'a be xmen Cristo ncho Roma mbi'ínla le'a besa ncha'be gaxla sa wa. Cha uto'o pla bexa mbi'idka nes bexa besa gast ndo' xge'e gezh Apio, no stub plaga bexa gast gezh nsalea' Chon Posad. Le'a gor uni'í Pabl bexa wa, cha msa'a Pabl xno ndo' Dios, cha mas mten ladna Pabl.
44028016	Le'a gor ulaya' besa Roma, le'a soldad nibe'e wa myun cuent bexa ikea litgi'ib ndo' xa nibe'e be soldad sa wa. Ná le'a bexa mla'a nabtsa Pabl uyo'o len dub ni'i, no dubtsa soldad nla'ach sa nkea Pabl wa.
44028017	Ngol schon wizh le'a Pabl utezh bexa judio nsak ncho Roma. Le'a gor ulansea bexa, le'a Pabl cha ndab: —Bego nak beuna xa Israel, na' na'an xta'an ndanno bexa judio ni be costumbr ten be usan gox polta ten beuna wa. Le'a bexa Jerusalén le'a usen na', cha myun bexa cuent na' ndo' ya'a bexa Roma.
44028018	Le'a bexa wa uloxnes ta na msake bexa judio na', parea lá izheal bexa ni dub ke nsabndo' gat na'. Cha nlad bexa ula'a bexa na'.
44028019	Ná le'a bexa judio wa lá isak ladna ta wa, cha una'ab na' gal na' ndo' César gun xa regl cuent ten na'. Parea ni dub ta'a lá usake na' bexa judio wa.
44028020	Ta we'e ute'ezh na' bega, ndontsa iní na' bega no gáp na' ndo' bega le'a na' nchii nsea caden ndee ke na nge' lad na' Cristo, xa ndenkea' beuna xa Israel.
44028021	Le'a bexa wa cha ndab ndo' Pabl: —Le'a besa golsen dub git utu'ub bexa Judea cuent ten go. No be ltsa'a beuna xa judio uto'o sa wa ulansea sa ndee, na'an xte'e ngab bexa le'a go ugap ta ndun.
44028022	Parea nlad besa go'ón besa ta ndanbe'e go; le'a besa ndo'ón le'a itea lad ncho bexa nisi ndo' bego na ndangea ladna le'a Jesús wa nak Cristo.
44028023	Cha we'e msabe'e bexa dub wizh izhealbe bexa. Le'a ngol wizh wa cha mzhealbe kwa'ad bexa judio sa li naxncho Pabl wa. Idub tempran no gast uzhe le'a Pabl mbidi'izh ná xte'e nibe'e Dios be men. Mbidi'izh Pabl be ta polta mke'a Moisés no bexa mbidi'izh sakndo' Dios, ndontsa gungea ladna bexa le'a Jesús le'a nak Cristo.
44028024	Ncho bexa mbingea ladna ta li mbidi'izh Pabl wa, no ncho bexa na'anpa ngungea ladna‑yá.
44028025	Le'a ta na li na'anpa dubtsa ndanbe'e bexa wa, ta we'e le'a gor na nsaka'an bexa sa wa le'a Pabl cha ndab ndo' bexa: —Wenka mbidi'izh Isaías sakndo' Espíritu ten Dios, ndab Isaías ta ndee ndo' be usan gox polta ten beuna, ndab xa:
44028026	Wa' gud ndo' be men wa: Ndo'ón bega‑yá, ná lá nyakbe'ena bega‑yá. No nwi'i bega‑yá, ná lá ini'í bega xta'an‑a.
44028027	Le'a bega uzhebpa myak ngud lado'o~na, no lá nsakyo'ón bega, no nsa'nyaw ndo' bega. Ta we'e lá ina' bega, no ni lá go'ón bega, no ni lá yakbe'ena bega, no ni na'anpa ilen bega wats na' yunyakna na' bego.
44028028	No ndab Pabl ndo' bexa judio wa: —Bla'ach bega le'a nat le'a Dios ntu'ub besa ndo' bexa na'anpa xa judio, gudi'izh besa le'a Dios ko'o bexa ndo' be ke ten bexa. Le'a bexa wa so'ónka‑yá.
44028029	Tso'o na li ndab Pabl le'a bexa judio cha nsea'be, uzhe'eb uteyoto'ono bexa be ltsa'a bexa.
44028030	Le'a idub top li'in le'a Pabl ukeanyaw len ni'i nbe'e wa, utsin ndun xa ndo' itea bexa nda'ina' xa.
44028031	Ndo' ga'al be men ndadi'izh xa ná xte'e nibe'e Dios be men, no mluu xa di'izh ten Jesucristo Xa Nibe'e. No ni na'an ton uka gudi'izh Pabl ta wa ndo' be men.
45001001	Le'a na' ndee Pabl, xa ndun ti'in ndo' Jesucristo. Le'a Dios le'a utezh na' no ulaxo'ob xa na' gudi'izh na' di'izh wen ten xa ndo' be men.
45001002	Le'a di'izh wa ta polta ndab Dios usa'a Dios ndo' be men, lak nkeani'i di'izh ten Dios ta mbidi'izh be profet sakndo' xa.
45001003	Le'a ta wa cuent ten Xin Dios, Jesucristo Xwan beuna, xa ngol lat xin David.
45001004	No mban xa ndo' gealgut juers ten Espíritu ten Dios, ta na mluu le'a xa Xin Dios no juert nak xa.
45001005	Le'a Cristo uzhe'eb wen ndanno besa, mti xa na' gun na' ti'in ten xa, ndontsa gungea ladna be men xa no uxobgek bexa ndo' xa, bexa ndencho idub ndo' gizhliyo.
45001006	Le'a ta wa no bego ba', le'a Dios le'a mti bega gak bega xmen Jesucristo.
45001007	Nke'a na' git ndee ndo' bego ndencho gezh Roma ba'. Le'a Dios nkwea' ladna bega no mti xa bega gak bega be men umbi'i ten Dios. Na'ab na' ndo' Tad Dios no ndo' Jesucristo Xa Nibe'e, utsin gak bexa ndo' bega no gun bexa wen yoo ladna bega.
45001008	Le'a ta na nak beuna xmen Jesucristo, ned nsa na' xno ndo' Dios le'a ta na nge' ladna bega Jesús wa ngen idub ndo' gizhliyo.
45001009	Idub ncho lad na' ndun na' ti'in ten xa, ndadi'izh na' di'izh wen ten Xin~xa. Le'a Dios nsobwi'i le'a na' na'ab tse'e ndo' Dios gakno xa bega.
45001010	No na'ab na' ndo' Dios tal le'a Dios nlad le'a na' syo'o gan gal ina' bega.
45001011	Nlad na' gal ina' na' bega, ndontsa utenxe'a na' bega lak nsa'a Espíritu ten Dios, cha mas juert gak lado'o bega.
45001012	Mas wen gáp na' le'a beuna utenxe'a be ltsa'a~na, ta na dubtsa nge' ladna beuna Cristo.
45001013	Bego nak beuna xmen Cristo, le'a na' nlad ini'í bega le'a sian biaj ndi'izh gal ina' na' bega, parea gast nat gol gun na' gan gal na'. Nlad na' gun na' gan le'a kwa'adta bexa ncho sa ba' ige' ladna Cristo, lak mbin na' be nacion xa'aga.
45001014	Li nsabndo' gudi'izh na' di'izh ten Dios ndo' itea be men: tal xa xa ntsid natal xa na'anpa xa ntsid; tal xa xa ndák natal xa na'anpa xa ndák.
45001015	Ta we'e nlad na' galyadi'izh na' di'izh wen ten Cristo ndo' be men ndencho Roma.
45001016	Le'a na' na'anpa ndono ladna di'izh wen ten Cristo, geal le'a‑yá le'a nak juers ten Dios ko'o be men ndo' be ke ten bexa tal ton gungea ladna‑yá, tal xa xa judio natal na'anpa xa judio xa.
45001017	Le'a di'izh wa nluu xte'e wen ya'an be men ndo' Dios, tal le'a bexa ige'tsa ladna Jesús, lak nkeani'i di'izh ten Dios, ndab Dios: “Le'a bexa wen nak ndo' na', le'a ta na nge' ladna bexa na', ta we'e gap bexa gealnaban.”
45001018	Gast gibe'a nlen ta ndakloo Dios ndo' itea be ta ugap ndun be men, le'a ta ugap wa nka go'ón be men gealngea ten Dios.
45001019	Le'a bexa wa nchando'ka xte'e nak Dios, le'a Dios le'a mluu‑yá ndo' bexa.
45001020	Le'a gast zha utexankata gizhliyo le'a be ta'a mbinde'e Dios ga'al nluu le'a xa ta ugeaka le'a nak Dios no juert nak xa idub tiemp. Ta we'e le'a be men lá yoo gan gab le'a bexa lá ini'í ti ncho Dios.
45001021	Le'a bexa wa uni'íka le'a Dios nchoka, parea lá ndankea bexa Dios lak nsabndo'‑yá, no ni lá nsa'a bexa xno ndo' xa. Ndi sbe'en be ta na'an xti'in ndanbe'e bexa, cha mkaw lado'o bexa, ngud myak bexa.
45001022	Ndab bexa le'a bexa xa ndák, ná le'a ta ndanbe'e bexa wa ta na'an xti'in.
45001023	Le'a bexa wa na'anpa ndankea Dios, xa ndon le'a wen no xa na'anpa gat. Ndi ndankea bexa be dios ndande'e bexa, be ta cuent nak men ngut no ta cuent nak be migin no be man ndap dap xo'o~na no be mbe'al.
45001024	Ta we'e le'a Dios mla'a gun bexa masta be ta bzhi'ik nlad bexa, lak ta ugap ncho len lado'o bexa, gast ndeyunno bexa las bexa be ta bzhi'ik.
45001025	Le'a bexa wa lá ndangea ladna gealngea ten Dios, ndi ndankea bexa be ta na'anpa ta ugea Dios. Ndankea bexa ta mbinde'etsa Dios; na'anpa ndankea bexa Dios xa na le'a mbinde'e itea be ta'a, xa na nsabndo' yankea be men idub tiemp. ¡Lika nak‑a!
45001026	Ta we'e le'a Dios mla'a bexa gun bexa be ta bzhi'ik nlad bexa, gast ncho be xagots lá nlad xabgi'i, ndi ngal xa stubga ltsa'a gots xa dub ta lá nsabndo' gun bexa.
45001027	No liga le'a ncho be xabgi'i lá nlad xagots, ndi uzhebpa nlad xa ugal xa stubga ltsa'a bgi'i xa. Cha li ndun bexa dub ta nsabndo' idono ladna bexa. Ta we'e le'a nat le'a bexa wa ncha'tid dub gealkwea' lakka nsabndo' itid bexa ndun ta ugap wa.
45001028	Le'a bexa wa lá nlad igondo' Dios, ta we'e le'a Dios mla'a ndanbe'e bexa be ta ugap no ndun bexa sbe'en be ta lá nsabndo'.
45001029	Uzhebpa ndun bexa be ta ugap nak. Ngal bexa dub xa na'anpa xa ten xa. No ndun bexa be ta'a na'anpa ga'al nak. No uzhebpa nlad bexa sian ta'a gap bexa. No ugap nak bexa ndo' ltsa'a bexa. No uzhe'eb ndaklono bexa be men ndap ta'a. No ndut bexa men. No nkwa'an bexa uyo. No ndun bexa gealkwi'in. No nxeeno ladna bexa be men.
45001030	No nisi bexa be men. No ugap ndadi'izh bexa cuent ten stubga men. No nxeeno ladna bexa Dios. No kwea' ní'i bexa ndo' be men. No ndanbe'e bexa le'a bexa mas nsak. No zhin nak bexa. No ngogek bexa sian be ta ugap. No lá nxobgek bexa ndo' be usan ten xa.
45001031	No lá nsakyo'ón bexa. No lá ndun bexa lak ndab bexa. No na'anpa nkwea' ladna bexa be men. No lá ndange' ladna bexa ndo' be men. No na'anpa nlats ladna bexa be men.
45001032	Uni'íka bexa ta ndabka Dios, le'a bexa li ndun wa nsabndo' gat. Ná le'a bexa bi lika ndun be ta wa, no nten ladna bexa gor na ndun stubga xa be ta ugap wa.
45002001	Le'a gor na ndab bega le'a stubga men ndap ke, le'a bega nsake le'aka le'a bega, geal le'a bega noga ndap ke wa. Ta we'e lá nsabndo' li usake bega stubga xa.
45002002	Parea le'a beuna uni'íka le'a gor na ntsaksi Dios bexa ndun ta ugap, le'a ta ndun xa wa utsinka nak.
45002003	Le'a bego na ndab le'a stub men ndap ke, dub ta no bega ndun, ¿xte'ema nsak bega zha le'a Dios na'anpa utsaksi bega?
45002004	Le'a Dios uzhebpa utsin nak no na'anpa uxax ndakloo xa no uzhebpa nxik xa ndo' be ta ugap ndun bega. ¿Ni lá nyakbe'ena bega zha le'a xa li utsin nak ndo' bega ndontsa yach bega wats xa?
45002005	Ná le'a gealngud ten bega lá ka'ab bega ula'a bega ta ugap nak bega. Ta we'e uzhebpa ini'í bega be gealkwea' gal zha gakloo Dios, cha utsaksi xa be men ndap ke lak nsabndo' gun xa.
45002006	Le'a xa wa kix ndo' kadga be men lak xta'an mbin bexa.
45002007	Usa'a xa dub gealnaban nunk lá idub ndo' bexa ndun be ta wen, bexa nkwa'an ta gab Dios le'a bexa wen nak nsea nkwa'an bexa dub gealnaban na'anpa initndo'.
45002008	Ná le'a Dios gaklono bexa ndun laktsa nlad na, bexa lá nxobgek ndo' gealngea, ndi sbe'en ta ugap ndun bexa.
45002009	Le'a itea bexa ugap ndun wa uzhebpa ini'í gealkwea' no juert yoo xa, guni'i tal le'a xa xa judio natal xa na'anpa xa judio.
45002010	Ná le'a iteanak bexa utsin ndun, le'a Dios gab le'a bexa wen mbin, no gun Dios wen yoo ladna bexa, no wen ya'an bexa ndo' Dios, guni'i tal le'a xa xa judio natal xa na'anpa xa judio.
45002011	Le'a cuent ten Dios le'a itea be men parej nsak.
45002012	Le'a itea bexa na lá nchando' ley ten Dios no ugap ndun bexa, le'a Dios utsaksika bexa maska lá nchando' bexa ley wa. No liga le'a itea bexa na nchando' ley wa, cha no bexa ugap ndun, le'a Dios utsaksi bexa lak nibe'e ley wa.
45002013	Le'a bexa na ndo'óntsa ley wa cha lá nxobgek bexa ndo'‑yá, le'a bexa na'anpa wen nak ndo' Dios. Ná le'a bexa na nxobgek ndo' ley ten Dios wa wenka nak ndo' Dios.
45002014	Le'a bexa na'anpa xa judio wa lá nchando' ley ten Dios. Ná le'a gor na ndun bexa lakka ndab ley wa le'a ta wa nluu le'a len lado'o bexa uni'í bexa xte'e nsabndo' gun bexa.
45002015	Le'a ta ndun bexa wa nluu cuent nkeani'i ley ten Dios len lado'o bexa wa, le'a bexa uni'í len lado'o~na gor ugap ndun bexa no gor utsin ndun bexa.
45002016	Le'a gal dub wizh le'a lak nlad Dios le'a Jesucristo gab ná xte'e nak be ta xga'ach ndun be men. Li nak di'izh ndadi'izh na' ndo' be men.
45002017	Bego na nsalea' xa judio, ndeno bega ley ten Dios. Ta we'e nsak bega le'a bega wen ya'an ndo' Dios, no zhin nak bega ndab bega le'a bega nak xmen Dios.
45002018	Uni'í bega xta'an nlad Dios gun bega, no ntsid bega ley ten Dios ndontsa ini'í bega xta'an ta wen gun bega.
45002019	Nsak bega le'a bega su'u gab ná xta'an nsabndo' gun bexa lá nchando' Dios, lak dub men ndakno stubga xa lá na' no cuent dub xe'a nsu sa ukaw.
45002020	No nsak bega nsabndo' uluu bega bexa lá isu'u no bexa lá utsid. Ndeno bega ley ten Dios, ta we'e nsak bega le'a bega uni'í itea be ta'a no nyakbe'ena bega itea be gealngea.
45002021	Parea, ¿xte'e uluu bega stubga men tal le'a bega lid ned utsid ta wa? Ndab bega lá gun bexa gealwa'an, ná le'a bega bi ndunkaga ta wa.
45002022	No ndab bega lá ugal bexa dub men na'anpa xa ten xa, ná le'a bega likaga ndun. No ndab bega nxee ladna bega ndo' be dios ten be men, ná le'a bega ndowa'an be ta'a ncho sa ndi'ib be dios wa.
45002023	Nzhinnona bega ley ten Dios, ná le'a bega lá nxobgek ndo' ley wa, ta ndun le'a be men lá ndap mod ndo' Dios.
45002024	Le'a ta wa lak nkeani'i di'izh ten Dios, ndab‑a: “Le'a ke ten ta ndun bego xa Israel, le'a bexa xa'aga nacion kwea' ní'i ndo' Dios.”
45002025	Le'a ta na ncho be'e bega wa dub ta nsakka tal le'a bega nxobgek ndo' ley ten Dios. Ná tal le'a bega na'anpa nxobgek ndo' ley wa, le'a ta na ncho be'e bega wa galka na'an xti'in.
45002026	No tal ton na'anpa ncho be'e cha nxobgek xa ndo' ley, ¿lá ini'í bega zha le'a cuent ten Dios le'a xa wa cuent dub xa ncho be'e?
45002027	Le'a xa na li na'anpa ncho be'e cha nxobgek xa ndo' idub ley ten Dios wa, le'a ta ndun xa wa nluu le'a bega le'a ndap ke. Nchando'ka bega ley wa no nchoka be'e bega, ná le'a bega lá nxobgek ndo' ley.
45002028	Lá gunbe'e bega le'a bega nak bexa judio ta na ndankeatsa bega be costumbr ten bexa judio no ta na ncho be'e bega wa.
45002029	Le'a xa na ta ugeaka nak xa judio wa, le'a xa wa li nak len lado'o~xa, cuent nchoka be'e lado'o~xa. Le'a ta wa ta nsa'a Espíritu ten Dios, na'anpa ta ten ley ta wa. Le'a Dios le'a nsak ladna lak nak bexa wa, guni'i xte'e gab be men ndo' bexa.
45003001	¿Nat xti'in ta nak beuna xa judio zha? ¿No xti'in ta ncho be'e beuna zha?
45003002	Le'a na' gáp le'a be ta wa nsakka, le'a Dios le'a msa'a di'izh ten na ndo' bexa judio.
45003003	Le'a ncho bexa judio lá ngun lak ndab bexa ndo' Dios gun bexa. ¿Ta we'e nsak bega zha le'a Dios lá gun ta ndab Dios gun xa wa?
45003004	¡Le'a ta wa na'anpa li nak! Le'a Dios sbe'en gealngea ndadi'izh, maska itea be men gun gealkwi'in, lak nkeani'i di'izh ten Dios, ndab‑a: Le'a bexa ini'í le'a ta ndab go ta ugeaka. No sun ga gan ndo' bexa nsake ga.
45003005	Tal le'a be ta ugap ndun beuna wa nluu le'a Dios mas uzhe'eb wen nak, ¿xte'e gab beuna zha? ¿Ta lid le'a nak ta na ntsaksi Dios bexa ndun ta ugap zha? (Ncho be men li ndab.)
45003006	¡Le'a na' gáp le'a ta wa na'anpa li nak! Tal le'a‑yá li nak, ¿xte'exá utsaksi Dios be men ndap ke wa zhaga?
45003007	Le'a gor na ndun na' gealkwi'in, tal le'a ta wa mas nluu le'a Dios sbe'en gealngea ndadi'izh, ¿xta'an ndab Dios zha le'a ta ndun na' wa dub ta ugap?
45003008	¿Xta'an lid mas sian ta ugap gun beuna ndontsa wen ito'o‑yá? Ncho bexa ndun gealkwi'in, ndab bexa le'a besa li ndadi'izh ta wa. Ná le'a Dios utsaksi bexa li ndab wa lak nsabndo'‑yá.
45003009	¿Xte'e gab beuna zhaga? ¿Le'a beuna xa judio mas nsak ndo' bexa na'anpa xa judio zha? ¡Le'a na' gáp le'a ta wa na'anpa li nak! Le'a na' yá ndápka le'a bexa judio no bexa na'anpa xa judio itea ndap ke ndo' Dios.
45003010	Lak nkeani'i di'izh ten Dios, ndab‑a: Na'an ton wen nak ndo' Dios, na'anpa ncho ni dub xa.
45003011	Na'an ton nyakbe'ena xte'e nak Dios. No na'an ton nkwa'an Dios.
45003012	Le'a itea be men mla'a nes ten Dios, myak bexa cuent dub xa na'an xti'in. Na'an ni dub xa utsin ndun; ni dub xa na'an.
45003013	Le'a ta ndadi'izh bexa wa dub ta bzhi'ik, cuent dub ba'a nsa'nya'al. No uzhebpa ndun bexa gealkwi'in cuent venen ten dub mbe'al.
45003014	Uzhebpa nisi bexa be men, no nxeeno ladna bexa be men.
45003015	No uxax ndakloo bexa cha ndut bexa be men.
45003016	Guni'i pa ndesea bexa ndazha'a bexa ta'a, no kwea' ndanno xa be men.
45003017	Lá nchando' bexa utsin yoono bexa be ltsa'a~xa.
45003018	No ni lá nzheb bexa ndo' Dios.
45003019	Ná le'a beuna uni'íka le'a itea be ta ndab ley ten Dios, le'a ta wa ní'i ndo' bexa ncho ndo' ley wa, ndontsa na'an ton gab le'a xa utsin nak ndo' Dios, le'a be men itea ndap ke ndo' Dios.
45003020	Le'a na'an ton wen ya'an ndo' Dios juers ten ta na nxobgek xa ndo' ley, le'a ley wa ndi nluutsa le'a beuna ndap ke ndo' Dios.
45003021	Ná le'a nat le'a Dios nluu xte'e syo'o gan wen ya'an beuna ndo' Dios na'anpa juers ten ley wa. Le'a ley mke'a Moisés no ta mke'a be profet ndab xte'e nak ta wa:
45003022	le'a tal ton ige' ladna Jesucristo, le'a xa wa wen ya'an ndo' Dios. Li gunno Dios tal ton gungea ladna Cristo, guni'i ton nak xa.
45003023	Le'a itea be men ndap ke ndo' Dios no sit nak bexa wats Dios.
45003024	Ná le'a Dios uzhebpa utsin nak ndo' be men, ndun xa wen ya'an beuna ndo' xa ni na'an xta'an kix beuna. Le'a juers tentsa ta mbin Cristo Jesús le'a Dios ulo'o beuna ndo' be ke ten beuna.
45003025	Le'a Dios mtu'ub Cristo ngut xa sakndo' be men, ndontsa yu'u be ke ten bexa na ige' ladna Cristo, ta mluu xte'e utsin nak Dios. Le'a ta ndun Dios nluu le'a xa wen nak, le'a xa mla'a litsa ngwatid be ta ugap mbin be men polta wa.
45003026	Ná nat msa'a xa Jesucristo wa ta nluu le'a Dios uzhebpa wen nak. Le'a xa sbe'en utsin ndanno be men, ndun xa wen ya'an bexa ndo' xa, tal ton ige' ladna Jesús.
45003027	¿Nat ncho xta'an izhinna beuna zha? Na'anpa izhinna beuna, le'a na'an ton wen ya'an ndo' Dios ta na dub ta wen ndun xa. Le'a‑yá ndi ta na nge'tsa ladna xa Jesús.
45003028	Ta we'e uni'í beuna le'a be men wa wen nya'an ndo' Dios ta na nge' ladna bexa Jesús, na'anpa ta na nxobgek xa ndo' dub ley.
45003029	¿Nat zha gab beuna le'a Dios nak Dios tentsa bexa judio? ¿Lid no nak xa Dios ten bexa na'anpa xa judio zha? ¡Le'a na' gáp le'a xa noka Dios ten bexa na'anpa xa judio!
45003030	Le'a Dios dubkama ncho. No dubtsa ndun xa wen nya'an be men ndo' xa, bexa nge' ladna Jesús, guni'i tal xa xa judio natal xa na'anpa xa judio.
45003031	¿Cha gab beuna zha le'a ta na nge' ladna beuna Jesús wa, we'e le'a ley ten Dios ta na'an xti'in zha? Na'anpa li nak ta wa, le'a ta na nge' ladna beuna Jesús, le'a ta wa ndi nluu le'a ley ndakti'inka.
45004001	¿Nat xte'e gab beuna cuent ten Abraham zha, usan gox polta ten besa xa judio?
45004002	Tal le'a xa wa wen mya'an ndo' Dios no be ta wen mbin xa, le'a xa ndap xta'an izhinna xa, parea le'a xa na'anpa izhinna ndo' Dios.
45004003	¿Xte'e nkeani'i di'izh ten Dios? Ndab‑a le'a Abraham mge' ladna Dios, ta we'e wen mya'an xa ndo' Dios.
45004004	Ná le'a tal ton ndun dub ti'in, le'a ta na nka'a xa wa na'anpa dub ta ga nsa'a xwan ti'in wa, le'a‑yá ndi dub ta nsabndo'ka ika'a xa.
45004005	Parea le'a tal ton ndap ke ndo' Dios tal le'a xa ige' ladna Dios, le'a Dios sun wen ya'an xa ndo' Dios na'anpa ta na ndun xa ta wen, ndi ta na nge'tsa ladna xa Dios.
45004006	Le'a ta wa cuent ta mbidi'izh David ná xte'e wen yoo ladna bexa na wen ya'an ndo' Dios na'anpa juers ten be ta wen ndun bexa.
45004007	Ndab David: Uzhe'eb wen yoo ladna be men, bexa na mbinge' ladna Dios be ta ugap mbin bexa, no mtsu'u Dios be ke ten bexa.
45004008	Uzhebpa wen yoo ladna bexa na lá igo Dios cuent be ta ugap mbin bexa.
45004009	¿Nsak bega zha le'a sbe'en bexa nchotsa be'e syo'o gan li wen yoo ladna zha? ¿Nati no bexa na'anpa ncho be'e syo'o gan li wen yoo ladna ndo' Dios zha? Ndápka na' le'a Dios mbin wen mya'an Abraham ndo' xa ta na mge'tsa ladna Abraham Dios.
45004010	¿Uni'í bega pol wen mya'an xa ndo' Dios zha? ¿Nchola be'e xa zha nate biseata? Le'a ta wa ngok zha biseata yoo be'e xa.
45004011	Tso'o wa uyo'o be'e Abraham, ta nluu le'a xa wen mya'an ndo' Dios ta na mge' ladna xa Dios zha biseata yoo be'e xa. Ta we'e le'a Abraham nak cuent xus itea be men na nge' ladna Dios mas na'anpa ncho be'e bexa. Le'a bexa wenka ya'an ndo' Dios ta na nge' ladna bexa Dios.
45004012	No liga le'a Abraham nak cuent xus bexa judio bexa ncho be'e, tal le'a bexa nge' ladna Dios lak mge' ladna Abraham Dios zha biseata yoo be'e xa.
45004013	Le'a Dios ndab le'a usa'a idub gizhliyo ndo' Abraham no ndo' be xin~xa. Le'a ta wa na'anpa ta na nxobgek Abraham ndo' ley wa, le'a‑yá ndi ta na nge' ladna xa Dios cha li wen mya'an xa ndo' Dios.
45004014	Tal le'a bexa ndencho ndo' ley wa ika'a ta nsa'a Dios wa, le'a ta wa gab le'a ta na nge' ladna be men Dios wa ta na'an xti'in. No ta na li ndab Dios ndo' Abraham wa na'antapa gakti'in.
45004015	Le'a Dios utsaksi bexa na lá uxobgek ndo' ley ten Dios. Ná tal le'a ley wa na'anpa yoo, le'a bexa wa na'anpa ndap ke ndo' ley.
45004016	Le'a ta na nge' ladna beuna Dios, ta we'e ika'a beuna ta ndab Dios wa, dub ta ga nsa'a xa ndo' itea bexa nak xin Abraham. Na'anpa nabtsa bexa judio ncho ndo' ley wa ika'a ta ndab Dios wa, ndi no itea bexa na nge' ladna Dios lak mge' ladna Abraham Dios ika'a ta wa. Ta we'e le'a Abraham nak cuent xus itea beuna.
45004017	Lak nkeani'i di'izh ten Dios, ndab Dios ndo' Abraham: “Gunno na' lu xus uzhebpa kwa'ad be men nde ndo' gizhliyo.” Li ndab Dios ndo' Abraham geal le'a Abraham mge' ladna Dios, xa na le'a nsa'a gealnaban ndo' be men ngut no ndanno xa dub ta bi na'an cuent dub ta nchola.
45004018	Le'a Abraham mbingea ladna le'a Dios gunka lak ndab Dios, parea ni lá ini'í Abraham xte'e ilen‑a. Cha ngol gor ngok Abraham xus uzhebpa kwa'ad be men, lak ndabka Dios ndo' Abraham: “Li uzhebpa gak kwa'ad be xin~lu.”
45004019	Le'a Abraham ncho gax dub gayo'o li'in, uni'í xa le'a xa yamer gat. No Sara xagots ten xa dub xa lá yo'o gan gap me'ed. Ná le'a Abraham na'anpa ula'a ta na nge' ladna xa Dios.
45004020	Le'a xa sbe'en mbingea ladna le'a Dios gunka lak ndab Dios. No mas mge' ladna xa Dios nsea msa'a xa xno ndo' Dios,
45004021	le'a xa mbingeaka ladna le'a Dios su'u gun itea be ta ndab xa wa.
45004022	Le'a ta na li mge' ladna Abraham Dios wa, le'a Abraham wen mya'an ndo' Dios.
45004023	Le'a di'izh ten Dios nkeani'i le'a Abraham wen mya'an ndo' Dios, parea le'a ta wa na'anpa nabtsa Abraham.
45004024	Le'a ta wa no beuna ndee, le'a beuna wen mya'an ndo' Dios geal le'a beuna nge' ladna Dios, xa na mxiste Jesús Xwan beuna ndo' gealgut.
45004025	Le'a Dios le'a mtu'ub Jesús ngut xa ndontsa kix xa be ke ten beuna. Cha mxiste Dios Jesús ndo' gealgut, ndontsa wen ya'an beuna ndo' Dios.
45005001	Le'a ta na li nge' ladna beuna Dios, le'a Dios ndun wen ya'an beuna ndo' xa, no myak utsin beuna ndo' Dios juers ten ta mbin Jesucristo Xwan beuna.
45005002	No ta na nge' ladna beuna Cristo wa, we'e le'a Dios uzhe'eb wen ndanno beuna. No nten ladna beuna ndenkea' beuna gal zha na yoo beuna wats Dios.
45005003	No ntenno ladna beuna be gealkwea' nsatid beuna, le'a beuna uni'í le'a ta wa ndun mas nxik beuna.
45005004	Le'a gor na nxik beuna ndo' be gealkwea', we'e mas gak beuna lak nsak ladna Dios. No gor na nsak ladna Dios lak nak beuna, we'e mas ini'í beuna le'a beuna ika'a ta ndenkea' beuna.
45005005	Le'a beuna uni'í le'a ta na li ndenkea' beuna wa ta ugeakapa yoo, geal le'a Dios msa'a Espíritu ten na ndo' beuna, ta nluu le'a Dios uzhebpa nkwea' ladna beuna.
45005006	Le'a zha na lá ndap beuna juers ito'o beuna ndo' be ke ten beuna, le'a Cristo ngut sakndo' beuna, zha nsabndo' li gun xa.
45005007	Uzhebpa uzhon bexa ini gat sakndo' stub xa wen nak. Natal ncho xa sunka rages gat xa sakndo' stub xa uzhe'eb utsin nak.
45005008	Ná le'a Dios mluu le'a xa nkwea'pa ladna beuna, msa'a xa Cristo ngut xa sakndo' beuna maska ugap nak beuna.
45005009	Le'a beuna li wen mya'an ndo' Dios ta na ngut Cristo, mtsi'i xa ten ten xa. Ta we'e uni'í beuna le'a Cristo ko'o beuna ndo' ta utsaksi Dios be men.
45005010	Le'a zha na bi sit nak beuna wats Dios, le'a Cristo ngut ndontsa myak utsin beuna ndo' Dios. Le'a nat nak beuna amig ten Dios, mas segurka uni'í beuna le'a beuna no gap gealnaban ndo' Dios lak nban Cristo.
45005011	No ncho stub ta'a gáp na', le'a beuna ntenno ladna ta mbin Dios, geal le'a Jesucristo Xwan beuna mbin myak utsin beuna ndo' Dios.
45005012	Le'a Adán ngok xa ndon le'a ned lá uxobgek ndo' Dios. Le'a ke we'e ngut Adán, no liga ndat itea be men ke na lá nxobgek bexa ndo' Dios.
45005013	Le'a zha bi na'an ley ten Dios, le'a be men yá ugapka ndun. Ná le'a Dios na'anpa ndab le'a bexa ndap ke, le'a ley wa bi na'an zha wa.
45005014	Parea idub zha uyo'o Adán no gast zha uyo'o Moisés, le'a itea be men ngut. Parea le'a ta ugap mbin bexa wa na'anpa ltsa'a ta mbin Adán, le'a Adán wa lá uxobgek dub ta unibe'e Dios. Le'a ncho dub mod le'a Adán wa nak cuent Cristo xa ulen tso'o wa.
45005015	Ná le'a ta wen nsa'a Dios ndo' beuna wa xa'aga nak ndo' ta ugap mbin Adán wa. Le'a Adán mbin ta ugap, ta we'e le'a kwa'ad be men ngut. Ná le'a Jesucristo mbin ta wen, ta we'e le'a Dios uzhebpa wen ndanno be men, ntsu'u xa be ke ten bexa wa.
45005016	Le'a ta wen nsa'a Dios wa na'anpa nak lak nak ta ugap mbin Adán wa: le'a dubtsa men mbin dub ta ugap, cha ndab Dios le'a men wa ndap ke; ná le'a Dios msa'a dub ta wen ndo' be men mbin sian ta ugap, ta ndun wen ya'an bexa ndo' xa.
45005017	Le'a ke ten ta ugap mbin Adán wa le'a itea be men ndat. ¡Parea uzhebpa mas si'il nak ta na mbin Jesucristo! Le'a juers ten ta mbin Jesucristo wa, le'a Dios mluu xte'e uzhe'eb nkwea' ladna xa be men, nsa'a xa dub gealnaban kub, no ndun xa wen ya'an be men ndo' xa.
45005018	Le'a Adán mbin ta ugap, ta we'e le'a itea be men nsabndo' gat. Ná le'a Cristo mbin ta wen, ta we'e wen ya'an be men ndo' Dios, no gap bexa gealnaban.
45005019	Le'a ta na lá uxobgek Adán ndo' Dios wa, ta we'e le'a kwa'ad be men ndap ke ndo' Dios. Parea le'a ta na mxobgek Cristo ndo' Dios wa, ta we'e le'a kwa'ad be men wen syak ndo' Dios.
45005020	Le'a Dios msa'a ley ten na ndontsa ini'í be men le'a bexa ndapka ke. Parea maska li sian ke ndap bexa, le'a Dios mas uzhe'eb mluu le'a xa nkwea' ladna bexa.
45005021	Le'a ta na ndap beuna ke ndo' Dios wa, ta we'e nsabndo' gat beuna. Ná le'a juers ten ta mbin Jesucristo Xwan beuna wa, le'a beuna wen mya'an ndo' Dios no ndap beuna gealnaban nunk lá idub.
45006001	¿Ta we'e xte'e gab beuna zhaga? ¿Gunta beuna ta ugap ndontsa mas uluu le'a Dios nkwea' ladna beuna zha?
45006002	¡Le'a na' gáp le'a beuna lá nsabndo' li gun! Le'a cuent ten be ta ugap wa, le'a beuna cuent dub xa ngut. ¿Cha xte'e ikeseata beuna ndo' be ta ugap wa zha?
45006003	¿Lá ini'í bega zha le'a beuna dubtsa myak no Cristo, cuent ngutno beuna xa gor na utalea' beuna wa?
45006004	Le'a beuna cuent ngutno xa no mga'achno beuna xa gor na utalea' beuna. No lak mxiste Dios Cristo ndo' gealgut, no liga nsa'a Tad Dios dub gealnaban kub ndo' beuna.
45006005	Tal le'a beuna li ngutno Cristo, no liga gal zha ibanno beuna xa.
45006006	No uni'í beuna le'a ta ugap ngok beuna polta wa ngut ndo' cruz gor na ngut Cristo. Ta we'e yá na'antapa ndencho beuna ndo' be ta ugap.
45006007	Le'a gor na ndat dub men, le'a be ta ugap wa yá lá ndapta juers tso'o xa wa.
45006008	Tal le'a beuna ngutno Cristo, no liga ndangea ladna beuna le'a beuna ibanno xa.
45006009	No uni'í beuna le'a Cristo mban ndo' gealgut, yá na'antapa gat xa; le'a gealgut wa yá lá ndapta juers tso'o xa.
45006010	Le'a gor na ngut Cristo, le'a xa dubtsa ne'e mbin gan ndo' be ta ugap wa. Ná nat nban xa ndontsa gun xa ta nsak ladna Dios.
45006011	No liga le'a bega nak cuent dub xa ngut, le'a ta ugap wa yá lá ndapta juers tso'o bega. Ná le'a Cristo Jesús Xwan beuna msa'a dub gealnaban kub ndo' bega, ndontsa gun bega ta nsak ladna Dios.
45006012	Ta we'e lá ula'a bega le'a be ta ugap wa gunta gan ndo' bega; yá lá gaila'ta bega ndo' be ta ugap nlad bega gun bega wa.
45006013	No lá gunti'inta bega las bega gun bega dub ta ugap. Ndi bsa'a bega le'aka le'a bega ndo' Dios cuent dub xa ngutla cha mbangal xa, ndontsa gun bega sbe'en be ta wen ta nlad Dios.
45006014	Le'a be ta ugap wa yá lá gunta gan go'o bega. Le'a bega yá na'antapa ndencho ndo' ley, le'a bega ndi ndenchola ndo' ta na uzhe'eb nkwea' ladna Dios bega.
45006015	¿Nat xte'e gab beuna zhaga? Le'a beuna na'antapa ige' ladna ley wa, ndi nge' ladna beuna ta nkwea' ladna Dios beuna, ¿ta we'e mas gunta beuna be ta ugap zha? ¡Le'a na' gáp le'a beuna na'anpa li nsabndo' gun!
45006016	¿Lá ini'í bega zha le'a tal bega ndencho ndo' dub men, le'a bega juerska uxobgek ndo' xa wa? No liga tal le'a bega ndencho ndo' ta ugap, le'a bega sat. Ná tal le'a bega nxobgek ndo' Dios, le'a bega wen ya'an ndo' Dios.
45006017	Polta ndencho bega ndo' be ta ugap. Ná nat nsa na' xno ndo' Dios le'a bega idub ncho ladna nxobgek ndo' be di'izh wen lak mluu be men bega‑yá.
45006018	Le'a bega uto'ola ndo' ta ugap wa, ndi myak bega dub xa ndun ta nsak ladna Dios.
45006019	Le'a na' li ndadi'izh ta wa geal le'a bega ndido nyakbe'ena. Le'a polta le'a bega ndencho ndo' be ta ugap, no sbe'en be ta bzhi'ik no be ta ugap mbin bega. Ná nat byun bega cuent le'aka bega ndo' ya'a Dios, we'e umbi'i gak bega gun bega sbe'en lak nsak ladna Dios.
45006020	Le'a polta zha na bi ndencho bega ndo' be ta ugap wa, le'a bega na'anpa ukwa'an gun bega ta nlad Dios.
45006021	¿Parea xti'in be ta ugap mbin bega wa? Nat le'a bega ndi ndono ladna be ta wa, le'a bega uni'í le'a bexa li ndun wa satka.
45006022	Nat le'a bega uto'ola ndo' ta ugap wa, myak bega dub xa ndun ti'in ndo' Dios. Nat umbi'i nak lado'o bega ndo' Dios, no gap bega dub gealnaban nunk lá idub.
45006023	Le'a tal ton ndap ke ndo' Dios, le'a xa wa satka. Ná le'a tal ton ige' ladna Cristo Jesús Xwan beuna, le'a Dios usa'a dub gealnaban kub ta nunk lá idub.
45007001	Bego nak beuna xmen Cristo, bego na nchando' ley ten Dios, ¿lá ini'í bega zha le'a ley wa nibe'e ndo' be men zha na nbantsa xa?
45007002	Ndab ley wa le'a dub xagots nak xa ten dub xabgi'i zha na nbantsa xabgi'i wa. Ná tal le'a xabgi'i wa gat le'a xagots wa yá na'antapa nak xa ten xa wa.
45007003	Tal le'a dub xagots ngal stub men zha bi nban xabgi'i ten xa, le'a ta wa dub ke ndo' Dios. Ná tal le'a xabgi'i ten xa wa ngutla, le'a ley wa ndab le'a xagots syo'o gan ika'a stub xabgi'i, le'a ta wa na'anpa dub ke ndo' Dios.
45007004	No liga nak bega nak beuna xmen Cristo. Le'a gor na ngut Cristo, le'a cuent ten ley le'a bega noga ngut. Nat le'a bega ndi nak xa ten Cristo, xa na mban ndo' gealgut, ndontsa gun bega ta nsak ladna Dios.
45007005	Le'a zha na bi ndesea beuna laktsa nlad beuna, le'a ley wa ndun mas nlad beuna gun beuna ta ugap. We'e le'a ke ten be ta ugap mbin beuna wa, le'a beuna nsabndo' gat.
45007006	Ná nat le'a beuna uto'o ndo' ley wa, yá na'antapa nibe'e ta wa beuna. Na'anpa ndencho beuna ndo' ley polta wa, ndi nxobgek beuna ndo' Espíritu ten Dios.
45007007	¿Nat xte'e gab beuna zhaga? ¿Gab beuna zha le'a ley ten Dios dub ta ugap? ¡Le'a na' gáp le'a ta wa na'anpa li nak! Ná le'a ley wa mluu ndo' na' ná xta'an be ta ugap. Tal le'a ley wa lá ngab: “Lá isa'ab ladna lu ndo' ta ndap stubga men”, le'a na' ni lá iní ti le'a ta wa dub ke ndo' Dios.
45007008	Le'a ta na ndab ley lá gun na' ta wa, ta we'e mas nsa'ab lad na' ndo' be ta'a. Tal le'a ley na'anpa ngab lá gun na' dub ta'a, le'a na' na'anpa nlad gun na' ta wa.
45007009	Le'a polta zha na lá nchando' na' ley ten Dios le'a na' gust ncho'o. Ná le'a gor na mgondo' na' ley wa cha we'e uní na' le'a na' ndapka ke ndo' Dios.
45007010	No mgondo' na' le'a ley wa ndi'izh usa'a gealnaban tal le'a na' uxobgek ndo'‑yá, parea le'a ta na lá uxobgek na' ndo' ley wa le'a na' nsabndo' gat.
45007011	Le'a be ta ugap ncho len lado'o~na' wa mkedino na'; ta we'e mbin na' ta ugap ta nsabndo' gat na'.
45007012	Le'a ley wa ta msa'a Dios, no uzhebpa ta umbi'i‑yá no ga'al nak‑a no wen nak‑a.
45007013	¿Ndi'izh dub ta wen cha ndi le'a gun gat na' zha? ¡Le'a na' gáp le'a ta wa na'anpa li nak! Le'a na' mbin ta ugap ta we'e nsabndo' gat na'. Le'a ley wa nluutsa le'a be ta ndun na' wa uzhebpa dub ta ugap ndo' Dios.
45007014	Le'a beuna uni'íka le'a ley wa ta msa'a Dios, ná le'a na' nak dub men nsobncho'o ndo' ta ugap.
45007015	Lá yakbe'ena na' xta'an lnde'e nak na'. Ncho zha na'anpa ndun na' ta wen nlad na', le'a na' ndi ndun ta ugap, ta nxee lad na' ndo' na.
45007016	Tal uní na' le'a ta ndun na' wa ta ugap nak, le'a ta wa nluu le'a na' uní le'a ley ta wenka.
45007017	Le'a na' lá nlad li gun na' ta ugap wa, ndi juers ten ta ugap ncho len lado'o~na' wa ta we'e li ndun na'.
45007018	Le'a na' uní le'a len lado'o~na' na'anpa wen nak, le'a na' nlad gun be ta wen, parea ncho zha lá gun na' gan.
45007019	Na'anpa ndun na' be ta wen nlad na', ndi ndun na' be ta ugap ta lá nlad na'.
45007020	Tal le'a na' li ndun be ta ugap ta lá nlad na' wa, le'a ta wa na'anpa le'a na' li ndun, le'a ta wa ndi ta ugap ncho len lado'o~na'.
45007021	Lnde'e nak ta ndun na' wa: nlad na' gun na' dub ta wen, parea ncho ta ugap len lado'o~na'.
45007022	Ta ugeaka nlad na' uxobgek na' ndo' ley ten Dios,
45007023	parea uní na' le'a len lado'o~na' ncho be ta ugap. Le'a ta wa lá nla'a gun na' be ta wen ndanbe'e na', geal le'a na' nsobncho'o ndo' be ta ugap ncho len lado'o~na' wa.
45007024	¡Uzhebpa pro'ob na'! ¿Ton sun gan ko'o na' ndo' be ta ugap nak na' zha, ta nsabndo' gat na' wa?
45007025	¡Nsa na' xno ndo' Dios, le'a Jesucristo Xwan beuna sun gan! Le'a na' ta ugeaka nlad uxobgek ndo' ley ten Dios, parea le'a na' lá ndun gan ke ten be ta ugap ncho len lado'o~na' wa.
45008001	Nat le'a Dios na'anpa utsaksi bexa nak xmen Cristo Jesús, bexa na yá na'antapa ndesea laktsa nlad na, ndi ndesea bexa lak nlad Espíritu ten Dios.
45008002	Le'a ta na nak na' xmen Cristo Jesús le'a Espíritu ten Dios nsa'a dub gealnaban kub, yá lá gaigayo'ota na' ndo' be ta ugap no ndo' gealgut.
45008003	Na'an ton gun gan gaisa'ab ndo' be ta ugap, ta we'e le'a ley ten Dios wa lá yoo gan ko'o beuna ndo' ta wa. Parea le'a Dios mtu'ub Xin~xa ndo' gizhliyo ndee, myak xa dub men cuent be men ndap ke, ná le'a xa ni dub ke lá ndap. Le'a xa ngut sakndo' beuna, ndontsa na'antapa inibe'e ta ugap wa beuna.
45008004	We'e le'a beuna sun gan gun lak nibe'e ley, le'a beuna yá na'antapa ndesea laktsa nlad beuna, le'a beuna ndi ndesea lak nsa'a Espíritu ten Dios.
45008005	Le'a bexa na ndesea laktsa nlad na wa, le'a bexa wa nkwa'an ta nladtsa na. Ná le'a bexa na ndesea lak nsa'a Espíritu ten Dios wa, le'a bexa wa nkwa'an gun ta nlad Espíritu wa.
45008006	Le'a tal ton ukwa'an be ta nladtsa na, le'a xa wa satka. Ná le'a tal ton ukwa'an be ta nlad Espíritu, le'a xa wa gap gealnaban no wen yoo ladna xa.
45008007	Le'a bexa na nkwa'an ta nladtsa na, le'a bexa wa ndun sbe'en be ta lá nsak ladna Dios, geal le'a bexa lá ka'ab uxobgek ndo' ley ten Dios no ni lá isu'uka xa.
45008008	Le'a bexa na ndesea laktsa nlad na wa lá yoo gan gun dub ta isak ladna Dios.
45008009	Ná le'a bego yá na'antapa ndesea laktsa nlad na, ndi ndesea bega lak nsa'a Espíritu wa, le'a xa wa ncho len lado'o bega. Le'a tal ton na'anpa yoo Espíritu ten Cristo len lado'o~na, le'a xa wa na'anpa xmen Cristo.
45008010	Ná tal le'a Cristo ncho len lado'o bega, le'a xbi bega ibanka le'a Dios mbin wen mya'an bega ndo' xa. Ná le'a ke ten ta ugap mbin bega wa, le'a be'al las bega satka.
45008011	Le'a Espíritu ten Dios mxiste Cristo Jesús ndo' gealgut, no liga ixiste xa be'al las ngut bega wa, tal le'a len lado'o bega ncho Espíritu wa.
45008012	Bega nak beuna xmen Cristo, nat le'a beuna nsabndo' uxobgek ndo' Dios, lá gunta beuna laktsa nlad beuna.
45008013	Tal le'a bega ndesea laktsa nlad na, le'a bega satka. Ná tal le'a bega ula'a le'a Espíritu ten Dios unitndo' be ta nlad bega gun bega wa, le'a bega gap dub gealnaban nunk lá idub.
45008014	Le'a iteanak bexa na nla'a le'a Espíritu ten Dios go'o bexa ndo' ta wen, le'a bexa wa nak xin Dios.
45008015	Le'a Espíritu ncho len lado'o bega wa na'anpa gun izheb bega ndo' Dios, lak ncho bexa nzheb ndo' stub men nibe'e xa. Le'a Espíritu wa ndi ndun myak bega xin Dios, ta we'e syo'o gan kwezh beuna Dios, gab beuna: “¡Tad, Xus~na'!”
45008016	Le'a Espíritu wa le'a ncho len lado'o beuna, ta we'e nsa'a beuna cuent le'a beuna xinka Dios.
45008017	Le'a ta na nak beuna xin Dios, we'e le'a beuna no gal uso' be ta wen usa'a Dios ndo' Cristo. No tal uxik beuna ndo' be gealkwea' lak utid Cristo, we'e yoono beuna Cristo wats Dios.
45008018	Le'a na' uníka le'a be gealkwea' nsatid beuna nat na'anpa nak dub ta uzhe'eb ndo' lak ta uzhe'eb chul gal uso' beuna wa, dub ta tlaw ini'í beuna.
45008019	Le'a iteanak be ta'a mbinde'e Dios ndenbeas gal gor uluu Dios ná ton nak be xin~xa.
45008020	Nat le'a iteanak ta mbinde'e Dios na'anpa ndun ti'in lak nsabndo'‑yá. Na'anpa ke ten na li nak be ta wa, le'a Dios le'a nsensa'ab‑a li nak‑a.
45008021	Le'a gal dub wizh le'a itea be ta'a mbinde'e Dios yá na'antapa gazha'a, le'a‑yá ndi yak kub lak yak kub beuna nak xin Dios.
45008022	Le'a beuna uni'íka le'a nat le'a iteanak be ta'a mbinde'e Dios cuent nbixti, no nsatid‑a dub gealkwea' lak nsak dub xagots yamer gap me'ed.
45008023	No na'anpa nabtsa be ta mbinde'e Dios nbixti, le'a beuna no nbixti len lado'o beuna ndalen ndenkea' beuna zha na isen Dios beuna, usa'a xa dub las kub beuna. Le'a Dios le'a msa'ala Espíritu ten na, ta nluu le'a xa sunka itea be ta ndab xa.
45008024	Le'a zha na mlat Dios beuna ndo' be ta ugap, gast gor we'e ndenkea' beuna gal uso' beuna ta usa'a xa wa. Le'a ta wa dub ta'a biseata ina' beuna, le'a dub ta na' beuna wa na'anpa nak dub ta ti'i ndenkea' beuna.
45008025	Ná tal le'a beuna ndenkea' dub ta'a bi lá na' beuna, le'a beuna nxik kwenkea' beuna‑yá.
45008026	No liga le'a Espíritu ten Dios le'a ndakno beuna gun beuna ta lá isu'u beuna. Le'a beuna lá ini'í xte'e nsabndo' inab beuna ndo' Dios, ná le'a Espíritu ten Dios wa nab ndo' Dios sakndo' beuna dub mod na ni lá yoo gan gudi'izh beuna‑yá.
45008027	Le'a Dios xa na nchando' lado'o beuna wa nyakbe'ena ta li ndab Espíritu wa, geal le'a Espíritu wa nab ndo' Dios sakndo' beuna nak be xmen Dios lakka nlad Dios gun xa.
45008028	Le'a beuna uni'íka le'a bexa na ndankea Dios le'a Dios le'a gun wen ito'o itea be ta'a ncha'tid bexa wa, bexa na mti Dios gak be xmen~xa.
45008029	Le'a zha polta le'a Dios uni'í ná ton bexa gak xmen~xa, no mbinbe'e Dios yak bexa wa lak nak Xin Dios. Li le'a Xin Dios wa nak cuent wit ned itea beuna nak xin Dios.
45008030	Le'a bexa na li mbinbe'e Dios gak be xin~xa wa, le'a Dios no bexa wa utezh. Le'a bexa na li utezh Dios wa, le'a Dios no mbin wen nya'an bexa ndo' xa. Le'a bexa na li wen nya'an ndo' Dios wa, le'a Dios le'a usa'a sa yoo bexa wats Dios.
45008031	Nat, ¿xte'eta gab beuna zha? Tal le'a Dios nso' wats beuna, ¿cha ton gun gan ndo' beuna zha?
45008032	Le'a Dios le'a msa'a le'aka Xin~xa ngut ndontsa gap beuna gealnaban. ¿Lid usa'a Dios no itea be ta wen gal uso' beuna nak xmen Cristo zha?
45008033	¿Ton gun gan usake bexa na mti Dios zha? Na'an ton, le'a Dios le'a mtsu'u be ke ten beuna wa.
45008034	¿No ton gun gan gab le'a beuna ndap ke? Na'an ton, le'a Cristo le'a ngut cha mban xa ndo' gealgut. Le'a nat le'a xa nsob wats Dios lad ga'al, no nab xa ndo' Dios gakno Dios beuna.
45008035	¿No xta'an gun gan lá ikea ladna Cristo beuna zha? Na'an xta'an, ni gealkwea', no ni ta juert ncho beuna, no ni ta ugap ndanno be men beuna, no ni win, no ni ta lá ndap beuna xab~na, no ni ta uzhe'eb ntid beuna, no ni gealgut.
45008036	Le'a ta wa lak nkeani'i di'izh ten Dios, ndab‑a: Le'a ta na nak besa xmen~go, ta we'e le'a be men sbe'en nlad gut besa. Ndanno bexa besa cuent dub borreg gut bexa.
45008037	Ná le'a beuna uzhebpa ndun gan ndo' iteanak be ta wa, juers ten Cristo xa na nkea ladna beuna.
45008038	Ta we'e le'a na' uní ka na'an xta'an gun gan lá ikea ladna Dios beuna, tal le'a beuna gat, no tal le'a beuna bi nban. No ni be angel ten Dios, no ni be mbi bxin, no ni be espíritu nibe'e, no ni be ta ncho nat, no ni be ta ti'i ilen,
45008039	no ni be ta'a ncho ga'ap, no ni be ta'a ncho xan, no ni stubga ta'a mbinde'e Dios lá gun gan lá ikea ladna Dios beuna, ta na nak beuna xmen Cristo Jesús Xwan beuna.
45009001	Le'a Cristo nsobwi'i le'a na' na'anpa nkwi'inno bega. Le'a na' ngenna len lado'o~na' le'a Espíritu ten Dios ndab ndo' na' le'a ta nke'a na' ndee ta ugeaka:
45009002	le'a na' uzhebpa uban nyo'o ladna no kwea' ncho lad na'.
45009003	Tant nkwea' lad na' be ltsa'a~na' bexa judio, gast sni na' utsaksi Dios na', sit yoo na' wats Cristo, tal le'a ta wa sakno bexa wa gungea ladna bexa Cristo.
45009004	Le'a bexa wa nak xa Israel, bexa na mti Dios gak xin Dios. Le'a Dios mlundo' ndo' bexa wa, no mbinno xa bexa dub trat, no msa'a xa ley ten xa ndo' bexa wa. No ndab Dios ndo' bexa wa xte'e yankea bexa xa, no xte'e wen gunno xa bexa.
45009005	Le'a bexa judio ncho nat wa nak xin bexa nsak uyo'o polta wa, bexa ngok usan gox polta ten Cristo, xa nak Dios nibe'e ndo' itea be ta'a. ¡Le'a itea be men yankea xa idub tiemp! ¡Lika gak‑a!
45009006	Le'a na' na'anpa gáp le'a Dios lá ngun ta ndab xa ndo' bexa Israel wa. Le'a na' ndi gáp le'a na'anpa itea bexa Israel wa nak xin Dios.
45009007	No liga na'anpa itea be xin Abraham nak xin Dios, lak ndab Dios ndo' Abraham: “Le'a cuent ten na', nabtsa bexa nak ras ten Isaac xin~lu gak ras ten lu.”
45009008	Le'a ta wa gab le'a na'an ton gak xin Dios juers tentsa be usan ten xa. Le'a bexa nak xin Dios wa li nak juers ten ta ndab Dios usa'a Dios ndo' Abraham.
45009009	Le'a ta ndee di'izh ndab Dios ndo' Abraham: “Le'a stub li'in gal na' le'a Sara xagots ten lu ndapla dub me'ed.”
45009010	Le'a ta wa Isaac usan gox ten beuna, xa na uka'a Rebec, cha ngop bexa top me'ed kwach.
45009011	Le'a zha biseata gal itop me'ed wa, no gor na biseata gun be me'ed ni dub ta wen no ni dub ta ugap, le'a Dios uní'i ndo' Rebec cuent ten me'ed, ta na nluu le'a Dios nti be men nlad xa, na'anpa nwi'i xa tal xta'an ndun bexa.
45009012	Ta ndee ta ndab Dios ndo' Rebec wa: “Le'a xa gox gun ti'in ndo' xa tuzh.”
45009013	Le'a ta wa lak nkeani'i di'izh ten Dios ndab Dios: “Le'a na' ndee nkwea' ladna Jacob ndo' Esaú.”
45009014	¿Cha gab beuna zha le'a Dios ugap mbin ta na li mti xa dub bexa wa? ¡Le'a na' gáp le'a ta wa na'anpa li nak!
45009015	Lak ndab Dios ndo' Moisés: Le'a na' ilats ladna xa na nlad na' ilats lad na', no ikwea' lad na' xa na nlad xa ikwea' lad na'.
45009016	Le'a gor na nti Dios dub men, le'a ta wa na'anpa ta le'a men wa nlad no na'anpa ta nkwa'an xa‑yá. Le'a Dios ndi le'a nlats ladna xa, ta we'e nti Dios xa.
45009017	Lak nkeani'i di'izh ten Dios ndab Dios ndo' faraón: “Le'a na' ulaxo'ob lu nak lu xa nibe'e, ndontsa ulu'u le'a na' juert nak, no igondo' itea be men nde ndo' gizhliyo ton nak na'.”
45009018	Le'a ta wa gab le'a tal Dios nlad ilats ladna dub men, le'a xa lika sun. No tal le'a Dios nlad yak ngud lado'o dub men, le'a xa likaga sun.
45009019	Parea ncho bega gab: “¿Xta'an ndab Dios le'a beuna ndap ke, tal le'a beuna lá yoo gan utsaw ndo' ta nlad Dios gun Dios?”
45009020	Ná le'a na' gáp, ¿ton nak lu zha gab lu le'a Dios na'anpa utsin ndun? ¿Syo'o gan gab dub gets ndo' xa mbinde'e‑yá: “¿Xta'an ngi lnde'e mbinde'e lu na' zha?”
45009021	¿Lá ini'í bega zha le'a xa ndande'e be ta btsi'in le'a nibe'e ndo' yosid, syo'o gan gunno xa dub ble'a yosid guni'i xta'an nlad xa, tal dub vas mas nsak, natal dub vas uxee nsak?
45009022	No liga nak ta ndun Dios. Le'a xa nlad ini'í itea be men le'a xa juert nak, no le'a xa ntsaksi bexa ugap nak. Parea ndi mxik xa ndo' bexa na nsabndo' utsaksi xa, bexa ndi'izh gak perdid,
45009023	ndontsa ini'í be men xte'e uzhe'eb utsin nak xa ndo' beuna. Le'a polta le'a xa mlats ladna beuna no mti xa beuna yoo beuna wats xa.
45009024	Le'a beuna nak bexa na mti Dios wa, bexa judio no bexa na'anpa xa judio.
45009025	Le'a ta wa lak nkeani'i ndo' libr mke'a Oseas, ndab Dios: Le'a bexa ndi'izh na'anpa nak gezh ten na' wa, nat le'a na' gáp le'a bexa wa xmenka~na'. Le'a bexa ndi'izh na'anpa nkea lad na' wa, nat le'a na' nke'aka ladna bexa.
45009026	No sa na ndáp na': “Le'a bego na'anpa nak xmen~na'”, bi le'aka sa we'e le'a na' gáp le'a bexa wa nakka xin Dios nban.
45009027	Le'a profet Isaías noga mbidi'izh cuent ten bexa Israel, ndab xa: “Le'a be xin Israel uzhebpa yak kwa'ad cuent yux nde to'o nitsdo'o, parea na'anpa kwa'ad bexa gap gealnaban ndo' Dios.
45009028	Le'a Dios Xa Nibe'e sken gun lak ndab di'izh ten xa, utsaksi xa be men nde ndo' gizhliyo lak nsabndo'‑yá.”
45009029	Lak ndab Isaías polta: Tal le'a Dios xa ndon le'a nibe'e lá ula'ach dub nde'ep beuna, le'a beuna ndi'izh initndo' lak unitndo' be men ndencho Sodoma no Gomorra.
45009030	¿Nat xte'e gab beuna zha? Le'a na' gáp le'a bexa na'anpa xa Israel wa na'anpa ukwa'an xte'e wen ya'an bexa ndo' Dios, parea le'a bexa wa mzhealka ta wa ta na nge' ladna bexa Cristo.
45009031	Ná le'a bexa Israel mkwa'an xte'e wen ya'an bexa ndo' Dios ta na ndankea bexa ley, parea le'a bexa lá izheal‑a,
45009032	geal le'a bexa wa mkwa'an‑a juers ten ta na nxobgek bexa ndo' ley, na'anpa juers ten ta na nge' ladna bexa Dios. Le'a cuent ten bexa Israel le'a Cristo nak cuent dub ge' nkate'eb bexa,
45009033	lak nkeani'i di'izh ten Dios, ndab‑a: Bla'ach bego le'a gezh Sion mso' na' dub xa nak cuent dub ge', ta ikate'eb be men gast ilayat bexa. Ná le'a tal ton ige' ladna xa wa, le'a bexa wa nunk na'anpa ido ladna.
45010001	Bega nak beuna xmen Cristo, le'a len lado'o~na' uzhebpa nlad na' gap bexa Israel gealnaban ndo' Dios, no li na'ab na' ndo' Dios.
45010002	Le'a na' uní le'a bexa wa uzhebpa nlad ukwa'an Dios, parea ni lá ini'í bexa xte'e nsabndo' gun bexa ta wa.
45010003	Le'a bexa wa lá ini'í xte'e wen ya'an bexa ndo' Dios, ndi nkwa'an bexa ta wa juers ten le'atsa bexa. Lá ka'ab bexa gun bexa ta nlad Dios ndontsa wen ya'an bexa ndo' xa.
45010004	Le'a Cristo le'a mbin cumplir itea be ley ten Dios, ndontsa tal ton ige' ladna Cristo le'a xa wa wen ya'an ndo' Dios.
45010005	Le'a cuent ten bexa na nxobgek ndo' ley ndontsa wen ya'an bexa ndo' Dios, le'a Moisés lnde'e mke'a: “Le'a tal ton uxobgek ndo' itea be ley ndee, le'a xa wa gap gealnaban ndo' Dios.”
45010006	Ná le'a cuent ten bexa na nge' ladna Cristo ndontsa wen ya'an bexa ndo' Dios, le'a di'izh ten Dios ndab: “Lá gunbe'e lu: ¿Ton ya' gibe'a ba'? —ndontsa ula' xa Cristo ndo' gizhliyo—;
45010007	no ni lá gab lu: ¿Ton ila' gast xan gizhliyo?” —ndontsa ixiste xa Cristo lat bexa ngut.
45010008	¿No xte'e ndab di'izh ten Dios zha? Nkeani'i‑yá ndab‑a: “Gax wats lu nso' di'izh ten Dios, to'o~lu nsea len lado'o~lu.” Le'a ta ndee ta ndadi'izh besa, ndab besa ige' ladna be men Cristo:
45010009	Tal ton ga'al gab le'a Jesús le'a nak Xa Nibe'e ten xa, no gungea ladna xa len lado'o~xa le'a Dios mxiste Jesús ndo' gealgut, le'a xa wa gap gealnaban ndo' Dios.
45010010	Le'a ta na li ndangea ladna beuna len lado'o beuna wa, ta we'e wen ya'an beuna ndo' Dios. No ta na li ndab beuna wa, ta we'e le'a Dios usa'a dub gealnaban kub ndo' beuna.
45010011	Lak nkeani'i di'izh ten Dios, ndab‑a le'a tal ton ige' ladna Dios, le'a bexa wa nunk na'anpa ido ladna.
45010012	Guni'i tal xa xa judio natal na'anpa xa judio xa, le'a Dios dubtsa nak Xa Nibe'e ten iteanak beuna. No uzhebpa wen nak Dios ndo' itea be men na nkwa'an xa.
45010013	Lak nkeani'i di'izh ten Dios, ndab‑a: “Le'a tal ton ukwa'an Dios Xa Nibe'e, le'a bexa wa gap gealnaban ndo' Dios.”
45010014	¿Parea xte'e ukwa'an bexa Dios tal le'a bexa lá ndangea ladna xa? ¿No xte'e gungea ladna bexa Dios tal le'a bexa lá ndo'ón di'izh ten xa? ¿No xte'e go'ón bexa di'izh ten xa wa tal na'an ton ndadi'izh‑a ndo' bexa?
45010015	¿No ton gudi'izh di'izh wa ndo' bexa tal na'an ton utu'ub xa? Lak nkeani'i di'izh ten Dios, ndab‑a: “¡Uzhebpa chul gor ilansea' bexa ilenno di'izh wen ten Dios!”
45010016	Ná le'a bexa wa na'anpa itea nxobgek ndo' di'izh wen ten Dios, lak mke'a Isaías, ndab‑a: “Dios Xa Nibe'e, ¿ncho ton ndangea ladna ta ndadi'izh besa zha?”
45010017	Le'a bexa na ndangea ladna Cristo, ned mbi'ín bexa di'izh ten Cristo, ta ndadi'izh be men ndo' bexa.
45010018	¿Ndáp na' le'a bexa Israel lá ngo'ón di'izh ten Dios zhaga? Le'a na' gáp le'a bexa mbi'ínka ta wa, lak nkeani'i di'izh ten Dios: Le'a ti bexa wa mgen idub ndo' gizhliyo, gast sa ndon le'a mas sit ndo' gizhliyo mgen be di'izh ten bexa.
45010019	¿Lid myakbe'ena bexa Israel ta mbi'ín bexa wa zha? Le'a Moisés mke'a ta ndab Dios ndo' bexa Israel wa: Le'a na' gakno bexa na'anpa nak xmen~na', ndontsa ixeeno ladna bego bexa. No gakno na' bexa na lá nyakbe'ena, ndontsa gakloo bego.
45010020	Le'a Isaías mas ga'al mke'a‑yá, ndab Dios: Le'a bexa na'anpa ukwa'an na', ndi le'a mzheal na'. No mlundo' na' ndo' bexa na na'anpa inabdi'izh ma na'.
45010021	Ná le'a cuent ten bexa Israel le'a Dios ndab: “Idub wizh nlad na' ilen bexa wats na', bexa ngud nak, no ni lá nxobgek bexa ndo' na'.”
45011001	No inabdi'izh na' ndo' bega: ¿Mxelad Dios bexa Israel, bexa nak xmen~xa zha? Le'a na' gáp le'a ta wa na'anpa li nak, le'a na' ndee no nak dub xa Israel, dub xa ras Abraham, no dub xa ras Benjamín.
45011002	Le'a Dios na'anpa uxelad be xmen~na, bexa na polta mti Dios. ¿Lá ini'í bega zha xte'e ndab di'izh ten Dios cuent ten Elías? Le'a Elías mbidi'izh ndo' Dios utixtino xa bexa Israel, ndab xa:
45011003	“Dios Xa Nibe'e, le'a bexa wa mbit be profet ten go, no mlate bexa be sa nsa'a besa xnab ndo' go. Le'a na' ndee nabtsa nban, ná nat le'a bexa nlad gut na'.”
45011004	Ná le'a Dios cha uka'ab ndab: “Bi ncho stub sga'ad mil xabgi'i nla'ach na', bexa na'anpa nsaxib ndo' Baal.”
45011005	No liga nat bi ncho ste'ep bexa Israel nak xmen Dios, le'a xa mti bexa wa ta na wen nak xa ndo' bexa.
45011006	Le'a bexa wa nak xmen Dios ta na li wen nak Dios ndo' bexa, na'anpa ta na wen ndun bexa. Tal le'a‑yá ta na wen mbin bexa, le'a ta wa gab le'a ta wen nak Dios wa na'anpa dub ta ga nsa'a Dios.
45011007	¿We'e xte'e gab beuna zha? Le'a bexa Israel wa mkwa'an ná xte'e wen ya'an bexa ndo' Dios, ná le'a bexa lá ngun gan izheal ta wa. Nabtsa bexa na mti Dios wa mbin gan, le'a iteata bexa wa myak ngud lado'o~na.
45011008	Le'a ta wa lak nkeani'i di'izh ten Dios, ndab‑a: “Le'a Dios mbin le'a bexa wa cuent dub xa mla'bea. Ndap bexa ngusndo' bexa, ná lá na' bexa. No ndap bexa ncha' bexa, ná lá ndo'ón bexa. No bi le'a li mya'an bexa gast wizh nat.”
45011009	No ndab David: Le'a be ujest ndankea bexa wa yak dub sa ya'iga'a bexa; Le'a bexa wa ikate'eb, cha utsaksi Dios bexa.
45011010	Le'a ngusndo' bexa wa yá lá yoota gan iwi'i, no itek tso'o bexa idub tiemp.
45011011	Le'a stub ta'a inabdi'izh na': ¿Ukate'ebla bexa Israel, no ulayat bexa gast lá yoota gan yach bexa wats Dios zha? ¡Le'a na' gáp le'a ta wa na'anpa li nak! Le'a ta na lá uxobgek bexa Israel ndo' Dios wa, ta we'e le'a bexa na'anpa xa Israel syo'o gan gap gealnaban ndo' Dios. We'e ini'í bexa Israel ta wa, cha no bexa ilad yach wats Dios.
45011012	Le'a bexa Israel lá uxobgek ndo' Dios, ta we'e le'a Dios wen mbinno be men gizhliyo; le'a bexa Israel le'a mla'a Dios, ta we'e wen mbinno Dios bexa na'anpa xa Israel. ¿Lid mas uzhebpa wen yoo be men wa zha, gal zha na yach bexa Israel wa wats Dios?
45011013	Nat gáp na' ndo' bega na'anpa xa Israel, le'a Dios le'a mtu'ub na' gudi'izh na' di'izh ten xa ndo' bega, no nsak na' le'a ti'in wa uzhe'eb dub ta nsak.
45011014	Nlad na' le'a bexa ltsa'a~na' bexa Israel ini'í ta ndun bega, cha no bexa yach wats Dios.
45011015	Le'a Dios mla'a bexa Israel wa, ndontsa le'a iteata be men yoo gan ibii wats Dios. Le'a gal zha na yach bexa wa wats Dios, le'a ta wa gak cuent ibangal bexa ndo' gealgut.
45011016	Tal ton usa'a dub pan ndon le'a ned ndo' Dios, we'e le'a itea be pan nto'o ko'ob wa ta tenka Dios. No tal le'a be lo dub ya ta ten Dios, we'e le'a itea be xos‑a ta tenka Dios. No liga le'a be usan gox ten bexa Israel wa ngok xmen Dios, ta we'e noga bexa nak xin bexa wa gal gor gak xmen Dios.
45011017	Le'a bexa Israel nak cuent be xos dub ya olivo, be ná myabto'og. Ná le'a bego nak cuent xos stubga ya olivo yo'o ulen. Cha ndi le'a bega mge'al ndo' ya ned wa sakndo' be ná myabto'og wa, ndontsa gunti'in bega be lo ya wa no nits ten ya wa.
45011018	Parea lá izhinna bega ndo' bexa Israel bexa nak cuent ta myabto'og wa, le'a be xos dub ya na'anpa le'a ndun nsobnge'a xan ya wa. Le'a xan ya wa ndi le'a ndun ndi'ibnge'a xos‑a.
45011019	Ncho bega gab le'a be xos ya wa myabto'og ndontsa ige'al bega ndo' ya wa.
45011020	Le'a ta wa ta ugeaka. Le'a bexa wa myabto'og geal le'a bexa lá ige' ladna Cristo. We'e le'a bego mge' ladna Cristo, cha mge'al bega ndo' ya wa. Parea lá izhinna bega, ndi bla'ach bega le'aka bega.
45011021	Tal le'a Dios li ulobto'og bexa le'apa nak xos ya wa, no liga syo'o gan gunno xa bega.
45011022	Binbe'e bega xte'e uzhe'eb utsin nak Dios ndo' be men, no xte'e ntsaksi xa be men. Le'a xa ntsaksika bexa lá nxobgek, parea uzhebpa utsin gunno xa bega tal le'a bega ige'ta ladna xa. Ná tal le'a bega na'anpa li gun, le'a Dios no bega kabto'og.
45011023	No tal le'a bexa Israel ige' ladna Cristo, le'a Dios uke'al bexa le'aka ndo' ya wa, le'a Dios ndap juers gun xa ta wa.
45011024	Le'a bego ba' nak cuent be xos ya olivo, ya yo'o ulen wa, cha mge'al bega ndo' ya olivo, ya wen wa. Parea le'a bexa Israel cuent nak be xos le'aka ya wen wa, ta we'e mas lid bid uke'al Dios bexa ndo' le'aka sa myabto'og bexa wa.
45011025	Le'a na' nlad ini'í bega dub ta uga'ach ten Dios, ndontsa lá izhinna bega: le'a bexa Israel myak ngud lado'o~na dub nde'ep, gast gal zha na le'a bexa na'anpa xa Israel gungea ladna Cristo, gast plo mti Dios bexa.
45011026	We'e le'a itea bexa Israel gap gealnaban ndo' Dios, lak nkeani'i di'izh ten Dios ndab Dios: Le'a gezh Sion ito'o dub xa uxa'ak be men, xa na ko'o bexa Israel ndo' ta ugap.
45011027	Le'a ta wa trat gunno na' bexa, gor na utsu'u na' be ke ten bexa.
45011028	Le'a kwa'ad bexa Israel mxelad di'izh wen ten Cristo, ta we'e le'a bega na'anpa xa Israel syo'o gan ibii wats Dios. Ná le'a Dios bi nkwea' ladna bexa wa le'a xa wa mti be usan gox polta ten bexa.
45011029	Le'a dub ta'a ga nsa'a Dios, le'a xa lá ulat‑a. No liga le'a bexa na mti Dios, le'a Dios lá ula'alad bexa.
45011030	Polta le'a bega lá nxobgek ndo' Dios. Ná nat le'a Dios mlats ladna bega geal le'a bexa Israel wa lá uxobgek ndo' Dios.
45011031	Nat le'a bexa wa lá nxobgek ndo' Dios, ná le'a Dios ilats ladna bexa wa lak mlats ladna xa bego.
45011032	Le'a Dios le'a mluu le'a itea be men lá uxobgek ndo' xa, ndontsa uluu xa le'a xa ilats ladna itea be men.
45011033	¡Uzhebpa nyakbe'ena Dios itea be ta'a, no nchando' xa itea be ta'a! ¡Na'an ton yoo gan ini'í xte'e ndanbe'e Dios, no xta'an ndun xa!
45011034	¿Ti ncho ton nyakbe'ena ná xta'an ndanbe'e Dios zha? ¿No ti ncho ton syo'o gan utenxe'a Dios zha?
45011035	¿No ti ncho ton ned msa'a ta'a uka'a Dios zha, ndontsa juerska kix Dios ika'a xa wa?
45011036	Le'a iteanak be ta ncho, le'a Dios le'a mbinde'e‑yá no ndun xa le'a‑yá ndun ti'in no nluu‑yá le'a xa ndon le'a juert nak. ¡Le'a Dios le'a nak xa ndon le'a si'il idub tiemp! Lika nak‑a.
45012001	Bego nak beuna xmen Cristo, le'a ta na uzhe'eb nlats ladna Dios beuna, ta we'e na'ab na' ndo' bega usa'a bega le'aka le'a bega ndo' Dios, cuent dub xnab nban gak bega, ta umbi'i nak ndo' xa, no ta nsak ladna xa. Le'a ta wa lak nsabndo' yankea beuna Dios.
45012002	Lá gak bega lak nak be men ncho nat, ndi bla'a bega uche'a Dios mod gunbe'e bega, ndontsa li igondo' bega xta'an nlad Dios gun bega: le'a ta wa ta utsin nak, no ta wen nak, no ta ga'al nak.
45012003	Le'a Dios utsin mbinno na', msa'a xa ti'in ten xa gun na'. Ta we'e le'a na' gáp ndo' bega, le'a kadga bega lá gunbe'e le'a bega mas nsak ndo' lakka nak bega. Ndi utsin binbe'e bega cuent ten le'aka le'a bega, laktsa msa'a Dios nge' ladna bega xa.
45012004	Le'a las dub men ndap sian lea'~na, parea na'anpa itea‑yá dubtsa ti'in ndun.
45012005	No liga le'a beuna kwa'ad nak xmen Cristo, le'a beuna nak cuent las Cristo, no dubtsa xkwa'a be men nak beuna.
45012006	Le'a Dios nsa'a sian be ta ndák beuna, laktsa nlad xa usa'a xa‑yá ndo' kadga dub beuna. Tal le'a Dios nsa'a gudi'izh dub xa sakndo' Dios, le'a xa wa nsabndo' li gun lak plo nge' ladna xa Dios.
45012007	No tal le'a stub xa ndák ndun ti'in ndo' be ltsa'a~xa, le'a xa wa nsabndo' li gun ti'in wa. No dub xa ndák nluu be men, le'a xa wa nsabndo' li uluu bexa.
45012008	No dub xa ndák ntenxe'a be men, le'a xa wa nsabndo' li gun. No dub xa ndák nsa'a ta nki'in stub men, le'a xa wa nsabndo' usa'a‑yá dub lak ndap xa‑yá. No dub xa ndák nchansu be men, le'a xa wa nsabndo' utsin gun ta wa. No dub xa ndák nlats ladna be men, le'a xa wa nsabndo' iten ladna li gun xa.
45012009	No bkwea' ladna bega be ltsa'a bega idub ncho ladna bega. No bxee ladna bega ndo' ta ugap, ndi usankea bega tso'o ta wen.
45012010	Utsin gok bega ndo' be ltsa'a bega lak nsabndo' gak dub xa ndo' wit~xa. No gop bega mod ndo' be ltsa'a bega.
45012011	No lá icha'ab bega gun bega ti'in, ndi idub ncho ladna bega bin bega ti'in ten Dios Xa Nibe'e.
45012012	Bten ladna bega ndalen ndenkea' bega gal uso' bega ta usa'a Dios. No bxik bega ndo' be gealkwea'. No gab ge'al bidi'izhno bega Dios.
45012013	Gokno bega bexa no nak xmen Dios be ta nki'in bexa. No utsin binno bega bexa ndi'id ina' bega.
45012014	Le'a gor na ugap ndanno be men bega, unab bega ndo' Dios gakno Dios bexa. Na'anpa inab bega ini'í bexa gealkwea', ndi unab bega gakno Dios bexa.
45012015	Bten ladna bega gor na ncho bexa nten ladna. No bi'in bega gor na ncho bexa ndo'on.
45012016	Utsin ute bega no be ltsa'a bega. Lá izhinna bega, ndi bchealtsa'a bega bexa uban nak. No na'anpa izhinnona bega be ta ndák bega.
45012017	Lá ukixke bega be ta ugap ndanno be men bega, ndi bte'a ladna bega utsin gak bega ndo' itea be men.
45012018	Tal syo'o gan gast plo yakea bega, wen kwe bega no itea be men.
45012019	Bego na nkwea' lad na', lá ukixke bega ta ndanno dub men bega. Ndi bla'a bega le'a Dios le'a utsaksi xa wa, lak nkeani'i di'izh ten Dios, ndab Dios: “Le'a na' ndee le'a utsaksi bexa, no ukixke na' be ta ugap mbin bexa.”
45012020	No ndab‑a: “Le'a tal ton dub xa ndaklono bega, tal le'a xa wa ndanna, bsa'a bega ta gaw xa. No tal le'a xa ndak ladna, bsa'a bega ta goo xa. We'e ido ladna xa no ta na ndun xa wa.”
45012021	Lá ula'a bega le'a ta ugap ndun stub men wa gun gan ndo' bega, cha no bega gun ta ugap. Ndi wen binno bega bexa wa, cha li gun bega gan ndo' ta ugap.
45013001	No bxobgek itea bega ndo' bexa nakti'in, le'a bexa nakti'in wa na'an, tal le'a Dios lá igo bexa. Le'a itea bexa wa le'a Dios le'a mte xa.
45013002	Le'a tal ton nkabto'o ndo' bexa nakti'in, le'a xa wa ntidnsa'ab ndo' lak nlad Dios, cha ini'í xa gealkwea' lak nsabndo'‑yá.
45013003	Le'a bexa ndun ta wen na'anpa nzheb ndo' bexa nak ti'in, ndi le'a bexa ndun ta ugap nzheb ndo' bexa wa. Tal le'a bega lá nlad izheb ndo' bexa nakti'in, utsintsa gak bega. We'e le'a bexa wa gab le'a bega utsin nak.
45013004	Le'a Dios le'a ulo bexa nakti'in wa ndontsa gakno bexa bega. Ná tal le'a bega ugap gun, we'e bzheb bega ndo' bexa wa le'a bexa na'anpa ga lba'atsa ndeno spad. Le'a bexa wa nso' ndo' ti'in ten Dios, ndontsa utsaksi bexa be men ndun ta ugap.
45013005	Ta we'e bxobgek bega ndo' bexa wa, na'anpa ta na utsaksitsa xa bega, ndi ta na uni'íka bega le'a ta wa ta nsabndo' gun bega.
45013006	No utix bega med ndo' gobier lak nsabndo'‑yá, le'a Dios le'a ulo bexa gun bexa ti'in wa.
45013007	Bsa'a bega ndo' kad dub xa lak nsabndo'‑yá: ndo' bexa nakti'in bsa'a bega med lak nsabndo'‑yá. No gop bega mod ndo' bexa wa, no utsin bidi'izh bega ndo' bexa wa lak nsabndo'‑yá.
45013008	Na'anpa isa'ab bega ndo' ni dub men, ndi bkwea' ladna bega be ltsa'a bega. Le'a tal ton ikwea' ladna be ltsa'a~na, le'a xa wa ndunka lak ndab ley ten Dios.
45013009	Ndab‑a: “Lá ugal bega stub xa na'anpa xa ten bega. Lá gut bega men. Lá gun bega gealwa'an. Lá gun bega gealkwi'in. Lá isa'ab ladna bega ta ndap stub men.” Le'a ta gáp na' ndee nak xan itea be ta wa no iteata be ta'a unibe'e Dios: “Bkwea' ladna lu be ltsa'a~lu lakkata lu.”
45013010	Le'a tal ton nkwea' ladna be ltsa'a~na, le'a xa na'anpa ugap gunno bexa wa. Ta we'e tal le'a bega nkwea' ladna be ltsa'a~na, le'a bega ndunka lak nibe'e ley ten Dios.
45013011	Li nsabndo' gun bega ta wa, le'a beuna uni'í xte'e nak tiemp nat. Lá gak beuna cuent dub xa naxyats, le'a nat le'a wizh ilen Cristo mas gax nak ndo' zha ned mbingea ladna beuna xa.
45013012	Le'a nat uzhebpa nchaseala te'al, yamer gat stub xe'a. Nat yá lá gunta beuna be ta ugap nak, ta ndun be men sa ukaw. Ndi gun beuna be ta wen, ta ndun be men ndo' xe'a.
45013013	Utsin ikesea beuna lak utsin nkesea dub xa ndo' xe'a. Lá ikesea bega ndo' be gast ncho ta ugap. No lá gun bega gealgu. No lá ugal bega stub men na'anpa xa ten bega. No lá gun bega be ta ugap ltsa'a ta wa. No lá ukwa'an bega uyo. No lá ixeeno ladna bega be men ta na ndap xa ta'a.
45013014	Ndi gok bega lak nak Jesucristo Xa Nibe'e, yá lá ukwa'anta bega be ta nladtsa bega.
45014001	Utsin gok bega ndo' bexa tilaw ndangea ladna Cristo, lá kuyoto'ono bega xa.
45014002	Le'a ncho bexa ndab syo'o gan gaw itea be ta'a, ná le'a ncho bexa tilaw ndangea ladna Cristo ndi ndaw xa sbe'en ta uge'a.
45014003	Le'a bexa na ndaw itea be ta'a wa lá nsabndo' inisi bexa na lá ndaw‑a. No liga le'a bexa na lá ndaw itea be ta'a lá nsabndo'ga inisi bexa na ndaw ta wa, le'a iteanak bexa wa dubtsa nsak ndo' Dios.
45014004	¿Ton nak bego nisi bega bexa wa, bexa na no ndun ti'in ndo' Dios? Le'a Dios le'a nak xa nibe'e bexa wa, gab xa tal le'a ta ndun bexa wa ta wen natal ta lid le'a nak‑a. Le'a Dios ndap juers ndakno xa bexa gun bexa ta wen.
45014005	Le'a ncho bexa ndab le'a dub wizh mas nsak ndo' stub wizh, no ncho bexa ndab le'a itea be wizh parej nak. Le'a kadga dub beuna nsabndo' ini'í xte'e ndanbe'e beuna cuent ten ta wa.
45014006	Le'a xa na ndab le'a dub wizh mas nsak ndo' stub wizh wa, no xa na ndab le'a itea be wizh parej nak wa, le'a itop bexa wa nsak le'a ta ndun xa wa ta nsak ladna Dios. No liga le'a xa na ndaw itea be ta'a wa no xa na lá ndaw‑a, le'a itop bexa wa nsak le'a ta ndun xa wa ta nsak ladna Dios, no nsa'a bexa xno ndo' Dios.
45014007	Le'a zha nban beuna no zha gat beuna le'a beuna na'anpa le'a nibe'e beuna.
45014008	Le'a zha nban beuna le'a beuna nde ndo' ya'a Dios. No zha gat beuna, le'a beuna nde ndo' ya'aka Dios. Tal nban beuna natal gat beuna, le'a beuna ndeka ndo' ya'a Dios.
45014009	Le'a Cristo ngut no mban xa ndontsa gak xa Xa Nibe'e ten bexa ngut nsea bexa nban.
45014010	¿Parea xta'an nisi bega stub xa no nak xmen Cristo zhaga? ¿No xta'an ndab bega zha le'a bega mas nsak ndo' xa wa? Le'a gal dub wizh le'a beuna itea kwe ndo' Cristo.
45014011	Lak nkeani'i di'izh ten Dios, ndab Dios: Le'a na' gáp le'a itea be men isaxib ndo' na'. No igondo' iteanak be men le'a na' le'a nak Dios.
45014012	Le'a ta wa gab le'a kadga dub beuna iso' ndo' Dios, gab beuna ndo' Dios ná xta'an mbin beuna.
45014013	Ta we'e lá nsabndo' inisi beuna stub xa no nak xmen Cristo. Ndi ula'ach beuna lá gun beuna dub ta'a utsabgix xa ndo' ta ugap.
45014014	Le'a na' uní lak mluu Jesús ndo' na', le'a ni dub ta ndaw men na'anpa gab Dios lá gaw beuna‑yá. Ná le'a tal ton gunbe'e le'a Dios lá nlad gaw xa dub ta'a, le'a xa wa lá nsabndo' gaw ta wa.
45014015	Ná le'a tal ta ndaw bega wa gun lá utsin yoo ladna dub ltsa'a bega, le'a ta wa nluu le'a bega na'anpa nkwea' ladna xa wa. Le'a Cristo no sakndo' xa wa ngut, ta we'e le'a bega lá nsabndo' gaw dub ta'a tal le'a ta wa utsabgix ltsa'a bega wa.
45014016	Tal le'a bexa no nak xmen Cristo gab le'a ta ndun bega wa ta lid le'a nak, yá gunta bega ta wa.
45014017	Le'a lak nibe'e Dios beuna, le'a ta ndaw beuna no ta ndo beuna na'anpa ta nsak. Le'a ta nsak wa ndi ta ndun beuna ta utsin nak, no wen nchono beuna be ltsa'a beuna, nsea nten ladna beuna, lak nsa'a Espíritu ten Dios.
45014018	Le'a tal ton bexa li gun ti'in ndo' Cristo, le'a Dios isak ladna lak nak bexa wa no gab be men le'a bexa wenka nak.
45014019	Le'a beuna nsabndo' gunta ta gun wen yoono beuna be ltsa'a beuna no ta gakno bexa wa.
45014020	Lá ula'a bega le'a ta ndaw bega wa utsabgix stub xmen Cristo. Le'a itea be ta ndaw be men wa umbi'i nak ndo' Dios, parea tal le'a ta ndaw beuna gun le'a stub xa gaila' ndo' ta ugap, le'a beuna lá nsabndo' gaw ta wa.
45014021	Mas wen lá gaw beuna be'al, no ni lá goo beuna ta nsudna men, no ni lá gun beuna ni stub ta'a, tal le'a ta wa utsabgix stub xa, natal lá utsin yoo ladna xa, natal gach ladna xa.
45014022	Le'a ta ndanbe'e bega cuent ten be ta ndee wa, le'a ta wa le'atsa bega uni'í nsea Dios. Uzhe'eb wen yoo ladna bexa na uni'í len lado'o~na le'a utsin ndun ndo' Dios.
45014023	Ná le'a tal ton gaw dub ta'a ndanbe'e xa lá nsabndo' gaw xa, le'a ta wa dub ke geal le'a xa na'anpa ndun lak ndanbe'e xa len lado'o~xa. Le'a itea be ta ndun bega tal ndanbe'e bega le'a ta wa lid le'a nak, le'a ta wa dub ke ndo' Dios.
45015001	Ta we'e le'a beuna na mas nyakbe'ena di'izh ten Dios nsabndo' mas gap beuna mod ndo' bexa tilaw ndangea ladna Cristo. Lá ukwa'an beuna be ta isak ladna le'atsa beuna.
45015002	Le'a kadga beuna nsabndo' gakno be ltsa'a~na ndontsa mas ige' ladna bexa Dios.
45015003	Le'a Cristo na'anpa ukwa'an ta nladtsa xa, le'a lak nkeani'i di'izh ten Dios le'a xa ndab ndo' Dios: “Le'a gor na nisi bexa go, le'a na' no kwea' nyo'o ladna.”
45015004	Le'a be di'izh ten Dios nkea polta, le'a ta wa nkeani'i ndontsa uluu‑yá beuna xte'e mas uxik beuna, no lá gach ladna beuna ndenkea' beuna gal uso' beuna ta usa'a Dios.
45015005	Le'a Dios le'a ndun le'a beuna nxik, no lá ndach ladna beuna. Nat na'ab na' ndo' xa wa gun xa dubtsa gak bega lak nlad Cristo Jesús,
45015006	ndontsa dubtsa gab bega le'a Dios uzhe'eb dub Dios si'il, xa na le'a nak Xus Jesucristo Xwan beuna.
45015007	Le'a lak utsin nak Cristo ndo' beuna, no liga utsin gok bega ndo' be ltsa'a bega. We'e le'a be men gab le'a Dios uzhebpa wen nak.
45015008	Le'a na' ndáp le'a Cristo Jesús mbi'id ndo' gizhliyo ndontsa gakno xa bexa Israel, mluu xa le'a Dios sbe'en gealngea ndadi'izh, ndunka Dios ta ndab xa ndo' be usan gox polta ten bexa wa.
45015009	No mbi'id Cristo ndontsa le'a bexa na'anpa xa Israel usa'a xno ndo' Dios ta na nlats ladna Dios bexa, lak nkeani'i di'izh ten Dios, ndab‑a: Le'a na' gáp ndo' bexa na'anpa xa Israel le'a go le'a nak Dios. No golto'o na' ndo' go.
45015010	No nkeani'i di'izh ten Dios ndab‑a: Le'a bego bexa na'anpa xa Israel, bten ladna bega lak nten ladna be xmen Dios.
45015011	No nkeani'i‑yá: Bsa'a bega xno ndo' Dios, itea bego xa na'anpa xa Israel. Bidi'izh bega xte'e si'il nak xa, bego xa itea be nacion.
45015012	No stub ta'a mke'a Isaías ndab‑a: Gal zha ilen dub xa lat be xin Isaí, gak xa xa nibe'e bexa na'anpa xa Israel. We'e le'a bexa wa ige' ladna xa.
45015013	Le'a Dios le'a nak xa na usa'a itea be ta wen ndenkea' beuna. Nat na'ab na' ndo' xa gun xa uzhe'eb iten ladna bega no wen yoono bega be ltsa'a bega, bego na ndangea ladna xa wa. Li ndontsa juers ten Espíritu ten Dios le'a bega mas gungea ladna le'a Dios usa'aka ta ndab xa wa.
45015014	Bego nak beuna xmen Cristo, le'a na' uníka le'a bega uzhe'eb wen nak, no uni'í bega sian ta'a gast gun bega gan utenxe'a bega be ltsa'a bega.
45015015	Ná le'a na' ndee ngop valor mke'a na' ta ndee wa, ndontsa lá yalad bega‑yá. Le'a Dios uzhe'eb wen ndanno na',
45015016	mti xa na' gun na' ti'in ten Jesucristo lat bexa na'anpa xa Israel, ndadi'izh na' di'izh wen ten Dios ndo' bexa, ndontsa gak bexa cuent dub xnab isak ladna Dios, no utsambi'i Espíritu ten Dios lado'o bexa.
45015017	Le'a ta na nak na' xmen Cristo Jesús le'a na' nten ladna ndun na' ti'in ndo' Dios.
45015018	Lá ndadi'izh na' be ta ndun na', le'a na' ndi ndadi'izh ta mbinno Cristo na'. Le'a bexa na'anpa xa Israel mxobgek ndo' Dios gor na mbi'ín bexa ta ndadi'izh na' no uni'í bexa be ta ndun na',
45015019	be uyon mbin na' juers ten Espíritu ten Dios. Ta we'e le'a di'izh wen ten Cristo mte'achso itea lad, gast Jerusalén nsea gast región Ilírico.
45015020	Le'a na' mbin juers mbidi'izh na' di'izh ten Cristo sa biseata go'ón bexa‑yá, cuent dub xa ndande'e ni'i na'anpa gunde'e xa‑yá tso'o ta mtexan xa'aga men.
45015021	Le'a ta wa lak nkeani'i di'izh ten Dios, ndab‑a: Le'a bexa ncho sa na na'anpa ngen cuent ten xa, gal dub wizh le'a bexa igondo' xa wa. No bexa na gol go'ón di'izh ten xa wa, le'a bexa wa yakbe'ena‑yá.
45015022	Le'a ta na li ndun na' ti'in wa, ta we'e gast nat bi lá yo'o gan gal ina' na' bega.
45015023	Parea le'a nat le'a na' yá msando' ti'in ndun na' sa ndee, no sianla li'in nlad na' gal ina' na' bega.
45015024	Ta we'e le'a zha na gaa na' España, iti'id na' sa ncho bega, yono na' bega dub nde'ep. We'e gakno bega na' nes gaa na' España.
45015025	Parea le'a na' ned Jerusalén gaa, goo na' ta gakno be xmen Cristo sa wa.
45015026	Le'a ta wa med myunjunt bexa Macedonia no bexa Acaya, ta ika'a bexa uban nak ncho lat be xmen Cristo gezh Jerusalén.
45015027	Le'a bexa wa mten ladna msa'a bexa ta wa. Le'a ta wa dub ta lika nsabndo' gun bexa, geal le'a bexa Israel mluu di'izh ten Dios ndo' bexa be gezh xa'aga wa. Ta we'e le'a bexa wa liga nsabndo' usa'a ta nki'in bexa Israel wa.
45015028	Le'a tso'o na yun na' cuent med wa, gal ina' na' bega nes gaa na' España.
45015029	Le'a na' uní le'a gor na ilayal na' wats bega, le'a Cristo gun uzhebpa wen yoo ladna beuna.
45015030	Le'a bego nak beuna xmen Cristo, le'a ta na nge' ladna beuna Jesucristo Xwan beuna, no ta na nkwea' ladna beuna be ltsa'a beuna lak nsa'a Espíritu ten Dios, ta we'e gáp na' ndo' bega inab bega ndo' Dios gakno xa na',
45015031	ndontsa na'an xta'an gunno bexa Judea na', bexa lá ndangea ladna Cristo. No unab bega ndo' Dios iten ladna be xmen Dios ndencho Jerusalén gor na yun na' cuent med wa.
45015032	We'e tal le'a Dios nlad, le'a na' ilayal wats bega, no iten lad na' zha wa, no une na' lat bega.
45015033	Le'a Dios, xa ndun wen nyo'o ladna beuna, ula'ach iteanak bego ba'. Lika gak‑a.
45016001	No ndáp na' ndo' bega ta wen nak Febe, dub xagots no nak xmen Cristo, le'a xa no ndakno be xmen Cristo gezh Cencrea.
45016002	Utsin gok bega ndo' Febe wa gor ilansea' xa sa ba', lak nsabndo' gak bega ndo' itea bexa nak xmen Cristo. Gokno bega xa guni'i xta'an nki'in xa, le'a xa ndakno na' lak ndakno xa kwa'ad be men.
45016003	Unidi'izh bega ndo' Priscila nsea ndo' Aquila sakndo' na', bexa ndunno na' ti'in ten Cristo Jesús.
45016004	Le'a bexa wa ngokno na' dub gor ngi rages ngat na', ni lá ndanbe'e bexa le'a bexa noga sat. Ta we'e nsa na' xno ndo' bexa. No liga le'a bexa na'anpa xa Israel, bexa no nak xmen Cristo, nsa'a xno ndo' bexa wa.
45016005	No unidi'izh bega ndo' be xmen Cristo nzhealbe ta lid Priscila no Aquila wa. Nsea unidi'izh bega ndo' Epeneto dub xa nkwea' lad na', xa ned mge' ladna Cristo región Acaya.
45016006	No unidi'izh bega ndo' Marí, xa uzhebpa ndun ti'in lat bega.
45016007	No unidi'izh bega ndo' Andrónico no ndo' Junias, bexa no nak xa Israel. Le'a bexa wa ukeano na' litgi'ib, no uzhe'eb wen ndun bexa ti'in ten apostol. Le'a bexa wa ned mbingea ladna Cristo ndo' na'.
45016008	No unidi'izh bega ndo' Amplias dub xa nkwea' lad na', xa no nak xmen Cristo.
45016009	No unidi'izh bega ndo' Urbano, xa no ndun ltsa'a ti'in ndun na' ndo' Cristo Jesús. No unidi'izh bega ndo' Estaquis xa nkwea' lad na'.
45016010	No unidi'izh bega ndo' Apeles, xa wen ndun ti'in ten Cristo. No unidi'izh bega ndo' bexa ncho ta lid Aristóbulo.
45016011	No unidi'izh bega ndo' Herodión xa no nak xa Israel, no ndo' bexa ncho ta lid Narciso, bexa ndangea ladna Cristo.
45016012	No unidi'izh bega ndo' Trifena no ndo' Trifosa, be xagots ndun ti'in ten Cristo. No unidi'izh bega ndo' Pérsida xa no nak amig ten na', dub xagots uzhebpa ndun ti'in ten Cristo.
45016013	No unidi'izh bega ndo' Rufo, dub xa na mti Dios, nsea ndo' xna'a~xa, le'a na' nkwea' ladna xa cuentta xna'a~na'.
45016014	No unidi'izh bega ndo' Asíncrito nsea ndo' Flegonte nsea ndo' Hermas nsea ndo' Patrobas nsea ndo' Hermes nsea ndo' bexa ncho wats bexa, bexa no nak xmen Cristo.
45016015	No unidi'izh bega ndo' Filólogo nsea ndo' Julia nsea ndo' Nereo nsea ndo' bsan~xa no ndo' Olimpas nsea ndo' itea bexa ncho wats bexa wa, bexa no nak xmen Cristo.
45016016	Unidi'izh bega ndo' be ltsa'a bega wa lak ta na nluu le'a bega nkwea' ladna bexa. Le'a itea be xmen Cristo ndencho sa ndee no nlad inidi'izh ndo' bega.
45016017	Bego nak beuna xmen Cristo, le'a na' na'ab ndo' bega gap bega cuent ndo' bexa nlad uteltsa'a bega, le'a bexa wa nluu be ta xa'aga ndo' lak mtsidla bega wa. Le'a na' gáp ndo' bega lá uchealtsa'a bega bexa wa.
45016018	Le'a bexa li nak wa na'anpa ndun ti'in ten Jesucristo Xwan beuna, ndi nkwa'an bexa sbe'en ta nladtsa bexa, ndadi'izh bexa be di'izh chul no be di'izh ugu'ud nak, ndontsa ukwi'inno bexa be men lá nyakbe'ena.
45016019	Le'a ta na nxobgek bega ndo' Dios wa uzhebpa ngen itea lad, ta we'e ntenno lad na' bega. Ná le'a na' nlad list gak bega gun bega ta wen, no umbi'i gak bega ndo' be ta ugap.
45016020	Le'a Dios, xa ndun wen yoo ladna beuna wa, sken usundats maxu'u xan ndats bega. Na'ab na' ndo' Jesucristo Xwan beuna mas uzhe'eb utsin gunno xa bega.
45016021	Le'a Timoteo, xa na no ndunno na' ti'in, no nlad inidi'izh ndo' bega. No liga le'a Lucio no Jasón no Sosípater, bexa Israel bexa ltsa'a~na' noga nlad inidi'izh ndo' bega.
45016022	Le'a na' Tercio, xa na le'a nsobuke'a git ndee sakndo' Pabl, no nidi'izh na' ndo' bego nak beuna xmen Cristo.
45016023	No Gayo nidi'izh ndo' bega. Le'a na' Pabl ncho'o ta lid~xa wa, no sa ndee nsa'a xa nzhealbe be xmen Cristo. No Erast xa nchansu med ten gezh ndee nidi'izh ndo' bega. No Cuarto xa no nak xmen Cristo nidi'izh ndo' bega.
45016024	Na'ab na' ndo' Jesucristo Xwan beuna mas uzhe'eb utsin gunno xa iteanak bega. Lika gak‑a.
45016025	Le'a Dios le'a sun gan dubtsa kwe bega lak nak di'izh wen ten Jesucristo ta ndadi'izh na'. Le'a di'izh wa ta uga'ach ten Dios ta mluu xa ndo' beuna, dub ta idub polta na'anpa nchando' be men.
45016026	Ná nat le'a beuna nchando' ta wa lak mke'a be profet polta, bexa mbidi'izh sakndo' Dios. Le'a Dios, xa na nban idub tiemp, unibe'e ndo' bexa wa li ukea bexa, ndontsa gungea ladna itea be men Dios no uxobgek bexa ndo' Dios.
45016027	Nat le'a juers ten ta ndun Jesucristo le'a beuna gab le'a Dios ndon le'a xa ndák, no le'akama xa nak Dios idub tiemp. Lika nak‑a.
46001001	Le'a na' ndee Pabl, xa mti Dios no mtu'ub xa na' gun na' ti'in ten Jesucristo. Le'a na' nsea Sóstenes xa no nak xmen Cristo,
46001002	nke'a besa git ndee ndo' bego nak xmen Dios nzhealbe gezh Corinto ba'. Le'a Dios mtsambi'i lado'o bego nak xmen Cristo Jesús. No utezh Dios bega umbi'i gak bega, lak umbi'i nak itea bexa nge' ladna Jesucristo, guni'i pa ncho bexa. Le'a xa wa nak Xa Nibe'e ten bexa wa no beuna.
46001003	Na'ab na' ndo' Tad Dios no ndo' Jesucristo Xa Nibe'e utsin gak bexa ndo' bega, no gun bexa wen yoo ladna bega.
46001004	Nsa tse'e na' xno ndo' Dios, le'a Dios uzhebpa wen ndanno bega nak xmen Cristo Jesús.
46001005	Le'a ta na nak bega xmen Cristo wa, le'a Dios uzhebpa nsa'a be ta nsak ndo' bega: le'a ta wa ta ndadi'izh bega no ta ndák bega.
46001006	Le'a bega ndangeaka ladna di'izh ten Cristo,
46001007	ta we'e le'a Dios msa'aga ta ndák kadga dub bega, yá na'an xta'an ndun jwalt lat bega, ndalen ndenkea' beuna gal zha ilengal Jesucristo Xa Nibe'e.
46001008	Le'a Dios gakno bega ga'al kwe bega gast wizh lult, na'anpa gap bega ke ndo' Dios gal zha ilen Jesucristo Xwan beuna.
46001009	Le'a Dios ndunka be ta ndab xa gun xa. Le'a xa le'a mti bega yoo bega wats Xin~xa, Jesucristo Xwan beuna.
46001010	Bega nak beuna xmen Jesús, le'a ta na nak na' xmen Jesucristo, le'a na' na'ab ndo' bega dubtsa gunbe'e bega no na'anpa yak bega top partid. Utsin gok bega ndo' be ltsa'a bega no dubtsa gok bega.
46001011	Li ndáp na' geal le'a be ltsa'a Cloé ndab ndo' na' le'a lat bega ncho bexa nyoto'ono be ltsa'a~na.
46001012	Le'a lat bego ba' ncho bexa ndab le'a xa nak xmen Pabl; no nchoga bexa ndab le'a xa nak xmen Apolos; no ncho xa ndabga le'a xa xmen Pedr; no stub xkwa'aga bexa ndab le'a xa nak xmen Cristo.
46001013	¡Le'a na' gáp ndo' bega le'a be xmen Cristo lá nsabndo' gak pla xkwa'a~na! ¡No na'anpa na' ndee ukea ndo' cruz sakndo' bega! ¡No na'anpa italea' bega por na gak bega xmen na'!
46001014	Nsa na' xno ndo' Dios le'a na' na'anpa igolea' ni dub bega, nabtsa Crispo nsea Gayo ulalea' na'.
46001015	We'e na'an ton syo'o gan gab le'a utalea' natsa gak xa xmen~na'.
46001016	No ulalea' na' bexa ta lid Estéfanas, parea nsak na' lá igolea'ta na' ni stub xa.
46001017	Le'a Cristo na'anpa mtu'ub na' kolea' na' be men, le'a xa ndi mtu'ub na' gal yadi'izh na' di'izh wen ten xa. Le'a na' na'anpa ndadi'izh ta gal ladna be men, le'a na' ndi nlad ini'í bexa le'a ta na ngut Cristo ndo' cruz wa dub ta mas nsak.
46001018	Le'a cuent ten bexa na lá gap gealnaban ndo' Dios, le'a ta na ngut Cristo ndo' cruz wa dub ta tont. Ná le'a cuent ten beuna, bexa na ndap gealnaban ndo' Dios wa, le'a ta wa nluu ta juert nak Dios.
46001019	Lak nkeani'i di'izh ten Dios, ndab Dios: Le'a na' unitndo' ta ndák bexa ndab le'a mas ndák, no uxelad na' be ta nyakbe'ena bexa wa.
46001020	¿Xti'in bexa ndák, no bexa ntsid, no bexa ndadi'izh be ta ten gizhliyo ndee zha? Le'a cuent ten Dios le'a ta ndák bexa wa ta tont.
46001021	Le'a lak ndák Dios wa, le'a xa lá ula'a igondo' be men xa laktsa ndák bexa. Le'a xa ndi nsa'a gealnaban ndo' bexa ndangea ladna di'izh ten xa, dub ta na ndab be men le'a‑yá ta tont.
46001022	Le'a bexa judio nlad ini'í dub uyon gun Dios, no bexa na'anpa xa judio nlad go'ón dub di'izh wen.
46001023	Parea le'a besa ndee ndi ndadi'izh le'a Cristo ngut ndo' cruz sakndo' beuna. Le'a bexa judio ndakloo ndo' ta wa. No le'a bexa na'anpa xa judio wa nsak le'a ta wa ta tont.
46001024	Ná le'a cuent ten bexa na mti Dios, guni'i tal xa judio xa natal xa na'anpa xa judio xa, le'a ta na li ngut Cristo wa le'a nluu ta juert nak Dios nsea ta ndák Dios.
46001025	Le'a be men ndab le'a ta na li ngut Cristo wa dub ta tont, parea le'a Dios mas ndák ndo' itea be men. Ndab bexa le'a Dios ule'a nak, parea le'a Dios mas juert nak ndo' itea be men.
46001026	Bego nak beuna xmen Cristo, btse'a ladna bega le'a Dios mti bega maska uxeema bega ndák lak ndák be men, nsea uxeema bega nibe'e, nsea uxeema bega nsak.
46001027	Le'a Dios ndi mti bexa ndab be men xa na'anpa ndák, ndontsa ido ladna be men ndák. Nsea mti Dios bexa ndab be men ule'a nak, ndontsa ido ladna bexa juert nak.
46001028	Nsea mti Dios bexa ndab be men xa na'an xti'in no bexa nxelad be men no bexa na'anpa nsak, ndontsa uluu Dios le'a ta nsak ndo' gizhliyo ndee wa ta na'anpa nsak cuent ten Dios.
46001029	Ta we'e na'an ton nsabndo' izhinna ndo' Dios.
46001030	Le'a Dios myunno bega xmen Cristo Jesús, no msa'a xa ta ndák beuna lak ndák Cristo. Le'a juers ten Cristo le'a beuna wen nya'an ndo' Dios, no umbi'i nak lado'o beuna ndo' Dios, no ulo'o xa beuna ndo' be ke ten beuna.
46001031	Le'a ta wa lak nkeani'i di'izh ten Dios, ndab‑a le'a tal ton nlad izhinna, ndi izhinnona xa ta mbin Dios.
46002001	Le'a bego nak beuna xmen Cristo, le'a zha na ngwalyadi'izh na' di'izh ten Dios ndo' bega, le'a na' na'anpa ngudi'izh be di'izh ugan no lá ngunti'in na' be di'izh nsak.
46002002	Ndi mbinbe na' gudi'izh na' sbe'en cuent ten Jesucristo, no ta na ngut xa ndo' cruz.
46002003	Le'a gor na uso' na' lat bega mbin na' cuent dub xa lá nsak, no gast nxis na' tant nzheb na'.
46002004	Le'a gor na mbidi'izh na' di'izh ten Cristo ndo' bega, na'anpa ngudi'izh na' di'izh ugu'ud lak be ta'a ndák be men. Le'a Espíritu ten Dios ndi mluu ndo' bega le'a ta mbidi'izh na' wa ta ugeaka,
46002005	ndontsa na'anpa ige' ladna bega ta ndák be men, ndi mge' ladna bega juers ten Dios.
46002006	Parea le'a ndo' be men mas nge' ladna Dios, le'a besa ndadi'izhka lak ndák Dios. Ná le'a ta wa na'anpa lak nak ta ndák be men nde ndo' gizhliyo ndee, ni ta ndák bexa nibe'e, le'a ta ndák bexa wa ta initndo'.
46002007	Le'a besa ndi ndadi'izh ta ndák Dios, dub ta tilaw mluu Dios ndo' be men. Le'a zha biseata gaknde'e gizhliyo, le'a Dios mbinbe'e usa'a xa ta wa ndo' beuna ndontsa no beuna yoo wats xa.
46002008	Le'a ta wa dub ta na'anpa nchando' be men nibe'e ndo' gizhliyo ndee. Le'a tal xa igondo'‑yá le'a bexa na'anpa uke'a Cristo ndo' cruz.
46002009	Le'a ta wa lak nkeani'i di'izh ten Dios, ndab‑a: Be ta'a na'an ton gol ini'í, no ni na'an ton gol go'ón‑a, no ni na'an ton gol gunbe'e‑yá, le'a Dios le'a msaxkwa'a ta wa, usa'a xa‑yá ndo' bexa ndankea xa.
46002010	Parea le'a Dios mluu be ta ndee wa ndo' beuna juers ten Espíritu ten Dios, le'a Espíritu wa ngoxnes iteanak be ta'a gast be ta mas ndák Dios.
46002011	Na'an ton ini'í xta'an ndanbe'e stubga xa; ndon le'akama xa uni'í ta ndanbe'e xa wa. No liga le'a Espíritu ten Dios ndon le'akama uni'í ta ndanbe'e Dios.
46002012	Le'a beuna na'anpa ndanbe'e lak ndanbe'e be men gizhliyo, le'a beuna ndi ndap Espíritu msa'a Dios, ndontsa yakbe'ena beuna ta wen nsa'a Dios ndo' beuna.
46002013	Le'a ta na li ndadi'izh besa wa na'anpa be di'izh ndáktsa be men, le'a‑yá ndi be di'izh msa'a Espíritu ten Dios ndo' besa. Li ndadi'izh besa be di'izh ten Espíritu ten Dios ndo' bexa na ncho Espíritu wa len lado'o~na.
46002014	Le'a tal ton na'anpa nchando' Dios, le'a xa wa na'anpa ndangea ladna di'izh ten Espíritu ten Dios, le'a cuent ten xa le'a ta wa dub ta tont. No ni lá yoo gan yakbe'ena xa‑yá, le'a Espíritu ten Dios le'a nsa'a ta yakbe'ena bexa‑yá.
46002015	Ná le'a bexa ncho Espíritu ten Dios len lado'o~na, le'a bexa wa nyakbe'ena xta'an be ta wen no xta'an be ta ugap. Parea le'a be men gizhliyo lá nyakbe'ena xte'e nak bexa ncho Espíritu ten Dios len lado'o~na wa.
46002016	Lak nkeani'i di'izh ten Dios, ndab‑a: “¿Tonma gun gan igondo' ta ndanbe'e Dios zha? ¿Tonma isu'u ndi le'a utenxe'a Dios zha?” Parea le'a beuna ndi ndanbe'e lak ndanbe'e Cristo.
46003001	Bego nak beuna xmen Cristo, uyo'o dub tiemp le'a na' ndee lá yo'o gan ngudi'izh ndo' bega lak ndadi'izh na' ndo' be men ncho Espíritu ten Dios. Ndi mbidi'izh na' ndo' bega lak ndadi'izh na' ndo' be men gizhliyo, cuent dub xa ti'i mbingea ladna Cristo.
46003002	Le'a na' mbidi'izh dub ta ndon le'a mas uya'al nak ndo' bega, geal le'a bega lá yo'o gan yakbe'ena be ta mas ugan, cuent dub medo'o bi lá isu'u gaw. No gast nat bi lá gunka bega gan yakbe'ena bega‑yá.
46003003	Le'a bega bi nkwa'an be ta nladtsa bega, le'a ncho bega nxee ladna ndo' stub men ke ten ta ndap xa, nsea nkwa'an bega uyo, no nlad bega yak bega top partid. Le'a ta wa nluu le'a bega ndun lakka ndun be men gizhliyo.
46003004	Le'a ncho bega ndab le'a bega xmen~na', no ncho bega ndab le'a bega xmen Apolos. Le'a ta na li ndun bega wa nluu le'a bega nkwa'an ta nladtsa bega.
46003005	¿Lá ini'í bega zha le'a Apolos wa nsea na' ndee, le'a kadga dub besa ndun ti'in laktsa nlad Dios, ndontsa mbingea ladna bega Dios?
46003006	Le'a na' ndee cuent dub xa ngos dub ta'a, le'a Apolos cha mka'al‑a, parea le'a Dios le'a mbin ngo'ol‑a.
46003007	Le'a ta wa nluu le'a ni men ndas‑a wa no ni men nka'al‑a wa na'anpa xa nsak, ndi Dios xa na ndun ga'al‑a wa, xa we'e xa nsakka.
46003008	Le'a bexa ndas di'izh wa no bexa nka'al‑a, le'a bexa wa dubtsa nakbe. Le'a Dios kix ta ika'a bexa wa kadga ti'in ndun bexa.
46003009	Le'a itop besa ltsa'a~na junt ndun besa ti'in ten Dios. Le'a bega nak cuent dub ble'a yo ten Dios sa ndun besa ti'in, nsea cuent dub ni'i ndande'e Dios.
46003010	Le'a lak mluu Dios na', mbidi'izh na' di'izh ten Dios ndo' bega. Le'a na' cuent dub mech mtexan dub ni'i. Le'a stub xa mbinde'e‑yá tso'o ná li mtexan na' wa. Parea kadga dub men ula'ach xte'e gunde'e xa ná ten xa.
46003011	Le'a na'an ton yoo gan utexan stub‑a ndo' lak ta na yá utexanla wa, le'a xan‑a wa nak Jesucristo.
46003012	Le'a tso'o ta li utexanla wa, syo'o gan gunde'e xa‑yá oro, natal plata, natal be ge' chul, natal ya, natal gixgi, natal yalod.
46003013	Parea gal wizh ilengal Jesucristo, le'a ti'in mbin kadga dub beuna wa uluu. Le'a xa ilen no gi', le'a gi' wa le'a gun preb ti'in na mbin beuna wa.
46003014	Le'a tal ta mbinde'e beuna wa lá yol' ndo' gi' wa, we'e le'a Dios kix ika'a xa mbinde'e‑yá wa.
46003015	Ná tal le'a ti'in mbin xa wa yol', le'a ti'in wa initndo', parea le'a xa wa sapka gealnaban ndo' Dios. Le'a xa wa gak cuent dub xa mxo'on sa nsayol' lid~na.
46003016	¿Cha lá ini'í bega le'a bega nak ni'i ten Dios zha, le'a Espíritu ten Dios ncho len lado'o bega?
46003017	Tal ton utsabgix bexa nak ni'i ten Dios, le'a Dios utsaksi men wa, le'a bega nak dub ni'i umbi'i ten Dios.
46003018	Na'anpa ukwi'inno bega le'aka bega. Lá gunbe'e bega le'a bega nak be men ndák ndo' gizhliyo ndee. Ndi gok bega cuent dub xa na'anpa ndák be ta gizhliyo, ndontsa gak bega dub xa ndákka ndo' Dios.
46003019	Le'a ta na ndák be men ndo' gizhliyo ndee wa, le'a cuent ten Dios le'a ta wa dub ta lá isu'u, lak nkeani'i di'izh ten Dios: “Le'a Dios gun ilayat be men ndo' le'aka ta ndák bexa.”
46003020	No ndab‑a: “Le'a Dios uni'í le'a ta ndanbe'e be men ndák wa, le'a ta wa sbe'en be ta lá isu'u.”
46003021	Ta we'e ni dub bega lá izhinnona ta nak bega partid ten dub men, le'a itea be ta ndee ta ten bega:
46003022	le'a na' ndee no Apolos no Pedr no gizhliyo no gealnaban no gealgut no iteata be ta'a ncho nat no be ta ti'i ilen. Le'a itea be ta ndee wa ta ten bega.
46003023	Le'a bega xa ten Cristo, le'a Cristo xa ten Dios.
46004001	Ta we'e le'a bego ba' nsabndo' ini'í le'a besa naktsa dub xa nduntsa ti'in ten Cristo, nluutsa besa di'izh ten xa, dub ta polta na'anpa nchando' be men.
46004002	Le'a tal ton gun ti'in ten stubga men nsabndo' utsin gun xa ti'in wa.
46004003	Le'a cuent ten na' na'an xti'in ta ndab bega no stapla be men xte'e nak ta ndun na'. Ni na' na'anpa gáp xte'e nak ta ndun le'aka na', tal utsin nak‑a natal na'an.
46004004	Le'a len lado'o~na' nsak na' le'a na' na'an xá ke na' ndap, ná le'a ta wa na'anpa gab le'a na' utsin nak cuent ten Dios. Le'a Dios le'a gab xte'e nak ta ndun na'.
46004005	Ta we'e na'anpa gab bega ton xa utsin no ton xa ugap. Ndi kweas bega gast zha ilen Cristo, le'a xa wa uluu be ta uga'ach. Le'a xa uluu ná xta'an ndanbe'e kadga dub men len lado'o~na. We'e le'a Dios gab kadga be ta wen mbin beuna.
46004006	Bego nak beuna xmen Cristo, le'a na' ndee nkwea' ladna bega, ta we'e nke'a na' be ta ndee wa ndontsa iwi'i bega xte'e ndun Apolos no xte'e ndun na'. Cha li gun bega lak ndun besa laktsa ndab di'izh ten Dios, na'anpa gun bega stub ta xa'aga. No na'anpa gab bega le'a bega mas nsak ndo' stubga xa.
46004007	¿Ton ndab le'a bega mas nsak ndo' be ltsa'a bega zha? ¿Lá ini'í bega zha le'a Dios le'a nsa'a itea ta'a ndap bega? Ná tal xa le'a msa'a‑yá, ¿cha xta'an nzhinna bega zha cuent dub ta'a begotsa ndák?
46004008	Nat le'a bega nsak le'a bega ndap itea ta'a, yá na'an xta'an ndun jwalt. Nsak bega le'a bega nibe'ela, yá na'anta xta'an gunno bega besa. Nlad na' malay gak bega dub xa ta ugeaka nibe'e, ndontsa no besa gak xa nibe'e wats bega.
46004009	Parea le'a na' nsak le'a Dios mbinno besa nak apostol wa cuent dub xa na'anpa nsak, cuent dub xa ndap ke nsabndo' gat xa. Le'a itea be men no be angel nlad iwi'i xta'an yoo besa.
46004010	Le'a be men ndab le'a besa xa tont ta na ndun besa ti'in ndo' Cristo; ná le'a bego ndanbe'e le'a bega nak be men ndák ten Cristo. Le'a be men ndab le'a besa uzhebpa be men ule'a nak; ná le'a bego ndanbe'e le'a bega uzhebpa xa juert nak. Le'a be men ndap mod ndo' bego, parea nxelad bexa besa ndee.
46004011	Gast nat bi ntid yanna besa, no ntid yak ladna besa, no lá ndap besa sian xab besa, no ugap ndanno be men besa, no ni lá ndap besa sa yoo besa.
46004012	No uzhebpa nzhanna besa tant ndun besa ti'in ya'a besa. Ncho bexa kwea' ní'i ndo' besa, ná besa ndi nab ndo' Dios gakno Dios bexa. No ncho bexa ugap ndanno besa, ná besa ndi nxikka.
46004013	No ncho bexa nisi besa, ná besa ndi utsin nka'ab. Gast wizh nat ndanno bexa besa cuent dub gix, dub ta na'an xti'in ndo' gizhliyo ndee.
46004014	Nke'a na' be ta we'e na'anpa ndontsa ido ladna bega, ndi ndontsa iwi'i bega xte'e gun bega, cuentta dub xi'ín~na' nkwea' lad na' bega.
46004015	Maska ncho dub ti'i mil men nluu bega di'izh ten Cristo, parea na'anpa ncho kwa'ad xa cuent xus bega. Le'a gor na mbidi'izh na' di'izh wen ten Cristo Jesús ndo' bega, le'a bega li myak cuent dub xi'ín~na'.
46004016	Nat na'ab na' ndo' bega bin bega laktsa ndun na' wa.
46004017	Ta we'e mtu'ub na' Timoteo ndo' bega, xa na nkwea' lad na' cuentta dub xi'ín~na', no utsin ndun xa ti'in ten Cristo. Le'a xa wa gun utse'a ladna bega be ta ndun na' ta na nak na' xmen Cristo, lak nluu na' be men itea lad sa nzhealbe be xmen Cristo.
46004018	Ncho bega nzhinna, ndanbe'e bega le'a na' na'ankapa gal ina' bega.
46004019	Parea le'a na' skenka gal ina' bega tal le'a Dios nlad. We'e iní na' tal le'a bexa zhin wa ndap juers ten Dios natal ta ndadi'izhtsa bexa‑yá.
46004020	Le'a tal ton ncho ndo' ya'a Dios, le'a xa wa ndun ta nlad Dios, na'anpa sbe'en di'izhtsa ndadi'izh xa.
46004021	¿Xte'e nlad bega gal na' zha? ¿Galteyo na' bega, ná ti ndi di'izh utsin gal yáp na' ndo' bega?
46005001	Le'a na' mbín le'a lat bega wa ncho dub xabgi'i ngal le'aka xagots ten xus~xa. Le'a ta wa uzhebpa dub ta ugap, le'a ni bexa lá nchando' Dios na'anpa li ndun.
46005002	Ná le'a bega bi uzhebpa nzhinna. ¿Lá ini'í bega zha le'a bega nsabndo' ndi uban yoo ladna, no ko'o bega xa li ndun wa lat bega?
46005003	Le'a na' na'anpa nso' sa ba', parea le'a na' nsak cuent nso'ka na' wats bega sa ba'. No uníka na' xte'e nsabndo' gunno bega xa li ndun wa.
46005004	Le'a ta na nak beuna xmen Jesucristo Xwan beuna, le'a gor na yakjunt bega, le'a na' cuent noka nso' lat bega, nsea utse'a ladna bega le'a Jesucristo Xwan beuna msa'a juers ten xa ndo' bega.
46005005	Cha yun bega cuent xa li ndun wa ndo' ya'a maxu'u. We'e ini'í xa gealkwea', ndontsa ula'a xa ta ugap li ndun xa wa, cha gap xa gealnaban gal zha ilen Cristo Xwan beuna.
46005006	Le'a bega na'anpa nsabndo' izhinnona ta ndun xa wa. ¿Lá ini'í bega zha le'a dub tuzh levadur nsabich sian ko'ob arin?
46005007	Ta we'e ulantu'ub bega xa ugap wa, ndontsa yak bega cuent dub ko'ob kub na'anpa noch levadur. Le'a Cristo ngut ndontsa myu'u be ke ten beuna, le'a xa cuent nak dub borreg ten ujest Pascua.
46005008	Le'a ujest Pascua le'a bexa judio lá ndanti'in levadur. No liga le'a beuna nsabndo' ula'a be ta ugap nak beuna. Cha ndi umbi'i gak lado'o beuna nsea ga'al gak beuna ndo' Dios, lak ndaw bexa judio be pan lá ndoch levadur tiemp ten Pascua wa.
46005009	Le'a na' mtu'ubla dub git ndo' bega ndab ndo' git wa lá uchealtsa'ata bega bexa ngal stub men na'anpa xa ten xa.
46005010	Le'a na' na'anpa gáp iteltsa'a bega iteanak be men ndun ta ugap wa, le'a idub ndo' gizhliyo ncho bexa ngal dub xa na'anpa xa ten xa, no bexa nsa'ab ladna gap sian ta'a, no bexa ndun gealwa'an, no bexa ndankea be dios gizhliyo.
46005011	Le'a ta mke'a na' wa ndi gab lá uchealtsa'a bega ni dub be men na ndab le'a xa dub xmen Cristo, tal le'a xa wa nkeseano stub xa na'anpa xa ten xa, natal xa nsa'ab ladna gap sian ta'a, natal xa ndankea be dios gizhliyo, natal xa kwea' ní'i ndo' be men, natal xa ndun gealgu, natal xa ndun gealwa'an. Le'a dub men li nak wa, gast ni lá gawno bega.
46005012	Le'a na' lá nsabndo' ulach xte'e nak bexa lá nchando' Cristo. Ná le'a bego ba' nsabndo' ula'ach xte'e nak bexa ncho lat bega, bexa yá nak bega xmen Cristo.
46005013	Le'a Dios le'a gab xte'e nak ta ndun bexa lá nchando' Dios. Ta we'e ulo'o bega xa li ugap nak wa lat bega.
46006001	Le'a zha na nyono bega stub ltsa'a bega, xa no nak xmen Cristo, ¿cha xta'an nda'yab bega‑yá ndi ndo' dub juez lá nchando' Dios gun regl ta wa zha? ¿Cha xta'an lá ndab bega‑yá ndo' bexa nak xmen Dios gun regl ta wa zha?
46006002	¿Lá ini'í bega zha le'a gal dub wizh le'a be xmen Dios le'a gun regl ta ten be men lá nchando' Dios zha? Le'a tal bega li gun regl ta wa, ¿xte'e lá isu'u bega gun bega regl be ta byux ndee zha?
46006003	¿Lá ini'í bega le'a beuna le'a gun regl gast be ta ten be angel wa zha? Ta we'e le'a beuna nsabndo' le'atsa gun regl be ta ncho ndo' gizhliyo ndee.
46006004	We'e tal le'a bega ndap dub uyo ndo' gizhliyo ndee, ¿cha xta'an nda'tso' bega ndo' dub xa lá nchando' Dios wa gun regl ta ten bega zha?
46006005	Le'a na' gáp ta ndee wa ndontsa ido ladna bega: ¿Cha na'an ni dub xa ndák lat bega zha, dub xa su'u gun regl dub uyo lat bego nchando' Dios?
46006006	Ná le'a bega nyono ltsa'a~na, no gast nda'no bega uyo ten bega ndo' dub juez, dub xa lá nchando' Dios.
46006007	Ta ugeaka le'a ta na li nyono bega le'aka ltsa'a bega wa dub ta ugap ndun bega. ¿Xta'an na'anpa uxiktsa bega nsea ta ndanno stub xa bega zha? Mas wen ula'a bega gowa'an bexa be ta ndap bega.
46006008	Parea le'a bega ndi no ugap ndun, no ndowa'an bega ta ndap le'aka ltsa'a bega nak xmen Cristo.
46006009	¿Lá ini'í bega zha le'a be men ndun be ta ugap wa lá yoo gan yate sa nibe'e Dios? Lá ula'a bega ukwi'inno be men bega. Le'a ncho bexa ngal xa ten stubga men, no ncho bexa ndankea be dios gizhliyo, no ncho bexa ndapka xa ten na ná ngalga xa stub xa, no ncho be xabgi'i ngal ltsa'a bgi'i na,
46006010	no ncho bexa ndun gealwa'an, no ncho bexa nsa'ab ladna gap sian ta'a, no ncho bexa ndun gealgu, no ncho bexa kwea' ní'i ndo' be men, no ncho bexa nkwi'inno be men. Le'a itea bexa li nak wa lá yoo gan yate sa nibe'e Dios.
46006011	Le'a polta le'a ncho bega no mbin be ta ndee wa, parea le'a nat le'a Dios mtsu'u be ke ten bega, nsea mtsambi'i Dios lado'o bega, nsea mbin Dios wen mya'an bega ndo' Dios ta na mbingea ladna bega Jesús Xwan beuna, no ta na ncho Espíritu ten Dios len lado'o bega.
46006012	Ncho be men ndab le'a bexa syo'o gan gun guni'i xta'an nlad bexa. Ugeaka le'a‑yá syo'o gan, parea na'anpa itea‑yá ta nsabndo'. Le'a na' syo'oka gan gun be ta nlad na', parea lá ula na' ni dub ta'a wa gun gan ndo' na'.
46006013	Nsea ncho xa ndab: “Ta gaw beuna ta por len beuna. No le'a len beuna por yoo ta gaw beuna.” Le'a ta wa ta ugeaka, ná le'a gal gor le'a Dios unitndo' itop ta'a wa. Le'a Dios na'anpa ngunde'e las beuna por na ugal beuna stub xa na'anpa xa ten beuna. Le'a Dios ndi mbinde'e beuna ndontsa gun beuna ti'in ten Cristo, le'a Cristo le'a nibe'e beuna.
46006014	No lak mxiste Dios Jesús, no liga le'a juers ten Dios ixiste beuna.
46006015	¿Cha lá ini'í bega zha le'a idub las bega dubtsa nak no Cristo? Le'a dub xa junt nak no Cristo lá nsabndo' yakjunt no dub ngots ndun juis mgi'i.
46006016	¿Lá ini'í bega zha le'a dub xa ugal dub xagots li nak wa, le'a xa dubtsa nak no xagots wa? Lak nkeani'i di'izh ten Dios, le'a itop xa wa yak dubtsa men.
46006017	Ná le'a dub xa yakjunt no Cristo, le'a xa wa dubtsa nak no Cristo.
46006018	Ta we'e bxo'on bega ndo' ta ugap wa, ta na ngal bexa dub xa na'anpa xa ten xa. Guni'i xta'an stub ta ugap ndun dub men, le'a ta wa na'an xta'an ugap ndanno las~xa wa. Ná le'a xa na ngal dub xa na'anpa xa ten xa, le'a xa wa ugap ndanno le'aka las~na.
46006019	¿Lá ini'í bega zha le'a idub las beuna nak ni'i ten Espíritu ten Dios, xa na msa'a Dios ndo' beuna? Le'a Espíritu ten Dios ncho len lado'o beuna, ta we'e na'anpa le'aka beuna nibe'e beuna.
46006020	Le'a Dios usi'i beuna gak beuna xa ten xa. Ta we'e le'a ta ndun beuna no ta ndanbe'e beuna, le'a ta wa nsabndo' gak ta nsak ladna Dios, le'a beuna nak xmen Dios.
46007001	Nat ikab na' ndo' ta li mke'a bega ndo' git mtu'ub bega wa, naga nsabndo' ukwa'an dub xabgi'i xagots ika'a na.
46007002	Nat ncho kwa'ad men ngal dub xa na'anpa xa ten xa. Ndi mas wen kadga dub xabgi'i gapga dub xagots, no liga kadga dub xagots gapkaga dub xabgi'i.
46007003	Le'a xabgi'i no xagots nsabndo' gun cumplir yankea xa xa tenka xa.
46007004	Le'a xagots wa na'anpa le'a inibe'e le'aka le'a xa, le'a xabgi'i wa le'a nibe'e xagots ten na. No liga le'a xabgi'i wa na'anpa le'a inibe'e le'aka le'a xa, le'a xagots wa le'a nibe'e xabgi'i wa.
46007005	Ta we'e lá igea'na bega ugal bega le'aka xa ten bega. Ná le'a tal bega gudi'izh le'a dub nde'ep lá ugal bega ltsa'a bega ndontsa mas gudi'izhno bega Dios, le'a ta wa utsinka nak. Le'a tso'o na li mkwa'an bega Dios dub nde'ep wa nsabndo' yakjunt bega, ndontsa na'anpa gun maxu'u gan utsabgix bega, ugal bega stub men na'anpa xa ten bega.
46007006	Le'a ta ndee wa dub ta ntenxe'a na' bega, na'anpa nak‑a dub ta juerska gun bega.
46007007	Nlad na' gak bega lak nak na' lá ndap na' xagots. Ná le'a Dios nsa'a xte'e gak kadga dub beuna; ncho bexa nkwa'an ltsa'a~na, no ncho bexa na'anpa li ndun.
46007008	Le'a na' gáp ndo' bexa nab no ndo' be xagots ngut xabgi'i ten na, mas utsin ya'an nab bexa lak nak na'.
46007009	Ná tal le'a xa lá uxik yoo nab, ukwa'an xa ltsa'a~xa. Mas utsin nak ukwa'anka xa ltsa'a~xa, ndo'ka uzhebpa nlad xa gap xa ltsa'a~xa, ná cha lá ukwa'an xa xa.
46007010	Le'a bexa yá ndap xa ten na wa, le'a na' gáp ndo' bexa wa dub ta na'anpa ta nibe'e na', le'a ta wa ta nibe'e Cristo: Le'a dub xagots na'anpa nsabndo' ula'a xabgi'i ten na.
46007011	Ndi tal le'a dub xagots ula'a xabgi'i ten na, le'a xa wa na'anpa ika'a stubga xabgi'i, parea syo'o gan ndi yach xa ndo' le'aka xabgi'i mla'a xa wa. No liga dub xabgi'i na'anpa nsabndo' ula'a xagots ten na.
46007012	Le'a na' gáp ta ndee ndo' iteata be men, dub ta ndanbe'etsa na', na'anpa dub ta ndab Cristo ndo' na': tal ton dub xabgi'i ndap dub xagots lá ndangea ladna Cristo, ná xa nlad yoonoka xabgi'i wa, le'a xabgi'i wa na'anpa nsabndo' ula'a xagots wa.
46007013	No liga tal ton dub xagots ndap dub xabgi'i lá ndangea ladna Cristo, ná xa nlad yoonoka xagots wa, le'a xagots wa lá nsabndo' ula'a xabgi'i wa.
46007014	Le'a juers ten dub xagots nak xmen Cristo, le'a Dios gun wen yoo ladna xabgi'i ten xa, maska dub xa na'anpa ndangea ladna Cristo. No liga juers ten dub xabgi'i nak xmen Cristo le'a Dios gun wen yoo ladna xagots ten xa, maska dub xa na'anpa ndangea ladna Cristo. No liga gun Dios wen yoo ladna be xin bexa. Na'anpa gak be me'ed wa cuent dub me'ed lá ndangea ladna Cristo.
46007015	Ná tal le'a dub xabgi'i natal xagots na'anpa nchando' Cristo wa nlad ula'a xa ten na wa, sak ula'a xa xa. Le'a xa nak xmen Cristo wa na'anpa juerska bi le'a ika'a xa lá nchando' Cristo wa, geal le'a Dios nlad wen yoono beuna ltsa'a beuna.
46007016	Le'a bego xagots ba' lá ini'í tal le'a xabgi'i ten bega gungea ladna Cristo geal ta wen ndun bega. No liga le'a bego xabgi'i ba' lá ini'í tal le'a xagots ten bega gungea ladna Cristo geal ta wen ndun bega.
46007017	Parea le'a kad dub bega bin laktsa msa'a Dios. Guni'i xte'e nak bega zha na utezh Dios bega gak bega xmen~xa, litsa gok bega. Le'a ta wa ta ndáp na' ndo' bexa nak xmen Cristo itea sa ndaa na'.
46007018	Tal ncho bega nchola be'e zha na utezh Dios bega wa, litsa bla'a bega ncho be'e bega. No liga tal ncho bega na'anpa ncho be'e zha utezh Dios bega wa, lá nsabndo' yoo be'e bega.
46007019	Guni'i tal dub xa ncho be'e natal na'an be'e xa, le'a ta wa na'anpa le'a nsak. Le'a ta na nxobgek beuna ndo' Dios, le'a ta wa le'a nsak.
46007020	Le'a itea bega nsabndo' ya'an laktsa nak bega zha na utezh Dios bega wa.
46007021	Le'a zha na utezh Dios bega wa tal ndencho bega ndo' ya'a stub men, lá yu' ladna bega ta li nak bega. Ná tal le'a bega syo'o gan ito'o ndo' ya'a men wa, bin bega juers ito'o bega.
46007022	Le'a dub xa na li nyo'o ndo' ya'a dub men zha na utezh Dios xa, le'a cuent ten Cristo le'a xa mya'akla. No liga dub xa na'anpa nyo'o ndo' ya'a dub men zha utezh Dios xa, nat le'a xa wa ncho ndo' Cristo.
46007023	Le'a Dios usi'i bega gak bega xmen~xa, ta we'e lá ula'a bega inibe'e stubga men ndo' bega.
46007024	Bega nak beuna xmen Cristo, laktsa nak beuna zha utezh Dios beuna, litsa ya'an beuna ndo' Dios.
46007025	Le'a bego xa nab bi lá ndap ltsa'a~na, le'a ta gáp na' ndee na'anpa nak dub ta nibe'e Dios, le'a‑yá ndi ta ndanbe'etsa na'. Parea le'a bega nsabndo' isakyo'ón ta gáp na' ndee, le'a Dios uzhe'eb utsin mbinno na' msa'a xa ta ndák na'.
46007026	Le'a ke ten be gealkwea' ncho nat ndee, le'a na' nsak le'a bega wenka kwe laktsa ndebe bega.
46007027	Tal bega ndap xagots, na'anpa ula'a bega xa. No tal bega lá ndap xagots, na'anpa ukwa'an bega xa.
46007028	Parea tal bega ukwa'an xagots, le'a ta wa na'anpa ta ugap. No tal dub xagots nab ukwa'an xabgi'i, le'a ta wa na'anpa ta ugap. Parea le'a bexa na ukwa'an ltsa'a~na wa mas bid itid bexa, ná le'a na' nlad lá itid bega ta wa.
46007029	Bego nak beuna xmen Cristo, ta ndee gáp na': Le'a beuna yá stub nde'eptsa ndencho, ta we'e le'a bexa ndap xagots wa nsabndo' gun xa ti'in ten Dios cuent dub xa nab.
46007030	Le'a bexa ndo'on wa ndi gun cuent dub xa na'anpa ndo'on. Le'a bexa nten ladna wa ndi gun cuent dub xa na'anpa nten ladna. Le'a bexa nsi'i be ta'a wa, ndi gun xa cuent dub xa na'an xta'an ndap.
46007031	Le'a bexa ndal ladna be ta gizhliyo ndee wa, ndi gun xa cuent dub xa lá ndal ladna ta wa, le'a ta ncho ndo' gizhliyo ndee wa ta snitndo'.
46007032	Le'a na' nlad lá yu'no ladna bega be ta gizhliyo ndee. Le'a dub xa nab wa mas nla'ach ta nlad Dios, nkwa'an xa ná xte'e isak ladna Dios.
46007033	Ná le'a dub xa ndap xagots wa mas nyu' ladna be ta ncho ndo' gizhliyo ndee, nkwa'an xa ná xte'e isak ladna xagots ten xa.
46007034	Liga le'a xagots na ndap xabgi'i na'anpa ndanbe'e lak ndanbe'e xagots nab wa. Le'a xagots nab wa mas nyu' ladna gun ta nlad Dios, ndontsa mas umbi'i gak be ta gun xa wa no be ta gunbe'e xa wa ndo' Dios. Ná le'a xagots ndap xabgi'i wa mas nyu' ladna be ta ncho ndo' gizhliyo ndee, nkwa'an xa ná xte'e isak ladna xabgi'i ten xa.
46007035	Le'a ta ndee wa na'anpa ndáp na' por na mas bid itid bega. Ndi ndáp na'‑yá ndontsa gakno‑yá bega, no utsin kwe bega no gun bega lak nsabndo'‑yá. We'e na'an xta'an uka gun bega ti'in ndo' Cristo.
46007036	Parea tal ncho bega ndap dub me'ed gots nab, cha nlad bega izheal me'ed wa xabgi'i geal le'a me'ed wa yá goxla, le'a ta wa utsinka nak. Bin bega ta li nlad bega wa, le'a ta ukwa'an me'ed wa ltsa'a me'ed wa, le'a ta wa na'anpa ta ugap.
46007037	Ná le'a ncho xa ndab na'anpa li nsabndo' gun xingots~xa, cha ndun xa lakka nlad xa. Le'a tal me'ed wa lá ukwa'an xabgi'i, le'a ta wa no utsinka nak.
46007038	Ta we'e tal ton ula'a ukwa'an xingots~na xabgi'i wa, le'a xa wa utsinka ndun. No liga tal ton lá ula'a ukwa'an xingots~na xabgi'i, le'a xa wa mas wen ndun.
46007039	Le'a ley ten Dios ndab le'a dub xagots ndap xabgi'i lá yoo gan ukwa'an stub xabgi'i tal xabgi'i ten xa wa bi nban. Ná le'a tal xabgi'i ten xa wa ngut, le'a xagots wa syo'o gan ukwa'an stubga xabgi'i tal xabgi'i wa nak xmen Cristo.
46007040	Parea le'a na' nsak le'a xa mas wen tal xa li nabtsa iso', no nsak na' le'a Espíritu ten Dios no li nlad.
46008001	Le'a nat gudi'izh na' cuent ten be xnab nsa'a men ndo' be dios gizhliyo. Le'a beuna uni'íka cuent ten ta wa, ná le'a ncho bega ndanbe'e le'a bega mas uni'í ta wa, cha nzhinna bega. Ndi nsabndo' ikwea' ladna beuna be ltsa'a beuna, ndontsa mas ige' ladna bexa Cristo.
46008002	Le'a tal ton nsak le'a xa uzhebpa ndák, le'a xa wa ni lá nchando' be ta'a nsabndo' ini'í xa.
46008003	Ná le'a tal ton ndankeaka Dios, le'a Dios nchando'ka xa wa.
46008004	Nat le'a cuent ten be xnab nsa'a be men ndo' be dios gizhliyo wa, le'a beuna uni'íka le'a be dios wa na'an xti'in, le'a Dios dubtsa ncho.
46008005	Le'a ndo' gizhliyo nsea gibe'a ncho be ta'a ndab be men le'a ta wa dios, ndab bexa ncho sian dios no sian espíritu nibe'e.
46008006	Ná le'a beuna uni'í le'a ncho dubtsa Tad Dios, xa mbinde'e iteanak be ta'a, no nsa'a xa gealnaban ndo' beuna ndontsa gun beuna ti'in ndo' xa. No dubtsa xa nibe'e ncho, le'a xa wa Jesucristo, xa na ulo iteanak be ta'a ndo' gizhliyo, no ulo xa beuna.
46008007	Parea na'anpa itea men nchando' ta wa. Nat ncho bega ngwankea be dios gizhliyo wa, no gast nat gor na ndaw bega ta msa'a be men ndo' be dios wa, nsak bega le'a ta wa dub ke ndo' Dios, le'a bega lá ini'í xta'an ta wen no xta'an ta ugap.
46008008	Parea le'a ta na ndaw beuna na'anpa gun gan mas isak ladna Dios nak beuna. Ni na'anpa mas wen nak beuna no ni na'anpa mas ule'a nak beuna, tal beuna gaw‑a natal beuna lá gaw‑a.
46008009	Le'a bega sak gaw guni'i xta'an, parea bla'ach bega na'anpa isabgix dub xa pen mgondo' Dios ke ten ta ndaw bega.
46008010	Tal le'a bega nyakbe'ena ta ndee wa, cha isob bega gaw bega dub sa nsob dub dios gizhliyo, cha ini'í dub men pen mgondo' Dios ta wa, le'a xa wa rages no gaw ta nsa'a bexa ndo' dios gizhliyo wa.
46008011	Cha le'a ke ten ta na nyakbe'ena bega wa, sabgix dub men pen mgondo' Dios, dub xa na no ngut Cristo sakndo' na.
46008012	Tal bega li ugap gunno dub xmen Cristo, dub xa lá ini'í xta'an ta wen no xta'an ta ugap, le'a bega wa gap ke ndo' Cristo.
46008013	Ta we'e tal ton dub ltsa'a~na' gaila' ndo' ta ugap ke ten ta ndaw na', le'a na' nunk yá na'antapa gaw be'al wa, ndontsa na'anpa le'a na' gun ikate'eb xa.
46009001	¿Lá ini'í bega zha le'a na' nak dub apostol, no syo'o gan gun na' lak ndun be apostol? ¿No ni lá ini'í bega zha le'a na' uníndo' Jesucristo, no nak bega ti'in mbin na' ndo' Cristo?
46009002	Ncho men ndab le'a na' ndee na'anpa dub apostol, ná le'a bego uni'íka le'a na' lika nak. Le'a ta na li nak bega xmen Cristo, le'a ta wa nluu le'a na' ta ugeaka dub apostol.
46009003	Lnde'e ntsakndo na' ndo' be men li nisi na' wa:
46009004	Le'a besa nak apostol syo'oka gan gaw, no goo besa be ta usa'a bega.
46009005	No syo'o gan ika'a besa dub xagots nak xmen Cristo lak ndun ncho be apostol wa, no be xin xna'a Jesús, no Cefas.
46009006	¿Nsak bega zha le'a na'tsa ndee no Bernabé juerska gun besa ti'in ndontsa iban besa?
46009007	¿Lá ini'í bega zha le'a ni dub soldad lá kix ta ndaw na? No na'an ton ndas ya uv, cha lá ndaw xa uv nsa'a‑yá. No na'an ton dub xa nla'ach borreg, cha lá ndo xa lech ten ma.
46009008	Le'a ta ndáp na' wa na'anpa dub ta ndanbe'etsa na', le'a ley ten Dios no li ndab.
46009009	Le'a ley msa'a Dios ndo' Moisés wa nkeani'i ndab‑a: “Lá ko bega gix xe'e ngon gor na ndun ma ti'in.” ¿Nsak bega zha le'a ta ndee wa gab le'a Dios nyu'no ladna be ngontsa?
46009010	Le'a ta wa ndi gab le'a Dios liga nyu'no ladna beuna. Le'a bexa na ndun ti'in ndo' dub yo no bexa ngo'o xab trig wa, le'a bexa gal gor ika'a be ta usa'a‑yá.
46009011	No liga tal le'a besa ndas di'izh ten Dios lat bega, ¿xte'e nsak bega zha le'a besa lá nsabndo' ika'a dub ta nki'in besa ndo' bega zha?
46009012	Ncho stapla bexa ndadi'izh di'izh ten Dios, nka'a bexa ta nki'in bexa ndo' bega. ¿Lá ini'í bega zha le'a besa mas nsabndo' ika'a‑yá? Parea le'a besa na'anpa li ndun. Ndi nxik besa ndo' itea ta'a, ndontsa mas gungea ladna be men di'izh wen ten Cristo.
46009013	¿Lá ini'í bega zha le'a bexa ndun ti'in len ni'i ten Dios, le'a bexa wa ndaw be ta ncho sa wa? No liga be ule'ay nsa'a be man xnab ndo' Dios, le'a bexa wa ndaw dub tuzh be xnab wa.
46009014	No liga ndab Cristo le'a bexa na ndadi'izh di'izh wen ten xa, le'a bexa wa syo'o gan ika'a be ta na usa'a be men na ndo'ón di'izh wa.
46009015	Parea le'a na' ndee ni dub biaj na'anpa li ina'ab ta nki'in na'. No ni na'anpa nke'a na' ta ndee ndontsa usa'a bega ta'a ndo' na'. Le'a cuent ten na' mas wen gat na' ndo'ka ika na' ta usa'a bega, le'a na' uzhe'eb nten lad na' le'a na' na'anpa li ngun.
46009016	Le'a ta ndadi'izh na' di'izh wen ten Cristo wa, le'a ta wa na'anpa ta nzhinna na', geal le'a ta wa ta nsabndo'ka gun na'. ¡Pro'ob na' tal na' lá gudi'izh ta wa!
46009017	Tal le'a na' gudi'izh di'izh wa galadtsa na', syo'oka gan gáp na' kix bega ndo' na'. Parea le'a Dios ndi unibe'e gudi'izh na' ta wa.
46009018	¿Ta we'e xta'an gun na' gan zha? Le'a ta wa ta na nten lad na' ndadi'izh na' di'izh wen ten Cristo no ni na'an xta'an ina'ab na' ndo' bega. Le'a na' syo'oka gan ina'ab gakno bega na', parea na'anpa li ngun na'.
46009019	Le'a na' ndee na'anpa ncho'o ndo' ni dub men nibe'e na', parea le'a na' ndun cuent dub xa ncho ndo' itea be men, ndontsa gun na' gan kwa'ad xa gungea ladna Cristo.
46009020	Le'a zha na ncho'o na' lat bexa judio, le'a na' ndun lak ndun bexa judio, ndontsa gun na' gan gungea ladna bexa Cristo. Le'a ta wa gab le'a zha na ncho'o na' lat bexa ndencho ndo' ley ten Moisés wa, le'a na' no ndun lak ndab ley wa, ndontsa gun na' gan gungea ladna bexa Cristo, maska le'a na' na'anpa no ncho'o ndo' ley wa.
46009021	No zha na ncho'o na' lat bexa na'anpa ndencho ndo' ley wa, le'a na' no ndun lak ndun bexa wa, ndontsa gun na' gan gungea ladna bexa Cristo. Le'a ta wa na'anpa ndab le'a na' lá uxobgek ndo' Dios, le'a na' ndi nxobgekka ndo' ta nibe'e Cristo.
46009022	No liga zha na ncho'o na' lat bexa pen mgondo' Dios, le'a na' no ndun lak ndun bexa wa, ndontsa gun na' gan mas gungea ladna bexa Cristo. Le'a na' nyak lak nak itea be men, ndontsa gun na' gan ncho bexa gap gealnaban ndo' Dios.
46009023	Li ndun na' ndontsa mas igen di'izh wen ten Cristo, cha li gal uso' na' ta wen usa'a Dios.
46009024	Le'a bega uni'íka le'a sa ngit bexa ndo' jueg, le'a itea bexa ngit parea dubtsa xa ndun gan nka'a ta'a. Li bin bega juers gun bega gan ika'a bega ta usa'a Dios.
46009025	Le'a bexa na ngit ndo' jueg wa uzhe'eb ngo gan ndontsa lá yayo xa. Li ndun bexa ndontsa gun bexa gan ika'a bexa dub coron xos gé'e, dub ta sazha'a. Ná le'a beuna ndee wa ko gan, ndontsa ika'a beuna dub coron usa'a Dios, dub ta na'anpa gazha'a.
46009026	Ta we'e le'a na' na'anpa ito'o karrel cuent dub xa ni lá ini'í pa ilaya'. No ni lá gun na' cuent dub xa ndun uyo nke'a payent sbe'en ndo' mbitsa.
46009027	Ndi nsensa'ab na' le'aka na', ndontsa na'anpa gal gor gab Dios le'a na' na'anpa utsin ngun, maska mbidi'izh na' di'izh ten Dios ndo' be men.
46010001	Bego nak beuna xmen Cristo, le'a na' nlad lá yalad bega xte'e ngok be usan gox polta ten beuna. Le'a bexa wa useabe len ila' dub xkaw no utakea bexa tlaw Nitsdo'o Nane wa.
46010002	Le'a gor na li usea bexa wa len ila' xkaw wa no tlaw nitsdo'o wa, le'a ta wa cuent utalea' iteanak bexa, myak bexa xmen Moisés.
46010003	Le'a itea bexa wa udaw ta msa'a Dios ge'e sa bid wa.
46010004	No ngu itea bexa nits msa'a Dios, ta ulen ndo' ge'da'a wa. Le'a ge'da'a wa cuent Cristo, xa ncha'ano bexa sa wa.
46010005	Ná le'a kwa'ad bexa wa lá ngun ta nsak ladna Dios, cha ngut bexa ge'e wa.
46010006	Le'a be ta ndee wa li ngok ndontsa na'anpa no beuna isa'ab ladna be ta ugap, lak msa'ab ladna bexa ta wa.
46010007	No ni lá yankea beuna be dios gizhliyo, lak mbin ncho bexa wa. Le'a di'izh ten Dios ndab le'a bexa uteyawbe no ngu bexa, cha we'e mbilndats bexa ndo' be dios ten bexa.
46010008	No lá ugal beuna dub xa na'anpa xa ten beuna, lak mbin ncho bexa wa, cha ke we'e ngut dub ga'al bchon mil bexa dubtsa wizh.
46010009	No lá gun usaladno beuna Dios lak mbin ncho bexa wa, cha ke we'e udawke'a be uzhib bexa, cha ngut bexa.
46010010	No lá ukeake beuna Dios lak ncho bexa wa mkeake Dios, cha mbit dub angel kwa'adgal bexa.
46010011	Le'a ta ndee wa ta ngwasea be usan gox polta ten beuna. No cha nkeani'i‑yá ndontsa na'anpa no beuna gun be ta ugap wa, beuna ndencho be wizh lult ndee.
46010012	Ta we'e le'a bego na nsak ga'al nak bega ndo' Cristo, bla'ach bega na'anpa isabgix bega.
46010013	Le'a gor na ndanbe'e bega gun bega dub ta ugap, le'a ta wa ltsa'a ta ntid iteanak be men. Ná le'a Dios wen nak, lá ula'a xa itid bega ndo' ni dub ta'a lá uxik bega. Ndi gor na li ndanbe'e bega gun bega ta ugap wa, le'a Dios no gakno bega gun bega gan ndo' ta wa, ndontsa na'anpa gaila' bega ndo' ta ugap wa.
46010014	Le'a bego amig ten na', na'anpa yankea bega be dios gizhliyo ndee wa.
46010015	Le'a na' uní le'a bega utsin ndanbe'e, no uní na' le'a bega nsakyo'ónka ta ndáp na' ndee.
46010016	Le'a gor na ndo beuna nits ten uv lak unibe'e Cristo, ¿lá ini'í bega zha le'a ta wa gab le'a beuna dubtsa nak nsea Cristo, xa na mtsi'i ten ten na? No liga gor na junt ndaw beuna pan wa, ¿lá ini'í bega zha le'a ta wa gab le'a beuna dubtsa nak no Cristo, xa na ngut sakndo' beuna?
46010017	Le'a beuna kwa'adpa, ná le'a gor na junt ndaw beuna dubtsa pan wa, le'a beuna dubtsa nak.
46010018	Bla'ach bega xte'e ndun bexa Israel wa. Le'a gor na ndaw bexa xnab nsa'a ule'ay ndo' Dios, le'a ta wa gab le'a bexa no ndankea Dios.
46010019	Na'anpa gáp na' le'a be dios gizhliyo dub ta nsak. No ni lá gáp na' le'a xnab nsa'a bexa ndo' be dios wa dub ta nsak.
46010020	Le'a na' ndi gáp le'a zha na nsa'a bexa lá nchando' Dios wa xnab ndo' be dios ten xa, le'a xa nsa'a be ta wa ndo' be mbi bxin, na'anpa ndo' Dios. Le'a na' lá nlad no bega yankea be mbi bxin lak ndun bexa wa.
46010021	Le'a bega lá nsabndo' goo vas ten Cristo, cha we'e googa bega vas ten be mbi bxin. No ni lá nsabndo' gaw xche'eno bega Cristo, cha gaw xche'enoga bega be mbi bxin.
46010022	¿Nati li gun beuna ndontsa gakloo Dios ndo' beuna zha? ¿Nsak bega zha le'a beuna mas juert ndo' Dios?
46010023	Ncho bega ndab le'a bega syo'o gan gun itea ta nlad bega. Le'a ta wa ta ugeaka, parea na'anpa itea‑yá ta nsabndo'. Syo'oka gan gun na' be ta nlad na', parea na'anpa itea‑yá gakno mas ige' ladna beuna Dios.
46010024	Na'anpa ukwa'an beuna ta gakno le'atsa beuna, ndi ukwa'an beuna ta gakno beuna stubga men.
46010025	Le'a itea ta'a nado'o xa sa ndad be'al syo'o gan gaw bega, ni lá inabdi'izh bega pa uto'o‑yá.
46010026	Le'a Dios le'a ten idub gizhliyo ndee nsea itea be ta ncho ndo' gizhliyo.
46010027	Tal ton na'anpa nchando' Dios gab ya'daw bega ta lid~xa no tal bega nlad ya', udaw bega guni'i xta'an usa'a xa. Na'anpa inabdi'izh bega pa uto'o‑yá, ndontsa na'anpa yu' ladna bega gaw bega ta wa.
46010028	Ná tal gab xa ndo' bega le'a be'al wa ta msa'a xa xnab ndo' be dios gizhliyo, we'e cha na'anpa gaw bega‑yá, ndontsa na'anpa gaila' stub men ndo' ta ugap. Le'a Dios le'a nibe'e gizhliyo no itea be ta'a ncho ndo' gizhliyo.
46010029	Na'anpa gáp na' le'a cuent ten bega le'a ta wa ta lid le'a nak. Le'a na' ndi gáp le'a cuent ten stub xa wa le'a ta wa ta lid le'a nak. ¿Parea xta'an nsabndo' ulach na' ta ndanbe'e stubga men?
46010030	Tal le'a na' ndee nsa xno ndo' Dios no be ta ndaw na' wa, ¿cha xta'an gab men le'a na' lá yoo gan gaw be ta wa zha?
46010031	Tal le'a bega gaw, no goo bega, no gun bega stubga ta'a, bin bega itea be ta wa dub mod na no be men gab xte'e wen nak Dios.
46010032	Lá gun bega dub ta gun gaila' bexa ndo' ta ugap, lak bexa judio no bexa na'anpa xa judio no bexa nak xmen Cristo.
46010033	Le'a na' ndun juers iteanak be ta'a ndun na' isak ladna be men. Na'anpa nkwan na' dub ta gakno na' nabtsa na', ndi nkwan na' dub ta gakno kwa'ad men, ndontsa no bexa gap gealnaban ndo' Dios.
46011001	Bin bega lak ndun na' ndee, le'a na' ndun lak ndun Cristo.
46011002	Bega nak beuna xmen Cristo, le'a na' ndáp le'a bega wenka ndun, geal le'a bega lá nyalad na' nsea ndun bega ta mluu na'.
46011003	Parea nlad na' yakbe'ena bega le'a Cristo le'a nibe'e be xabgi'i, no liga le'a be xabgi'i nibe'e xagots ten na, no le'a Dios le'a nibe'e Cristo.
46011004	Le'a tal ton dub xabgi'i utsaw gek~na gor ndadi'izhno xa Dios, nsea gor ndadi'izh xa sakndo' Dios, le'a xa wa na'anpa ndap mod ndo' Cristo lak nsabndo'‑yá.
46011005	Ná le'a tal ton dub xagots lá utsaw gek~na gor ndadi'izhno xa Dios, nsea gor ndadi'izh xa sakndo' Dios, le'a xa wa lá ndap mod ndo' xabgi'i ten xa. Le'a ta wa cuent dub xagots ulobto'og iteanak gichgek~na.
46011006	Le'a tal dub xagots lá ka'ab utsaw gek~na, mas wen yabto'og iteanak gichgek~xa. Parea tal le'a xagots wa ndo ladna kabto'og gichgek~na, we'e nsabndo'ka utsaw xa gek~xa.
46011007	Le'a be xabgi'i wa na'anpa nsabndo' utsaw gek~na sa nzhealbe bega, le'a Dios mbinde'e xabgi'i lak nak Dios, no nluu xabgi'i ta wen nak Dios. Ná le'a ta ndun be xagots wa nsabndo' uluu ta wen nak xabgi'i ten xa.
46011008	Li nak‑a geal le'a xabgi'i ned wa na'anpa le'a ngaknde'e dub ble'a las xagots wa, le'a xagots wa ndi le'a ngoknde'e no dub ble'a las xabgi'i.
46011009	Le'a xabgi'i wa na'anpa ngaknde'e por na gakno xa xagots, le'a xagots ned wa ndi ngoknde'e ndontsa gakno xa xabgi'i ten xa.
46011010	Ta we'e le'a dub xagots nsabndo' utsaw gek~na ndontsa ini'í be angel le'a xa nxobgek ndo' xabgi'i ten xa.
46011011	Ná le'a beuna nak xmen Cristo, le'a be xabgi'i nsabndo' gakno be xagots, no liga le'a be xagots gakno be xabgi'i.
46011012	Le'a xagots ngoknde'e no dub ble'a las xabgi'i, no liga le'a be me'ed bgi'i ndal len xagots. Parea le'a iteanak beuna Dioska mbinde'e.
46011013	Le'aka bego binbe'e naga utsin nak tal le'a dub xagots lá utsaw gek~na gor na gudi'izhno xa Dios.
46011014	Le'a lak uni'í iteanak be men le'a‑yá udalad nak tal dub xabgi'i ula'a ga'al gichgek~na.
46011015	Ná tal le'a dub xagots ula'a ga'al gichgek~na, le'a ta wa utsinka nak, le'a Dios msa'a ko'ol gak gichgek xagots ndontsa utsaw‑a gek~xa.
46011016	Le'a tal ton lá ndal ladna ta ndáp na' ndee wa, le'a na' gáp li nak ta nluu besa no li nak ta ndun iteanak be xmen Dios.
46011017	Le'a ta uke'a na' nat, lá yoo gan gáp na' le'a bega wen ndun, geal le'a zha na nzhealbe bega le'a bega mas ugap ndun, ma bega utsin gun.
46011018	Le'a ta ned gáp na', le'a ncho men ndab le'a gor nzhealbe bega le'a bega na'anpa dubtsa nak. Le'a ncho‑yá ndangea lad na'.
46011019	Li nsabndo'ka itid bega, ndontsa uluu ná ton ta ugeaka nak xmen Cristo lat bega.
46011020	Le'a zha na nzheal bega ndaw bega xche'e ten Cristo, le'a bega lá ndun lak nsabndo'‑yá.
46011021	Le'a gor na ndaw bega, le'a kadga dub bega uxax ned nda'dob ta gaw na. We'e ncho bega ndon ndeyanna geal mtea‑yá, no ncho bega gast nsudna.
46011022	¿Lá ndap bega ta lid bega, sa ndaw bega no sa ndo bega zha? ¿Xta'an usalad ndanno bega be xmen Dios zha? ¿No xta'an udalad ndanno bega bexa na'an xta'an ndap? ¿Xte'e gáp na' ndo' bega zha? ¿Nsak bega itenno lad na' bega zha? ¡Le'a ta ndun bega wa na'anpa nsak lad na'!
46011023	Le'a Jesucristo le'a mluu ta ndee ndo' na', ta mluu na' ndo' bego: Le'a te'al na myak cuent Jesús Xwan beuna wa, usen xa dub pan.
46011024	Cha msa'a xa xno ndo' Dios. Cha ule'a xa‑yá, cha ndab xa: “Usen bega pan ndee, cha udaw bega‑yá, le'a ta ndee be'al las~na'. Nat isaxan gun bega ta ndee, ndontsa utse'a ladna bega le'a na' ngut sakndo' bega.”
46011025	No tso'o mtayaw xche'e bexa wa, cha liga usen Jesús dub vas ncho vin, cha ndab xa: “Le'a ta ndee ten ten na'. Le'a ta ndee nluu le'a nat le'a Dios mbinno be men dub trat kub ná xte'e wen ya'an bexa ndo' Dios. Itea zha goo bega ta ndee, utse'a ladna bega le'a na' ngut sakndo' bega.”
46011026	We'e gast gal wizh ilen Cristo, le'a itea biaj li ndaw bega pan wa no ndo bega nits uv wa, le'a ta wa cuent gudi'izh bega ndo' be men xte'e ngut Jesús.
46011027	Ta we'e tal ton gaw pan wa no goo xa nits wa dub mod lá nsabndo'‑yá, le'a xa wa ndap ke ndo' Cristo no ndo' ten ten xa.
46011028	Le'a kadga dub bega nsabndo' gunbe'e xte'e nak ta gun bega, gor na biseata gaw bega pan no goo bega nits wa.
46011029	Ná tal bega gaw‑a no goo bega‑yá ni lá gunbe'e bega le'a ta wa cuerp ten Cristo, le'a Dios utsaksi bega.
46011030	Ta we'e kwa'ad bega nsén gealgizh no ule'a nak bega no ncho bexa gast ngutla.
46011031	Parea tal le'a beuna iwi'i ná xte'e gun beuna be ta wa, le'a Dios na'anpa utsaksi beuna.
46011032	Le'a ta li ndi'izh utsaksi xa beuna, le'a xa na'anpa utsaksi beuna lak utsaksi xa bexa lá nchando' Dios.
46011033	Ta we'e zha na izhealbe bega gaw bega xche'e ten Cristo, kweas bega itea bega dubtsa gaw.
46011034	No tal ncho bega ndanna nsabndo' ned gaw bega ta lid bega, ndontsa na'anpa utsaksi Dios bega ke ten ta na li junt ndaw bega. Le'a cuent ten be ta wa ncho stapla be ta'a gáp na' ndo' bega zha na gal ina' na' bega.
46012001	Bego nak beuna xmen Cristo, le'a na' nlad ini'í bega xte'e nak be ta ndák beuna, ta nsa'a Espíritu ten Dios ndontsa mas gun beuna ti'in ten xa.
46012002	Le'a bega uni'íka le'a zha na bi lá ndangea ladna bega Cristo, ngwankea bega sbe'en be dios gizhliyo, ta na ni lá ndadi'izh.
46012003	Parea nat nlad na' ini'í bega le'a tal ton ncho Espíritu ten Dios len lado'o~na, le'a xa wa na'anpa iní'i kwea' ndo' Jesús. No na'an ton gab le'a Jesús le'a nak Xwan~xa, tal na'anpa ncho Espíritu ten Dios len lado'o~xa.
46012004	Ncho sian ta'a ndák beuna ta nsa'a Espíritu ten Dios ndo' beuna ndontsa gun beuna ti'in ten xa, parea le'a Espíritu ten Dios wa dubtsa.
46012005	Ncho sian mod ndun beuna ti'in ten Cristo, parea le'a Cristo Xwan beuna dubtsa.
46012006	Nsea ncho sian ta'a ndun beuna ta na nak beuna xmen Dios, parea le'a Dios dubtsa, xa na nsa'a be ta gun beuna wa.
46012007	Le'a ndo' kadga dub beuna nsa'a Espíritu ten Dios dubga ta'a ndák beuna, ndontsa gakno beuna be ltsa'a beuna.
46012008	Le'a ndo' pla xa nsa'a Espíritu wa gudi'izh xa ta ndák Dios. No ndo' stapla xa nsa'a le'aka Espíritu gudi'izh bexa be ta uga'ach ten Dios.
46012009	No ndo' stapla xa nsa'a le'aka Espíritu uzhebpa ige' ladna bexa Cristo. No ndo' stapla xa nsa'a le'aka Espíritu yunyakna bexa be men gizh.
46012010	No le'aka Espíritu nsa'a ndo' stapla xa gun bexa uyon, no ndo' stapla xa gudi'izh bexa sakndo' Dios, no ndo' stapla xa ini'í bexa naga ta ndab stub men ta nsa'a Espíritu ten Dios natal ta nsa'a maxu'u, no ndo' stapla xa gudi'izh bexa stubga di'izh lá ndadi'izh be men, no ndo' stapla xa ta yakbe'ena bexa xta'an ndab stub ndo' di'izh wa.
46012011	Le'a itea be ta ndee nsa'a le'aka Espíritu ten Dios, nsa'a xa ndo' beuna lakka nlad xa gák beuna.
46012012	Le'a dub men sian ndo' nsalea' be las~xa, ná le'a idub xa wa dubtsa men nak. No liga nak itea beuna nak xmen Cristo.
46012013	Le'a dubtsa Espíritu ten Dios utalea' iteanak beuna, cha dubtsa myak beuna, guni'i tal beuna xa judio natal xa na'anpa xa judio, guni'i tal beuna nak dub xa ncho ndo' ya'a stubga men natal na'an. Le'a dubtsa Espíritu msa'a Dios uyo'o len lado'o beuna.
46012014	Le'a dub men na'anpa dubtsa nsalea' idub xa, ndi sian ndo' nsalea' be las~xa.
46012015	Tal le'a xo'o~xa gab: “Le'a na' ndee na'anpa ya'a~xa, ta we'e na'anpa no na' nak las~xa”, na'anpa ta we'etsa gun le'a xo'o~xa na'anlapa las~xa.
46012016	No tal le'a ncha'~xa gab: “Le'a na' ndee na'anpa ngusndo'~xa, ta we'e na'anpa no na' nak las~xa”, na'anpa ta we'etsa gun le'a ncha'~xa na'anlapa las~xa.
46012017	Tal le'a idub las dub men nak ngusndo'~xa, le'a xa wa lá yoo gan go'ón. No tal le'a idub las~xa nak ncha'~xa, le'a xa wa lá yoo gan igenna dub xla'a.
46012018	Le'a Dios msob kadga dub ta wa las dubga men sa nladka Dios.
46012019	Tal le'a men idub nak dub ble'atsa las~xa wa, ¿cha ma idub xa zha?
46012020	Sian ndo' nsalea' xa, parea le'a idub xa wa dubtsa.
46012021	Le'a ngusndo'~xa lá yoo gan gab ndo' ya'a~xa: “Le'a na' lá nki'in lu.” No ni gek~xa lá yoo gan gab ndo' be xo'o~xa: “Le'a na' lá nki'in bega.”
46012022	Ndi le'a be las beuna sa nsak beuna mas ule'a nak, le'a be sa wa ndi le'a mas ndanti'in beuna.
46012023	No le'a be las beuna sa na nsak beuna ndidotsa nsu'u wa, le'a be sa wa ndi le'a mas utsin ntsaw beuna. No le'a be las beuna sa na lá nsabndo' uluu, le'a be sa wa no liga mas ntsaw beuna.
46012024	Parea na'anpa li utsaw beuna be las beuna sa mas nlu'u. Le'a Dios mbinde'e idub dub men, dub mod na mas nla'ach beuna be las beuna sa na uxee nsak wa.
46012025	Li le'a be las beuna wa na'anpa kuyo, ndi gakno‑yá be ltsa'a‑yá.
46012026	Tal le'a dub ble'a las beuna ndakwea', le'a beuna idub nsén gealkwea' wa. No tal le'a dub ble'a las beuna nten ladna, le'a beuna idub nten ladna.
46012027	Liga le'a beuna itea nak cuent las Cristo, no kadga beuna dub ble'aga las~xa.
46012028	Le'a lat beuna nak xmen Cristo, le'a Dios mti bexa ndun be ti'in ten xa. Ned ncho bexa nak apostol, we'e ncho bexa ndadi'izh sakndo' Dios, we'e ncho bexa nak mech uluu di'izh ten Dios, we'e ncho bexa ndun uyon. No ncho bexa nyunyakna xa gizh, no bexa ndakno bexa uban nak, no bexa nchansu be xmen Cristo, no bexa ndadi'izh stub di'izh xa'aga.
46012029	Na'anpa itea beuna nak apostol. No na'anpa itea beuna ndadi'izh sakndo' Dios. No na'anpa itea beuna nak mech. No na'anpa itea beuna ndun uyon.
46012030	No na'anpa itea beuna nyunyakna men gizh. No na'anpa itea beuna ndadi'izh stubga di'izh ten Espíritu. No na'anpa itea beuna sun gan gab xte'e gab di'izh wa.
46012031	Bkwa'an bega be ta mas nsak lat be ta nsa'a Dios wa. Parea nat uluu na' bega stub nes masga nsak.
46013001	Le'a tal na' gudi'izh be di'izh ten be men no be angel, ná lá ikwea' lad na' be men, le'a ta ndadi'izh na' wa ngen lak ngen dub ble'a gi'ib nsid natal dub plati ndun ruid.
46013002	No tal gudi'izh na' sakndo' Dios, no yakbe'ena na' itea be ta uga'ach ten Dios no iteata be ta'a, no ige' lad na' Dios gast sun na' gan itatsob be ge'e ubi'i, parea tal le'a na' lá ikwea' ladna be men le'a na' na'an xti'in.
46013003	No tal utsea na' iteanak be ta ndap na' gaw bexa prob, no yun na' cuent le'aka na' gast yol' na', parea tal le'a na' lá ikwea' ladna be men, le'a be ta ndun na' wa na'an xti'in.
46013004	Le'a tal ton nkwea' ladna be ltsa'a~na, le'a xa uxik ndo' itea be ta'a gun bexa, no utsin gak xa, no na'anpa gaklono xa dub xa ndap ta'a, no ni lá izhinna xa, no lá gunbe'e xa le'a xa le'atsa nsak.
46013005	No na'anpa usalad gak xa, no na'anpa ukwa'an xa ta nladtsa xa, no na'anpa uxax gakloo xa, no yalad xa be ta ugap ndanno be men xa.
46013006	No na'anpa itenno ladna xa be ta ugap ndun be men, le'a xa ndi itenno ladna gealngea.
46013007	Le'a tal ton nkwea'ka ladna be ltsa'a~na na'anpa ne'e ladna xa be ta ndun bexa, no ndangea ladna xa bexa, no nge' ladna xa bexa, no nxik xa ndo' itea ta'a ndun bexa wa.
46013008	Le'a ta na nkwea' ladna be men be ltsa'a~na wa na'anpa nak ta idub. Parea gal dub wizh yá na'antapa gudi'izh be men sakndo' Dios, no na'antapa gudi'izh bexa stubga di'izh ta nsa'a Espíritu ten Dios, no na'antapa gudi'izh bexa be ta uga'ach ten Dios.
46013009	Le'a ta na nchando' beuna Dios no ta ndadi'izh beuna sakndo' Dios, le'a be ta wa na'anpa itea nak lak nlad Dios.
46013010	Parea le'a gal zha gak cumplir ta ndab Dios, le'a beuna yá lá gunta be ta wa.
46013011	Le'a zha na ngok na' me'ed ndadi'izh na' lak ndadi'izh be me'ed, no ndanbe'e na' lak ndanbe'e be me'ed, no nyakbe'ena na' lak nyakbe'ena be me'ed. Parea le'a zha na ngok gox na', mla na' ta ndun na' zha me'ed na' wa.
46013012	Le'a nat le'a beuna nchando' Dios cuenttsa gor na nwi'i beuna ndo' dub wa'án lá nluu utsin. Parea le'a gal gor le'a beuna ndon nde'e ini'í ga'al ndo' Dios. Le'a nat le'a na' ndidotsa nchando' Dios, parea le'a gal zha wa le'a na' igondo' Dios lak nchando' Dios na'.
46013013	Ncho chon ta'a na'anpa initndo': le'a ta wa ta nge' ladna beuna Dios, no ta ndenkea' beuna gun Dios ta ndab xa, no ta nkwea' ladna beuna be ltsa'a beuna. Parea le'a ta mas nsak ndo' yon ta ndee wa, le'a ta wa ta ikwea' ladna beuna be ltsa'a beuna.
46014001	Bin bega juers ikwea' ladna bega be ltsa'a bega, no bkwa'an bega be ta gák bega gun bega ti'in ten Dios, lak nsa'a Espíritu ten Dios. Parea le'a ndo' itea be ta wa, mas byu' ladna bega gudi'izh bega sakndo' Dios.
46014002	Le'a xa na ndadi'izh stub ndo' di'izh nsa'a Dios, le'a xa wa ndadi'izh ndo' Dios na'anpa ndo' men, le'a‑yá na'an ton nyakbe'ena. Le'a ta ndadi'izh xa wa ta msa'aka Espíritu ten Dios ndo' xa, dub ta uga'ach nak‑a.
46014003	Parea le'a bexa ndadi'izh sakndo' Dios wa, le'a xa wa ndadi'izh ndo' be men, ndun xa mas nge' ladna be men wa Dios, no ntenxe'a xa be men, no nlu'uzh xa be men.
46014004	Le'a xa na ndadi'izh stubga di'izh nsa'a Dios wa, le'a ta wa le'atsa xa ndakno. Ná le'a xa ndadi'izh sakndo' Dios wa, le'a ta wa ndakno itea be xmen Cristo wa.
46014005	Le'a na' nlad le'a iteanak bego gudi'izh stubga di'izh nsa'a Dios, parea mas nlad na' gudi'izh bega sakndo' Dios. Le'a ta ndadi'izh bexa sakndo' Dios wa mas nsak ndo' ta ndadi'izh bexa stubga di'izh. Parea tal ncho xa gab xte'e ndab stub ndo' di'izh wa, le'a ta wa gakno bexa mas ige' ladna bexa Dios.
46014006	Bego nak beuna xmen Cristo, tal le'a na' gal lat bega, cha gudi'izh na' sbe'en stubga di'izh, le'a ta ndadi'izh na' wa na'an xti'in. Mas wen gudi'izh na' dub ta mluu Dios ndo' na', natal dub ta uní na' cuent ten Dios, natal dub ta gudi'izh na' sakndo' Dios, natal dub ta ndab di'izh ten Dios.
46014007	Ta ugeakapa le'a iteanak be ta'a nsid lak dub bzhee natal dub arpa, tal le'a itea‑yá dubtsa nsid, ¿xte'e ini'í beuna xta'an ndo'ol dub ná wa nsea stub ná wa zha?
46014008	No tal le'a dub trompet lá utsin kwezh gor isaxan dub guerr, ¿cha ton gun list gun xa guerr zha?
46014009	No liga bego, tal le'a bega gudi'izh dub di'izh ta lá yakbe'ena be men, ¿xte'e ini'í bexa xta'an ndab bega zha? Le'a ta ndab bega wa ta na'an xti'in, cuent ndadi'izh bega‑yá ndo' mbitsa.
46014010	Le'a ndo' gizhliyo ndee ncho isando' di'izh, le'a itea be di'izh wa ndap xta'an gab.
46014011	Parea tal le'a na' lá yakbe'ena ta ndab stubga xa, le'a xa gunbe'e le'a na' dub xa uto'o sit. No liga gunbe na' ndee le'a xa wa dub xa uto'o sitga.
46014012	No liga le'a bego na nlad gak be ta nsa'a Espíritu ten Dios, bkwa'an bega be ná mas gakno be xmen Cristo mas ige' ladna bexa Cristo.
46014013	Ta we'e le'a bego na ndák ndadi'izh stubga di'izh nsa'a Dios, unab bega ndo' Dios ndontsa syo'o gan gudi'izh bega xte'e gab ta ndab bega wa.
46014014	Tal le'a na' gudi'izhno Dios dub di'izh lá nchando' men, le'a len lado'o~na' ndadi'izhno na' Dios, parea le'a na' lá nyakbe'ena ta ndáp na' wa.
46014015	¿Ta we'e xte'e nsabndo' gun na' zha? Le'a na' gudi'izhno Dios no golto'o na' ndo' Dios be di'izh ncho len lado'o~na' lak nsa'a Espíritu ten Dios. No gudi'izhno na' Dios nsea golto'o na' ndo' Dios be di'izh nyakbe'ena na'.
46014016	Tal le'a bega nabtsa di'izh nsa'a Espíritu ten Dios nsa'a bega xno ndo' Dios, le'a dub xa ndo'ón‑a lá yoo gan no usa'a xno ndo' Dios, le'a xa lá nyakbe'ena ta ndab bega wa.
46014017	Le'a bego na li ndun wa ta ugeaka wen nsa'a xno ndo' Dios, parea le'a‑yá lá ndakno stubga xa.
46014018	Nat nsa na' xno ndo' Dios le'a na' mas ndák ndadi'izh stubga di'izh ndo' iteanak bego.
46014019	Parea le'a dub sa nzhealbe be xmen Cristo, mas wen gudi'izh na' ga'ay di'izh nyakbe'ena bexa ta uluu na' bexa, ndo' ti'i mil di'izh lá nyakbe'ena bexa.
46014020	Bega nak beuna xmen Cristo, lá gunbe'e bega lak ndanbe'e dub me'ed. Gok bega cuent dub me'ed lá nchando' sian be ta ugap, parea utsin binbe'e bega lak ndanbe'e dub xa gox.
46014021	Le'a lak nkeani'i di'izh ten Dios, ndab Dios: “Le'a na' gunti'in be men xa'aga nacion gudi'izh bexa stubga di'izh ndo' bexa Israel, ná le'a bexa wa ni lika lá isakyo'ón ta ndáp na'.”
46014022	Ta we'e le'a ta ndadi'izh bexa stubga di'izh wa, le'a ta wa nluu ndo' bexa lá ndangea ladna Dios le'a Dios ndapka juers. Parea le'a ta ndadi'izh bexa sakndo' Dios wa, le'a ta wa nluu dub di'izh ten Dios ndo' bexa ndangea ladna Dios, na'anpa ndo' bexa lá ndangea ladna Dios.
46014023	Ta we'e le'a gor na nyakjunt itea bega nak xmen Cristo, tal gudi'izh itea bega stubga di'izh nsa'a Dios, cha yate dub men lá nchando' Dios natal dub men lá ndangea ladna Dios, le'a men wa gab le'a bega xa tont.
46014024	Parea tal le'a itea bega gudi'izh sakndo' Dios cha yate dub men lá nchando' Dios natal dub men lá ndangea ladna Dios, le'a gor na ndo'ón xa ta ndadi'izh bega wa, cha igondo' xa le'a xa noga ndap ke.
46014025	Cha ini'í xa le'a Dios nchando' be ta uga'ach ncho lado'o~xa, cha isaxib xa ndo' Dios yankea xa Dios. Cha gab xa le'a Dios ta ugeaka ncho lat bega.
46014026	Bego nak beuna xmen Cristo, le'a zha na nzhealbe bega le'a pla bega golto'o ndo' Dios, no pla bega uluu be ltsa'a bega, no pla bega gudi'izh dub ta mluu Dios ndo' bega, no pla bega gudi'izh stubga di'izh lá nchando' men, nsea pla bega gab xta'an gab be di'izh wa. Li bin bega ndontsa gakno bega be ltsa'a bega nak xmen Cristo.
46014027	Le'a gor na ndadi'izh bega stubga di'izh nsa'a Dios wa, toptsa bega natal chon bega dub ga'ga bega bidi'izh. Le'a stub xa gab ná xta'an ndab bega.
46014028	Tal le'a na'an ton gun gan gab xta'an ndab bega, na'anpa gudi'izh bega‑yá lat ltsa'a bega. Ndi nabtsa bega bidi'izh‑a ndo' Dios.
46014029	No liga le'a bego na ndadi'izh sakndo' Dios iní'i toptsa bega natal chon bega, le'a iteata bega bla'ach‑a, gunbe'e bega naga le'a nak‑a.
46014030	Ná tal le'a Dios uluu dub ta'a ndo' stubga xa nsob sa wa, le'a xa nso'yadi'izh ned wa nsabndo' lá gudi'izhta, ndontsa gudi'izh stub xa wa.
46014031	Tal li dub ga'ga bega gudi'izh sakndo' Dios, we'e le'a itea bega gák, no itea bega ko gan.
46014032	Le'a bexa ndadi'izh sakndo' Dios syo'o gan kweas gast gal gor nsabndo' gudi'izh xa.
46014033	Le'a Dios lá nlad dub ta ruid ta lá yakbe'ena bexa. Le'a Dios ndi nlad utsintsa gudi'izh bexa. Le'a lak nak costumbr itea sa ncho be xmen Cristo,
46014034	le'a xagots ten bega xetsa gak gor nzhealbe bega. Le'a bexa wa lá nsabndo' gudi'izh, le'a ley ten Dios ndab isakyo'ón bexa ta ndab xabgi'i ten xa.
46014035	Tal ton xagots nlad ini'í xte'e nak dub ta'a, inabdi'izh xa ndo' xabgi'i ten xa ta lidtsa bexa. Lá utsin nak‑a tal dub xagots gudi'izh sa nzhealbe bega nak xmen Cristo.
46014036	Btse'a ladna bega le'a di'izh ten Dios na'anpa lat bega uto'o, no na'anpa lattsa bega ulansea‑yá.
46014037	Tal ton nsak le'a xa ndadi'izh sakndo' Dios, natal nsak xa le'a ta ndák xa wa ta nsa'a Espíritu ten Dios, igondo' xa le'a be ta nke'a na' ndee ta unibe'e Cristo Xwan beuna.
46014038	Tal le'a xa lá igondo' ta wa, le'a bega lá nsabndo' isakyo'ón ta ndab xa wa.
46014039	Bego nak beuna xmen Cristo, bkwa'an bega xte'e gudi'izh bega sakndo' Dios, no lá uka bega gudi'izh bexa stubga di'izh nsa'a Dios.
46014040	Parea utsintsa bin bega itea‑yá ndon xkwa'atsa.
46015001	Bego nak beuna xmen Cristo, le'a na' nlad utse'a ladna bega di'izh wen ten Cristo, ta mbidi'izh na' ndo' bega. Le'a di'izh wa ta mbingea ladna bega, no gast nat ndangea ladna bega‑yá.
46015002	Tal le'a bega lá ula'a be di'izh mbidi'izh na' wa, we'e le'a bega gap gealnaban ndo' Dios. Ná tal le'a bega ula'a di'izh wa, le'a ta na mbingea ladna bega ta wa ta na'an xti'in.
46015003	Le'a ta mas nsak mluu na' ndo' bega wa le'akaga ta mluu bexa ndo' na' wa: le'a ta wa le'a Cristo ngut ndontsa yu'u be ke ten beuna, lak nkeani'i di'izh ten Dios.
46015004	Cha mga'ach xa, no mban xa zha ngok myon wizh, lak nkeani'i di'izh ten Dios.
46015005	Cha we'e mlundo' xa ndo' Pedr, tso'o wa mlundo'ga xa ndo' be apostol ten xa.
46015006	Le'a tso'oga wa mlundo' xa ndo' masla dub ga'ay gayo'o be xmen~xa. Ncho kwa'ad bexa wa bi nbanbe, no ncho xa ngutla.
46015007	Tso'o wa mlundo' xa ndo' Jacob, no mlundo'gal xa ndo' be apostol wa.
46015008	Ndon lult mlundo' xa ndo' na', le'a na' cuent dub me'ed ngol dub gor ni lá nsabndo' gal me'ed.
46015009	Le'a na' ndon le'a na'anpa nsak ndo' itea be apostol ten Cristo gast ni lá nsabndo' isalea' na' apostol, geal le'a na' ugap mbinno be xmen Cristo.
46015010	Ná le'a Dios mkwea' ladna na', ta we'e msa'a xa ta nak na' apostol. Le'a ta na li msa'a Dios ndo' na' wa uzhebpa ngokti'in, le'a na' mas ndun ti'in ten Dios ndo' iteata bexa nak apostol. Parea na'anpa na'tsa ndun ta wa, le'a na' juers ten Dios ndun ta wa.
46015011	Guni'i ton ndadi'izh cuent ten Cristo, tal na'‑yá natal bexa we'e‑yá, parea lika ndadi'izh besa‑yá no lika mbingea ladna bega‑yá.
46015012	Le'a besa ndadi'izhka le'a Cristo mban ndo' gealgut. Ta we'e, ¿xta'an ncho bega ndab le'a bexa ngut na'anpa ibantabe?
46015013	Tal le'a bexa ngut wa na'anpa iban, we'e le'a Cristo no lá iban.
46015014	No tal le'a Cristo lá iban, we'e le'a ta ndadi'izh besa wa no ta ndangea ladna bega Cristo wa ta na'an xti'in.
46015015	Tal le'a be men ngut na'anpa ibangal, we'e le'a ta ndadi'izh besa cuent ten Dios wa dub ta kwi'in, geal le'a besa ndadi'izh le'a Dios mxiste Cristo ndo' gealgut.
46015016	Tal le'a bexa ngut wa na'anpa iban, we'e le'a Cristo noga na'anpa iban.
46015017	Tal le'a Cristo na'anpa iban, we'e le'a ta ndangea ladna bega Cristo wa ta na'an xti'in, no na'anpa yu'u be ke ten bega.
46015018	No tal na'anpa iban Cristo, le'a ta wa gab le'a bexa na mbingea ladna Cristo cha tso'o wa ngut bexa, le'a bexa wa ndi ngok perdid.
46015019	Tal le'a beuna ndanbe'e le'a Cristo ndakno beuna ndo' gizhliyo ndeetsa, le'a beuna mas pro'ob nak ndo' itea be men.
46015020	Parea ta ugeaka le'a Cristo mban ndo' gealgut, ta we'e uni'íka beuna le'a bexa ngut wa ibanka, lak ned mban Cristo.
46015021	Le'a ke ten dub men, le'a itea be men ndat. No liga le'a juers ten dub men, le'a bexa ngut ibangal.
46015022	Le'a itea be men nak bexa ras Adán, ta we'e itea be men gat. No liga le'a itea bexa nak xa ten Cristo wa ibankabe.
46015023	Parea kad dub xa iban gor na nsabndo'‑yá: le'a Cristo nak xa ned mban. We'e ibanga be xmen Cristo gor na ilen xa.
46015024	We'e gal zha lult, zha na gun Cristo gan ndo' itea bexa nibe'e nsea bexa nsak, cha yun xa cuent ta nibe'e xa ndo' Dios Xus beuna.
46015025	Le'a Cristo le'a nibe'e gast gal zha inibe'e xa ndo' iteanak bexa ndaklono xa, kwe bexa wa xan ndats~xa.
46015026	Le'a ta na ndon le'a lult unitndo' Cristo wa le'a ta wa gealgut.
46015027	Le'a Dios ute itea be ta'a xan ndats Cristo inibe'e xa‑yá, parea le'a ta wa na'anpa no Dios, le'a Dios le'a nak xa na nte itea be ta'a sa wa.
46015028	Ná le'a gal zha na inibe'e Cristo itea be ta'a, we'e le'a Cristo Xin Dios cha yun cuent be ta wa ndo' Dios xa na msa'a ta wa inibe'e Cristo. We'e le'a Dios inibe'e iteanak be ta'a.
46015029	No stubga ta'a gáp na'. Le'a ncho bexa ntalea' sakndo' bexa ngutla. Parea tal le'a bexa ndanbe'e le'a bexa ngut wa lá ibantabe, ¿xta'an ngi li ndun bexa ta wa?
46015030	¿No xta'an ngi li rages nde besa itea wizh zhaga, tal le'a bexa ngut wa lá ibantabe?
46015031	Lak segur ntenno lad na' bega nak xmen Jesucristo, no liga segur gáp na' le'a na' itea wizh ngi sat.
46015032	Le'a ncho bexa gezh Éfeso cuent man ugi'i ugap mbinno na'. Parea tal ta ugeaka le'a bexa ngut wa lá ibantabe lak ncho bego ndab, le'a be ta mbin na' sa wa dub ta na'an xti'in. Ndi mas wen gun beuna lak ndab ncho bexa: gaw beuna no goo beuna, le'a ge'a le'a beuna gat.
46015033	Lá ula'a bega ukwi'inno be men bega. Le'a tal beuna nbeseano bexa ugap, le'a beuna noga gun ltsa'a ta ugap ndun bexa wa.
46015034	Ta we'e list gok bega, no lá gunta bega be ta ugap. Li ndáp na' ndontsa ido ladna bega, le'a ncho bega bi lá nchando' Dios.
46015035	Le'a ncho xa inabdi'izh: “¿Xte'e iban bexa ngut? ¿Xte'e nak idub las bexa gal zha wa?”
46015036	Le'a xa li nabdi'izh wa lá ini'í xta'an nabdi'izh. Le'a gor na ndas dub men dub bid le'a‑yá juerska ned gazha'a, we'eta ilen‑a.
46015037	Le'a gor ndas xa dub bid tal trig‑a natal stubga bid‑a, le'a ta wa na'anpa lak ta ilen wa, le'a‑yá bidtsa.
46015038	Parea le'a Dios nsa'a be ya ten‑a lak nlad Dios, kadga dub bid xa'aga nak ya ten‑a.
46015039	No liga le'a itea be ta ncho ndo' gizhliyo na'anpa dubtsa nak. Le'a be men nsea be man xa'aga nak. No be migin nsea be mbeal xa'aga nak.
46015040	Ncho be ta'a gibe'a ba' no ncho be ta'a gizhliyo ndee. Le'a ta chul ten be ta ncho gibe'a na'anpa nak lak nak ta chul ten be ta ncho ndo' gizhliyo.
46015041	Le'a xe'a wizh xa'aga nak ndo' xe'a mbe'e, no be xe'a mbeal xa'aga nak. No kadga be mbeal ndi'ib gibe'a xa'aga nluu.
46015042	No liga gak‑a zha na iban bexa ngut. Le'a be'al las dub xa ngut iga'ach no sazha'a, parea gal zha iban xa le'a xa yá na'antapa gat.
46015043	Le'a be'al las dub xa ngut ugap nluu no na'an xti'in‑a, parea gal zha iban xa le'a xa uzhe'eb chul uluu no gap xa juers.
46015044	Le'a be'al las dub xa ngut dub ta gizhliyotsa, parea gal zha iban xa le'a las~xa dub ta gibe'a. Le'a lak ncho las be men ta gizhliyo, no ncho las bexa ta gibe'a.
46015045	Le'a di'izh ten Dios nkeani'i ndab‑a le'a Dios ned mbinde'e Adán ngok xa dub mgi'i ndap gealnaban. No ncho stub xa ní'i beuna ndo' xa Adán lult. Le'a ta wa Cristo xa gibe'a, xa nsa'a gealnaban nunk lá idub.
46015046	Le'a xa gibe'a wa na'anpa ned ulen. Le'a xa gizhliyo ndi le'a ned ulen, cha we'e xa gibe'a wa.
46015047	Le'a xabgi'i ned wa le'a ta wa Adán xa gizhliyo. Le'a xabgi'i itop wa le'a ta wa Cristo xa gibe'a.
46015048	Le'a beuna xa gizhliyo ndap beuna dub las~na lak ngok las Adán xa gizhliyo. No liga le'a las bexa gibe'a nak lak nak las Cristo xa gibe'a.
46015049	Le'a nat le'a beuna nak lak ngok xa gizhliyo wa, parea gal zha wa le'a beuna yak lak nak Cristo xa gibe'a.
46015050	Bego nak beuna xmen Cristo, le'a na' gáp ndo' bega le'a beuna lnde'etsa ncho ndo' gizhliyo ndee lá yoo gan yate sa nibe'e Dios. Le'a be'al las beuna ta ndat ndee wa lá yoo gan yoo idub tiemp lak be ta ncho gibe'a.
46015051	Le'a na' gáp stub ta uga'ach ten Dios: le'a beuna na'anpa itea gat, parea gal zha wa itea beuna xa'aga yak.
46015052	Le'a ta wa ta uxax lak dub nsengichtsa men. Le'a gal gor kwezh trompet lult le'a bexa ngut wa iban, cha yá na'antapa gat bexa. Le'a beuna bi ndenban gal zha wa cha xa'aga yak.
46015053	Le'a be be'al las beuna dub ta sat no sazha'a‑yá, parea le'a‑yá nsabndo' yak dub ta lá gazha'ata no ni lá gatta‑yá.
46015054	Nat le'a be'al las beuna dub ta sazha'a, parea gal zha wa yak‑a dub ta lá gazha'ata. Nat le'a be'al las beuna dub ta sat, parea yak‑a dub ta lá gatta. Le'a ta wa gak lak nkeani'i di'izh ten Dios, ndab‑a: “Le'a be men yá na'antapa gat, geal le'a Dios mbin gan ndo' gealgut.
46015055	Yá lá izhebta beuna ndo' gealgut, le'a gealgut yá lá gunta gan ndo' beuna.”
46015056	Le'a ley ten Dios ndab le'a tal ton ndap ke ndo' Dios, le'a Dios utsaksika xa wa. Ta we'e le'a be men nzheb ndo' gealgut, le'a bexa uni'í le'a bexa ndapka ke ndo' Dios.
46015057	Nat usa'a beuna xno ndo' Dios le'a juers ten ta mbin Jesucristo Xwan beuna wa le'a beuna ndun gan ndo' gealgut.
46015058	Ta we'e dubtsa ute bega nak beuna xmen Cristo, no na'anpa ula'a bega gealngea ten Cristo, no mas bin bega ti'in ten Dios idub tiemp. Le'a bega uni'í le'a itea ti'in ndun bega ndo' Dios wa ta ndakti'inka.
46016001	Le'a cuent ten be med ta gakno bega be xmen Cristo ndencho Jerusalén, bin bega lakka ndáp na' gun be xmen Cristo ncho Galacia.
46016002	Le'a itea be wizh ned ten sman, le'a kadga dub bega kocha'aw dub tuzhga med usa'a bega bi lak mbin bega gan, ndontsa na'anpa ti'i utele'e bega‑yá zha gal na'.
46016003	Le'a zha gal na' sa ba' le'a na' utu'ub bexa na mti bega ya'ula'a med wa Jerusalén, med msa'a bega wa. No go'o bexa dub git gab ná xta'an li ncha'ula'a bexa med wa.
46016004	No tal le'a na' ndanbe'e le'a na' no nsabndo' gaa, le'a na' sanoka bexa wa.
46016005	Le'a zha gal ina' na' bega le'a na' nsabndo' ned iti'id Macedonia, we'eta gal na' Corinto ba'.
46016006	Le'a na' bi lá iní tal dub nde'eptsa natal idub tiemp kwal yo'ono na' bega. We'e le'a bega syo'o gan gakno na' sa gaata na'.
46016007	Le'a na' lá nlad dub inítsa na' bega zha iti'id na' sa ba'. Le'a na' ndi nlad yo'ono bega dub nde'ep tal Dios nlad.
46016008	Parea le'a na' kweas gezh Éfeso ndee gast itid ujest Pentecostés.
46016009	Le'a sa ndee ncho kwa'ad be men ndakloo ndo' na', parea no ncho kwa'adpa bexa nlad go'ón di'izh ten Cristo ta ndadi'izh na'.
46016010	Tal le'a Timoteo ya' sa ba', utsin binno bega xa, le'a xa wa no ndun ti'in ten Dios lakkaga ndun na'.
46016011	Gop bega mod ndo' xa no bsa'a bega ta nki'in xa ndontsa syo'o gan gi'id ina' xa na'. Le'a na' no stapla be xmen Cristo ndee, nkenkea' besa zha gi'id Timoteo.
46016012	Le'a sian biaj una'ab na' ndo' Apolos go'o xa stapla bexa nak xmen Cristo ya'ina' bexa bega, ná le'a gast nat le'a xa lá ka'ab ya'. Parea le'a xa sa'ina'ka bega zha na syo'o gan ya' xa.
46016013	Bla'ach bega no dubtsa ute bega na'anpa ula'a bega ta ndangea ladna bega Cristo. Bte'a ladna bega no gop bega valor.
46016014	Bkwea' ladna bega be ltsa'a bega guni'i xta'an gun bega.
46016015	Bego nak beuna xmen Cristo, le'a bega uni'íka le'a bexa ncho ta lid Estéfanas ndon ned mbingea ladna Cristo ndo' idub región Acaya ba'. Le'a bexa wa ulo ladna sbe'en ndakno bexa be xmen Dios.
46016016	Le'a na' gáp ndo' bega uxobgek bega ndo' bexa wa no ndo' iteata bexa li ndun ti'in ten Dios wa.
46016017	Uzhebpa nten lad na' ta na mbi'id Estéfanas no Fortunato no Acaico, le'a bexa ndakno na', dub ta lá yoo gan gakno bega na' le'a bega sit ncho.
46016018	Le'a bexa wa ndun wen nyo'o lad na' ndee lak ndanno bexa bega. Gop bega mod ndo' itea bexa na ndun ltsa'a ta ndun bexa ndee.
46016019	Le'a be xmen Cristo ndencho be gezh región Asia ndee no nidi'izh ndo' bega. No Aquila nsea Priscila nsea iteata be xmen Dios nzhealbe ta lid itop bexa wa uzhebpa nidi'izh ndo' bega ta na nak bega xmen Cristo.
46016020	Le'a iteata bexa nak xmen Cristo no nidi'izh ndo' bega. Unidi'izh bega ndo' be ltsa'a bega ta nluu le'a bega nkwea' ladna bexa.
46016021	Le'a na' Pabl ya'a~na' nke'a na' ta ndee ndo' git, ta nidi'izh na' ndo' bega.
46016022	Le'a tal ncho bega lá ndankea Jesucristo Xwan beuna, le'a Dios utsaksi bega. ¡Cristo Xa Nibe'e, uxax utsea ga!
46016023	Nat na'ab na' ndo' Jesucristo Xwan beuna mas uzhe'eb utsin gunno xa bega.
46016024	Le'a na' nkwea' ladna itea bega no nak xmen Cristo Jesús. Lika nak‑a.
47001001	Le'a na' ndee Pabl, xa na mtu'ub Dios gun na' ti'in ten Jesucristo. Le'a na' no Timoteo xa no nak xmen Cristo nke'a besa git ndee ndo' itea bego na nak xmen Dios, bego na nzhealbe gezh Corinto ba'; no ndo' iteata be xmen Cristo ndencho idub Acaya ba'.
47001002	Na'ab na' ndo' Tad Dios no ndo' Jesucristo Xwan beuna mas utsin gak bexa ndo' bega, no gun bexa wen yoo ladna bega.
47001003	Uzhebpa usa'a beuna xno ndo' Dios Xus Jesucristo Xwan beuna, le'a xa nkwea' ladna beuna no nlu'uzh xa beuna ndo' sian ta'a.
47001004	Le'a xa wa nlu'uzh besa ndo' itea be gealkwea' ntid besa, ndontsa no besa isu'u ulu'uzhga bexa nsatid ndo' isando' be gealkwea', lak nlu'uzh Dios besa.
47001005	Dub lak ni'í besa sian gealkwea' lak uni'í Cristo be gealkwea', no liga ndák besa nlu'uzh besa stubga men lak nlu'uzh Cristo besa.
47001006	Le'a besa nsatid be gealkwea' ndontsa noga besa su'u ulu'uzh bega no gap bega gealnaban ndo' Dios. No liga le'a Dios nlu'uzh besa ndontsa noga besa ulu'uzh bega, cha uxik bega ndo' be gealkwea' nsatid bega, ltsa'a be gealkwea' nsatid besa ndee.
47001007	Le'a besa nge' ladna le'a bego sxikka, le'a lak dubtsa nsatid beuna be gealkwea', no liga dubtsa ulu'uzh Dios beuna.
47001008	Bego nak beuna xmen Cristo, nlad besa ini'í bega xte'e juert uyo'o besa Asia. Uzhebpa dub gealkwea' si'il uni'í besa gast yá lá uxikta besa ndo'‑yá, ni besa lá ibanta besa.
47001009	Le'a besa ni le'a besa gatka, parea le'a ta we'e msu'u le'a besa na'anpa ige' ladna le'aka le'a besa, ndi mas mge' ladna besa Dios, xa na nxiste be men ngutla.
47001010	Le'a xa cha ngokno besa lá ngat besa no bi ndakno xa besa nat, ta we'e nge' ladna besa le'a xa su'uka gaknota besa.
47001011	Le'a bega no nsabndo' inab ndo' Dios gaknota xa besa. Tal le'a kwa'ad bega li nab ndo' Dios, we'e le'a kwa'ad be men no usa'a xno ndo' Dios gor ini'í bexa xte'e ndakno Dios besa.
47001012	Le'a besa nten ladna le'a besa uni'í len lado'o besa le'a besa sbe'en utsin ndanno bega no iteata be men lak nsa'a Dios gun besa. Le'a ta ndun besa wa na'anpa nak ta ndanbe'e le'atsa besa. Le'a‑yá ndi nak ta nsa'a Dios ndo' besa.
47001013	Le'a ta nke'a besa ndo' git ndee na'anpa dub ta ugan lá yakbe'ena bega. Le'a na' nlad idub‑a yakbe'ena bega.
47001014	Nat le'a bega ndido nyakbe'ena le'a gal wizh ilengal Jesús Xwan beuna le'a bega itenno ladna besa, lak itenno ladna besa bega ba'.
47001015	Ta we'e le'a na' nlad ned bega gal ina'gal na' ndontsa gak top biaj yo'ono na' bega.
47001016	Mbinbe na' gal ina' na' bega gor gaa na' Macedonia, we'e stub biaj gal ina'gal na' bega gor ilen na', cha gakno bega na' ilaya na' Judea.
47001017	Le'a ta na li ndáp na' ta wa, le'a na' juerska li gun. ¿Nate nsak bega le'a na' ndun lak ndun ncho be men, ndab xa gun xa dub ta'a cha lá ndun xa lak ndab xa wa?
47001018	Le'a Dios nsobwi'i le'a gor na ndáp na' gun na' dub ta'a, le'a na' sunka ta wa.
47001019	Le'a na' ndee nsea Silvano nsea Timoteo mbidi'izh besa di'izh ten Jesucristo Xin Dios ndo' bega. Le'a xa wa na'anpa ndab dub ta'a ned, cha tga' xa'aga ta'a gun xa. Ndi ndunka xa lak ndadi'izh xa.
47001020	Le'a be ta ndab Dios yoo wa, le'a Jesucristo le'a ndunka itea be ta wa. Ta we'e le'a beuna ndab le'a ta ndab Dios wa gealngeaka, no nsa'a beuna xno ndo' Dios.
47001021	Le'a Dios ndun le'a besa ndee no bego dubtsa nak nsea Cristo, le'a Dios le'a mti beuna gak beuna xmen~xa.
47001022	No msa'a Dios Espíritu ten na ncho len lado'o beuna. Le'a ta wa cuent dub se gab le'a beuna ika'aka be ta ndab xa usa'a xa ndo' beuna wa.
47001023	Nat nsobwi'i Dios gáp na' le'a na' biseata gal ina'gal bega Corinto ba', geal le'a na' lá nlad kwea' yoo ladna bega.
47001024	Le'a besa na'anpa nibe'e xte'e nsabndo' gungea ladna bega, le'a bega yá wenka ndangea ladna Cristo. Le'a besa ndi nlad gakno bega, ndontsa mas iten ladna bega.
47002001	Ta we'e mbinbe na' na'anpa gal ina' na' bega stub biaj, tal le'a ta wa gun mas uban yoo ladna bega.
47002002	Tal le'a na' gun uban yoo ladna bega, ¿cha tonma gun gan iten ladna na' zha? Le'a ta wa le'aka bego ba'.
47002003	Ta we'e li ned mke'a na' git wa ndo' bega, ndontsa gor ilayal na' sa ba' na'anpa uban yo'o lad na', ndi itenno lad na' bega. Le'a na' nge' ladna le'a tal le'a na' iten ladna, le'a bega no iten ladna.
47002004	Le'a gor na mke'a na' git wa le'a na' uzhebpa uban ncho ladna no kwea' ncho lad na' gast ndon na'. Na'anpa uke'a na' git wa ndontsa uban yoo ladna bega, ndi mke'a na'‑yá ndontsa ini'í bega xte'e uzhe'eb nkwea' lad na' bega.
47002005	Parea le'a lat bega ncho dub xa mbin uzhebpa uban myo'o lad na', no gast kwa'ad bega uban myo'o ladna.
47002006	Le'a bega yá kwa'ad uteyo xa wa, nat yá unika ta wa.
47002007	Le'a nat le'a bega nsabndo' gunge' ladna ndo' xa wa no utsin gunno bega xa, ndontsa na'anpa uzhe'eb uban yoo ladna xa, cha gach ladna xa.
47002008	Ta we'e na'ab na' ndo' bega gun bega ta nluu le'a bega nkwea' ladna xa.
47002009	Le'a cuent ten ta ndee wa mke'ala na' ndo' bega, ndontsa iní na' naga sxobgek bega ndo' na' nate na'an.
47002010	Le'a xa na li ndange' ladna bega ndo' na wa, le'a na' no ndange' ladna ndo' xa wa, tal ncho xta'an nsabndo' gunge' lad na'. Le'a Cristo nsobwi'i le'a na' li ndange' ladna ndo' xa wa ndontsa wen kwe bega.
47002011	We'e na'anpa gun maxu'u gan ukedino beuna, le'a beuna uni'íka le'a maxu'u li nlad gunno beuna.
47002012	Le'a gor na ulaya na' gezh Troas gudi'izh na' di'izh wen ten Cristo, le'a Dios Xa Nibe'e mbin wen mto'o ta wa.
47002013	Ná le'a na' myu' ladna ta na na'anpa izheal na' Tito, xa no nak beuna xmen Cristo. Ta we'e cha mka'an na' sa wa, ulayal na' Macedonia ndee.
47002014	Nsa na' xno ndo' Dios, le'a Cristo Jesús ndun gan, no ndanti'in xa besa ndontsa ute'achso di'izh ten xa itea lad, lak nte'achso dub xla'a uxe'e.
47002015	Le'a cuent ten Dios le'a ta na li ndun besa ti'in ten Cristo wa cuent dub xla'a uxe'e, ta nte'achso ndo' bexa ndap gealnaban ndo' Dios no ndo' bexa gak perdid.
47002016	Le'a cuent ten bexa gak perdid wa, le'a ta wa cuent dub xla'a ugap nla'a, dub ta ndut men. Ná le'a cuent ten bexa ndap gealnaban wa, le'a ta wa cuent dub xla'a uzhebpa uxe'e nla'a, dub ta nsa'a gealnaban. ¿Ton sun gan gun ta wa zha?
47002017	Le'a besa na'anpa ndun lak ndun kwa'ad bexa, bexa ndadi'izh di'izh ten Dios ndontsa gun xa gan med. Le'a Dios nsobwi'i le'a besa ndi idub ncho ladna ndadi'izh di'izh ten Dios, geal le'a Dios le'a mtu'ub besa no dubtsa nak no besa Cristo.
47003001	¿Nsak bega zha nzhinnona besa be ta li ndun besa wa? ¿Nsak bega zha nki'in usa'a besa dub git ndo' bega gudi'izh‑a xte'e wen nak besa zha? ¿Nate nki'in besa uke'a bega dub git li gab, usa'a besa‑yá ndo' stub men? Ncho bexa nki'inka‑yá, parea le'a besa na'anpa nki'in‑a.
47003002	Le'a bega nak cuent dub git no'o besa len lado'o besa. Le'a gor na ini'í be men ta wen nak bega, we'e ini'í bexa le'a ta ndun besa utsinka nak.
47003003	Le'a bega cuent dub git mke'a Cristo ta nyun besa cuent. Parea na'anpa nkea‑yá no tint, le'a‑yá ndi nkea no Espíritu ten Dios nban. No na'anpa nkea‑yá ndo' tabl ge', le'a‑yá ndi nkea len lado'o bega.
47003004	Li mbidi'izh besa ta wa geal le'a besa nge' ladna Dios ta na nak besa xmen Cristo.
47003005	Le'a besa lá yoo gan gun ni dub ta'a le'aka le'atsa besa, le'a ta ndun besa wa le'a Dios le'a msa'a ta wa.
47003006	Le'a xa wa le'a msa'a ta ndák besa ndadi'izh besa ná xte'e nak trat kub mbinno Dios be men. Le'a trat wa na'anpa nak lak ndab ley, le'a‑yá ndi dub ta msa'a Espíritu ten Dios. Le'a bexa ndencho ndo' ley wa satka, ná le'a Espíritu wa ndun nban beuna.
47003007	Le'a ley polta wa ta ukea ndo' tabl ge' uzhe'eb dub ta chul, gast lá yo'o gan iwi'i bexa Israel ndo' Moisés, tant ndon ndu'u na' xa. Parea unitndo'ka ta na li ndu'u na' Moisés wa. Le'a ley wa ndab le'a tal ton lá uxobgek ndo'‑yá nsabndo' gat.
47003008	Ná le'a trat kub ndanno Espíritu ten Dios beuna mas uzhebpa nluu ta juert nak Dios.
47003009	Le'a ley wa dub ta juert maska ndab‑a le'a be men nsabndo' gat. ¡Parea mas uzhe'eb dub ta juert ta na ndun Dios wen ya'an beuna ndo' xa!
47003010	Le'a ta juert ten ley polta wa, le'a ta wa na'anpa juert nak lak uzhe'eb juert ta ncho nat.
47003011	Le'a ta juert ten ley wa ta nitndo', ná le'a ta kub ndanno Dios beuna mas uzhebpa dub ta juert le'a‑yá na'anpa initndo'.
47003012	Le'a ta na li uni'í beuna ta wa, ta we'e le'a besa na'anpa izheb gudi'izh besa di'izh ten Dios ndo' ga'al be men.
47003013	Na'anpa ukachko besa di'izh wa lak mtsaw Moisés ndo'~na no dub ble'a lad, ndontsa na'anpa ini'í bexa Israel le'a ta na ndu'u na' ndo' xa wa nsanitndo'.
47003014	Parea le'a bexa wa lá ka'ab yakbe'ena ta wa. No gast nat le'a gor na ndo'ol bexa ley polta ten Dios wa, bi ncho cuent dub ta ntsaw ndo' ta ndanbe'e bexa, ndontsa lá yakbe'ena bexa di'izh ten Dios. Le'a nabtsa Cristo gun gan yakbe'ena bexa‑yá.
47003015	Le'a gor na ndo'ol bexa ley ten Moisés wa, le'a bexa lá nyakbe'ena‑yá, cuent ncho dub ble'a lad ntsaw gek bexa wa.
47003016	Ná le'a gor na ndangea ladna bexa Jesús Xwan beuna, we'e le'a ta ntsaw wa cha nitndo'.
47003017	Le'a Cristo nak Espíritu, le'a tal Espíritu ten Dios ncho len lado'o beuna, le'a beuna yá uto'o ndo' ley polta wa.
47003018	Ta we'e nat le'a beuna na'anpa nsa'nyaw ndo' na, le'a beuna nak cuent dub wa'án nlu'u be ta chul no ta juert nak Dios. Le'a Espíritu ten Dios ndun le'a beuna nsayak lak nak xa.
47004001	Le'a Dios utsin mbinno besa msa'a xa ti'in ndee ndun besa, ta we'e le'a besa na'anpa ndach ladna.
47004002	Le'a besa na'anpa gun dub ta xga'ach no ni dub ta idono ladna besa. Na'anpa ukwi'inno besa be men, no na'anpa nche'a besa di'izh ten Dios. Le'a Dios nsobwi'i le'a besa ndadi'izh sbe'en gealngea ndo' be men, ndontsa ini'í bexa le'a ta ndadi'izh besa le'aka nak.
47004003	Parea tal ncho bexa lá nyakbe'ena di'izh wen ten Cristo ta ndadi'izh besa, le'a ta wa bexa na lá ndap gealnaban ndo' Dios.
47004004	Le'a maxu'u ntsawuso gek be men ndo' gizhliyo ndee, bexa lá ndangea ladna Dios, ndontsa na'anpa ini'í bexa xe'a chul ten Cristo. Le'a ta wa di'izh wen ten Cristo, xa na nak lakka nak Dios.
47004005	Le'a besa na'anpa ndadi'izh cuent tentsa besa, le'a besa ndi ndadi'izh le'a Jesucristo nak Xa Nibe'e. No ndab besa le'a besa ndakno bega geal nak beuna xmen Jesucristo.
47004006	Le'a Dios xa na unibe'e msu xe'a sa ukaw, no liga nsu xe'a len lado'o beuna, ndontsa igondo' beuna xe'a chul ten Dios, ta nsu ndo' Jesucristo.
47004007	Le'a di'izh ten Dios dub ta uzhebpa nsak, ná le'a besa na ndadi'izh‑a wa nak cuent dub gets btsi'in, dub ta lá nsak. Li ndontsa ini'í be men le'a juers ten di'izh wa ta nsa'a Dios, na'anpa ta ndák besa‑yá.
47004008	Le'a besa nsatid sian gealkwea', parea na'anpa kwea' ncho ladna besa. No ncho zha lá ini'í besa xte'e gun besa, parea na'anpa ndach ladna besa.
47004009	No ugap ndanno be men besa, parea na'anpa ula'a Dios besa. No ncho zha ngabi bexa besa, parea na'anpa initndo' besa.
47004010	Le'a lak uni'í Jesús gealkwea' gast ngut xa, le'a besa no ni'íka gealkwea' guni'i pa ndesea besa, ta we'e no besa ndap gealnaban wats Jesús.
47004011	Le'a idub ndenban besa le'a be men nlad gut besa, geal nak besa xmen Jesús. Parea le'a bexa uni'í le'a besa ndap gealnaban ta nsa'a Jesús.
47004012	Le'a ta na li ngi sat besa, ta we'e le'a bega no ndap gealnaban ndo' Dios.
47004013	Le'a di'izh ten Dios nkeani'i ndab‑a: “Le'a na' mge' ladna Dios, ta we'e mbidi'izh na'”; no liga le'a besa nge' ladna Dios, ta we'e no besa ndadi'izh di'izh ten Dios.
47004014	Le'a besa uni'í le'a Dios mxiste Jesús Xwan beuna ndo' gealgut; no liga ixiste xa besa, cha yo'o xa besa wats xa no bego ba'.
47004015	Le'a besa li nsatid ndo' itea be gealkwea' wa, geal le'a besa nkwea' ladna bega. We'e mas kwa'adta be men ini'í xte'e nkwea' ladna Dios bexa, cha mas uzhe'eb usa'a be men xno ndo' Dios, gab bexa le'a Dios uzhebpa si'il nak.
47004016	Ta we'e na'anpa ndach ladna besa; le'a kad wizh le'a besa nsayak gox, ná le'a len lado'o besa itea wizh nsayak juert.
47004017	Le'a be gealkwea' nsatid besa nat, le'a ta wa dub ta ndidotsa no dub ta uxaxtsa nsatid. Parea le'a ta wa le'a ndun gal uso' besa wen yoo besa wats Dios idub tiemp.
47004018	Na'anpa ndanbe'e besa be ta na' besa, ndi ndanbe'e besa be ta lá na' besa. Le'a be ta na' besa wa na'anpa kwen ncho, ná le'a be ta lá na' besa wa idub tiemp ncho.
47005001	Le'a be'al las beuna cuent nak dub ni'ilad ndo' gizhliyo ndee. Le'a gor na gat beuna le'a Dios usa'a stub sa yoo beuna gibe'a. Le'a ta wa na'anpa nak dub ta ndande'e men, le'a‑yá dub ta ncho gibe'a dub ta nunk lá idub.
47005002	Nat nga'a ladna beuna tant nsa'ab ladna beuna yoo beuna sa gibe'a wa.
47005003	Le'a sa wa na'anpa ya'an beuna cuent dub men lá ndap xab~na, le'a beuna ndi gap xab kub na.
47005004	Le'a nat ndencho beuna ndo' gizhliyo ndee, le'a beuna nga'a ladna tant kwea' ncho ladna beuna, geal le'a beuna lá nlad gak cuent dub xa lá ndap xab~na, le'a beuna ndi nlad gap xab kub na. Le'a be'al las beuna dub ta snitndo', parea le'a Dios syunno‑yá dub ta nban idub tiemp.
47005005	Le'a Dios le'a mbinde'e beuna ndontsa li gak beuna, no msa'a xa Espíritu ten xa ndo' beuna, ta na nluu le'a xa usa'aka itea ta ndab xa.
47005006	Ta we'e le'a besa idub tiemp nge' ladna Dios, le'a besa uni'í le'a idub zha ncho besa ndo' gizhliyo ndee le'a besa na'anpa yoo wats Cristo.
47005007	Na'anpa na' besa xa, parea le'a besa nge'ka ladna xa.
47005008	No ndangea ladna besa le'a besa ya' wats Cristo zha ula'a besa be'al las besa ndee, no li nlad besa gun besa.
47005009	Ta we'e ndun besa juers gun besa lak nsak ladna Cristo, tal ncho besa ndo' gizhliyo ndee natal nsea' besa wats Cristo.
47005010	Le'a gal dub wizh le'a beuna iteanak ilansea' ndo' Cristo, we'e usa'a xa ta nsabndo' ika'a kadga dub beuna, lakka mbin beuna ndo' gizhliyo, tal wen mbin beuna natal ugap mbin beuna.
47005011	Le'a besa uni'í le'a ta li gun Cristo wa ta nzheb be men ndo' na. Ta we'e ntenxe'a besa be men gungea ladna bexa Cristo. Le'a Dios le'a nchando' xte'e nak besa, no nlad na' ini'í bega xte'e nak besa.
47005012	Na'anpa izhinnona besa ta ndun besa, le'a besa ndi nladtsa itenno ladna bega besa. We'e gap bega xta'an ika'ab bega ndo' bexa nzhinnona be ta nak bexa, parea le'a lado'o bexa wa na'anpa ga'al nak ndo' Dios.
47005013	Tal ncho bega nsak le'a besa loc nak, le'a ta wa geal ndun besa ti'in ten Dios. Ná tal ncho bega nsak le'a besa utsin ndanbe'e, le'a ta wa geal ndakno besa bega.
47005014	Le'a ta na nkwea' ladna Cristo besa, ta we'e sbe'en ta nsak ladna xa ndun besa. Le'a besa uni'í le'a Cristo ngut sakndo' itea beuna, ta we'e le'a itea beuna nak cuent dub xa ngut.
47005015	Le'a Cristo ngut sakndo' beuna, ta we'e yá lá gunta beuna ta nladtsa beuna, ndi gun beuna ta nlad Cristo, xa na ngut no mban xa ndontsa gap beuna gealnaban.
47005016	Ta we'e le'a nat idub ndo' ndee yá lá iwi'ita besa ndo' stub men lak ndanbe'etsa be men. Le'a polta le'a besa li mwi'i ndo' Cristo, ná nat le'a besa yá lá gunta ta wa.
47005017	Le'a tal ton bexa nak xmen Cristo le'a bexa mzhe'a. Le'a be ta ngok xa polta yá utidla, nat le'a‑yá myak dub ta kub.
47005018	Le'a itea be ta ndee wa ta ndun Dios, xa mbin wen mya'an besa ndo' xa juers ten ta mbin Cristo. No msa'a xa ti'in ndun besa, ndadi'izh besa ná xte'e wen ya'an be men ndo' Dios.
47005019	Le'a ta wa gab le'a juers ten Cristo le'a Dios utsu'u be ke ten be men, no mbin Dios le'a be men syo'o gan wen ya'an ndo' xa. No ndab xa gudi'izh besa xte'e yak utsin be men ndo' xa.
47005020	Le'a Cristo le'a mtu'ub besa gudi'izh besa di'izh ten xa sakndo' xa. Le'a ta wa gab le'a Dios ndadi'izh ndo' bega juers ten ta ndadi'izh besa. Ta we'e le'a besa ndab ndo' bega yak utsin bega ndo' Dios, le'a ta wa ta ndab Cristo ndo' bega.
47005021	Le'a Cristo ni dub ke lá ndap, parea le'a Dios mbinno xa cuent dub xa ndap ke. Nat le'a ta li mbin Cristo wa, le'a beuna na'antapa ndap ke ndo' Dios.
47006001	Ta we'e le'a besa na nak xa ndun ti'in ten Dios wa, ntenxe'a besa bega na'anpa utsa'al bega ta na nkwea' ladna Dios bega.
47006002	Le'a di'izh ten Dios nkeani'i ndab Dios: Le'a gor na nsabndo'‑yá, le'a na' mbín ta ndab lu. No wizh na mki'in lu na', le'a na' ngokno lu. Le'a na' gáp ndo' bega le'a gor nsabndo'‑yá wa no wizh nki'in bega xa wa, nat le'a zha wa ngol.
47006003	Le'a besa ndun juers ni dub ta ugap lá gak besa, ndontsa na'anpa inisi be men be ti'in ndun besa.
47006004	Ndi ndun besa ta nlu'u le'a besa ti'in tenka Dios ndun. Le'a besa nxik ndo' sian be gealkwea'. Ncho zha na'an xta'an ndap besa, no ugap ndanno be men besa,
47006005	no ngin bexa besa, no nke'a bexa besa litgi'ib. No ncho zha le'a kwa'ad be men ndaklono besa, no kwen ndun besa ti'in, no gast lá ndadgats utsin besa, no lá ndap besa ta gaw besa.
47006006	Parea umbi'i nak lado'o besa ndo' Dios, no ndák besa di'izh ten Dios, no ndap besa mod ndo' be men, no utsin nak besa ndo' bexa, no le'a Espíritu ten Dios ndakno besa, no nkwea' ladna besa be men.
47006007	No sbe'en gealngea ndadi'izh besa, no ndap besa juers ten Dios. No ndanti'in besa be ta nsa'a Dios ndontsa utsaw besa ndo' ta ndun bexa ugap no utsakndo' besa ndo' bexa wa.
47006008	Ncho be men ndap mod ndo' besa, no ncho xa ugap ndanno besa. Ncho xa utsin ndadi'izh ndo' besa, no ncho xa nisi besa. Ncho xa ndab le'a besa ndun gealkwi'in, parea le'a besa sbe'en gealngea ndadi'izh.
47006009	No ncho xa ndab le'a lá nchando' besa, maska nchando'ka bexa besa. No ncho zha ngi sat besa, ná bi nban besa. No ncho zha ntsaksi be men besa, ná na'anpa ndut bexa besa.
47006010	Ncho zha ndi'izh uban yoo ladna besa, ná le'a besa ndi nten ladna. No ncho zha uban nak besa, ná le'a ta ndadi'izh besa nyak rik be men ndo' Dios. No ncho gor na'an xta'an ndap besa, ná le'a ndo' Dios le'a besa itea ta'a ndap.
47006011	Le'a bego xa Corinto ba', le'a besa ga'al ndadi'izh ndo' bega idub ncho ladna besa.
47006012	Le'a besa uzhe'eb nkwea' ladna bega, ná le'a bega na'anpa uzhe'eb nkwea' ladna besa.
47006013	Ta we'e gáp na' ndo' bega lak ndab dub men ndo' xme'ed~na: bkwea' ladna bega besa lak nkwea' ladna besa bega.
47006014	Le'a bega lá nsabndo' uchealtsa'a bexa lá ndangea ladna Cristo, le'a be ta wen na'anpa nak lak nak be ta ugap. Le'a dub sa ndo' xe'a nsea dub sa ukaw uzhebpa xa'aga nak‑a.
47006015	Le'a Cristo nsea maxu'u na'anpa dubtsa nak. No liga le'a dub xa ndangea ladna Cristo na'anpa dubtsa nak nsea dub xa lá ndangea ladna Cristo.
47006016	Lá nsabndo' yoo be dios gizhliyo len ni'i ten Dios. Le'a beuna nak lak nak dub ni'i ten Dios xa nban, lak ndab Dios: Le'a na' yo'ono bexa ndee, no ikesea na' lat bexa. Le'a na' gak Dios ten bexa, le'a bexa gak xmen~na'.
47006017	Ta we'e no ndab Dios: Uto'o bega lat bexa lá nchando' na', yá lá gakta bega lak nak bexa. Lá gun bega be ta bzhi'ik ndun bexa, we'e cha yoo bega wats na'.
47006018	Le'a na' gak Xus bega, le'a bega gak xi'ín~na'. Li ndab Dios xa ndon le'a juert.
47007001	Le'a bego nak amig ten na', le'a ta na li ndab Dios gun xa wa, ta we'e isambi'i beuna ndo' itea be ta bzhi'ik, lak be ta ndun beuna no be ta ndanbe'e beuna. We'e izheb beuna ndo' Dios, gun beuna juers umbi'i gak beuna ndo' xa.
47007002	Le'a na' nlad ikwea' ladna bega besa, le'a besa na'anpa ugap ndanno bega, no ni lá ndun besa ta gaila' bega ndo' ta ugap, no ni lá nkwi'inno besa bega.
47007003	Na'anpa ndáp na' ta wa por na inisi na' bega, le'a na' yá ndápka ndo' bega le'a besa nkwea' ladna bega. Ta we'e na'anpa iteltsa'a beuna idub nban beuna no gast zha gat beuna.
47007004	Le'a na' ga'al ndadi'izh ndo' bega no uzhebpa ntenno lad na' bega. Maska ntid besa sian gealkwea', le'a na' ntenka ladna.
47007005	Ta ugeaka le'a zha na ulanseata besa Macedonia ndee, le'a besa na'anpa wen yo'obe, le'a besa ndi uzhebpa juert utid. Itea lad ndakloo be men ndo' besa no ngi nzheb besa.
47007006	Parea le'a Dios xa na nlu'uzh bexa nsayach ladna, mlu'uzh xa besa gor ulen Tito.
47007007	Na'anpa nabtsa ta ulen xa wa mten ladna besa. Le'a besa no mten ladna ta na ndab xa le'a xa ntenno ladna bega. Ndab xa le'a bega nlad ini'í besa, no ndo'onno bega besa no be gealkwea' nsatid besa, no nyu'no ladna bega na'. Ta we'e mas mten lad na'.
47007008	Le'a gor na mbi'il bega git mtu'ub na' ndo' bega wa, le'a bega uban myo'o ladna. Le'a gor mbin na' ta wa, cha mbinbe na' le'a na' lá nsabndo' utu'ub ta wa. Ná nat le'a na' na'anpa li ndunbe'e.
47007009	Nat na'anpa nten lad na' uban myo'o ladna bega, parea nten lad na' le'a ta na li uban myo'o ladna bega wa, ta we'e myach bega ndo' Dios. Le'a bega uban myo'o ladna lak nlad Dios gun bega, ta we'e nsak na' le'a git mtu'ub na' wa ngoknoka bega.
47007010	Le'a ta na uban nyo'o ladna dub men lak nsak ladna Dios, le'a ta wa le'a gun igondo' xa be ke ten xa, cha gap xa gealnaban ndo' Dios. Ná le'a ta na uban nyo'o ladna dub men ndo' be ta gizhliyo ndee, le'a ta wa lá yoo gan gun gap xa gealnaban ndo' Dios.
47007011	Bla'ach bega ná xte'e wen mbin bega, ta na li uban myo'o ladna bega lak nsak ladna Dios. Ta we'e mbinbe'e bega gun bega ta nsabndo', no mtsakndo' bega, no ngokloo bega, no mzheb bega, no nlad bega ini'í bega na', no myu'no ladna bega na', no mtsaksi bega xa ugap mbin wa. Ta we'e uní na' le'a bega na'anpa no ngun ta ugap wa.
47007012	Le'a gor na mtu'ub na' git wa ndo' bega, le'a na' na'anpa li ngun ke tentsa xa li ugap mbin wa no ni ke ten xa na li ugap mbinno xa wa. Le'a na' ndi mtu'ub git wa ndontsa igondo' bega ná xte'e nkwea' ladna bega besa ndo' Dios.
47007013	Ta we'e le'a besa ntenno ladna be ta li mbin bega wa. No uzhe'eb mtenno ladna besa ta na li mtenno ladna Tito bega.
47007014	Le'a na' ndápla ndo' Tito le'a bega utsinka ndun, cha tso'o wa le'a xa no uni'í le'a ta wa ta ugeaka. Le'a lak sbe'en gealngea ndadi'izh besa ndo' bega, no liga le'a ta na li ndab besa ndo' Tito wa ta ugeaka.
47007015	Nat le'a xa wa mas uzhe'eb nkwea' ladna bega, gor ntse'a ladna xa xte'e nxobgek bega ndo' xa, no xte'e ngop bega mod ndo' xa gor na mla'ncha' xa sa ba'.
47007016	Le'a na' ndee nten ladna, le'a na' uní le'a bega utsinka ndun.
47008001	Le'a bego nak beuna xmen Cristo, le'a nat le'a besa nlad ini'í bega ná xte'e uzhebpa wen ndanno Dios be xmen Cristo ndencho Macedonia ndee.
47008002	Maska nsatid bexa ndo' sian gealkwea', le'a bexa ndi uzhebpa nten ladna. No maska uban nak bexa, le'a bexa ndi uzhebpa nsa'a med ndo' bexa nki'in‑a.
47008003	Le'a na' gáp ndo' bega, le'a bexa nten ladna nsa'a bexa dub lak syo'o gan usa'a bexa, no gast ndi mas sian‑a nsa'a bexa.
47008004	No unabpa bexa Macedonia wa ula'a besa usa'a bexa med ta gakno bexa wa bexa no nak xmen Cristo.
47008005	No mbin bexa dub ta'a ni lá ndanbe'e besa ti li gun bexa. Le'a bexa mbinbe'e le'a bexa idub ncho ladna ndun ti'in ndo' Dios no ndo' besa, lak nlad Dios gun bexa.
47008006	Le'a Tito usaxan nyunjunt be med na li nsa'a bega wa. Ta we'e ndab besa gi'idgal xa sa ba' ndontsa li yunjuntgal xa med wa.
47008007	Le'a bega uzhebpa utsin ndun itea be ta'a, lak nge' ladna bega Cristo, no ndadi'izh bega di'izh ten Dios, no nyakbe'ena bega sian ta'a, no ndakno bega be men, no nkwea' ladna bega besa. Ta we'e nsabndo' usa'a bega med wa.
47008008	Le'a na' na'anpa inibe'e li gun bega, le'a na' ndi nlad ini'í bega xte'e utsin mbin bexa xa'aga wa, we'e cha no bega ulu'u xte'e nkwea' ladna bega be ltsa'a bega.
47008009	Le'a bega uni'íka le'a Jesucristo Xwan beuna uzhebpa wen ndanno beuna. Le'a xa uzhe'eb nkwea' ladna bega, ta we'e mla'a xa itea be ta ndap xa, myak xa dub xa prob, ndontsa le'a bega myak rik ndo' Dios.
47008010	Nat ndee gáp na' le'a bega nsabndo' gun ta wen wa. Le'a udub li'in le'a bega ndon ned msa'a med wa, cha mten ladna bega li mbin bega.
47008011	Nat nsabndo' usando' bega ta li usaxan bega wa. Le'a lak uxax ndab bega gakno bega bexa wa, no liga uxax usando' bega ta wa, usa'a bega tal plo‑yá syo'o gan usa'a bega.
47008012	Tal le'a bega nladka gakno bexa, le'a Dios itenno ladna tal plo‑yá syo'o gan usa'a bega. Na'anpa gab Dios juerska usa'a bega dub ta lá ndap bega.
47008013	Na'anpa li ndáp na' ta wa por na nabtsa bexa wa wen yoobe, cha yá lá gapta bega ta nki'in bega.
47008014	Le'a na' ndi nlad parej gap bega ta'a. Le'a nat le'a bega ndakno bexa nsa'a bega be ta nki'in bexa. Le'a gal zha le'a bexa wa gaknoga bega usa'a bexa ta iki'in bega. Cha li parej gap bega ta'a.
47008015	Le'a ta wa lak nkeani'i di'izh ten Dios, ndab‑a: “Le'a bexa mtele'e sian‑a na'anpa ya'an sobr na ten na, geal le'a bexa wa ngokno bexa mtele'e dub tuzh‑a, ndontsa na'anpa ngun jwalt na ten bexa wa.”
47008016	Nat nsa na' xno ndo' Dios le'a Tito no nlad gakno bega lakka nlad na' ndee.
47008017	Una'ab na' ndo' Tito ya'ina' xa bega, cha mten ladna xa ndab xa le'a xa sa'ka, le'a xa no nlad ini'í bega.
47008018	No utu'ub besa stub xmen Cristo ya'no Tito. Le'a be xmen Cristo bexa ndencho itea lad ndab le'a xa wa uzhe'eb ndadi'izh di'izh wen ten Cristo.
47008019	No mti bexa wa xa, ya'no xa besa zha ya'ula'a besa med wa Jerusalén, ndontsa usa'a bexa Jerusalén wa xno ndo' Dios nsea ini'í bexa le'a besa no nlad gakno bexa.
47008020	Le'a besa lá nlad gab be men le'a besa lá isu'u yansu be med wa.
47008021	Le'a besa ndi nlad utsin gun besa, dub ta isak ladna Dios no be men.
47008022	No utu'ub besa stub xmen Cristo ya'no itop bexa wa, le'a besa sianla biaj uni'í le'a xa wenka ndun. No nat mas li gun xa ta wa, le'a xa nge' ladna le'a bega gun lak nsabndo' gun bega.
47008023	Le'a Tito nak xa ndunno na' ti'in ten Dios, ndakno besa bega. Le'a cuent ten stop bexa wa, le'a be xmen Cristo mtu'ub bexa ya'no bexa Tito, le'a itop bexa wa ndun ta nsak ladna Cristo.
47008024	Utsin binno bega bexa wa, ndontsa ini'í itea be xmen Cristo le'a bega nkwea'ka ladna itop xa wa, no ini'í bexa ná xta'an ntenno ladna besa bega.
47009001	Le'a na' yá lá nki'inta uke'a cuent ten med usa'a bega wa, ta gakno bega be xmen Cristo wa.
47009002	Le'a na' uníka le'a bega nlad gakno bexa, lak ndápka na' ndo' bexa ndencho Macedonia ndee. Ndáp na' le'a bega xa Acaya ba' udub li'inta nlad usa'a med wa. Ta we'e le'a kwa'ad bexa ncho sa ndee no nlad usa'a med wa.
47009003	Nat ntu'ub na' Tito nsea stop bexa wa ndo' bega, ndontsa ini'í be men ndee le'a ta ndáp na' cuent ten bega wa ta ugeaka, le'a bega listka nde usa'a med wa.
47009004	Le'a zha gal ina'gal na' bega, le'a na' goo pla bexa Macedonia ndee. Parea le'a na' lá nlad ini'í bexa le'a bega na'anpa listla nde usa'a med wa. Le'a ta wa gun ido ladna besa, geal le'a besa nge' ladna le'a bega usa'aka med wa. ¡Parea le'a cuent ten bega le'a ta wa mas ta udalad!
47009005	Ta we'e mbinbe na' nsabndo' utu'ub na' yon bexa ndee ndo' bega, gakno bexa iganle'e be med ndab bega usa'a bega wa. We'e gal zha ilen na' sa ba' le'a med usa'a bega wa listla nak, dub ta idub ncho ladna bega usa'a bega, na'anpa dub ta lajuerska usa'a bega.
47009006	Parea le'a na' gáp le'a dub xa ndidotsa ndas be ta'a, le'a xa wa ndidotsaga ta'a utele'e. Ná le'a dub xa sian ta'a ndas, le'a xa wa sian ta'a utele'e.
47009007	Le'a kadga dub bega nsabndo' usa'a dub lak ta ndanbe'e bega. Na'anpa uban yoo ladna bega gor na usa'a bega‑yá, no ni lá gunbe'e bega le'a bega juerska usa'a‑yá. Le'a Dios mas nkwea' ladna dub xa nten ladna nsa'a ta'a.
47009008	Le'a Dios usa'a iteanak be ta wen ndo' bega, gap bega mas sian ta'a ndo' dub lak‑a nki'in bega, ndontsa gakno bega itea bexa nki'in‑a.
47009009	Lak nkeani'i di'izh ten Dios, ndab‑a: Le'a xa mtse'a be ta'a, msa'a xa‑yá ndo' bexa uban nak. Le'a be ta wen ndun xa wa na'anpa initndo'.
47009010	Le'a Dios ntse'a bid ndo' bexa gas‑a, no ntse'a xa pan ndo' bexa gaw‑a. No liga le'a Dios le'a usa'a ta nki'in bega, cha gun xa gap bega sian be ta'a, ndontsa sian be ta wen gun bega.
47009011	We'e na'an xta'an gun jwalt cuent ten bega, no usa'a bega ta nki'in bexa wa. We'e le'a bexa kwa'ad wa usa'a xno ndo' Dios.
47009012	Le'a ta na li wen gun bega wa, ta we'e le'a be xmen Cristo ndencho sa wa na'anta xta'an gun jwalt, no uzhebpa usa'a bexa wa xno ndo' Dios.
47009013	Le'a ta na ndakno bega bexa wa nluu le'a bega nxobgekka ndo' di'izh wen ten Cristo, ta ndab bega ndangea ladna bega wa. Cha uzhebpa usa'a bexa xno ndo' Dios, le'a bega sian med nsa'a ndo' bexa wa no ndo' itea be men.
47009014	Cha inab bexa ndo' Dios gakno xa bega no ikwea' ladna bexa bega, geal le'a bexa wa ini'í le'a Dios uzhebpa ndakno bega.
47009015	¡Usa'a beuna xno ndo' Dios le'a xa msa'a dub ta uzhe'eb wen ndo' beuna, dub ta gast ni lá ini'í min xte'e gab min ndo' ta wa!
47010001	Le'a na' Pabl ina'ab na' dub ta'a ndo' bega, parea utsintsa ina'ab na'‑yá lak utsin nak Cristo. Le'a ncho bexa ndab le'a zha na ncho'ono na' bega le'a na' utsin nak ndo' bega. Parea ndab bexa le'a na' nbeyo bega ndo' git nke'a na' zha na sit ncho'o na'.
47010002	Nat na'ab na' ndo' bega utsintsa gak bega, ndontsa gal zha gal ina' na' bega na'an xta'an kuyo na' bega. Parea ncho bega ndab le'a besa ndun lakka ndun be men gizhliyo. Le'a na' kuyoka bexa wa.
47010003	Le'a besa ndee men ndenchoka ndo' gizhliyo ndee, parea na'anpa ndun besa lak ndun be men gizhliyo.
47010004	Le'a ta ndun besa wa na'anpa nak lak nak ta ndun be men lá nchando' Dios. Le'a besa ndi nge' ladna juers ten Dios, ndontsa gun besa gan ndo' be ta ugap.
47010005	Li ndun besa gan ndo' bexa nyoto'ono besa, no ndo' bexa zhin nak, bexa ndaklono di'izh ten Dios. No ndun besa gan ndo' itea be ta'a ndanbe'e bexa, ndontsa li uxobgek bexa ndo' Cristo.
47010006	Le'a zha na ini'í besa le'a bega nxobgekka, le'a besa kuyo bexa lá nxobgek wa.
47010007	Le'a bego nla'ach be ta na'tsa bega. Le'a tal ton bega nsak le'a bega nak xmen Cristo, nsabndo' yakbe'ena bega le'a besa no nak xmen Cristo.
47010008	Ta ugeaka le'a na' nzhinna ta na mso' Cristo besa, ndun besa ti'in ten xa. Le'a na' na'anpa ndono ladna ta wa, geal le'a Cristo msa'a ti'in wa ndo' besa, ndontsa gakno besa bega, na'anpa ndi ugap gunno besa bega.
47010009	Le'a na' lá nlad izheb bega ndo' na' ta nke'a na' ndo' be git ndee,
47010010	le'a ncho bega ndab le'a gor nke'a na' dub git le'a na' uzhebpa ugi'i nak ndo' bega, ná le'a zha ncho'ono na' bega, bcha'an nak na' no lá isu na' gudi'izh na'.
47010011	Le'a bego na li ndab wa nsabndo' yakbe'ena le'a lak nke'a na' ndo' git ndee gor sit nso' na', likaga gudi'izh na' gal zha yo'o na' lat bega.
47010012	Le'a besa na'anpa gab le'a besa ndák, lak ncho bexa li nzhinna le'a bexa ndák. Le'a bexa wa na'anpa wen ndanbe'e, le'a bexa le'aka nwi'i xte'e nak bexa.
47010013	Ná le'a besa na'anpa izhinnona dub ta'a lá nsabndo'. Le'a besa ndi nzhinnona ti'in msa'a Dios gun besa, ta mbin besa lat bego ba' wa.
47010014	Tal le'a besa lá ngi'id wats bega, le'a bega syo'o gan gab le'a ta ndab besa wa dub ta lá nsabndo', parea le'a bega uni'íka le'a besa ngok xa ned mbidi'izh di'izh wen ten Cristo ndo' bega.
47010015	No na'anpa nzhinnona besa ta ndun stubga men. Le'a besa ndi nlad mas gungea ladna bega Cristo, ndontsa mas gakti'in ta ndun besa lat bego ba'. Le'a laktsa msa'a Dios ti'in gun besa, litsa nlad besa gun besa.
47010016	No nlad besa gudi'izh besa di'izh wen ten Cristo ndo' be men ncho mas sit ndo' bego ba', sa na ni dub xa gol gun ti'in wa. We'e na'an ton gab le'a besa nzhinnona ti'in mbin stubga men.
47010017	Le'a tal ton nlad izhinna, izhinnona xa ta ndun Dios Xa Nibe'e.
47010018	Le'a bexa na le'a ndab le'a ta ndun xa wa ta wen, le'a ta ndab xa wa na'anpa ta nsak. Le'a ta nsak wa, le'a ta wa ta gab Dios naga wen ndun bexa.
47011001	Nat bxik bega ndo' stub ta'a gáp na' ndo' bega, maska gab bega le'a‑yá ta tont.
47011002	Le'a na' nyu'no ladna bega lak nyu'no ladna Dios bega. Nlad na' umbi'i gak lado'o bega ndo' Cristo, lak nso' dub xagots umbi'i nak ndo' xabgi'i ika'a xa.
47011003	Parea le'a na' nzheb le'a lak mkwi'inno dub mbe'al Eva, no liga skwi'inno dub men bega, cha ula'a bega ta na ndangea ladna bega Cristo.
47011004	Le'a ncho bexa ndab nlu'u di'izh ten Jesús, parea xa'aga nak‑a ndo' ta mluu besa wa. Ná le'a bega cha ndangea ladna ta ndab xa wa. Le'a ta nlu'u bexa wa cuent ten dub espíritu xa'aga nak ndo' Espíritu ten Dios. No ndab xa le'a ta ndadi'izh xa wa di'izh wen ten Cristo, parea xa'aga nak‑a ndo' ta mbingea ladna bega zha ned wa.
47011005	Ndab bexa le'a bexa nak apostol ndon le'a nsak, parea le'a bexa na'anpa mas nsak ndo' na'.
47011006	Maska na'anpa chul ndadi'izh na' lak ndadi'izh bexa wa, parea le'a na' mas ndák ndo' bexa wa, lak uni'íka bega zha uyo'o na' lat bega.
47011007	Le'a na' ndee lá isen med gor mbidi'izh na' di'izh wen ten Dios ndo' bega. Le'a na' ndi mbin cuent dub xa na'anpa nsak lat bega, ndontsa mge' ladna bega Dios. ¿Nsak bega zha le'a ta li mbin na' wa dub ta ugap?
47011008	Ndi usen na' med msa'a stapla xkwa'a be xmen Cristo, ndontsa gakno na' bega.
47011009	Le'a zha uyo'ono na' bega ba' ncho zha nki'in na' ta'a. Parea na'anpa ina'ab na'‑yá ndo' bega, le'a be xmen Cristo bexa Macedonia ndi le'a mbi'idno ta nki'in na' wa. Ta we'e na'an xta'an ina'ab na' ndo' bega zha wa, no na'anpa li gun na'.
47011010	Le'a lak segurkapa nak gealngea ten Cristo, no liga segurkapa ta gáp na' ndee: Na'an ton ko'o ta nten lad na', le'a idub Acaya ba' le'a na' na'anpa ina'ab med ndo' be men.
47011011	¿Uni'í bega xta'an li ndáp na' zha? ¿Nsak bega zha le'a na' na'anpa nkwea' ladna bega? Le'a Dios uni'í le'a na' nkwea'ka ladna bega.
47011012	Le'a na' gun sig na'anpa isen na' med ten bega, ndontsa le'a bexa nlu'u be ta ugap wa lá yoo gan gab le'a bexa wa ndun lakta ndun na'.
47011013	Le'a bexa wa nkwi'in ndab le'a nak apostol ten Cristo, no ndab bexa le'a bexa le'a ndun ti'in ten Cristo. Nlu'utsa bexa cuent dub apostol, parea na'anpa apostol bexa.
47011014	Le'a ta wa lá nsabndo' yanseana bega, geal le'a maxu'u le'a nche'a mod nak xa, ndontsa ulu'u xa cuent dub angel ten Dios.
47011015	Ta we'e lá yanseana beuna le'a be xmen maxu'u wa nluu cuent dub xa uzhe'eb wen nak. Parea le'a Dios utsaksi bexa wa lak nsabndo'‑yá.
47011016	Le'a na' stub biaj gáp na'anpa gunbe'e bega le'a na' xa loc. Ná tal le'a bega li ndanbe'e, bxik bega izhinna na' dub tuzhtsa cuent dub xa loc.
47011017	Le'a ta gáp na' ndee na'anpa dub ta ndab Dios ndo' na', le'a na' ndi izhinna cuent dub xa loc.
47011018	Le'a lak ncho kwa'ad bexa nzhinnona be ta ndun bexa, no liga izhinnona na' be ta ndun na'.
47011019	Le'a bego ba' nsak list nak bega, ta we'e ndal ladna bega ndo'ón bega ta ndadi'izh bexa loc wa.
47011020	Le'a bega nxik ndo' bexa uzhebpa nibe'e ndo' bega, bexa nlat med ten bega, no nkwi'inno bexa bega, no ga'ap ndun bexa ndo' bega, gast ngichya'a bexa dub‑a ndo' bega.
47011021	Le'a na' ngi ndo ladna ndáp na' ndo' bega, le'a besa na'anpa li ngunno bega, geal le'a besa ule'a nak ndo' bexa wa. Parea tal le'a bexa nzhinna, le'a na' no izhinna maska uní na' le'a‑yá ta tont.
47011022	¿Nak bexa xa hebreo zha? Le'a na' noga xa wa. ¿Nak xa xa Israel zha? Le'a na' noga xa wa. ¿Nak xa xa ras Abraham zha? Le'a na' noga nak xa wa.
47011023	¿Ndun bexa ti'in ten Cristo zha? Le'a na' mas ndun ti'in ten Cristo ndo' bexa wa, maska ndadi'izh na' cuent dub xa loc ta na ndáp na' ta wa. Le'a mas sian biaj udin be men na'. No mas sian biaj mke'a bexa na' litgi'ib. No sian biaj ndi'izh gut bexa na'.
47011024	Le'a bexa nibe'e ten bexa judio dub ga'ay biaj udin na' nsea gib, mla' xa dub galnti'i bge'a ya'a gib las~na'.
47011025	No chon biaj udin bexa na' nsea bar. No dub biaj mla'ge' bexa na'. No chon biaj zha na nsea na' len dub barco si'il, cha ula'yo'o be barco wa len nitsdo'o. No dub biaj ngwa'ixo'ob na' ndo' nitsdo'o dub te'al nsea dub wizh.
47011026	Le'a itea sa nkesea na' le'a na' uzhebpa rages nkesea. Ncho zha ngi sla'aw na' len yowbe'e. No ngi sut be wa'an na'. No bexa Israel nsea bexa na'anpa xa Israel ngi sut na'. Uzhebpa rages ukesea na' len be gezh no be ge'e no ndo' nitsdo'o, no ndo' bexa nkwi'in ndab le'a nak xmen Cristo.
47011027	Le'a na' ndun ti'in gast nzhanna na', no ncho te'al lá ndadgats na'. No ncho zha uzhebpa ndanna na' no ndak lad na'. No ncho zha na'an xta'an ndap na' gaw na'. No ncho zha uzhebpa kwal nsak na' nki'in na' xab~na'.
47011028	No ndo' iteanak be ta wa ncho stub ta'a ndun mas kwea' nyo'o lad na' itea wizh. Le'a ta wa ta nyu'no lad na' itea xkwa'a be xmen Cristo.
47011029	Le'a tal dub xa wa isen gizh, le'a na' no kwea' yoo ladna. Natal le'a dub xa utsabgix stub men, le'a na' sakloo.
47011030	Tal le'a na' nsabndo' izhinna, le'a na' izhinnona ta ule'a nak na'.
47011031	Le'a Dios Xus Jesucristo Xwan beuna uni'í le'a na' na'anpa ndun gealkwi'in. Idub tiemp gab beuna le'a xa wa uzhe'eb dub Dios si'il.
47011032	Le'a zha uyo'o na' gezh Damasco, le'a xa nibe'e sa wa dub xmen rey Aretas unibe'e ula'ach bexa to'o gezh wa ndontsa isen bexa na'.
47011033	Parea le'a pla bexa gezh wa mla' na' to'o ventan ten muro wa len dub zhum. Cha li mxon na' ndo' bexa nlad isen na' wa.
47012001	Le'a na' na'anpa nlad izhinna, parea nsabndo' gudi'izh na' be ta uní na', be ta mluu Cristo ndo' na'.
47012002	Le'a na' nchando' dub xmen Cristo, ncha'ala dub tida' li'in le'a Dios mbi'i xa wa gast gibe'a yon ba'. Le'a na' lá iní tal idub xa mbi'i Dios natal xbitsa xa‑yá. Ndon le'akama Dios uni'í.
47012003	Le'a Dios le'atsa uni'í tal idub xa ngwa' natal xbitsa xa. Parea le'a na' uní le'a xabgi'i wa
47012004	ukeaka gibe'a, sa na mbi'ín xa be di'izh uga'ach, be ta lá nsabndo' gudi'izh be men.
47012005	Le'a na' izhinnona ta mbin xa wa, parea na'anpa izhinnona na' ta ndun na'. Ndi izhinnona na' ta na ule'a nak na'.
47012006	Ná tal le'a na' nlad izhinna na', le'a ta wa na'anpa dub ta tont le'a na' sbe'en gealngea ndadi'izh. Parea le'a na' na'anpa izhinna, ndi ini'ítsa be men be ta ndun na' no go'óntsa bexa ta ndadi'izh na'.
47012007	Le'a Dios lá nlad izhinnona na' ta uní na' sa wa. Ta we'e mla'a Dios usen dub gealkwea' si'il na', cuent dub gich nka'as maxu'u las~na', ndontsa na'anpa izhinna na'.
47012008	Le'a na' chon biaj una'ab ndo' Dios ko'o Dios ta wa.
47012009	Parea le'a Dios uka'ab, ndab xa ndo' na': “Le'a na' nkwea' ladna lu, ta we'etsa nki'in lu. Le'a ta na ule'a nak lu wa, le'a ta wa mas nluu le'a na' juertka nak.” Ta we'e le'a nat le'a na' nzhinnona ta na ule'a nak na', ndontsa mas usa'a Cristo juers ndo' na'.
47012010	No nten lad na' gor nsati'id na' ndo' be gealkwea' geal nak na' xmen Cristo, gor ule'a nak na', no gor nisi be men na', no gor nki'in na' ta'a, no gor ntsaksi be men na', no gor kwea' nsak na'. Le'a gor na ule'a nak na', le'a Dios ndun le'a na' ndi juert nyak.
47012011	Le'a ta na li nzhinna na' wa dub ta tont, parea le'a ta wa ke ten bega li mbin na'. Le'a bego nak bexa nsabndo' gab xte'e wen ndun na', geal le'a bexa ndab le'a nak apostol nsak ten Cristo wa na'anpa mas nsak ndo' na', maska na'anpa nsak na'.
47012012	Le'a zha uyo'ono na' bega, le'a na' kwen mxik ndo' be gealkwea' wa, no mbin na' sian be ta'a ngwanseana be men no sian be uyon ten Dios. Le'a be ta li mbin na' wa nluu le'a na' le'aka nak apostol ten Cristo.
47012013	Ncho dubtsa ta'a mbinno na' stapla xkwa'a be xmen Cristo na'anpa ngunno na' bega. Le'a ta wa na'anpa ina'ab na' usa'a bega med. ¡Le'a na' na'ab ndo' bega binge' ladna bega ta wa!
47012014	Bla'ach bega le'a nat le'a na' listla nso', gal ina'gal na' bega biaj yon, no na'anpa ina'ab na' ta'a ndo' bega. Le'a na' na'anpa nlad usa'a bega med, le'a na' ndi nlad ikwea' ladna bega na', le'a bega cuent nak xi'ín~na'. Le'a dub me'ed na'anpa kocha'aw med gunti'in xus~na, ndi xus me'ed kocha'aw med gunti'in me'ed.
47012015	Ta we'e le'a na' nten ladna usa na' itea be ta ndap na' no gast nsa na' gealnaban ten na', tant nkwea' lad na' bega. Le'a na' uzhe'eb nkwea' ladna bega, ná le'a bego ndidotsa nkwea' ladna na'.
47012016	Le'a bega uni'íka le'a na' na'anpa ina'ab ta'a ndo' bega, parea ncho bega ndab le'a ta ndák na' wa le'a na' mkedino bega.
47012017	¿Nate nsak bega zha le'a dub xa mtu'ub na' ndo' bega wa mkedino bega?
47012018	Le'a na' una'ab ndo' Tito gi'id ina' xa bega no mtu'ub na' stub xa ngwa'no Tito. ¿Nsak bega zha mkedino Tito bega? ¿Lá ini'í bega zha le'a na' nsea Tito dubtsa utsin ndanno besa bega?
47012019	¿Nsak bega zha le'a besa nlad gunge' ladna bega ndo' besa? Na'anpa li nak‑a, le'a Dios nsea Cristo ndewi'i le'a besa nkwea'ka ladna bega, no itea be ta ndun besa le'a besa ndun ta wa ndontsa mas ukwa'an bega Dios.
47012020	Le'a na' nzheb le'a zha na ilayal na' sa ba', le'a na' na'anpa isak ladna lak nak bega, no na'anpa isak ladna bega lak nak na'. Nzheb na' le'a bega ndeyoto'o, no ndaklono bega bexa ndap ta'a, no ugi'i bega, no ndun bega ta nladtsa bega, no ndadi'izh bega cuent gix, no nisi bega be ltsa'a bega, no nzhinna bega, no ndeyo bega.
47012021	No nzheb na' le'a zha na gal ina'gal na' bega le'a Dios gun ido lad na', no gón na' ke na bi lá nla'a bega be ta ugap nak bega. Le'a bega bi ndun be ta bzhi'ik, ngal bega stub xa na'anpa xa ten bega, no sianta be ta ugap ndun bega.
47013001	Le'a stub zha gal ina' na' bega, le'a ta wa gak biaj yon. Btse'a ladna bega le'a tal top natal chon xa usake stub men, le'a be men nsabndo' ula'ach ta ndab bexa wa.
47013002	Le'a zha na ngwalina' na' bega wa, le'a na' ndáp ndo' bego na bi ndun be ta ugap wa no ndo' iteata bega le'a na' kuyoka bega li ndun ta ugap wa. Le'a nat ncho'o na' sit ndo' bega, le'a na' gáp stub biaj le'a gal zha ilayal na' sa ba', le'a na' uzhebpa kuyo bego na bi ndun ta ugap wa.
47013003	Le'a bega nkwa'an ná xte'e ini'í bega naga ta ugea sakndo' Cristo ndadi'izh na'. Le'a Cristo na'anpa ule'a nak ndo' bega le'a xa ndi nluu ta juert nak xa ndo' bega.
47013004	Ta ugeaka ukea xa ndo' cruz cuent dub xa ule'a nak, parea le'a nat le'a xa nban juers ten Dios. No liga le'a besa ule'a nak lak ngok Cristo, parea le'a besa no iban juers ten Dios lak nban Cristo ndontsa gakno besa bega.
47013005	Binbe'e bega naga ta ugeaka nge' ladna bega Cristo natal na'an. Bin bega preb le'aka le'a bega. ¿Lá ini'í bega zha le'a Jesucristo ncho len lado'o bega tal bega ta ugea nge' ladna xa?
47013006	Le'a na' nlad ini'í bega le'a besa ta ugeaka nge' ladna Cristo.
47013007	Ta we'e le'a besa nab ndo' Dios gakno Dios bega na'anpa gun bega ta ugap. Parea le'a besa na'anpa li ngun ndontsa gab be men le'a besa utsin ndun. Le'a besa ndi nlad gun bega ta wen, guni'i xte'e gab be men cuent ten besa.
47013008	Tal le'a bega gun lak nak gealngea ten Dios, le'a besa na'anpa kuyo bega, le'a besa ndi gakno bega.
47013009	Ta we'e nten ladna besa ta na ule'a nak besa no juert nak bego. No nabta besa ndo' Dios gak bega lak nlad Dios.
47013010	Nat nke'a na' git ndee zha bi sit nso' na' wats bega, ndontsa gal zha na yo'ono na' bega le'a na' na'anpa kuyo bega. Le'a Cristo le'a mso' na' gun na' ti'in ndee ndontsa gakno na' bega, na'anpa ndi gun na' ta gach ladna bega.
47013011	Le'a bego nak beuna xmen Cristo, le'a na' gáp ndo' bega bten ladna bega, no bin bega juers utsin gak bega, no btenxe'a bega be ltsa'a bega, no dubtsa binbe'e bega, no lá kuyo bega. We'e gakno Dios bega, le'a xa ndun wen yoo ladna beuna no nkwea' ladna xa beuna.
47013012	Unidi'izh bega ndo' be ltsa'a bega ta nluu le'a bega nkwea' ladna xa.
47013013	Le'a itea be xmen Jesucristo ncho sa ndee no nidi'izh ndo' bega.
47013014	Na'ab na' ndo' Dios le'a Jesucristo Xwan beuna mas uzhe'eb utsin gunno xa bega, no mas uzhe'eb ikwea' ladna Dios bega, no mas uzhe'eb gun Espíritu ten Dios dubtsa gak bega. Lika nak‑a.
48001001	Le'a na' ndee Pabl dub xa mtu'ub Jesucristo gun na' ti'in ten xa. Le'a na' na'anpa men utu'ub gak na' ta wa, le'a na' ndi Jesucristo no Tad Dios mtu'ub, xa na mxiste Jesús ndo' gealgut.
48001002	Le'a na' ndee no itea be xmen Cristo ndencho sa ndee nidi'izh ndo' bega nak xmen Cristo ndencho be gezh nde Galacia ba'.
48001003	Na'ab na' ndo' Dios Xus beuna no ndo' Jesucristo Xa Nibe'e utsin gak bexa ndo' bega no gun bexa wen yoo ladna bega.
48001004	Le'a Jesucristo mbin lak nlad Dios Xus beuna gun xa, msa'a xa le'aka le'a xa ngut xa ndontsa yu'u be ke ten beuna, cha ito'o beuna ndo' be ta ugap ncho ndo' gizhliyo ndee.
48001005	¡Idub tiemp gab beuna le'a Dios xa ndon le'a si'il! Lika nak‑a.
48001006	Le'a na' uzhebpa ndanseana xte'e uxax nsaula'a bega Dios. Le'a Cristo mti bega no nkwea' ladna xa bega, parea le'a bega ndi ndankea stub di'izh xa'aga.
48001007	Le'a di'izh wa na'anpa di'izh wen ten Cristo, parea ncho be men nkwi'inno bega, nlad bexa uche'a bexa ta na ta ugeaka nak di'izh ten Cristo.
48001008	Ná le'a tal ton gab ndadi'izh xa di'izh wen ten Cristo, parea ta nluu xa na'anpa di'izh mbidi'izhla besa ndo' bega, le'a Dios uzhebpa utsaksi xa wa. Guni'i tal le'a dub besa li gudi'izh, natal dub angel nto'o gibe'a li gudi'izh, le'a Dios utsaksika xa.
48001009	Lakka ndabka besa ndo' bega, le'a na' gáp‑a stub biaj: le'a tal ton gudi'izh stub di'izh xa'aga cuent ten Cristo, dub ta na'anpa nak lak nak ta mbingea ladna bega, le'a Dios utsaksika xa wa ta nunk lá idub.
48001010	¿Nsak bega zha le'a na' nkwan xte'e wen ya'an na' ndo' be men? ¿Nati ndi nkwan na' xte'e wen ya'an na' ndo' Dios? ¿Ndanbe'e bega zha le'a na' nkwan xte'e isak ladna be men ta ndadi'izh na'? Le'a tal na' li nlad isak ladna be men di'izh ten na' wa, le'a na' na'anpa gak xa ndun ti'in ten Cristo.
48001011	Bega nak beuna xmen Cristo, le'a na' nlad yakbe'ena bega le'a di'izh wen ten Cristo, ta ndadi'izh na' wa, na'anpa ta ulabe'e dub men.
48001012	Le'a na'an ton ngudi'izh‑a ndo' na', no na'anpa uluu dub men‑a ndo' na'. Le'a‑yá ndi Jesucristo mluu ndo' na'.
48001013	Le'a bega mbi'ínla xte'e ngok na' polta, zha na ndankea na' Dios lak ndun besa xa judio. No uni'íla bega xte'e uzhebpa mtsaksi na' be xmen Cristo, gast nlad na' unitndo' na' bexa.
48001014	Le'a lat itea be ltsa'a~na' xa judio, le'a na' mas utsin ndun lak ndankea besa Dios wa ndo' kwa'adpa bexa, le'a na' ndankea iteanak be costumbr mla'a be usan gox polta ten besa.
48001015	Ná le'a Dios mti na' zha na biseata gal na'. No uzhebpa utsin mbinno xa na', utezh xa na' gun na' ti'in ten xa. We'e ngol gor msak ladna Dios,
48001016	le'a xa cha mluu ndo' na' le'a Jesús nak Xin~xa, ndontsa gudi'izh na' di'izh ten xa ndo' bexa na'anpa xa judio. Le'a zha wa le'a na' ni lá ngakwan stub men ngab ná xte'e gun na'.
48001017	Ni lá ngaina' na' bexa nakla apostol ndencho Jerusalén. Le'a na' ndi ngwaa nacion Arabia, cha ngol tso'o wa myach na' gezh Damasco.
48001018	Ngol schon li'in cha ngwaa na' Jerusalén, ndontsa igondo' na' Pedr, cha uyo'ono na' xa sa wa dub ti'in wizh.
48001019	Ná le'a zha we'e lá iní na' stapla be apostol, nabtsa Jacob wit Jesús uní na'.
48001020	Le'a Dios nsobwi'i le'a be ta nke'a na' ndee ta ugeaka.
48001021	Le'a tso'o wa ngwaa na' Siria no Cilicia.
48001022	Le'a zha wa le'a be xmen Cristo ndencho Judea bi lá igondo' na'.
48001023	Nabtsa mbi'ín bexa le'a na', xa mtsaksi be xmen Cristo no mlad na' initndo' di'izh ten Cristo, nat ndadi'izh na' le'aka di'izh wa ndo' be men.
48001024	Cha ndab bexa le'a Dios uzhe'eb dub Dios si'il, ta na li mbinno Dios na'.
48002001	Ngol stida' li'in cha ngwaa na' Jerusalén stub biaj, no Bernabé nsea Tito.
48002002	Li ngwaa na' sa wa geal le'a Dios ndab le'a na' nsabndo'ka gaa. Cha nabtsa ndo' bexa nsak ten be xmen Cristo mbidi'izh na' xte'e nak di'izh ten Cristo, ta ndadi'izh na' ndo' bexa na'anpa xa judio. Li mbin na' ndontsa na'anpa gab be men le'a ta mbin na' no ta ndunta na' dub ta na'an xti'in.
48002003	Le'a Tito xa mbi'i na' sa wa na'anpa xa judio, parea le'a bexa wa na'anpa ngun juers yo'o be'e xa.
48002004	Le'a sa wa ncho pla bexa nkwi'in ndab le'a bexa no nak xmen Cristo. Le'a bexa wa uyo'o lat besa, nlad bexa yoo be'e Tito. Mla'ach bexa ná xte'e lá ndankeata besa be ley ten bexa judio ta na nak besa xmen Cristo Jesús. Le'a bexa ndi nlad yankea besa ley wa.
48002005	Parea ni dub tuzh lá ngun besa ta nlad bexa wa, ndontsa na'anpa ula'a bega di'izh gealngea ten Cristo.
48002006	Ná le'a bexa nsak wa na'anpa ngab le'a na' xa'aga uluu. (Le'a cuent ten na' le'a bexa wa na'anpa bexa nsak, geal le'a Dios na'anpa nti be men.)
48002007	Ndi myakbe'ena bexa wa le'a Dios mso' na' gudi'izh na' di'izh wen ten Cristo ndo' bexa na'anpa xa judio, lak mso' Dios Pedr gudi'izh xa le'aka di'izh wa ndo' bexa judio.
48002008	Le'a Dios xa na li mtu'ub Pedr ndo' bexa judio wa, no liga mtu'ub xa na' ndo' bexa na'anpa xa judio.
48002009	Ta we'e le'a Jacob no Pedr no Juan, bexa mas nsak wa, mgondo' le'a Dios le'a msa'a ti'in gun na' wa. Cha ndab bexa ndo' na' no ndo' Bernabé le'a itea besa ltsa'a~na. No ndab bexa le'a na' no Bernabé ya' ndo' bexa na'anpa xa judio, le'a bexa wa ndi ya' ndo' bexa judio.
48002010	Unabtsa bexa gakno besa bexa uban nak lat be xmen Cristo, ta na uzhe'eb ndun na' juers.
48002011	Ná le'a ngol tso'o wa zha na ncho'o na' gezh Antioquía, le'a Pedr no ulaya' sa wa. Cha uteyo na' xa le'a xa ndun dub ta lid le'a nak.
48002012	Le'a zha ulaya' xa sa wa, le'a xa ndawno bexa na'anpa xa judio. Ná le'a zha ulaya' pla be men judio mtu'ub Jacob, we'e cha yá na'antapa ngawno xa bexa wa, geal le'a xa mzheb ndo' bexa judio wa.
48002013	No stapla bexa judio no gast Bernabé mbin ta lid le'a nak wa lak ndun Pedr, mla'a bexa lá ngawnota bexa wa bexa na'anpa xa judio.
48002014	Ná le'a gor uní na' le'a bexa wa na'anpa ndun lak ndab di'izh gealngea ten Cristo, we'e uteyo na' Pedr ndo' ga'al iteata bexa wa, ndáp na' ndo' Pedr: “Lu dub xa judio, ná lu mbin cuent dub xa na'anpa xa judio. ¿Xte'ema nlad lu le'a bexa na'anpa xa judio yankea be costumbr ten bexa judio zha?”
48002015	Le'a besa nak xa judio gast zha ngolkata besa, na'anpa nak besa lak nak bexa na'anpa xa judio, bexa lá nxobgek ndo' Dios.
48002016	Ná le'a besa uni'í le'a na'an ton wen ya'an ndo' Dios tal xa guntsa lak ndab ley mke'a Moisés. Le'a xa ndi wen ya'an ndo' Dios tal le'a xa ige' ladna Jesucristo. Ta we'e le'a besa nge' ladna Cristo, ndontsa gun Dios wen ya'an besa ndo' xa. Le'a ta wa na'anpa juers ten ta na ndankea besa ley wa, le'a na'an ton wen ya'an ndo' Dios tal xa leytsa wa yankea.
48002017	Le'a besa nge' ladna Cristo ndontsa wen ya'an besa ndo' Dios. Ncho bexa ndab le'a ta na na'anpa yankea besa ley wa, ta we'e le'a besa ndap ke ndo' Dios. ¿Nsak bega zha le'a Cristo le'a mbin ndap besa ke zha? ¡Le'a na' gáp le'a ta wa na'anpa li nak!
48002018	Le'a na' ndee lá nge'ta ladna ley wa, parea tal le'a na' cha le'akaga ige' ladna‑yá stub biaj, le'a na' gapka ke.
48002019	Le'a cuent ten ley wa le'a na' cuent dub xa ngut, le'a na' ndi nban ndontsa gun na' ta nlad Dios.
48002020	Le'a ta na ngut Cristo ndo' cruz, le'a ta wa cuent no na' li ngut. Ta we'e yá lá gun na' laktsa ndanbe'e na', le'a na' ndi ndun ta nlad Cristo, xa ncho lado'o~na'. Le'a ndo' itea ta'a ndun na' wa le'a na' nge' ladna Xin Dios, xa nkwea' ladna na' no msa'a xa le'aka le'a xa ngut xa sakndo' na'.
48002021	Le'a na' na'anpa uxelad ta na li msa'a Dios ndo' beuna wa. Tal le'a beuna wen ya'an ndo' Dios juers ten ley wa, le'a ta wa gab le'a ta ngut Cristo wa dub ta na'an xti'in.
48003001	¡Bego xa Galacia, uzhebpa ngud nak lado'o bega! ¿Ton nki'il bega ndontsa lá uxobgek bega ndo' gealngea zha? Le'a na' ndon lnde'e mbidi'izh ndo' bega le'a Jesucristo ngut ndo' cruz sakndo' bega.
48003002	Nladtsa na' ika'ab bega ndo' dub ta'a inabdi'izh na': ¿Msa'a Dios Espíritu ten na ndo' bega ta na ngwankea bega ley zha, nati ta na mbi'ín bega di'izh ten Cristo cha mbingea ladna bega‑yá?
48003003	¡Uzhebpa ndidotsa nyakbe'ena bega! Le'a bega mge' ladna Espíritu ten Dios, parea nat ndi nge' ladna bega be ta na nduntsa bega.
48003004	Sian ndo' be ta juert utid bega, ná le'a bega ndanno ta wa cuent dub ta na'an xti'in. Parea le'a na' ndee lá ndangea ladna le'a ta wa ta na'an xti'in.
48003005	Le'a Dios le'a msa'a Espíritu ten na ndo' bega nsea ndun xa be uyon lat bega. ¿Nsak bega zha le'a xa li ndun ta wa geal le'a bega nge' ladna ley wa, nati li ndun xa geal le'a bega mbi'ín di'izh ten Cristo cha mbingea ladna bega‑yá?
48003006	Le'a Abraham mge' ladna Dios, ta we'e mbin Dios wen mya'an xa ndo' xa.
48003007	Le'a bega nsabndo'ka ini'í le'a bexa na nge' ladna Dios, le'a cuent ten Dios le'a bexa wa nak xin Abraham.
48003008	Lak nkeani'i di'izh ten Dios, le'a be men na'anpa xa judio wa no wen ya'an ndo' Dios tal le'a bexa ige' ladna Dios, lak ndab Dios di'izh wen ndee ndo' Abraham: “Le'a na' gunti'in lu, ndontsa wen yoo be men itea be nacion nde ndo' gizhliyo.”
48003009	Ta we'e le'a be men na nge' ladna Dios wa le'a Dios gun wen yoo ladna bexa lak mbinno xa Abraham, xa na no mge' ladna Dios.
48003010	Le'a itea be men na nge' ladna ley mke'a Moisés wa, le'a Dios utsaksi bexa wa lak nkeani'i di'izh ten Dios, ndab‑a: “Le'a Dios utsaksi iteanak be men na lá ngun iteanak be ta'a nkeani'i ndo' libr ten ley.”
48003011	Na'an ton wen ya'an ndo' Dios juers ten ley wa, lak nkeani'i di'izh ten Dios, ndab Dios: “Le'a bexa wen nak ndo' na', le'a ta na nge' ladna bexa na', ta we'e gap bexa gealnaban.”
48003012	Le'a ley wa na'anpa ndab ige' ladna bexa Dios ndontsa gap xa gealnaban. Ndi ndab‑a: “Le'a tal ton uxobgek ndo' idub ley le'a xa gap gealnaban juers ten ta wa.”
48003013	Le'a Cristo ulo'o beuna ndo' ta nibe'e ley utsaksi Dios beuna wa, zha na mla'a xa mbit be men xa ndo' dub ya. Le'a di'izh ten Dios nkeani'i ndab‑a: “Le'a tal ton gat ikea ndo' dub ya, le'a ta wa ta ntsaksi Dios xa.”
48003014	Le'a ta na li ngut Cristo Jesús wa, ta we'e no bexa na'anpa xa judio wa wen kwe ndo' Dios, lak ta ndab Dios ndo' Abraham gunka Dios. We'e tal le'a beuna ige' ladna Cristo, le'a Dios usa'a Espíritu ten na ndo' beuna, lak ndab xa usa'aka xa.
48003015	Bego nak beuna xmen Cristo, uke'a na' ta ndee dub mod yakbe'ena bega‑yá: Le'a zha na nke'a dub men dub git ndab‑a le'a xa gunka dub ta'a, cha nke'a xa firma ndo'‑yá, we'e yá na'an ton gun gan le'a git wa lá isu'u, no na'an ton lá yoota gan koo ni stub di'izh ndo'‑yá.
48003016	Le'a polta le'a Dios ndab usa'a dub ta'a ndo' Abraham no ndo' dub xa ras ten Abraham. Le'a di'izh ten Dios na'anpa ndab usa'a Dios ta'a ndo' bexa ras ten Abraham lak ncho kwa'ad xa. Le'a‑yá ndi ndab dubtsa xa, le'a xa wa Cristo.
48003017	Le'a ta ndáp na' wa lnde'e gab: Le'a Dios ndab ta ugeakapa usa'a xa dub ta'a ndo' Abraham. We'e le'a dub dap gayo'o ncho galnti'i li'in tso'o wa le'a Dios msa'a ley ndo' Moisés. Ta we'e le'a ley wa lá yoo gan gun le'a ta na ndab Dios ndo' Abraham wa lá isu'u.
48003018	Tal le'a Dios usa'a ta ndab xa ndo' bexa na nxobgektsa ndo' ley wa, le'a ta wa gab le'a xa na'anpa ga usa'a‑yá lak ndab xa ndo' Abraham. Ná le'a ta ndab Dios ndo' Abraham usa'a xa wa, le'a ta wa dub ta ga nsa'a xa.
48003019	¿Nat zha xti'in ley mke'a Moisés wa? Le'a ley wa msa'a Dios natsa uluu‑yá xta'an be ta lá nsabndo' gun be men, gast zha ilen xa ras ten Abraham, xa na lika ndab Dios ilen wa. Le'a be angel ten Dios msa'a ley wa ndo' Moisés, cha utid xa di'izh wa ndo' be men.
48003020	Parea le'a gor na mbidi'izhno Dios Abraham, le'a xa na'anpa ngunti'in dub men utid di'izh.
48003021	¿Gab beuna zha le'a ke ten ley wa le'a ta ndab Dios ndo' Abraham wa ta na'an xti'in? ¡Le'a na' gáp le'a ta wa na'anpa li nak! Tal le'a ley wa syo'o gan usa'a gealnaban, le'a beuna wen ya'an ndo' Dios tal le'a beuna uxobgek ndo' ley wa.
48003022	Parea lak nkeani'i di'izh ten Dios, le'a itea be men ndencho ndo' be ta ugap ndun bexa. Le'a nabtsa bexa nge' ladna Jesucristo ika'a gealnaban na li ndab Dios usa'aka xa.
48003023	Le'a besa xa judio zha biseata ige' ladna besa Cristo, le'a besa ndencho ndo' ley cuent dub xa nkea litgi'ib, gast zha ulen Cristo cha mbingea ladna besa xa.
48003024	Le'a ley wa mla'ach besa no mluu‑yá besa gast zha ulen Cristo, ndontsa ige' ladna besa Cristo cha li wen ya'an besa ndo' Dios.
48003025	Parea le'a besa yá na'antapa nki'in ley uluu besa, le'a nat le'a besa nge' ladna Cristo.
48003026	Nat le'a bego no nak xin Dios, ta na nge' ladna bega Cristo Jesús.
48003027	Le'a gor na mbingea ladna bega Cristo cha utalea' bega, le'a bega myak lak nak Cristo, cuent ngok bega dub lad kub.
48003028	Nat le'a ta na nak beuna xmen Cristo Jesús, le'a itea bega dubtsa nak, guni'i tal bega xa judio natal bega na'anpa xa judio, guni'i tal bega ncho ndo' ya'a stubga xa natal na'anpa li nak bega, guni'i tal bega xabgi'i natal xagots.
48003029	Le'a tal bega nak xmen Cristo, we'e le'a bega nakka xin Abraham, no ika'a bega ta ndab Dios usa'aka xa ndo' Abraham.
48004001	No gáp na' le'a zha na nsa'a xus dub me'ed ta ika'a me'ed wa, le'a zha tuzhta me'ed le'a me'ed cuent dub xa ncho ndo' stubga men, ná le'a me'ed wa ta ugeaka le'ala nak xwan itea be ta wa.
48004002	Ncho be men nla'ach me'ed wa no nchansu xa cuent ten me'ed, gast zha na ula'a xus me'ed gunti'in me'ed ta wa.
48004003	No liga nak ta utid beuna. Le'a zha bi lá nchando' beuna Cristo le'a beuna utencho ndo' be ta ncho ndo' gizhliyo ndee, lak ncho dub me'ed ndo' bexa nibe'e me'ed.
48004004	Ná le'a ngol zha nsabndo'‑yá, le'a Dios mtu'ub Xin~na, ngok xa medo'o ten dub xagots, no uyo'o xa ndo' ley wa.
48004005	Li ndontsa ko'o xa beuna ndencho ndo' ley, cha yak beuna xin Dios.
48004006	Nat le'a bega nak xin Dios, ta we'e le'a Dios mtu'ub Espíritu ten Xin~na len lado'o kadga dub bega. Ta we'e le'a beuna syo'o gan gab ndo' Dios: “¡Tad, Xus~na'!”
48004007	Le'a bega yá na'antapa ndencho ndo' ley wa, nat nak bega xin Dios. Le'a ta na nak bega xin Dios wa, ta we'e ika'aka bega ta ndab Dios usa'aka xa, geal le'a bega xmen Cristo.
48004008	Le'a polta zha bi lá nchando' bega Dios le'a bega utencho ndo' be dios gizhliyo, ta na'anpa ta ugea nak Dios.
48004009	Ná nat le'a bega nchando' Dios, natal mas wen gáp na' le'a Dios le'a nchando' bega. Ta we'e, ¿xte'e nyach bega ndo' be ta na'an xti'in wa, ta na na'anpa ndakno bega, cha le'a‑yá inibe'egal ndo' bega zha?
48004010	Le'a bega bi ndankea pla be wizh no be mbe'e no be tiemp no be li'in.
48004011	Le'a na' nyu' ladna ncha'a be ti'in mbin na' lat bega gak dub ta na'an xti'in.
48004012	Bega nak beuna xmen Cristo, na'ab na' ndo' bega gak bega lak nak na', na'anpa ige' ladna bega ley ten bexa judio. Maska nak na' xa judio le'a na' yá na'antapa ncho'o ndo' ley wa, lak polta na'anpa ncho bega ndo'‑yá. Le'a bega sbe'en utsin nak ndo' na'.
48004013	Le'a bega uni'íka le'a na' kwea' usak zha ned mbidi'izh na' di'izh wen ten Cristo ndo' bega.
48004014	Parea le'a bega na'anpa uxelad na' geal ta na li kwea' usak na' wa. Ndi utsin ngok bega ndo' na' lak utsin gak bega tal ilen dub angel ten Dios natal ilen Cristo Jesús.
48004015	Malay yo'o gan gast igo'o bega ngusndo' bega cha usa'a bega‑yá ndo' na'. ¿Parea le'a nat ma ta na li mten ladna bega wa zha?
48004016	Nat le'a bega ndakloo ndo' na', geal le'a na' ndadi'izh ta ugea ndo' bega.
48004017	Le'a bexa na nlad yankea bega be costumbr ten bexa judio wa, utsin nak bexa ndo' bega, parea le'a bexa na'anpa ta ugea nlad gakno bega. Ndi nladtsa bexa iteltsa'a beuna, cha isankea bega tso'o bexa.
48004018	Utsinka nak‑a ukwa'an dub men be ta wen, parea le'a bega nsabndo' li gun idub tiemp, na'anpa nabtsa zha ncho'o na' lat bega.
48004019	Bego nak cuent xi'ín~na', le'a na' kwea' ncho ladna ke ten bega idub gast zha yak bega lak nak Cristo.
48004020	Malayka na' nso' lat bega sa ba', ndontsa gudi'izh na' ndo' bega stubga mod, le'a na' ni lá iní xte'e gunbe na' nsea ta ndun bega wa.
48004021	Le'a bego na nlad yankea ley ten Moisés wa, ¿lá ini'í bega xta'an ndab le'aka ley wa zha?
48004022	Ndab‑a le'a Abraham ngop top xin~na. Le'a xna'a dub me'ed wa Agar, dub xa ndun ti'in ndo' Sara. Le'a xna'a stub me'ed wa Sara, xagots tenka Abraham.
48004023	Le'a xin xa ndun ti'in wa ngol laktsa ndal iteanak be men. Ná le'a xin xagots ten Abraham wa ngol geal le'a Dios ndab usa'a dub me'ed ndo' Abraham.
48004024	Le'a ta ndee wa nluu dub ta'a: le'a itop xagots wa cuent nak top mod ndankea be men Dios. Le'a Agar wa nak cuent ley msa'a Dios ndo' bexa Israel ge'e Sinaí. Le'a bexa na ndankea ley wa cuent nak dub xa ndencho ndo' ya'a stubga men.
48004025	Le'a nat le'a bexa gezh Jerusalén cuent nak Agar, geal le'a bexa ndencho ndo' ley msa'a Dios ge'e Sinaí nde Arabia wa.
48004026	Parea ncho stub Jerusalén nde gibe'a, le'a ta wa cuent nak xna'a iteanak beuna nak xmen Cristo. Le'a beuna na'antapa ndencho ndo' ley wa,
48004027	lak nkeani'i di'izh ten Dios, ndab‑a: Bten ladna lu, xagots lá yo'o gan ngap xin~na. Utezhat tant nten ladna lu, xa lá igondo' gealkwea' ta nsak bexa zha ndap bexa xin~xa. Le'a lu lá yo'o gan ngap xin~lu nat, parea mas sian xin~lu gap lu ndo' xagots ndap xabgi'i wa nat.
48004028	Bega nak beuna xmen Cristo, le'a beuna nak cuent Isaac xin Sara, lak ndab Dios usa'a xa kwa'adpa xa ras Abraham.
48004029	Le'a zha we'e le'a xin Agar xa na li ngol laktsa ndal be men wa ugap mbinno xin Sara, xa na li ngol juers ten Espíritu ten Dios. No liga nak‑a nat.
48004030	Le'a di'izh ten Dios nkeani'i, ndab Dios ndo' Abraham: “Ulantu'ub xagots ndun ti'in wa nsea xin~xa, geal le'a xin~xa wa lá ika'a ta nsabndo' ika'a xin xagots tenka lu ba'.”
48004031	Bego nak beuna xmen Cristo, le'a beuna na'anpa nak cuent xin xa ndun ti'in wa. Le'a beuna ndi nak cuent xin xagots tenka Abraham wa.
48005001	Le'a Cristo yá ulo'o beuna ndo' ley wa, ta we'e ga'altsa ute bega yá na'antapa yateta bega ndo' ley wa.
48005002	Bla'ach bega ta ndee, le'a na' Pabl ndáp le'a tal bega koo be'e bega ndontsa wen ya'an bega ndo' Dios, le'a cuent ten bega le'a ta na mbin Cristo wa dub ta na'an xti'in.
48005003	Gáp na'‑yá stub biaj, le'a itea bego xabgi'i na li yoo be'e wa, le'a bega wa juerska gun itea ta ndab ley ten Moisés wa.
48005004	Bego na nlad wen ya'an ndo' Dios ta na ndankea bega ley wa, le'a bega nteltsa'a no Cristo, no nxelad bega ta na nkwea' ladna Dios bega.
48005005	Parea le'a juers ten Espíritu ten Dios le'a besa uni'í le'a besa wen ya'an ndo' Dios geal nge' ladna besa Cristo.
48005006	Le'a tal ton nak xmen Cristo Jesús, le'a tal xa ncho be'e natal na'an, le'a ta wa na'anpa le'a nsak. Le'a ta nsak wa ta na nge' ladna beuna Cristo no nkwea' ladna beuna be men.
48005007	Le'a bega yá utsinka ncha'be len nes ten Cristo. ¿Cha ton mka uxobgekta bega ndo' gealngea zha?
48005008	Le'a Dios xa mti bega na'anpa li ngab gun bega.
48005009	Le'a lak dub tuzh levadur ndun nsabich sian ko'ob arin, no liga le'a dub tuzh ta lid le'a nak wa utsabgix kwa'ad be men.
48005010	Le'a na' nge' ladna Cristo le'a bega na'anpa gunbe'e stub ta'a xa'aga ndo' lak nke'a na' ndee. Ná le'a Dios utsaksi xa na li ntsabgix bega, guni'i ton‑a.
48005011	Bega nak beuna xmen Cristo, tal le'a na' bi uluu le'a be xabgi'i nsabndo' yoo be'e, we'e le'a bexa judio na'anpa ugap gunno na'. Le'a na' ndi ndadi'izh ige' ladna bexa wa Cristo xa ngut ndo' cruz, ta we'e ndakloo bexa judio ndo' na'.
48005012	Parea le'a bexa na lba'ata nlad utsabgix bega wa, ¡malay yabto'og idub sa nyo'o be'e bexa!
48005013	Bega nak beuna xmen Cristo, le'a Dios le'a utezh bega ndontsa na'anpa kwencho bega ndo' ley wa. Parea lá nsabndo' gun bega ta nladtsa bega, ndi bkwea' ladna bega be ltsa'a bega, no gokno bega bexa.
48005014	Le'a ta ndee nak xan idub ley ten Dios wa: “Bkwea' ladna lu be ltsa'a~lu lakkata lu.”
48005015	Bla'ach bega, tal le'a bega inisi no kuyono bega le'aka be ltsa'a bega, le'a bega iteltsa'abe.
48005016	Ta we'e gáp na' usea bega lak nlad Espíritu ten Dios, cha li na'anpa ukwa'an bega be ta nladtsa bega.
48005017	Le'a be ta nlad be men wa na'anpa nak ta nlad Espíritu, le'a ta na nlad Espíritu wa na'anpa nak lak ta nlad be men. Le'a itop ná wa xa'aga nak, ta we'e lá isu'u bega gun bega be ta wen nlad bega.
48005018	Parea tal le'a bega nxobgek ndo' Espíritu ten Dios, le'a bega yá na'antapa ndencho ndo' ley wa.
48005019	Uni'íka beuna xte'e nak bexa ndun ta nladtsa na: le'a bexa ngal dub xa na'anpa xa ten xa, no bexa nab ngal stubga men, no ndun xa be ta bzhi'ik, no ugap ndanbe'e xa ndo' stub xa,
48005020	no ndankea xa be dios gizhliyo, no ndun xa ta bruj, no nxee ladna xa ndo' be men, no nkwa'an xa uyo, no nsa'ab ladna xa ta ndap stubga xa, no ugi'i xa, no nlad xa gak xa dub xa nsak ndo' be men, no lá nlad xa gun xa be ta'a lak ndun be ltsa'a~xa, no nlad xa le'atsa xa inibe'e dub xkwa'a men.
48005021	No ndaklono xa be men ndap ta'a, no ndut xa men, no ndun xa gealgu, no ndal ladna xa be gast ndo' gizhliyo ndee, no ndun xa sianta be ta ugap ltsa'a be ta ndee wa. Le'a na' gáp ndo' bega lakka ndápka na' wa, le'a bexa ndun be ta li nak wa na'anpa ilaya' sa nibe'e Dios.
48005022	Parea tal ton uxobgek ndo' Espíritu ten Dios, le'a xa wa nkwea' ladna be men, no nten ladna xa, no wen ncho xa lat be men, no nxik xa tal be men xela ndanno xa, no ndakno xa stubga men, no wen ndun xa ndo' be men, no na'anpa ukwi'in nak xa,
48005023	no bcha'an nak xa, no nsensa'ab xa xa ndo' ta ugap. Le'a ndo' itea be ta ndee wa na'anpa nibe'e ni dub ley.
48005024	Ná le'a beuna nak xmen Cristo yá mla'a beuna be ta ugap ngok beuna nsea be ta mlad beuna. Le'a ta wa cuent mke'a beuna be ta ugap wa ndo' cruz.
48005025	Le'a Espíritu ten Dios msa'a gealnaban ndo' beuna, ta we'e le'a beuna nsabndo' ikesea lak nlad Espíritu wa.
48005026	Lá gak beuna zhin, no lá gun beuna dub ta'a gakloo stub xa, no na'anpa gaklono beuna stub xa ndap ta'a.
48006001	Bega nak beuna xmen Cristo, tal ncho dub bega nda'iga'a ndun dub ta ugap, le'a bego na nxobgek ndo' Espíritu wa nsabndo' gakno xa yach xa wats Dios, parea utsintsa gokno bega xa. No bla'ach bega le'aka bega ndontsa na'anpa no bega gaila' ndo' ta ugap wa.
48006002	Gokno bega be ltsa'a bega zha na kwea' nsatid bexa, le'a ta wa ta nibe'e Cristo.
48006003	Le'a tal ton ndanbe'e le'a mas nsak, ná xa na'anpa xa nsak, le'a xa nkwi'inno le'aka le'a na.
48006004	Le'a kadga dub bega nsabndo' iwi'i ná xte'e nak ta ndunka bega, we'e itenno ladna bega be ta wen ndun bega, na'anpa iwi'i bega ndo' ta ndun be ltsa'a bega cha izhinna bega.
48006005	Le'a kadga dub men nsabndo' ula'ach le'aka ta ndun xa.
48006006	Le'a tal ton ntsid di'izh ten Dios nsabndo' gakno bexa na nluu‑yá.
48006007	Utsin binbe'e bega le'a na'an ton gun gan ukwi'inno Dios. Le'a ta na ndas dub men ta we'ekaga ntele'e xa.
48006008	Le'a bexa na ndun be ta ugap ta nladtsa xa, le'a xa wa ini'í dub gealkwea' nunk lá idub. Ná le'a bexa na nxobgek ndo' Espíritu ten Dios, le'a Espíritu wa usa'a dub gealnaban nunk lá idub ndo' bexa wa.
48006009	Lá izhanna bega gun bega ta wen, le'a tal beuna lá gach ladna le'a gal zha le'a beuna ika'a dub ta usa'a Dios, lak nkanle'e dub men ta ngos le'aka xa.
48006010	Ta we'e le'a itea be ta utsin syo'o gan gunno beuna stub men, le'a beuna li nsabndo' gun; parea mas nsabndo' gakno beuna be ltsa'a~na nak beuna xmen Cristo.
48006011	Bwi'i bega xte'eta be letr ubi'i ndee nke'a na'‑yá ya'a~na' ndo' git ndee.
48006012	Le'a bexa na nlad wen ya'an ndo' be men wa ndab le'a bega nsabndo' yoo be'e. Le'a bexa uni'í le'a tal ulu'u bexa le'a Cristo ngut ndo' cruz ndontsa yu'u ke ten be men, le'a bexa judio ugap gunno bexa.
48006013	Le'aka bexa li nyo'o be'e wa na'anpa ndun itea ta ndab ley ten Moisés. Parea nlad bexa no bega yoo be'e, ndontsa izhinna bexa ndo' men le'a bega noka uyo'o be'e.
48006014	Ná le'a na' ndee na'anpa izhinnona ta ndun na'. Dubtsa ta'a nzhinnona na', le'a ta wa ta ngut Jesucristo Xa Nibe'e wa ndo' cruz sakndo' beuna. Le'a cuent ten na' le'a be ta gizhliyo yá na'anta xti'in, no cuent ten be men gizhliyo le'a ta ndun na' ndee wa ta na'an xti'in.
48006015	Le'a beuna nak xmen Cristo Jesús, tal le'a beuna yoo be'e natal na'an, le'a ta wa na'anpa le'a nsakbe. Le'a ta nsak wa ta na ndap beuna dub gealnaban kub ndo' Dios.
48006016	Le'a itea bexa na ndun lak nke'a na' ndo' git ndee, le'a xa wa ta ugeaka nak xmen Dios. Le'a Dios ndun wen yoo ladna bexa nsea nkwea' ladna Dios bexa.
48006017	Le'a nat idub ndo' ndee, yá na'antapa gun bega ta lá isak lad na', geal le'a na' no'o be ngip las~na', ta na nluu le'a na' ndun ti'in ten Jesús Xa Nibe'e.
48006018	Bego nak beuna xmen Cristo, na'ab na' ndo' Jesucristo Xa Nibe'e wa le'a xa mas uzhe'eb utsin gunno bega. Lika gak‑a.
49001001	Le'a na' ndee Pabl, xa mtu'ub Dios gun na' ti'in ten Jesucristo. Nke'a na' git ndee ndo' bego ndencho Éfeso ba', bego umbi'i nak lado'o~na ndo' Dios, no nge'ka ladna bega Cristo Jesús.
49001002	Na'ab na' ndo' Tad Dios no ndo' Jesucristo Xwan beuna utsin gak bexa ndo' bega no gun bexa wen yoo ladna bega.
49001003	Usa'a beuna xno ndo' Dios Xus Jesucristo Xwan beuna, le'a xa uzhebpa ndakno beuna, nsa'a xa be ta wen ten xa ta ncho gibe'a, ta na nak beuna xmen Cristo.
49001004	Le'a zha biseata gaknde'e gizhliyo le'a Dios mti beuna, ndontsa umbi'i gak beuna ndo' Dios, ni dub ke lá gap beuna.
49001005	Le'a ta na nkwea' ladna Dios beuna, ta we'e mbinbe'e xa mtu'ub xa Jesucristo ndontsa yak beuna xin~xa. Le'a ta wa ta mbin Dios tiemp polta lak nsak ladna xa‑yá.
49001006	Ta we'e gab beuna le'a Dios uzhe'eb dub xa wen, le'a xa uzhe'eb wen ndanno beuna nak xmen Cristo, xa na le'a Dios nkwea' ladna.
49001007	Le'a Jesucristo ulo'o beuna ndo' ta ugap, cha mtsu'u xa be ke ten beuna juers ten ta mtsi'i xa ten, gor na ngut xa ndo' cruz. ¡Le'a ta wa dub ta uzhebpa wen mbinno Dios beuna!
49001008	No uzhebpa msa'a Dios ta ndák beuna no ta nyakbe'ena beuna lak nak xa.
49001009	No msa'a xa ta ngondo' beuna dub ta uga'ach, ta mbinbe'e xa gun xa juers ten Jesucristo.
49001010	Le'a ta wa ta gun Dios zha nsabndo'ka li gun xa. Gal zha wa le'a Dios yunjunt itea be ta'a ndo' ya'a Cristo, lak be ta ncho gibe'a no be ta ncho ndo' gizhliyo.
49001011	Le'a ta na nak beuna xmen Cristo, le'a Dios mti beuna ika'a beuna ta ndab xa usa'a xa. Le'a ta wa ta mbinbe'e Dios, xa na ndun itea ta na na' xa wenka nak.
49001012	We'e le'a besa xa nak xa judio ngok besa xa ned mge' ladna Cristo, ndontsa gab besa le'a xa uzhebpa xa juert.
49001013	No liga le'a bego mbi'ín di'izh gealngea ten Cristo, di'izh wen nsa'a gealnaban kub wa, cha mbingea ladna bega Cristo. We'e le'a Dios cha msa'a Espíritu ten xa ndo' bega, lakka ndab xa gun xa.
49001014	Le'a Espíritu wa dub sein, ta nluu le'a Dios sa'aka ta ika'a beuna, gal gor na mxa'akla Dios beuna ndo' be ta ugap. Ta we'e nsabndo' gab beuna le'a Dios uzhe'eb dub xa wen nak.
49001015	Le'a na' ndee mbín xte'e nge' ladna bega Jesús Xwan beuna no xte'e nkwea' ladna bega itea be xmen Dios. Le'a ta na li wen ndun bega wa,
49001016	le'a na' gab ge'al nsa xno ndo' Dios cuent ten bega, no na'ab na' ndo' Dios gakno Dios bega.
49001017	Le'a Dios xa ndon le'a si'il nak, no nak xa Xus Jesucristo Xwan beuna. Ta we'e na'ab na' ndo' xa gak bega dub xa ndák nsea dub xa nyakbe'ena xte'e nak Dios.
49001018	No gun Dios yakbe'ena bega ta na mti Dios bega ndontsa gal uso' bega ta usa'a xa. We'e cha ini'í bega be ta uzhebpa chul usa'a Dios gal uso' beuna nak xmen~xa.
49001019	No nlad na' ini'í bega xte'e uzhe'eb si'il nak juers ten Dios, ta na ndakno xa beuna ndangea ladna Cristo. Le'a ta wa le'aka juers ten Dios,
49001020	ta mxiste Cristo ndo' gealgut, cha myatsob xa gibe'a wats Dios lad ga'al.
49001021	Mbin Dios le'a Cristo mas juert ndo' iteanak bexa ndap juers tal espíritu‑yá natal men‑a, tal nibe'e bexa nat natal tlaw inibe'e bexa.
49001022	Le'a Dios le'a mte itea be ta'a xan ndats Cristo inibe'e xa‑yá. No mso' xa Cristo nibe'e xa ndo' beuna nak xmen~xa.
49001023	Le'a beuna nak xmen Cristo nak cuent ya'a~xa nsea xo'o~xa. Le'a lak uzhe'eb nsa'a xa juers ndo' beuna, le'a juers ten xa ncho itea lad ndo' gizhliyo no gibe'a.
49002001	No ndo' bego msa'a Dios gealnaban, zha bi nak bega cuent dub xa ngut, zha ndun bega ta ugap no ndap bega ke ndo' Dios.
49002002	Le'a tiemp we'e le'a bega utesea ndo' ta ugap lak ndesea be men ndo' gizhliyo. Mbin bega lak nlad maxu'u, xa nibe'e ndo' be mbi bxin no nki'il xa be men lá uxobgek bexa ndo' Dios.
49002003	Le'a polta le'a itea beuna li utesea, mbin beuna ta nladtsa beuna laktsa mbinbe'e beuna no laktsa ngol ladna beuna. Ta we'e le'a Dios ndi'izh utsaksi beuna lak ntsaksi xa itea be men ugap nak.
49002004	Ná le'a Dios uzhebpa mlats ladna beuna, no uzhe'eb mkwea' ladna xa beuna.
49002005	Ta we'e lak msa'a xa gealnaban ndo' Cristo, le'a xa no ndo' beuna msa'a‑yá, zha na bi nak beuna cuent dub xa ngut ndo' Dios, ke ten be ta ugap ndun beuna. Le'a Dios nkwea' ladna beuna, ta we'etsa li msa'a xa gealnaban ndo' beuna.
49002006	No lak mxiste Dios Cristo, le'a xa no beuna mxiste, no msa'a xa sa isob beuna wats Cristo gibe'a.
49002007	We'e uluu Dios gal tiemp ilen wa xte'e ta uzhe'eb nkwea' ladna xa beuna no xte'e ta wen nak xa ndo' beuna nak xmen Cristo Jesús.
49002008	Le'a Dios uzhe'eb nkwea' ladna bega, ta we'e msa'a Dios gealnaban kub ndo' bega gor na mge' ladna bega Cristo. Le'a ta wa na'anpa juers ten bega, le'a ta wa ndi ta ga msa'a Dios ndo' bega.
49002009	Ta we'e na'anpa izhinnona bega ta wa, le'a‑yá na'anpa dub ta wen mbin bega.
49002010	Le'a Dios mbinde'e beuna no msa'a xa gealnaban kub ndo' beuna nak xmen Cristo Jesús, ndontsa ikesea beuna ndo' sbe'en be ta wen, lakka mbinbe'e Dios tiemp polta li gun beuna nat.
49002011	Le'a bego bexa na'anpa xa Israel, lá yalad bega le'a tiemp polta le'a bexa Israel mzhinna le'a bexa ncho be'e las bexa, ndab bexa le'a bega bexa na'anpa ncho be'e.
49002012	Le'a zha we'e le'a bega lá nchando' Cristo, no na'anpa nak bega xmen Dios lak nak bexa Israel. Ta we'e na'anpa ndi'izh ika'a bega ta ndab Dios usa'a xa ndo' be xmen~xa. Le'a bega ncho ndo' gizhliyo ndee, ná ni lá nkenkea' bega gakno Dios bega ni dub ta wen, no ni lá nchando' bega Dios.
49002013	Le'a polta le'a bega sit nak wats Dios, ná nat le'a bega dubtsa nak nsea Cristo Jesús no ubiila bega wats Dios ta na ngut Cristo ndo' cruz, mtsi'i xa ten wa.
49002014	Le'a Cristo mbin gan le'a besa xa judio wen nchono bego xa na'anpa xa judio. Mbin xa gan le'a itea beuna dubtsa nak, cuent mlate xa dub muro ncho tlaw itop xkwa'a beuna wa.
49002015	Le'a xa mnitndo' be ley ten bexa judio, be ta unibe'e Dios gun bexa wa, ndontsa dubtsa yak beuna nak be xmen~xa, yá na'antapa gak beuna top xkwa'a men.
49002016	Le'a ta na ngut Cristo ndo' cruz, le'a itea beuna dubtsa nak, no wen nya'an beuna ndo' Dios. Yá na'antapa gakloo dub xkwa'a men ndo' stub xkwa'aga bexa.
49002017	Le'a Cristo mbi'id yadi'izh di'izh wen ná xte'e wen ya'an be men ndo' Dios, le'a bego bexa sit nak wats Dios, no besa xa judio bexa gax nak wats Dios.
49002018	Le'a juers ten ta mbin Cristo wa le'a besa xa judio no bexa na'anpa xa judio ndap beuna dubtsa Espíritu ten Dios, no syo'o gan ibii beuna wats Tad Dios.
49002019	Nat le'a bega yá na'antapa sit nak wats Dios, no na'antapa nak bega dub xkwa'a men xa'aga. Nat le'a bega no nak xmen Dios, no xin Dios nak bega.
49002020	Le'a beuna nak be xmen Dios nak cuent dub ni'i mbinde'e Dios. Le'a ta nak xan ni'i wa, le'a ta wa bexa mtu'ub Dios gun bexa ti'in ten xa no bexa mbidi'izh sakndo' Dios. Le'a Jesucristo le'a nak ge' ned nbexan xan ni'i wa.
49002021	Lak le'a dub ge' ned wa ndun masis nak idub ni'i, no liga le'a Jesucristo ndun le'a be xmen~xa dubtsa nak no nsayak kwa'ad bexa, gak bexa cuent dub ni'i umbi'i ten Dios.
49002022	Nat le'a bega no dubtsa nak nsea itea be xmen~xa, nak beuna cuent dub ni'i sa ncho Espíritu ten Dios.
49003001	Ta we'e le'a na' Pabl nkea litgi'ib ndee ta na ndadi'izh na' di'izh wen ten Cristo Jesús ndo' bego, bexa na'anpa xa judio.
49003002	Le'a na' uní le'a bega mbi'ínla xte'e msa'a Dios ti'in ndun na' ndee ta gakno na' bega.
49003003	Le'a Dios mluu ndo' na' dub ta uga'ach ten xa, lak mke'ala na' ndido ta wa ndo' bega.
49003004	Le'a tal bega go'ol ta wa, we'e yakbe'ena bega plo nchando' na' ta uga'ach ten Cristo wa.
49003005	Le'a polta le'a Dios na'anpa uluu ta uga'ach wa ndo' ni dub men, ná le'a nat le'a Espíritu ten Dios nluu‑yá ndo' be apostol no ndo' be profet.
49003006	Le'a ta ndee ta uga'ach wa: le'a bexa na'anpa xa judio no gal uso' be ta wen ndab Dios gal uso'ka bexa judio, no dubtsa yak bexa nsea bexa judio, tal le'a bexa gungea ladna di'izh wen ten Cristo Jesús.
49003007	Le'a Dios utsin mbinno na', msa'a xa ta ndadi'izh na' di'izh wen ten xa wa, no nsa'a xa juers li ndun na'.
49003008	Le'a na' ndee ndon le'a lá nsak lat itea be xmen Dios. Ná le'a Dios mti na' gaa na' ndo' bexa na'anpa xa judio wa, gudi'izh na' di'izh wen ná xte'e usa'a Cristo uzhe'eb be ta wen ndo' bexa, dub ta lá yoo gan yakbe'ena beuna.
49003009	No ndab Dios gudi'izh na' ndo' itea be men xte'e ndun Dios ta uga'ach mbinbe'e xa wa. Le'a Dios xa mbinde'e iteanak be ta'a, mbinbe'e ta wa gast zha utexanta gizhliyo.
49003010	Le'a Dios li mchealte iteanak be xmen~xa, ndontsa ini'í be angel no be espíritu nibe'e wa le'a Dios uzhebpa ndák itea be ta'a.
49003011	Li mbin Dios lak ulo ladna xa polta, ta na nat mbin Cristo Jesús Xwan beuna cumplir.
49003012	Le'a ta na nge' ladna beuna Cristo wa le'a beuna na'anpa izheb ibii beuna wats Dios, no uni'íka beuna le'a xa so'ónka ta inab beuna ndo' xa.
49003013	Ta we'e na'ab na' ndo' bega lá gach ladna bega maska nsati'id na' be gealkwea' ndee ke na ndadi'izh na' di'izh ten Cristo ndo' bega. Ndi bten ladna bega le'a ta na nsati'id na' wa ta gaknoka bega.
49003014	Le'a ke ten iteanak be ta wen nsa'a Dios wa, le'a na' nsaxib ndo' Dios Xus Jesucristo Xwan beuna,
49003015	xa le'a nak Xus iteanak xkwa'a be men, bexa ncho gibe'a no bexa ncho ndo' gizhliyo ndee.
49003016	Na'ab na' ndo' Dios le'a Espíritu ten xa gun juert gak lado'o bega, lak nsa'a xa sian be ta uzhebpa wen ndo' be xmen~xa.
49003017	We'e le'a Cristo yoo len lado'o bego na nge' ladna xa, no ndo' itea be ta ndun bega ikwea' ladna bega be ltsa'a bega nsea yankea bega Dios.
49003018	No yakbe'ena itea bega nak beuna xmen Cristo ba' ná plo uxen no ko'ol no wat no ga'ap nak ta uzhe'eb nkwea' ladna Cristo beuna.
49003019	Le'a na'an ton yoo gan yakbe'ena idub ta na nkwea' ladna Cristo beuna. Ná le'a na' na'ab ndo' Dios le'a bega mas igondo' ta wa ndontsa gak bega lak nak Dios.
49003020	Le'a Dios ndap juers gun xa itea be ta'a mas uzhe'eb ndo' lak inab beuna ndo' xa no lak yakbe'ena beuna. Le'a juers ten Dios wa le'aka juers ncho len lado'o beuna.
49003021	¡Idub tiemp gab beuna le'a Dios uzhe'eb dub Dios si'il, geal ta wen ndun be xmen~xa no Cristo Jesús! Lika nak‑a.
49004001	Le'a na' nkea litgi'ib ndee ke na ndun na' ti'in ten Cristo. Nat ndáp na' ndo' bega utsin bin bega lak nsabndo'‑yá, le'a Dios le'a mti bega.
49004002	Bcha'an gok bega no lá gunbe'e bega le'a bega mas nsak ndo' be ltsa'a bega. Bxik bega ndo' bexa, ta na nkwea' ladna bega bexa.
49004003	Le'a Espíritu ten Dios myunno bega dubtsa xkwa'a be men. Ta we'e utsin gak bega ndo' be ltsa'a bega, ndontsa na'anpa iteltsa'a bega.
49004004	Le'a beuna nak xmen Cristo dubtsa nak beuna, no dubtsa Espíritu ncho lado'o beuna, no dubtsa mti Dios beuna nkenkea' beuna gal uso' beuna ta usa'a Dios.
49004005	No dubtsa xa nak Xwan beuna, nsea dubtsa xa nge' ladna beuna, nsea dubtsa ntalea' beuna ta na nak beuna xmen Cristo.
49004006	No dubtsa Dios Xus itea beuna, xa na le'a nibe'e itea beuna, no nso' xa wats itea beuna, no ncho xa len lado'o itea beuna.
49004007	Ná le'a lak nlad Cristo le'a xa msa'a juers ndo' kadga dub beuna gun beuna dub ti'in ten xa.
49004008	Le'a di'izh ten Dios nkeani'i ndab: Le'a gor na mkea xa ga'ap, le'a xa mbi'i bexa na mbin xa gan ndo' na. No msa'a xa be ta wen ndo' be men.
49004009	Le'a ta na ndab “mkea xa ga'ap” wa, ¿lid gab ta wa zha le'a xa ned ula' sa mas wat ndo' gizhliyo?
49004010	Le'a Cristo xa na ula' ndo' gizhliyo wa le'aka xa mkea sa mas ga'ap ndo' gibe'a ba', ndontsa yoo xa itea lad guni'i pa‑yá.
49004011	Le'a Cristo le'aka msa'a juers ndo' pla bexa gak apostol gun ti'in ten xa, no pla bexa gudi'izh sakndo' Dios, no pla bexa gudi'izh di'izh wen ten Cristo, no pla bexa gak pastor yansu be xmen~xa, no stapla bexa gak mech uluu di'izh ten xa.
49004012	Ta we'e nsu'u beuna gun beuna ti'in ten xa, ta ndakno beuna be ltsa'a beuna nak xmen Cristo,
49004013	gast gal zha na dubtsa ige' ladna beuna Cristo no dubtsa igondo' beuna Xin Dios. Le'a zha wa le'a beuna ga'al gak ndo' Dios, lakta nak Cristo.
49004014	Le'a beuna yá lá gakta lak nak dub me'ed ndanbe'e dub ta'a cha tso'o wa stubga ta'a. Na'anpa ula'a beuna ukwi'inno be men beuna, bexa ndadi'izh cuent uzhe'eb ta wen, parea le'a ta wa na'anpa le'a nak.
49004015	Ndi sbe'en gealngea gudi'izh beuna no ikwea' ladna beuna be ltsa'a beuna, ndontsa mas isayak beuna lak nak Cristo, xa nibe'e ten iteanak beuna nak xmen~xa.
49004016	Le'a Cristo ndun le'a iteanak be xmen~xa dubtsa nak, no ndakno xa gun beuna ti'in lak nsabndo' gun kadga dub beuna, ndontsa juert gak beuna no mas ikwea' ladna beuna be ltsa'a beuna.
49004017	Le'a ta ndee ndáp na' no nibe'e na' ndo' bega sakndo' Cristo: yá lá gakta bega lak nak be men lá nchando' Dios, le'a bexa ndesea ndo' be ta na'an xti'in laktsa ndanbe'e bexa.
49004018	Lá nyakbe'ena bexa xte'e nak Dios no ngud nak lado'o bexa. Ta we'e sit nak bexa wats Dios, le'a bexa lá ini'í ti ndencho bexa ndo' be ta ugap.
49004019	Le'a bexa wa yá lá ndonota ladna be ta ugap ndun xa. Ndi ndun bexa sbe'en ta ugap ta ndaltsa ladna bexa, no nkwa'an bexa mas sianta be ta bzhi'ik li gun bexa.
49004020	Ná le'a bexa na mluu di'izh ten Cristo ndo' bega wa na'anpa ngab li gak bega.
49004021	Le'a na' uní le'a bega mbi'ínla di'izh ten Cristo no nchando'la bega gealngea ten Jesús.
49004022	Ta we'e lá gakta bega be ta ngok bega polta, zha biseata yak bega xmen Cristo. Yá lá gunta bega laktsa nlad bega, ta nsak bega ta wen ná le'a ta wa ndi ta ugap.
49004023	Ndi bla'a bega uche'a Espíritu ten Dios ta ncho lado'o bega no ta ndanbe'e bega.
49004024	Cha gok bega cuent dub men kub lak nlad Dios gak bega: umbi'i gak lado'o bega no ga'al gak bega ndo' Dios lak ndab gealngea ten Dios.
49004025	Ta we'e bla'a bega be gealkwi'in, ndi bidi'izh bega sbe'en ta ugea ndo' be ltsa'a bega, geal le'a itea beuna dubtsa xkwa'a men nak.
49004026	Tal le'a bega gakloo ndo' dub men, na'anpa gunno bega xa dub ta lid le'a nak. Ndi byalad bega ta ndakloo bega wa bi le'a wizh wa,
49004027	ndontsa lá ula'a bega utsabgix maxu'u bega.
49004028	Tal ncho bega ndun gealwa'an, yá lá gunta bega ta wa. Ndi utsin bin bega ti'in lak nsabndo'‑yá, natsa gap bega ta usa'a bega ndo' bexa nki'in‑a.
49004029	Ni dub ta usalad lá gudi'izh bega. Ndi sbe'en ta utsin bidi'izh bega, ta na sakno xa na go'ón‑a.
49004030	Lá gun bega ta ndun uban yoo ladna Espíritu ten Dios. Le'a Espíritu wa cuent dub sein, ta nluu le'a beuna xinka Dios, no gal wizh ko'o xa beuna ndo' be ta ugap.
49004031	Bla'a bega ta nxee ladna bega, no ta ndakloo bega, no ta ugi'ige'a bega, no ta ugi'i ní'i bega, no ta nisi bega be men, nsea iteata be ta ugap.
49004032	Ndi utsin gok bega ndo' be ltsa'a bega, no bkwea' ladna bega bexa, no binge' ladna bega ndo' bexa, lak ndange' ladna Dios ndo' bego nak xmen Cristo.
49005001	Le'a bega xin Dios no nkwea' ladna xa bega. Ta we'e bin bega juers gak bega lak nak Dios.
49005002	Ndo' itea be ta ndun bega bkwea' ladna bega be men, lak nkwea' ladna Cristo beuna no msa'a xa le'aka le'a xa ngut sakndo' beuna, cuent dub xnab uzhebpa nsak ladna Dios.
49005003	Le'a bega nak be men umbi'i ten Dios, ta we'e ni dub be ta ndee lá nsabndo' yoo lat bega: lá ugal bega dub xagots na'anpa xagots ten bega, no lá gun bega be ta ugap ltsa'a ta wa, no lá isa'ab ladna bega be ta ndap stubga men.
49005004	No lá gudi'izh bega be ta ugap nak no be ta na'an xti'in no be ta bzhi'ik, le'a be ta wa na'anpa nsabndo'. Mas utsin ndi bsa'a bega xno ndo' Dios be ta ndun Dios.
49005005	Le'a bega uni'íka le'a bexa ngal dub xagots na'anpa xagots ten xa no bexa ndun be ta bzhi'ik ltsa'a ta wa, le'a bexa wa na'anpa yate sa nibe'e Cristo no Dios. No bexa sbe'en nlad mas sian ta'a gap lá yate sa nibe'e Dios, le'a xa wa lá ndankea Dios le'a xa ndi ndankea be ta ndap xa wa.
49005006	Lá ula'a bega uki'il stubga men bega gun bega be ta ugap wa, le'a Dios utsaksi bexa na lá nxobgek ndo' xa.
49005007	Lá uchealtsa'a bega bexa li nak wa.
49005008	Le'a polta le'a bega ngok bexa ndesea cuent sa ukaw. Ná nat le'a bega ndi ndesea ndo' xe'a ten Dios, ta na nak bega xin Dios. Ta we'e gok bega lak nak dub xa nkesea ndo' xe'a.
49005009	Le'a tal ton nkesea ndo' xe'a ten Dios, le'a xa wa nkwea' ladna be men, no utsin nak xa, no gealngea ndadi'izh xa.
49005010	Bin bega juers gun bega be ta isak ladna Dios.
49005011	No lá gun bega be ta na'an xti'in lak ndun bexa nde sa ukaw. Ndi gud bega ndo' bexa le'a ta ndun bexa wa na'anpa le'a nak,
49005012	le'a be ta xga'ach ndun bexa wa dub ta udalad gudi'izh beuna.
49005013	Ná le'a sa ncho xe'a le'a itea be ta ugap ndun bexa wa cha nluu, le'a ndo' xe'a ten Dios nluu iteanak be ta'a.
49005014	Ta we'e lnde'e ndab be men: Utsin binbe'e, lu nak cuent dub xa naxyats. No lá gakta lu cuent dub xa ngut, le'a Cristo usa'a xe'a ten na ndo' lu.
49005015	Ta we'e uzhebpa bla'ach bega xte'e gak bega. Lá gak bega lak dub xa lá nsakyo'ón di'izh, ndi gok bega dub xa utsin ndanbe'e.
49005016	Itea gor sbe'en ta wen gun bega, le'a tiemp ndee uzhebpa ugap nak be men.
49005017	No lá gak bega dub xa lá nsakyo'ón, ndi bkwa'an bega xte'e nlad Dios gun bega.
49005018	No lá gun bega gealgu, le'a ta wa go'o bega ndo' sian ta lá nsabndo'. Ndi bla'a bega le'a Espíritu ten Dios go'o bega ndo' ta wen.
49005019	Le'a gor na nyakjunt bega no be ltsa'a bega, idub ncho ladna bega bilto'o bega be salmo no be himno no be cant ndo' Dios.
49005020	No bsa'a bega xno ndo' Tad Dios guni'i xta'an nsatid bega, ta na nak beuna xmen Jesucristo Xwan beuna.
49005021	Lak ndap bega mod ndo' Dios, liga gop bega mod ndo' be ltsa'a bega.
49005022	Le'a bego be xagots nsabndo' uxobgek ndo' xabgi'i ten bega, lak nxobgek bega ndo' Cristo.
49005023	Le'a be xabgi'i nak xa nibe'e ndo' xagots ten na lak nibe'e Cristo ndo' be xmen~na, no ngo'o Cristo bexa ndo' be ke ten bexa.
49005024	Ta we'e lak nxobgek be xmen Cristo ndo' xa, no liga nsabndo' uxobgek be xagots ndo' xabgi'i ten xa.
49005025	Le'a bego be xabgi'i, nsabndo' ikwea' ladna bega xagots ten bega, lak uzhe'eb nkwea' ladna Cristo beuna nak xmen~xa, gast msa'a xa le'aka le'a xa ngut xa sakndo' beuna.
49005026	Li mbin Cristo ndontsa utsambi'i xa lado'o beuna nsea di'izh ten xa, lak nsat men dub ta'a no nits.
49005027	We'e gal gor kwe beuna ndo' Cristo, le'a beuna uzhebpa chul no umbi'i nak ndo' Dios, ni lá ndap beuna ni dub ke no ni dub ta'a lá utsin nak, cuent dub lad umbi'i ndon lan nak, no ni dub mek na'an las‑a.
49005028	No liga le'a bego xabgi'i, lak nkwea' ladna bega le'aka le'a bega, no liga bkwea' ladna bega xagots ten bega. Le'a tal ton ikwea' ladna xagots ten na wa, le'a xa wa noga ikwea' ladna le'aka le'a xa.
49005029	Le'a na'an ton nxeeno ladna le'aka le'a na. Le'a xa ndi wen nla'ach le'aka le'a xa no nkeno xa le'aka xa, lak nla'ach Cristo be xmen~xa,
49005030	geal le'a itea beuna dubtsa nak nsea Cristo, cuent nak be'al las~xa no tit ten xa.
49005031	Lak nkeani'i di'izh ten Dios, ndab‑a: “Ta we'e ula'a xabgi'i xus~na nsea xna'a~xa, cha ika'a xa xagots ten xa. Le'a cuent ten Dios le'a itop xa wa yak dubtsa men.”
49005032	Le'a ta nkeani'i wa bid nyakbe'ena beuna, parea le'a na' ndáp ta ndee cuent ten Cristo nsea iteanak beuna nak xmen~xa.
49005033	Ná le'a ta wa no gab le'a be xabgi'i nsabndo' ikwea' ladna xagots ten na lakkata le'aka xa, no be xagots nsabndo' gap mod ndo' xabgi'i ten na.
49006001	Nat le'a bego be me'ed no bexa ben, bxobgek bega ndo' xus bega nsea ndo' xna'a bega ta na nak bega xmen Cristo.
49006002	Le'a lat itea be ta'a unibe'e Dios, le'a ta ndee ta ned ndab Dios wen gunno xa bexa na li gun wa, ndab‑a wankea bega xus bega nsea xna'a bega,
49006003	ndontsa wen yoo bega no sian li'in iban bega ndo' gizhliyo ndee.
49006004	Le'a bego ndap xin~na, lá gun bega ta gakloo bexa ndo' bega. Ndi utsin binga'al bega bexa, no bluu bega bexa, no btenxe'a bega bexa lak nlad Cristo Xwan beuna gak bexa.
49006005	Le'a bego na ndun ti'in ten stubga men, bxobgek bega ndo' xwan ti'in wa, lak nxobgek bega ndo' Cristo. No gop bega mod ndo' bexa idub ncho ladna bega.
49006006	Utsin bin bega ti'in ten xa idub tiemp, na'anpa nabtsa gor nso'wi'i xa lak ndun bexa nlad wen ya'an xa ndo' be mentsa. Ndi bin bega ti'in ndo' xa idub juers ten bega lak nlad Dios, cuent dub gor ndun bega ti'in ndo' Cristo.
49006007	Bin bega ti'in ndo' bexa wa idub ncho ladna bega, cuent ndo' Cristo na'anpa ndo' men wa‑yá.
49006008	Le'a bega uni'í le'a Cristo kix ta wen ndun itea be men, guni'i tal xa ndun ti'in ten stubga men natal na'an.
49006009	Le'a bego na ndap xa ndun ti'in ten bega, no liga utsin gok bega ndo' bexa wa. Lá gun bega ta izheb bexa ndo' bega, geal le'a bega uni'íka le'a dubtsa xa nibe'e ndo' bego no ndo' bexa wa, le'a ta wa Cristo xa nsob gibe'a. Le'a xa wa na'anpa nti be men.
49006010	Bego nak beuna xmen Cristo, nat bkwa'an bega ta gun juert gak lado'o bega, ta usa'a Dios ika'a beuna nak xmen~xa.
49006011	Binti'in bega itea be ta nsa'a Dios utsakndo' bega, ndontsa ga'al kwe bega ndo' be ta nlad maxu'u ukwi'inno bega.
49006012	Le'a beuna na'anpa ndeyono be men, le'a beuna ndi ndeyono be mbi bxin nibe'e. Le'a ta wa be mbi bxin nibe'e ndo' gizhliyo ukaw ndee, no be mbi bxin ndesea ndo' mbi.
49006013	Ta we'e binti'in bega itea be ta nsa'a Dios utsakndo' bega, ndontsa gun bega gan zha na ilen be ta ugap. We'e gor utidla itea be ta ugap wa, le'a bega dubtsa nso'.
49006014	¡Ta we'e dubtsa ute bega! Sbe'en gealngea bidi'izh bega, le'a ta wa cuent dub sinch ndanti'in dub soldad. No sbe'en utsin bin bega, le'a ta wa cuent dub ble'a gi'ib ntsaw dub soldad lado'o~na.
49006015	No bidi'izh bega di'izh wen ten Cristo ta ndun wen ya'an be men ndo' Dios, le'a ta wa cuent nke'a dub soldad ndab~na.
49006016	No mas bge' ladna bega Cristo, ndontsa lá ukedino maxu'u bega, lak dub ble'a gi'ib nsén dub soldad ntsaw ndo' be flech nsob beal'.
49006017	No btse'a ladna bega le'a Dios msa'a dub gealnaban kub ika'a beuna, le'a ta wa cuent dub xo gi'ib ncho gek soldad. No binti'in bega di'izh ten Dios, ta na msa'a Espíritu ten Dios, le'a ta wa cuent spad ten soldad.
49006018	Bidi'izhno tse'e bega Dios. No unab bega ndo' Dios lak nluu Espíritu ten Dios bega. No list ute bega, no ni lá gach ladna bega, no unab bega gakno Dios itea bexa nak xmen Cristo.
49006019	No unab bega ndo' Dios usa'a Dios be di'izh gudi'izh na', ndontsa na'anpa izheb na' gudi'izh na' be ta uga'ach ten Dios, le'a ta wa di'izh wen ten Cristo.
49006020	Le'a Dios mtu'ub na' gudi'izh na' ta wa, no ke we'e nkea na' litgi'ib ndee. Unab bega ndo' Dios gakno xa na' gudi'izh na' di'izh ten Dios lak nsabndo' gudi'izh na'‑yá, na'anpa izheb na' ndo' be men.
49006021	Le'a Tíquico amig ten na', xa no nak xmen Cristo no utsin ndun xa ti'in ten Dios, le'a xa wa gab ndo' bega xte'e ncho'o na' no xta'an ndun na'.
49006022	Le'a na' ntu'ub xa ndo' bega, gudi'izh xa ná xte'e ncho besa no utenxe'a xa bega ndontsa na'anpa yu' ladna bega.
49006023	Nat na'ab na' ndo' Tad Dios no ndo' Jesucristo Xwan beuna, gun bexa wen yoo ladna bega nak xmen Cristo. No usa'a xa juers mas ikwea' ladna bega be ltsa'a bega, no mas ige' ladna bega Cristo.
49006024	No mas uzhe'eb utsin gunno Dios itea bexa na lá nla'a ta na ndankea bexa Jesucristo Xwan beuna. Lika gak‑a.
50001001	Le'a na' ndee Pabl no ltsa'a~na' Timoteo besa ndun ti'in ndo' Jesucristo, nke'a besa git ndee ndo' bego na nchansu be xmen Cristo no ndo' bego ndakno be xmen Cristo no ndo' iteata bego nak xmen Cristo Jesús ndencho gezh Filipos ba'.
50001002	Na'ab na' ndo' Tad Dios no ndo' Jesucristo Xwan beuna utsin gak bexa ndo' bega, no gun bexa wen yoo ladna bega.
50001003	Itea gor na ntse'a lad na' bega, nsa na' xno ndo' Dios ten beuna por bega.
50001004	No gor na ndadi'izhno na' Dios, le'a na' nten ladna na'ab na' gakno Dios itea bega,
50001005	geal le'a bega no ndakno mas ngen di'izh wen ten Cristo, gast wizh ned mbingea ladna bega‑yá no gast nat.
50001006	No uníka na' le'a Dios, xa na usaxan ndun ta wen len lado'o bega, le'a xa wa mas ndunta ta wa gast wizh ilen Jesucristo.
50001007	Wenka li ndunbe'e na' cuent ten bega, geal le'a na' nkwea' ladna bega. Le'a zha na nkea na' litgi'ib no zha na ndadi'izh na' di'izh wen ten Cristo ndo' be men, le'a bega dubtsa nak no na'.
50001008	Le'a Dios uni'í le'a na' uzhe'eb nkwea' ladna iteanak bega, lak nkwea' ladna Jesucristo beuna.
50001009	Na'ab na' ndo' Dios le'a Dios gun mas ikwea' ladna bega be ltsa'a bega, no mas igondo' bega Dios, no mas yakbe'ena bega lak nak Dios.
50001010	We'e ini'í bega xte'e uti bega be ta nlad Dios gun bega, no umbi'i gak lado'o bega ndo' Dios, no ni dub ke lá gap bega zha ilen Cristo.
50001011	No le'a Jesucristo gun wen gak bega, ndontsa utsin gudi'izh be men cuent ten Dios, gab bexa le'a Dios uzhe'eb dub Dios wen.
50001012	Bega nak beuna xmen Cristo, le'a na' nlad ini'í bega le'a be gealkwea' nti'id na', le'a ta wa ndun mas ngen di'izh wen ten Cristo,
50001013	gast itea bexa nla'ach sa ncho xa nibe'e wa no be men xa'aga uni'íka le'a na' nkea litgi'ib ndee ke na ndun na' ti'in ten Cristo.
50001014	No ta na nkea na' litgi'ib le'a kwa'adpa be xmen Cristo ndencho sa ndee na'anpa nzheb ga'al ndadi'izh bexa gealngea ten Cristo ndo' be men.
50001015	Ta ugeaka le'a ncho bexa zhin nak, nlad bexa isankea be men tso'o bexa, ta we'e ndadi'izh bexa di'izh ten Cristo. Parea no ncho bexa idub nchoka ladna ndadi'izh‑a.
50001016	Le'a bexa na nlad mas isankea be men tso'o bexa wa, nladtsa bexa mas kwea' yo'o lad na' ke ten ta li ndun bexa. Na'anpa ta ugea nlad bexa gungea ladna be men Cristo.
50001017	Ná le'a ncho bexa nkwea' ladna na', ta we'e ndadi'izh bexa di'izh ten Cristo. Le'a bexa wa uni'í le'a Dios mso' na' gudi'izh na' di'izh wen ten Cristo.
50001018	Guni'i xte'e ndadi'izh be men di'izh ten Cristo, tal idub ncho ladna bexa natal na'an, le'a di'izh wa igenka. Ta we'e nten lad na' no mas iten lad na'.
50001019	Le'a na' uní le'a na' ito'o ndo' be gealkwea' ndee, geal le'a bega li nab ndo' Dios no ndakno Espíritu ten Jesucristo na'.
50001020	No uníka na' le'a na' na'anpa idono lad na' ta ndun na', ta we'e na'anpa nzheb na' gun na' lak nlad Dios, ndontsa guni'i tal nban na' natal gat na' le'a ta ndun na' uluu le'a Jesucristo xa uzhe'eb juert nak.
50001021	Le'a zha nban na' le'a na' ndun laktsa nlad Cristo. Ná tal na' gat le'a na' mas wen yoo ladna.
50001022	Parea ndalen ncho'o na' ndo' gizhliyo ndee, le'a na' mas gun ti'in ten Cristo. Ta we'e le'a na' lá iní xta'an mas nlad na'.
50001023	Uzhebpa ngan lad na' ndo' itop ta ndee: ncho zha nlad na' gat na' cha yo'o na' wats Cristo, le'a ta wa mas uzhebpa wen cuent ten na'.
50001024	Ná le'a cuent ten bego mas wen ncho'ota na' ndo' gizhliyo ndee.
50001025	Le'a na' uní le'a ta wa lika nak, ta we'e uní na' le'a na' bi yo'ono bega, ndontsa gakno na' bega mas iten ladna bega no mas ige' ladna bega Cristo,
50001026	no mas usa'a bega xno ndo' Cristo Jesús, zha na gal ina' na' bega stub biaj.
50001027	Guni'i xta'an itid na', le'a bega nsabndo' gun lak ndab di'izh wen ten Cristo. We'e cha tal le'a na' gal ina' bega natal na'anpa gal na', le'a na' iníka le'a bega dubtsa nak, ndun bega juers go'ón be men di'izh ten Cristo.
50001028	No na'anpa izheb bega ndo' be men ndakloo ndo' bega ta na nak bega xmen Cristo. Le'a ta ndun bega wa uluu ndo' bexa le'a bexa gak perdid, ná le'a bega gap gealnaban, lak nlad Dios gak‑a.
50001029	Le'a lak nla'a Dios nge' ladna bega Cristo, no liga nla'a xa ntid bega ndo' be gealkwea' ta na nak bega xmen Cristo.
50001030	Le'a bega ncha'tid gealkwea' wa lak uni'í bega uti'id na'‑yá polta, no lak ndo'ón bega ndalti'id na'‑yá nat.
50002001	Le'a bego uni'íka le'a Cristo ndun juert nak lado'o beuna, no nkwea' ladna xa beuna ta nlu'uzh xa beuna, no dubtsa Espíritu ten Dios ncho len lado'o beuna, no nlats ladna Cristo beuna.
50002002	Ta we'e bin bega be ta gáp na' ndee, ndontsa mas iten lad na': lá kuyono bega be ltsa'a bega, no bkwea' ladna bega bexa, no dubtsa gok bega, no dubtsa binbe'e bega.
50002003	Na'anpa izhinna bega, no ni lá ukwa'an bega ta gab men le'a bega dub xa nsak. Ndi xetsa gok bega ndo' be ltsa'a bega, no binno bega bexa cuent dub xa mas nsak.
50002004	Lá ukwa'an bega be ta nladtsa bega, ndi no bkwa'an bega xte'e gakno bega be ltsa'a bega.
50002005	Lnde'e binbe'e bega lak ndanbe'e Cristo Jesús:
50002006	Le'a Cristo le'a nak Dios, parea le'a xa ndi mla'a ta juert nak xa, lak juert nak Dios.
50002007	Mla'a xa itea ta ndap xa, cha ngok xa dub men cuent dub xa ndun ti'in ndo' stubga xa.
50002008	Le'a zha na ngok xa men, le'a xa na'anpa ngunta xa nsak, ndi mxobgek xa ndo' Dios gast ngut xa, mbit be men xa ndo' cruz.
50002009	We'e le'a Dios msa'a sa nsob Cristo sa ndon le'a nsak. No mbinno Dios xa wa xa nibe'e ndo' iteanak be men,
50002010	ndontsa le'a iteanak be men isaxib ndo' Jesús, bexa ncho gibe'a, no bexa ncho ndo' gizhliyo ndee, no bexa ncho len gizhliyo.
50002011	Le'a itea be men igondo' le'a Jesucristo nakka xa nibe'e ndo' itea be ta'a. Gab bexa le'a Tad Dios uzhebpa dub Dios si'il.
50002012	Bega nak amig ten na', lak mxobgek bega ndo' na' zha na bi ncho'o na' lat bega, no nxobgek bega nat na'antapa ncho'o na' sa ba', no liga bin bega ta wen, ta uluu le'a Dios ulo'ola bega ndo' be ke ten bega, no uzhebpa gop bega mod ndo' Dios.
50002013	Le'a juers ten Dios le'a bega nlad gun bega lak nsak ladna xa, no liga ndakno xa bega gun bega ta wa.
50002014	Ndo' itea be ta ndun bega, na'anpa inisi bega be ltsa'a bega, no na'anpa kuyoto'o bega,
50002015	ndontsa na'an ton gab le'a bega ndap ke. Le'a bega ncho ndo' gizhliyo ndee lat be men ugap, ná le'a bega nak xin Dios wa nsabndo' umbi'i gak ndo' Dios no gak bega cuent dub xe'a ndo' gizhliyo ndee.
50002016	Ga'altsa ute bega no di'izh ten Cristo ta nsa'a gealnaban, ndontsa gal zha ilen Cristo le'a na' iten ladna, le'a ti'in mbin na' lat bega wa ngokti'inka.
50002017	Le'a ta na nge' ladna bega Dios no ndun bega ti'in ten Dios nak cuent dub xnab nsa'a bega ndo' Dios. Tal le'a na' gat le'a na' no gak cuent dub xnab usa na' ndo' Dios, parea le'a na' nten ladna lak nten ladna bega nat.
50002018	No liga le'a bego nsabndo' iten ladna lak nten lad na'.
50002019	Tal le'a Jesús Xwan beuna ula'a, le'a na' sken utu'ub Timoteo ndo' bega, ndontsa mas iten lad na' gor ilen xa gab xa xte'e nde bega.
50002020	Le'a nabtsa Timoteo ndanbe'e lakkata na', le'a xa idub ncho ladna nyu'no ladna bega.
50002021	Le'a iteata be men nkwa'an xte'e wen yoo le'aka le'a xa, na'anpa nkwa'an bexa ta nsak ladna Cristo Jesús.
50002022	Ná le'a bega yá uni'íka xte'e wen ndun Timoteo le'a xa nak cuent dub xi'ín~na', dubtsa ndadi'izh besa di'izh wen ten Cristo.
50002023	Ta we'e nlad na' utu'ub na' xa ndo' bega, zha na inítsa na' ná xte'e iti'id na' ndo' be ta ndee.
50002024	No ndangea lad na' le'a Dios ula'a le'a na' sken gal ina' bega.
50002025	No nsak na' nsabndo' utu'ub na' no Epafrodito ndo' bega, le'aka xa mtu'ub bego gakno na' wa. Le'a xa wa no nak beuna xmen Cristo no ndunno xa na' ti'in ten Cristo, lak ndun dub soldad ti'in ndo' xa nibe'e xa.
50002026	Le'a xa wa uzhebpa nlad ya'ina' iteanak bega, no uzhe'eb nyu' ladna xa geal le'a bega mbi'ín le'a xa kwea' usak.
50002027	Ta ugeaka le'a xa kwea' usak gast yamer ngat xa, ná le'a Dios ngokno xa lá ula'a Dios ngat xa. No li ngokno Dios na' ndontsa na'anpa mas uban yolad na' tal le'a xa ngat.
50002028	Ta we'e le'a na' sken utu'ub xa ndo' bega, ndontsa zha ini'ígal bega xa le'a bega iten ladna no na'antapa yu'no lad na' bega.
50002029	Le'a gor ilansea' xa, bten ladna bega no utsin binno bega xa, le'a xa no nak beuna xmen Dios. Le'a bega nsabndo' gap mod ndo' bexa na ndun lak ndun xa wa.
50002030	Le'a xa uzhe'eb ndun ti'in ten Cristo gast yamer ngat xa. Msa'a xa xa guni'i mas gat xa, ndontsa gakno xa na' itea be ta lá yoo gan gakno bega na' wa.
50003001	Nat le'a bega nak beuna xmen Cristo wa, bten ladna bega ta na nak bega xmen~xa. Le'a na' na'anpa ne'e ladna nke'a be ta ndee wa stub biaj, le'a‑yá dub ta gakno bega.
50003002	Gop bega cuent ndo' bexa ndeseayun be ta ugap. Le'a bexa ndab le'a be xabgi'i nsabndo' yoo be'e ndontsa uluu le'a bexa xmen Dios.
50003003	Ná le'a ta nluu le'a beuna xmen Dios, le'a ta wa ta na ndankea beuna Dios lak ndakno Espíritu ten Dios beuna, no nten ladna beuna nak beuna xmen Cristo Jesús, na'anpa nge' ladna beuna ta ndun beuna ndontsa wen ya'an beuna ndo' Dios.
50003004	Parea ncho be ta ndun na' ndee syo'oka gan ige' lad na'. Tal ncho ton nge' ladna be ta ndun xa, le'a na' mas syo'o gan li gun.
50003005	Ulo bexa be'e na' zha na ncho'o na' xo'on wizh. No le'a na' xa ras Israel. Le'a usan gox polta ten na' Benjamín. Le'a na' xa hebreo, xin bexa hebreo. No ngok na' xa fariseo, bexa na mas ndankea be ley ten bexa judio.
50003006	Uzhe'eb ngwankea na' ley ten besa xa judio, gast uzhe'eb mtsaksi na' be xmen Jesús. No na'an ton gab le'a na' lá uxobgek ndo' ley ten besa xa judio wa.
50003007	Parea le'a be ta na lita mbinbe'e na' uzhebpa ta nsak wa, nat uní na' le'a be ta wa sbe'en ta na'an xti'in nat le'a na' ndangea ladna Cristo.
50003008	Le'a itea be ta wa, nat uní na' le'a be ta wa ta na'anpa nsak. Le'a ta mas nsak wa, le'a ta wa ta nchando' na' Cristo Jesús, xa nibe'e na'. Nat mla na' itea be ta cuent nak gix ngabi beuna wa, ndontsa igondo' na' Cristo,
50003009	no yo'ono na' xa. Yá na'antapa ndanbe'e na' le'a na' wen ya'an ndo' Dios ke ten ta ngwankea na' ley wa. Ndi uní na' le'a na' wen ya'an ndo' Dios ta na nge' lad na' Cristo, lak tal ton ige' ladna Cristo wen ya'an xa ndo' Dios.
50003010	Le'a na' nlad igondo' Cristo no gap na' juers ten Dios ta na mxiste Cristo ndo' gealgut, no uxik na' ndo' be gealkwea' lak mxik xa ndo' gealkwea', no gast gat na' lak ngut xa.
50003011	No ndangea lad na' le'a Dios ixiste na' ndo' gealgut.
50003012	Na'anpa gáp na' le'a na' ndapla itea be ta wa, le'a na' na'anpa nakla lakkata nlad Dios. Ná le'a na' ndun juers gast li gak na' geal le'a Cristo Jesús mti na' ndontsa li gun na'.
50003013	Bego nak beuna xmen Cristo, na'anpa gáp na' le'a na' ndee ngol uso'la‑yá. Parea mla na' be ta mbin na' polta wa, cha ndi ndun na' juers gal uso' na' ta ncho mas ndo' ndee,
50003014	ndontsa gak na' lakta nlad Dios gak na' wa. We'e le'a na' cha gun gan ta usa'a Dios wa, ta na gal uso' be men mti Dios, bexa nak xmen Cristo Jesús wa.
50003015	Le'a itea beuna na nge'ka ladna Dios, lba'a nsabndo' gunbe'e beuna. Tal ncho dub bega ndanbe'e ndi stubga mod, le'a Dios sluuka ta wa ndo' bega.
50003016	Parea le'a iteanak beuna nsabndo' gun ta uni'íla beuna le'a Dios nlad gun beuna.
50003017	Bega nak beuna xmen Cristo, bin bega lakka ndun na', no bwi'i bega le'a ncho bexa yá likaga ndun lak ndun besa.
50003018	Le'a na' sianla biaj ndáp ta ndee, nat gast ndon na' gáp na'‑yá stub biaj, le'a kwa'ad be men ndi nxee ladna ta ngut Cristo ndo' cruz.
50003019	Le'a bexa li ndun wa gak perdid, le'a bexa wa ndanno be ta ndal ladna xa cuent dub dios ten xa. Le'a bexa wa nsabndo' idono ladna ta ndun bexa wa, ná le'a bexa ndi nzhinnona ta wa. Ndanbe'e bexa sbe'en be ta gizhliyo ndee.
50003020	Ná le'a beuna nak men gibe'a, sa ilen Jesucristo Xwan beuna, xa nsa'a dub gealnaban kub ndo' beuna.
50003021	Le'a xa wa ndap juers nibe'e xa ndo' iteanak be ta ncho. Le'a juers we'e uche'a xa cuerp ule'a nak ten beuna, yak‑a lak nak cuerp uzhe'eb wen ten Jesús.
50004001	Bego nak beuna xmen Cristo, ga'altsa kwe bega ndo' Dios Xa Nibe'e, bego nak amig ten na'. Le'a na' nkwea' ladna bega no uzhebpa nlad na' gal ina' na' bega. No ntenno lad na' bega, le'a ta na nge' ladna bega Dios wa nluu le'a na' wen mbin ndo' Dios.
50004002	Le'a na' na'ab ndo' Evodia no ndo' Síntique dubtsa gak bexa lak nsabndo' gak beuna nak xmen Cristo.
50004003	No na'ab na' ndo' lu xa wen ndunno na' ti'in, gakno lu itop be xagots wa, le'a bexa wa ngokno na' mbidi'izhbe di'izh wen ten Cristo, no Clemente nsea stapla bexa mbinno na' ti'in. Le'a bexa wa nak puntla ndo' libr ncho gibe'a sa nkea lea' bexa ndap gealnaban ndo' Dios.
50004004	Sbe'en bten ladna bega le'a bega xmen Cristo Jesús. Stub biaj ndáp na'‑yá: ¡Bten ladna bega!
50004005	Utsin gok bega ndo' be men, ndontsa ini'í be men xte'e nak bega. Le'a Cristo yamer ilengal.
50004006	Na'anpa yu' ladna bega ni dub ta'a yasea bega. Ndi bidi'izhno bega Dios no unab bega ndo' Dios ta nki'in bega, no bsa'a bega xno ndo' xa.
50004007	Le'a Dios gun wen yoo ladna bega, dub ta mas si'il ndo' lak nyakbe'ena beuna. We'e le'a bega na'anpa izheb, no ni lá yu' ladna bega, ta na nak bega xmen Cristo Jesús.
50004008	Bego nak beuna xmen Cristo, lulttsa stub ta'a gáp na' ndo' bega: Binbe'e bega itea ta ugea, no itea be ta'a le'a nak, no itea ta ga'al nak, no itea ta umbi'i nak ndo' Dios, no itea ta nsak ladna Dios, no itea ta ncho'ob di'izh wen nak. Binbe'e bega be ta mas utsin nak wa, ta na mas ndab be men wen nak.
50004009	No binta bega be ta mluu na' no be ta mbidi'izh na', be ta mbi'ín bega, no be ta uni'í bega ndun na'. We'e le'a Dios xa na ndun wen nyo'o ladna beuna iso' wats bega.
50004010	Le'a na' uzhebpa nten ladna no nsa na' xno ndo' Cristo, geal le'a bega ndaknogal na' nat. Le'a na' uní le'a bega nlad ngakno na' zha wa, ná le'a bega lá yo'o gan ngun ta wa.
50004011	Na'anpa li ngáp na' geal le'a na' nki'inka be ta'a, le'a na' ngók ntenno lad na' guni'i xta'an ndap na'.
50004012	Ncho zha na'an xta'an ndap na' no ncho zha sian ta'a ndap na'. Na' ngók nten lad na' guni'itsa xte'e ncho'o na', tal mzhea na' natal ndanna na', no tal gap na' sian ta'a natal ni dub ta'a lá gap na'.
50004013	Le'a na' gun gan ndo' guni'i xta'an iti'id na', le'a Cristo le'a nsa'a juers ndo' na'.
50004014	Ná le'a bega wen mbin ngokno bega na' zha na uti'id na' ndo' be gealkwea' wa.
50004015	Le'a bego xa gezh Filipos ba' uni'íka le'a zha ned mbidi'izh na' di'izh wen ten Cristo ndo' bega, cha mka'an na' región Macedonia ba', ni stub xkwa'a be xmen Cristo lá ngakno na'. Ndon nabtsa bego ba' ngokno na', msa'a bega be ta nki'in na'.
50004016	No zha na ncho'ota na' gezh Tesalónica, le'a bega mtu'ub ta nki'in na' plata biaj.
50004017	Na'anpa gáp na' mas usa'a bega ta'a ndo' na', ndi nlad na' le'a Dios kix ta ngokno bega na' wa.
50004018	Le'a Epafrodito wa myun cuent itea be ta mtu'ub bega wa. Le'a ta wa mas sian ngok ndo' lak nki'in na'‑yá. Le'a ta na li mtu'ub bega wa nak cuent dub xnab msa'a bega ndo' Dios, dub ta uxe'e msak ladna Dios.
50004019	Le'a Dios ten beuna sa'aka iteanak be ta'a nki'in bega, lakta ndap xa sian be ta wen nsa'a xa ndo' be xmen Cristo Jesús.
50004020	¡Idub tiemp gab beuna le'a Dios Xus beuna ndon le'a juert nak! Lika nak‑a.
50004021	Unidi'izh bega sakndo' na' ndo' itea be xmen Cristo Jesús ndencho sa ba'. Le'a bexa nak xmen Cristo nchono na' no nidi'izh ndo' bega.
50004022	Le'a bexa ndun ti'in ndo' César xa nibe'e Roma no iteata bexa nak xmen Cristo gezh ndee no nidi'izh ndo' bega.
50004023	Na'ab na' ndo' Jesucristo Xwan beuna mas uzhe'eb utsin gunno xa iteanak bega. Lika gak‑a.
51001001	Le'a na' ndee Pabl, xa mtu'ub Dios gun na' ti'in ten Jesucristo. Le'a na' no Timoteo xa no nak xmen Cristo,
51001002	nke'a besa git ndee ndo' bego nak xmen Dios ndencho gezh Colosas ba', bego na no ndangea ladna Cristo. Nab besa ndo' Tad Dios nsea ndo' Jesucristo Xwan beuna utsin gak bexa ndo' bega no gun bexa wen yoo ladna bega.
51001003	Le'a itea gor nab besa ndo' Dios gakno bega, le'a besa no nsa'a xno ndo' Dios Xus Jesucristo Xwan beuna,
51001004	ta na mbi'ín besa xte'e nge' ladna bega Cristo Jesús nsea xte'e nkwea' ladna bega itea bexa nak xmen Dios.
51001005	Li nak bega geal le'a bega ndenkea' ika'a ta usa'a Dios ta ndap xa gibe'a, ta na li mbi'ín bega ndab di'izh gealngea ten Cristo.
51001006	Le'a di'izh wa ulanseala ndo' bega lak mte'achso‑yá idub ndo' gizhliyo. No kwa'ad bexa nsayungea ladna‑yá no mas ndun bexa ta nsak ladna Dios. No liga bega mas nsayák ndo' lak zha ned mbi'ín bega ná xte'e nkwea' ladna Dios bega, no mgondo' bega le'a ta wa gealngea.
51001007	Le'a di'izh wa ta mluu Epafras ndo' bega. Le'a xa wa dub amig ten besa xa ndunno besa ti'in, no wen ndun xa ti'in ten Cristo lat bega.
51001008	No mbidi'izh xa ndo' besa xte'e nsa'a Espíritu ten Dios ta nkwea' ladna bega be ltsa'a bega.
51001009	Ta we'e gast wizh mbi'ín besa ta wa no gast nat, nab tse'e besa ndo' Dios gakno bega. No nab besa ndo' Dios le'a Espíritu ten Dios uxa'al gek bega, ndontsa mas igondo' bega xta'an nlad Dios gun bega no mas yakbe'ena bega‑yá.
51001010	We'e gak bega lak nsabndo' gak dub xmen Cristo, gun bega be ta nsak ladna xa, no utsin gak bega ndo' be men, no mas yakbe'ena bega ná xte'e nak Dios.
51001011	No nab besa ndo' Dios le'a juers si'il ten Dios gun juert gak lado'o bega, ndontsa uxik bega ndo' itea be ta'a, ni lá izhanna bega no ni lá gach ladna bega.
51001012	Ndi iten ladna bega usa'a bega xno ndo' Dios Xus beuna, xa na mche'a lado'o beuna ndontsa syo'o gan ika'a beuna ta wen usa'a xa ndo' be xmen~xa, bexa nde ndo' xe'a ten xa.
51001013	Le'a Dios ulo'o beuna ndo' sa ukaw, cha mbi'i xa beuna sa nibe'e Xin~xa, xa ndon le'a nkwea' ladna xa.
51001014	Le'a xa wa utix be ke ten beuna no ten ten xa, cha mtsu'u xa be ke ten beuna.
51001015	Le'a Cristo dubtsa nak no Dios, xa na lá yoo gan ini'í beuna. Le'a zha na mtexan Dios iteanak be ta'a, le'a Xin Dios yá nchoka, no le'a xa nibe'e itea be ta'a.
51001016	Le'a xa wa le'a mtexan iteanak be ta'a, be ta ncho gibe'a no be ta ncho ndo' gizhliyo, be ta na' beuna no be ta lá yoo gan ina' beuna, be angel no iteata be espíritu nibe'e. Le'a itea be ta ncho wa le'a Xin Dios le'a mtexan‑a, cha le'a xa nibe'e ta wa.
51001017	Le'a xa wa ndon ned ncho ndo' iteanak be ta'a, no juers ten xa itea be ta'a ndakti'in.
51001018	No nibe'e xa ndo' iteanak beuna nak xmen~xa, lak nibe'e gek dub men idub las~xa. Le'a xa ndon le'a ned ncho ndo' itea be ta'a, no ndon ned xa mban ndo' gealgut. Ta we'e le'a xa le'a nak xa nibe'e itea be ta'a.
51001019	Ta we'e le'a Dios msak ladna le'a Xin Dios nak idub lak nak Dios.
51001020	No mbinbe'e Dios le'a juers ten Xin~xa le'a itea be ta'a yakcha'aw, be ta ncho ndo' gizhliyo no be ta ncho gibe'a. Le'a Xin Dios wa ngut ndo' cruz mtsi'i xa ten ten xa, ndontsa wen ya'an be men ndo' Dios.
51001021	Le'a polta le'a bega lá nchando' Dios, no lá ndun bega ta nsak ladna Dios, le'a ta ndanbe'e bega no ta ndun bega ta ugap nak. Parea nat le'a Dios mbin wen mya'an bega ndo' xa,
51001022	juers ten ta mbin Cristo. Le'a xa wa myak men no ngut xa, ndontsa gal zha uso' xa bega ndo' Dios le'a bega umbi'i gak, no ni dub ke lá gap bega.
51001023	Li gunno xa bega tal le'a bega ta ugeaka nge' ladna Cristo, no ndenkea' bega ika'a bega ta usa'a Dios lak ndab di'izh wen ten Dios ta mbi'ín bega wa. Le'a di'izh wa ngenka idub ndo' gizhliyo, ta na li no na' ndadi'izh wa.
51001024	Nat le'a na' nten ladna nti'id na' be gealkwea' ndee ndontsa gakno na' bega. Le'a be gealkwea' wa ta nsabndo'ka iti'id na' lak utid Cristo gealkwea' ndontsa ngokno xa be xmen~xa.
51001025	Le'a Dios mso' na' gun na' ti'in ten xa lat be xmen~xa wa, mtu'ub xa na' gudi'izh na' idub di'izh ten xa ndo' bega.
51001026	Le'a ta ndadi'izh na' wa le'a polta le'a‑yá uga'ach nak, parea le'a nat le'a Dios mluu‑yá ndo' bexa nak xmen~xa,
51001027	ndontsa le'a bexa na'anpa xa judio ini'í xte'e si'il no wen nak ta uga'ach wa. Le'a ta wa Cristo xa ncho len lado'o bega nat, ta we'e nge' ladna bega ya' bega wats Dios gibe'a.
51001028	Le'a besa ndadi'izh di'izh ten Cristo ndo' be men, ntenxe'a besa bexa, no nluu besa bexa iteanak be ta ndák besa, ndontsa gak bexa idub lakka nlad Cristo Jesús.
51001029	Ta we'e uzhebpa ngo'o na' gan ndun na' ti'in ten Cristo, lak nsa'a xa juers ndo' na'.
51002001	Le'a na' nlad ini'í bega le'a na' uzhebpa ngo'o gan ndakno na' bega, nsea bexa gezh Laodicea, no iteata bexa nak xmen Cristo, bexa gol ni'í na'.
51002002	Li ndontsa mas juert gak lado'o bega, nsea dubtsa ikwea' ladna bega be ltsa'a bega, no uzhe'eb yakbe'ena bega be ta wen ten Dios. We'e igondo' bega ta uga'ach mbinbe'e Tad Dios wa, le'a ta wa le'aka Cristo,
51002003	xa na ndun nyakbe'ena beuna itea be ta nsak ten Dios.
51002004	Ta ndee wa ndáp na' ndo' bega, ndontsa na'an ton ukwi'inno bega no be di'izh chul ndadi'izh xa.
51002005	Le'a na' ndee na'anpa ncho'o wats bega, parea le'a na' nyu'no ladna bega. No nten lad na' ndón na' xte'e utsin ndun bega no xte'e dubtsa nge' ladna bega Cristo.
51002006	Le'a lak mbingea ladna bega Jesucristo Xwan beuna, no liga bin bega be ta nsak ladna xa.
51002007	Gok bega cuent dub ya wat ncho lo'~na, natal cuent dub ni'i nsob ndo' dub ge'da'a. Dubtsa ute bega, lá ula'a bega ta nge' ladna bega Cristo lak mlu'u bexa bega, no bsa'a tse'e bega xno ndo' Dios.
51002008	Bla'ach bega na'an ton ukwi'inno bega be ta na'an xti'in ndadi'izh bexa. Le'a ta wa laktsa ndanbe'e be men ndencho ndo' gizhliyo, na'anpa lak nak di'izh ten Cristo.
51002009	Le'a idub lak nak Dios, li nak Cristo.
51002010	Le'a cuent ten Dios le'a bega na'an xta'an ndun jwalt ta na nak bega xmen Cristo, xa juert nak ndo' itea be espíritu nibe'e.
51002011	Le'a ta na nak bega xmen Cristo, ta we'e le'a bega ncho be'e. Parea le'a be'e wa na'anpa men igo, le'a Dios le'a ulo‑yá gor na myak bega xmen Cristo, cha mla'a bega ta ugap nak bega.
51002012	Le'a gor na utalea' bega le'a ta wa cuent mga'achno bega Cristo no mbanno bega Cristo, geal le'a bega nge' ladna juers ten Dios ta na mxiste Cristo ndo' gealgut.
51002013	Le'a zha na bi ndun bega be ta ugap no biseata ula'a bega be ta ugap nak bega, le'a bega cuent dub xa ngut. Parea le'a Dios msa'a gealnaban ndo' bega lak msa'a xa‑yá ndo' Cristo, no mtsu'u xa itea be ke ten bega.
51002014	Le'a ta wa cuent mnitndo' xa dub git nkea itea be ke ten beuna ndo' na, git na li nsake beuna wa, cha mke'a xa git wa ndo' cruz.
51002015	No mlat Dios juers ten be espíritu nibe'e zha na ngut Cristo ndo' cruz, ta mluu ndo' ga'al be men le'a Cristo mbinla gan ndo' be espíritu wa.
51002016	Le'a ncho be men ndab le'a bega ugap nak gor na ndaw bega dub ta'a no ndo bega stub ta'a. No ndab bexa yankea bega ujest ten mbe'e kub, no be wizh ne'e bexa, no iteata be ujest ten bexa. Parea na'anpa ula'ach bega ta ndab bexa wa.
51002017	Le'a itea be ta nibe'e bexa wa nak cuent dub xi'ín ta ndi'izh ilen tso'o wa, le'a ta wa Cristo.
51002018	No lá ula'ach bega ta ndadi'izh bexa migab uzhebpa bexa bcha'an nak, ndankea bexa be angel no ndab bexa uni'í bexa ta mlu'u Dios cuent dub ta mche'a ladna bexa. Le'a bexa wa uzhebpa nzhinna, ná le'a ta ndanbe'e bexa wa ta na'an xti'in.
51002019	Le'a bexa wa na'anpa ige' ladna Cristo. Le'a Cristo le'a nak xa nibe'e ndo' itea be xmen~xa, no ndakno xa bexa, nsea nyunjunt xa bexa, ndontsa mas nsayakbe'ena bexa lak nsa'a Dios.
51002020	Le'a ta na ngut Cristo, le'a beuna no ngut cuent ten be ta gizhliyo. ¿Cha xta'an bi ndun bega lak ndun be men gizhliyo, no lak nibe'e bexa wa zha?
51002021	Ndab bexa: “Lá ugal lu ta ndee, no lá gaw lu ta ba', no lá isen lu be ta ndee.”
51002022	Le'a itea be ta li ndab bexa wa ndadi'izh cuent ten be ta initndo'. Le'a ta wa mentsa nibe'e no mentsa nlu'u‑yá.
51002023	Le'a ta nibe'e bexa wa nluu cuent dub ta wen, le'a bexa ndab le'a beuna nsabndo' yankea Dios, no lá izhinna beuna, no gaisa'ab beuna ndo' be ta nlad beuna. Parea le'a be ta nibe'e bexa wa lá isu'u gakno beuna gaisa'ab beuna ndo' be ta ugap nlad beuna.
51003001	Le'a lak mban Cristo ndo' gealgut liga ndap bega dub gealnaban kub. Ta we'e bkwa'an bega be ta gibe'a, sa nsob Cristo wats Dios lad ga'al.
51003002	Binbe'e bega be ta ncho gibe'a, lá gunbe'eta bega be ta ugap ncho ndo' gizhliyo.
51003003	Le'a lak ngok bega polta wa le'a nat le'a ta wa cuent dub ta ngut. Nat ndap bega dub gealnaban kub ndo' Dios wats Cristo, dub gealnaban na'anpa ini'í be men.
51003004	Le'a zha na ulundo' Cristo xa nsa'a gealnaban ten beuna wa, we'e le'a bega no ulundo' wats xa ndo' xe'a si'il ten xa.
51003005	Bnitndo' bega be ta ugap nak bega: lá ugal bega dub xa na'anpa xa ten bega, no lá gun bega be ta bzhi'ik, no lá isankea bega tso'o be ta ugap nlad bega. No lá isa'ab ladna bega gap bega sian ta'a, le'a ta wa cuentka gor ndankea bega dub dios gizhliyo.
51003006	Le'a Dios utsaksika bexa na li ndun be ta ugap wa, bexa lá nxobgek ndo' Dios.
51003007	Le'a polta le'a bega no li ngok, zha bi ndencho bega ndo' be ta ugap wa.
51003008	Parea le'a nat yá nsabndo' ula'a bega itea be ta ndee: lá gakloo bega, no ni lá ukwa'an bega uyo, no lá ixee ladna bega ndo' stub men, no lá inisi bega be men, no lá iní'i bega di'izh ugap.
51003009	No lá gun bega gealkwi'in, le'a bega yá mla'ala ta ugap ngok bega no be ta ugap mbin bega.
51003010	Le'a nat le'a bega mzhe'a xa'aga nak bega, geal le'a bega mas nsayak lak nak Dios, no mas nsagondo' bega Dios xa na le'a mbinde'e bega.
51003011	Ta we'e na'anpa nsak‑a tal bega xa judio natal bega na'anpa xa judio, no tal ncho be'e bega natal na'an be'e bega, no tal xa sit bega natal na'anpa xa ntsid bega, no tal xa ncha'ndo'o bega natal xa libr bega. Le'a ta nsak wa ta na nak beuna xmen Cristo, xa ncho len lado'o beuna.
51003012	Le'a Dios nkwea' ladna bega no mti xa bega gak bega xmen~xa bexa umbi'i. Ta we'e gok bega lak nsabndo' gak dub xmen Dios: blats ladna bega be men, no utsin gok bega ndo' bexa, no na'anpa zhin gak bega, no bcha'an gok bega, no na'anpa uxax gakloo bega.
51003013	No bxik bega ndo' be ltsa'a bega, no binge' ladna bega ndo' tal ton ugap ndanno bega lak mbinge' ladna Cristo ndo' bega.
51003014	Ndo' itea be ta ndee wa nsabndo' ikwea' ladna bega be ltsa'a bega, ndontsa dubtsa gak bega.
51003015	Bla'a bega inibe'e Dios len lado'o bega ndontsa utsin kwe bega, le'a Dios ta we'e mti bega gak bega dub xkwa'a xmen~xa. No gab ge'al bsa'a bega xno ndo' Dios.
51003016	Idub tiemp lá yalad bega be di'izh ten Cristo, no gok bega idub lak ndab ta wa. Bluu bega no btenxe'a bega be ltsa'a bega idub lak ndák bega. Bsa'a bega xno ndo' Dios gor ndalto'o bega be salmo no be himno no be cant ndo' Dios.
51003017	Le'a itea be ta gudi'izh bega no be ta gun bega, bin bega sbe'en ta nsak ladna Jesús Xwan beuna. No bsa'a bega xno ndo' Tad Dios no be ta wen ndun Jesús.
51003018	Le'a bego xagots, bxobgek bega ndo' xabgi'i ten bega lak nsabndo'‑yá le'a bega nak xmen Cristo.
51003019	Le'a bego xabgi'i, bkwea' ladna bega xagots ten bega na'anpa ugi'i gak bega ndo' xa.
51003020	Le'a bego be me'ed no bexa ben, sbe'en bxobgek bega ndo' xus bega no ndo' xna'a bega, le'a ta wa ta nsak ladna Cristo Xwan beuna.
51003021	No bego na ndap be xin~na, lá gunno bega bexa ta gakloo bexa ndo' bega cha gach ladna bexa.
51003022	Le'a bego na nak dub xa ncha'ndo'o ndo' ya'a dub men, bxobgek bega ndo' xa nak xwan bega ndo' gizhliyo ndee na'anpa gor nsowi'itsa xa lak ndun bexa nlad wen ya'an ndo' xwan~na. Ndi idub ncho ladna bega bin bega ti'in ndo' xa wa geal le'a bega xmen Dios.
51003023	Itea ti'in gun bega, bin bega‑yá idub ncho ladna bega, cuent dub zha ndun bega ti'in wa ndo' Cristo na'anpa ndo' men‑a.
51003024	Le'a bega uni'í le'a Dios kix be ta wen ndun bega wa lak ndab Dios gunka xa, le'a bega ndo' Cristo ndun ti'in.
51003025	Parea le'a tal ton gun be ta ugap, le'a Dios utsaksi xa tal plo be ta ugap mbin xa wa. Le'a Dios kix kadga ndo' be men lak nsabndo'‑yá.
51004001	Le'a bego nak xwan bexa ndun ti'in ndo' na, utsintsa binno bega bexa wa. Lá yalad bega le'a bega no ndap dub Xwan~na ncho gibe'a.
51004002	Le'a iteanak bega bidi'izhno tse'e bega Dios, no bsa'a bega xno ndo' Dios.
51004003	No unab bega ndo' Dios uxa'al Dios nes ndontsa yoo gan gudi'izhta besa di'izh ten Cristo ndo' be men, ta na lá nchando' bexa polta wa. Le'a ke na ndadi'izh na' di'izh wa, ta we'e nkea na' litgi'ib ndee.
51004004	Unab bega ndo' Dios gakno Dios na', ndontsa uya'al gudi'izh na' di'izh wa lak nsabndo'‑yá.
51004005	Binbe'e bega xte'e gak bega ndo' bexa lá nchando' Cristo, no list ute bega gudi'izh bega di'izh ten Dios ndo' bexa.
51004006	Le'a gor ndadi'izhno bega bexa wa nsabndo' utsin gudi'izh bega dub mod isak ladna bexa‑yá. No binbe'e bega xte'e ika'ab bega tal ncho xta'an inabdi'izh bexa ndo' bega.
51004007	Le'a Tíquico dub xa no nak xmen Cristo gab ndo' bega xte'e nsati'id na'. Le'a xa wa dub amig ten na' no ndakno xa na' ndun besa ti'in ten Cristo.
51004008	Le'a na' ntu'ub xa ndo' bega ndontsa ini'í xa ná xte'e nde bega, no gun xa mas iten ladna bega.
51004009	Le'a xa wa go'o no Onésimo dub xa ltsa'a bega, no nak xa dub amig ten na'. Le'a bexa wa gudi'izh ndo' bega itea ta'a nsatid besa sa ndee.
51004010	Le'a Aristarco dub xa no nkeano na' litgi'ib ndee nidi'izh ndo' bega. No Marc sobrin ten Bernabé nidi'izh ndo' bega. Le'a na' ndápka ndo' bega xte'e nsabndo' utsin gak bega ndo' Marc tal le'a xa ya'ina' bega.
51004011	No nidi'izh Jesús xa no nsalea' Justo. Lat bexa ndunno na' ti'in ten Dios sa ndee, le'a yontsa bexa ndee nak xa judio, no ndun bexa mas nten lad na'.
51004012	No nidi'izh Epafras dub xa ltsa'a bega, dub xa no ndun ti'in ten Cristo. Uzhebpa nab xa ndo' Dios gakno Dios bega, ndontsa dubtsa ige' ladna bega Dios no gun bega iteanak be ta nlad Dios.
51004013	Le'a na' uní le'a Epafras nyu'no ladna bega no bexa ndencho gezh Laodicea nsea gezh Hierápolis.
51004014	Le'a Luc xa nak doctor no amig ten besa nidi'izh ndo' bega, no Demas nidi'izh ndo' bega.
51004015	Unidi'izh bega sakndo' na' ndo' bexa ndencho Laodicea, bexa no nak xmen Cristo. No unidi'izh bega ndo' Ninfas no ndo' be xmen Cristo nzhealbe ta lid~xa.
51004016	Le'a gor na mtayo'ol bega git ndee, cha btu'ub bega‑yá ndo' bexa nak xmen Cristo gezh Laodicea, ndontsa no bexa go'ol‑a. Cha no bega go'ol git mtu'ub na' ndo' bexa Laodicea wa.
51004017	Gud bega ndo' Arquipo utsin gun xa ti'in msa'a Cristo gun xa.
51004018	Le'a na' ndee Pabl nke'a na' be letr ndee ya'a~na', ta nidi'izh na' ndo' bega. Lá yalad bega le'a na' nkea litgi'ib. Nat na'ab na' ndo' Dios uzhebpa utsin gunno xa bega. Lika gak‑a.
52001001	Le'a na' ndee Pabl no be ltsa'a~na' Silvano nsea Timoteo nke'a besa git ndee ndo' bego nzhealbe gezh Tesalónica ba', le'a bega xmen Tad Dios no Jesucristo Xwan beuna. Na'ab na' ndo' Tad Dios no ndo' Jesucristo Xwan beuna utsin gak bexa ndo' bega, no gun bexa wen yoo ladna bega.
52001002	Le'a besa nsa'a tse'e xno ndo' Dios por itea bega, no nab besa ndo' Dios gakno Dios bega.
52001003	Le'a gor na ndadi'izhno besa Dios Xus beuna, ntse'a ladna besa be ta wen ndun bega geal nge' ladna bega Cristo, no xte'e utsin nak bega ndo' be ltsa'a bega geal nkwea' ladna bega bexa, no xte'e nkenkea' bega zha ilen Jesucristo Xwan beuna stub biaj.
52001004	Bego nak beuna xmen Cristo, le'a Dios nkwea' ladna bega, no uni'í besa le'a xa le'a mti bega gak bega xmen~xa.
52001005	Le'a zha mbidi'izh besa di'izh wen ten Cristo ndo' bega, le'a ta wa na'anpa sbe'en di'izhtsa. Le'a besa no mbin sian be ta'a juers ten Espíritu ten Dios, ta mluu le'a Dios le'aka mtu'ub besa. Le'a bega uni'íka xte'e utsin ngok besa lat bega geal le'a besa nkwea' ladna bega.
52001006	Le'a gor na mbingea ladna bega di'izh ten Dios, le'a bega myak lak nak besa no lak ngok Jesús Xwan beuna. Le'a zha wa le'a bega uni'í sian gealkwea', parea le'a Espíritu ten Dios mbin mten ladna bega.
52001007	We'e le'a be xmen Jesús ndencho Macedonia no Acaya uni'í xte'e utsin nak bega, ta we'e cha no bexa nlad li gak.
52001008	We'e le'a di'izh ten Jesús mte'achso idub Macedonia no Acaya. No gast itea lad mbi'ín be men xte'e ndangea ladna bega Dios, gast ni lá nki'inta besa gudi'izh xte'e nak bega.
52001009	Le'a bexa wa ndadi'izhbe ná xte'e utsin ngok bega ndo' besa gor ulaya' besa sa ba', no xte'e mla'a bega be dios gizhliyo, cha mbingea ladna bega Dios nban, xa ta ugeaka le'a nak Dios,
52001010	no xte'e ndenkea' bega zha ilen Xin Dios gibe'a, xa mxiste Dios ndo' gealgut. Le'a ta wa Jesús, xa na ko'o beuna ndo' ta uzhe'eb utsaksi Dios be men.
52002001	Bega nak beuna xmen Cristo, le'a bega uni'íka le'a zha na uyo'o besa lat bega wa, le'a ta wa uzhe'eb ngokno bega.
52002002	Lak uni'í bega le'a bexa gezh Filipos ugap mbinno besa no unisi bexa besa. Ná le'a Dios ngokno besa ndontsa lá izheb besa mbidi'izh besa di'izh wen ten Dios ndo' bega, maska uzhe'eb ngoklono be men besa.
52002003	Le'a ta li mbidi'izh besa wa ta ugeaka, na'anpa nlad besa ugap gunno besa bega no na'anpa ukwi'inno besa bega.
52002004	Le'a besa ndi ndadi'izh di'izh wen ten Cristo lak msa'a Dios gun besa. Le'a besa na'anpa ndun ta isak ladna be men, le'a besa ndi ndun ta isak ladna Dios, xa nchando' lado'o beuna.
52002005	Le'a bega uni'íka le'a besa nunk lá ngudi'izh di'izh ugu'ud ndontsa isak ladna bega ta nluu besa. Le'a Dios nsobwi'i le'a besa na'anpa ngudi'izh ta wa ndontsa gun besa gan med.
52002006	Le'a besa ni lid nkwa'an xte'e utsin gak be men ndo' besa, ni bego no ni bexa xa'aga. Le'a ta na nak besa apostol ten Cristo, le'a besa syo'o gan inibe'e ndo' bega.
52002007	Parea le'a besa ndi bcha'an ngok ndo' bega, lakta utsin nla'ach dub xagots be xme'ed~na.
52002008	Uzhebpa nkwea' ladna besa bega. Ta we'e na'anpa nabtsa di'izh wen ten Dios mbidi'izh besa, gast no usa'a besa le'aka le'a besa geal le'a besa nkwea' ladna bega.
52002009	Bego nak beuna xmen Cristo, ntse'aka ladna bega xte'e mbin besa ti'in te'al tezhea, ndontsa na'anpa sbe'en bega usa'a be ta nki'in besa, zha mbidi'izh besa di'izh wen ten Dios ndo' bega.
52002010	Le'a bega uni'íka no nsobwi'i Dios le'a besa utsin ngok lat bega ndangea ladna Jesús, no mbin besa lak nsak ladna Dios, no na'an xte'e yo'o gan ngab be men le'a besa ugap mbin.
52002011	No uni'íka bega le'a besa mbinno bega lak ndanno dub xabgi'i be xin~na: mlu'u besa ná xte'e gak kadga dub bega, no mlu'uzh besa bega,
52002012	no unibe'e besa gun bega lak nsak ladna Dios, xa mti bega yoo bega sa uzhebpa chul sa nibe'e Dios.
52002013	Ta we'e le'a besa nsa'a tse'e xno ndo' Dios, le'a zha na mbi'ín bega di'izh ten Dios ta na mbidi'izh besa, le'a bega na'anpa ngab le'a‑yá di'izh ten mentsa. Ndi mbingea ladna bega le'a‑yá di'izh ten Dioska. Ta we'e mas ndun bega ta nsak ladna Dios, bega ndangea ladna Cristo.
52002014	Bego nak beuna xmen Cristo, le'a bexa lazh bega xela mbinno bega, lakta utid be xmen Dios ndencho Judea, bexa ndangea ladna Cristo Jesús. Le'a bexa judio le'aka bexa lazh~xa xela mbinno bexa ndencho Judea wa.
52002015	Le'a bexa judio wa xa na mbit Jesús lak mbit be usan gox polta ten bexa wa be profet, no liga ulantu'ub bexa besa lat bexa wa. Le'a ta ndun bexa wa ta lá nsak ladna Dios, le'a bexa ndi ndakloo ndo' itea be men.
52002016	Le'a zha na nlad besa gudi'izh besa ndo' bexa na'anpa xa judio ndontsa no bexa gak xmen Dios, we'e le'a bexa judio wa nka li gun besa. Le'a bexa wa ndi mas sian ke nsayap ndo' Dios, no mas utsaksi Dios bexa wa.
52002017	Bega nak beuna xmen Cristo, le'a nat le'a besa sit ndencho ndo' bega dub nde'ep, parea le'a besa lá nyalad bega, no uzhebpa nlad besa ina' besa bega.
52002018	Nladka besa gi'id ina' besa bega, ta we'e le'a na' Pabl ndi'izh plala biaj gal ina'ka na' bega, ná le'a maxu'u uyontsaw.
52002019	Le'a ta nlad besa wa, ta na le'a gun iten ladna besa, ta ulu'u le'a ta mbin besa le'aka nak, le'a ta wa bego gor na kwe bega ndo' Jesucristo Xwan beuna zha ilen xa stub biaj.
52002020	Ta ugeaka le'a besa nzhinnona bega no ntenno ladna besa bega.
52003001	Ngol zha le'a besa yá lá uxikta nkwa'an besa bega, ta we'e mya'an nab besa gezh Atenas,
52003002	cha mtu'ub besa Timoteo ndo' bega. Le'a xa wa cuent wit beuna, no ndun xa ti'in ndo' Dios ndadi'izh xa di'izh wen ten Cristo lak ndun besa ndee. Li mtu'ub besa xa ndo' bega ndontsa utenxe'a xa bega mas ige' ladna bega Cristo,
52003003	ndontsa ni dub bega lá gach ladna ndo' be gealkwea' nsatid bega. Le'a bega uni'íka le'a beuna sian gealkwea' nsabndo' itid.
52003004	Le'a zha na bi ncho besa lat bega, le'a besa mbidi'izhka le'a beuna sian gealkwea' ini'í. Cha likaga ngok‑a lak uni'í bega wa.
52003005	Ta we'e ta na yá lá uxikta na' wa mtu'ub na' Timoteo mbi'id ina' bega, naga bi nge' ladna bega Jesús. Le'a na' nzheb ncha'a maxu'u ukwi'inno bega, no ncha'a itea ta mbin besa lat bega wa na'an xti'in.
52003006	Ná le'a gor na mla'ncha' Timoteo ngwa' xa sa ba', le'a xa mbidi'izh ndo' besa ná xte'e bi nge'ka ladna bega Cristo, no xte'e nkwea' ladna bega be ltsa'a bega. No mbidi'izh xa ná xte'e nten ladna bega gor ntse'a ladna bega besa, no nkwa'an bega besa lak nkwa'an besa bego ba'.
52003007	Bega nak beuna xmen Cristo, uzhe'eb bid ndesea besa no nsatid besa be gealkwea'. Parea ta na li nchoka bega len nes ten Dios wa le'a ndun nten ladna besa.
52003008	Le'a nat uzhe'eb nka'a besa juers ta na uni'í besa le'a bega nge'ka ladna Jesús.
52003009	Ni lá ini'íta besa xte'e usa'a besa xno ndo' Dios por bega lak nsabndo'‑yá. Le'a be ta li ndun bega wa le'a ndun uzhe'eb nten ladna besa ndo' Dios ten beuna.
52003010	Le'a besa te'al tezhea nab ndo' Dios ula'a Dios gi'id ina' besa bega, ulu'u besa bega ná xte'e mas uzhe'eb ige' ladna bega Dios.
52003011	Le'a Dios Xus beuna no Jesucristo Xwan beuna gakno besa nes gi'id ina' besa bega.
52003012	Le'a Jesús gun mas ikwea' ladna bega be ltsa'a bega no itea be men, lak uzhe'eb nkwea' ladna besa bega.
52003013	We'e le'a Dios gun mas ige' ladna bega xa, no umbi'i gak lado'o bega ndo' Tad Dios, gor ilen Jesucristo Xwan beuna nsea itea be xmen~xa, bexa umbi'i nak lado'o~na ndo' Dios.
52004001	Bego nak beuna xmen Cristo, le'a besa mluu ndo' bega xte'e gun bega ta nsak ladna Dios lakka nchasea ndun bega nat. Le'a ta na nak beuna xmen Cristo wa, uzhebpa nab besa ndo' bega gun bega juers mas li gak bega.
52004002	Le'a bega uni'íka xte'e ndab besa gak bega, lak nlad Jesús gab besa ndo' bega.
52004003	Le'a Dios nlad umbi'i gak bega ndo' xa; na'anpa ugal bega dub xa na'anpa xa ten bega.
52004004	No utsin gunno bega xagots ten bega lak nsak ladna Dios.
52004005	Na'anpa gun bega be ta nladtsa bega wa, lak ndun be men lá nchando' Dios.
52004006	Le'a cuent ten be ta ndee wa na'anpa ugap gunno bega stub xa, no na'anpa ukwi'inno bega xa, le'a lakka ndab besa ndo' bega le'a Dios utsaksi bexa na li gun wa.
52004007	Le'a Dios na'anpa mti beuna bzhi'ik gak beuna, le'a xa ndi mti beuna umbi'i gak beuna ndo' xa.
52004008	Ta we'e le'a tal ton nxelad ta ndáp na' ndee wa, le'a xa wa na'anpa dub mentsa nxelad, le'a xa wa ndi Dios nxelad, xa na nsa'a Espíritu ten na ndo' beuna.
52004009	Le'a besa lá nki'inta gab ndo' bega ikwea' ladna bega be ltsa'a bega, le'a Dios yá mlu'u ndo' bega le'a bega nsabndo' li gun.
52004010	Le'a bega nkwea'ka ladna itea bexa ndangea ladna Cristo, bexa ndencho idub Macedonia ba'. Ná le'a besa nab ndo' bega mas ikwea' ladna bega bexa,
52004011	no bcha'an gok bega, no bla'ach bega ti'in tentsa bega, no bin bega ti'in ten bega lak unibe'e besa.
52004012	We'e le'a be men lá ndangea ladna Jesús gap mod ndo' bega, no gap bega be ta'a nki'in bega.
52004013	Bego nak beuna xmen Cristo, le'a besa nlad ini'í bega xte'e gak be men ngut, ndontsa lá yoo uban ladna bega lak ndun bexa lá nchando' Dios.
52004014	Le'a lak ndangea ladna beuna le'a Jesús ngut no mbangal xa, no liga ndangea ladna beuna le'a Dios utu'ub Jesús ilenno xa bexa ngut, bexa mbingea ladna Jesús zha na bi nban bexa wa.
52004015	Ta we'e ndab besa ndo' bega lak mlu'u Jesús besa: Le'a wizh ilen Jesús le'a beuna bi ndenban ndee na'anpa ned ya' ndo' bexa ngut wa.
52004016	Le'a le'aka Jesús uge' iní'i, cha igen dub ti angel ndon le'a nibe'e, no kwezh trompet ten Dios, cha ila' Jesús gibe'a. We'e le'a bexa ngut wa ned ibanbe, bexa na mbingea ladna Cristo zha bi nban bexa.
52004017	We'e le'a beuna bi ndenban ndee cha ikeano bexa wa, cha izheal beuna Cristo ndo' xkaw ndo' mbi ba'. Cha litsa yoono beuna Cristo idub tiemp.
52004018	Ta we'e btenxe'a bega be ltsa'a bega no ta ndáp na' ndee wa.
52005001	Bega nak beuna xmen Cristo, le'a cuent ten bega le'a na' lá nki'in uke'a ná pol yoo be ta ndee wa.
52005002	Le'a bega uni'íka le'a gal wizh ilen Jesús wa, le'a xa wa ilen dub gor ni lá ndanbe'e bega, cuent nla' dub wa'an ta lid dub men gor te'al.
52005003	Le'a zha na gab be men: “Itea ta'a xe nak no na'an xta'an yasea beuna”, le'a gor we'e uxax ilen dub gealkwea' si'il tso'o bexa wa, lakta uxax nlen dub gealkwea' gor yamer gap dub xagots xin~na. Le'a be men wa lá yoo gan uxo'on ndo' gealkwea' wa.
52005004	Ná le'a bega nak beuna xmen Cristo na'anpa nde sa ukaw ndontsa na'anpa yanseana bega gal zha wa, lak ndanseana dub men gor nlen dub wa'an ta lid~na.
52005005	Le'a itea bego nde tezhea ndo' xe'a ten Dios. Le'a beuna na'anpa nde sa ukaw.
52005006	Ta we'e le'a beuna lá gak lak nak dub men lá ini'í xta'an ncho. Le'a beuna ndi nsabndo' kwena' no list kwe beuna.
52005007	Le'a bexa na ndadgats wa, gor te'al ndadgats. No bexa na ndun gealgu wa, gor te'al ndun gealgu.
52005008	Ná le'a beuna nde ndo' xe'a ten Dios, ta we'e list kwe beuna. Le'a beuna nge' ladna Dios no ndankea beuna xa. Le'a ta wa gakno beuna lak ndakno dub gi'ib ntsaw lado'o soldad. No nge' ladna beuna usa'a Dios gealnaban ndo' beuna, lakta nge' ladna dub soldad xo gi'ib nsob gek~na.
52005009	Le'a Dios na'anpa mti beuna ta na utsaksi Dios beuna, le'a xa ndi mti beuna ndontsa gap beuna gealnaban, ta nsa'a Jesucristo Xwan beuna.
52005010	Le'a Jesús ngut sakndo' beuna ndontsa junt yoono beuna xa wa, guni'i tal ngut beuna natal bi ndenban beuna zha ilen xa.
52005011	Ta we'e btenxe'a bega be ltsa'a bega lakka nchasea ndun bega, ndontsa lá gach ladna bexa, ndi mas yankea bexa Dios.
52005012	Bega nak beuna xmen Cristo, le'a besa nab ndo' bega utsin gok bega ndo' bexa ndun ti'in ten Dios lat bega, bexa le'a nchansu bega nak xmen Cristo no ntenxe'a bexa bega.
52005013	Gop bega mod ndo' bexa wa, no bkwea' ladna bega bexa, le'a bexa wa bexa ndun ti'in ten Dios. No ni lá kuyo bega.
52005014	No ndab besa ndo' bega utenxe'a bega bexa lá ka'ab gun ti'in, no blu'uzh bega bexa nzheb, no gokno bega bexa ngi bi lá ndangea ladna Dios, no bxik bega ndo' itea be men.
52005015	No bla'ach bega na'anpa no bega ugap gunno tal ton ugap ndanno bega. Ndi sbe'en utsin bin bega ndo' be ltsa'a bega no ndo' itea be men.
52005016	Bten ladna bega idub tiemp.
52005017	No gab ge'al bidi'izhno bega Dios.
52005018	No ndo' itea be ta'a itid bega bsa'a bega xno ndo' Dios, lak nlad Dios gun bega nak xmen Cristo Jesús.
52005019	Lá uka bega gun Espíritu ten Dios ta nlad na.
52005020	Na'anpa uxelad bega ta ndab bexa ndadi'izh sakndo' Dios.
52005021	Ndi bla'ach bega naga le'a nak ta ndab bexa wa. Le'a itea ta na le'a nak wa, bla'ach bega ta wa.
52005022	Parea lá ula'ach bega be ta lid le'a nak.
52005023	Le'a Dios xa ndun wen ncho ladna be men wa le'aka utsambi'i lado'o bega. No utsambi'i xa idub bega ndo' iteanak be ta ugap, gal zha ilen Jesucristo Xwan beuna.
52005024	Le'a Dios sunka be ta ndee, le'a xa le'a mti bega no ndunka xa ta ndab xa.
52005025	Bego nak beuna xmen Cristo, unab bega ndo' Dios gakno xa besa.
52005026	Unidi'izh bega ndo' itea be xmen Jesús sa ba' sakndo' besa, ta na nluu le'a bega nkwea' ladna bexa.
52005027	Le'a na' gáp ndo' bega go'ol bega git ndee ndo' iteanak be xmen Jesús sa ba', le'a ta wa ta nlad Dios gun bega.
52005028	Nat na'ab na' ndo' Jesucristo Xwan beuna mas uzhe'eb utsin gunno xa bega. Lika gak‑a.
53001001	Le'a na' ndee Pabl no be ltsa'a~na' Silvano nsea Timoteo nke'a besa git ndee ndo' bego nzhealbe gezh Tesalónica ba', bega nak be xmen Tad Dios no Jesucristo Xwan beuna.
53001002	Na'ab na' ndo' Tad Dios no ndo' Jesucristo Xwan beuna utsin gak bexa ndo' bega no gun bexa wen yoo ladna bega.
53001003	Bega nak beuna xmen Cristo, le'a besa gab ge'al nsa'a xno ndo' Dios por bega lak nsabndo' gun besa, geal le'a bega mas nsayungea ladna Jesús no mas nsayunkwea' ladna bega be ltsa'a bega.
53001004	Ta we'e nten ladna besa ndadi'izh besa ndo' be xmen Dios ndencho stapla be gezh, ná xte'e bi nxik bega no nge' ladna bega Jesús, maska xela ndanno be men bega no sian gealkwea' nsatid bega.
53001005	Le'a ta wa nluuka le'a Dios ndun lakka nsabndo'‑yá. Le'a ta na li nxik bega ndo' be gealkwea' wa, ta we'e le'a Dios gab le'a bega syo'oka gan yate sa nibe'e xa.
53001006	Ná le'a Dios utsaksi be men lba'ata ntsaksi bego ba', lak nsabndo' gun Dios.
53001007	Le'a gal zha ilengal Jesús Xwan beuna wa, le'a Dios gun le'a bego ba' no besa ndee yá lá ini'íta gealkwea' wa lak ta nsatid beuna nat. Le'a xa wa ito'o gibe'a nsea be angel juert ten xa.
53001008	Le'a xa wa ilen lat beal', ndontsa utsaksi xa bexa lá nchando' Dios, bexa lá uxobgek ndo' di'izh wen ten Jesucristo Xwan beuna.
53001009	We'e le'a bexa wa ini'í dub gealkwea' nunk lá idub, na'anpa yoo bexa wats Jesús no na'anpa ini'í bexa juers si'il ten Jesús.
53001010	Le'a wizh ilen xa wa, le'a itea be xmen~xa gab le'a xa uzhe'eb dub xa wen, no uzhe'eb dub xa juert xa. Le'a lat bexa wa no bega kwe, geal le'a bega mbingea ladna ta mbidi'izh besa ndo' bega.
53001011	Ta we'e le'a besa nab tse'e ndo' Dios ten beuna gak bega lak nsabndo' gak dub xa mti Dios, no usa'a xa juers ten xa gun bega itea be ta wen nlad bega no itea be ti'in ndun bega geal nge' ladna bega xa.
53001012	We'e le'a be ta wen ndun bega wa uluu ndo' men le'a Jesucristo Xwan beuna wa uzhebpa xa wen nak. No gab Jesús le'a bega wenka ndun. Le'a be ta wa li gak, geal le'a Dios no Jesucristo Xwan beuna uzhe'eb utsin nak ndo' beuna.
53002001	Bego nak beuna xmen Cristo, le'a cuent ten zha ilen Jesucristo Xwan beuna no izhe'al beuna xa, gab besa ndo' bega
53002002	le'a gor na gab men le'a Jesús wa mlenla, lá gungea ladna bega ta wa no ni lá yu' ladna bega. Ncho xa gab le'a Espíritu ten Dios li ndab ndo' xa. No ncho bexa gab le'a besa li mke'a ndo' dub git natal li mbidi'izh besa‑yá.
53002003	Parea bla'ach bega na'an ton ukwi'inno bega, le'a Jesús wa na'anpa cha ilen gast nedka gakloo kwa'ad be men ndo' Dios, no gast ilen dub xabgi'i ugap ndap ke wa. Le'a Dios uzhe'eb utsaksi xa wa.
53002004	Le'a xa ugap wa uka yankea be men Dios no iteata be ta'a ndankea be men. No isob xa len ni'i ten Dios, gab xa le'a xa le'a nak Dios.
53002005	¿Lá ntse'a ladna bega zha, le'a na' mbidi'izhka ta ndee, zha ncho'o na' lat bega ba'?
53002006	Le'a bega uni'íka xta'an nkentsaw lid cha ilen xabgi'i ugap wa, ndi gast galka zha ilen xa wa.
53002007	Le'a maxu'u wa xga'ach ndeyunla ti'in, parea le'a be ta ugap yoo wa na'anpa cha yoo gastka lid itatso' xa nso'ntsaw wa.
53002008	We'e cha ilen xa ugap wa. Ná le'a gor ilen Jesús le'a xe'a si'il ten Jesús unitndo' xa ugap wa. Le'a Jesús ulabitsa ndo' xabgi'i wa, we'e le'a juers ten Jesús unitndo' xa wa.
53002009	Parea le'a xa ugap wa ilenno juers ten maxu'u, no gun xa sianpa be ta yanseana be men, ndontsa ukwi'inno xa be men.
53002010	No gun xa sian be ta ugap ukedino xa be men lá ndap gealnaban ndo' Dios, bexa lá nlad yankea gealngea ten Dios, ta nsa'a gealnaban.
53002011	Ta we'e le'a Dios ula'a ukwi'inno xa ugap wa bexa, cha gungea ladna bexa gealkwi'in wa.
53002012	Le'a Dios utsaksi itea bexa na li lá gungea ladna gealngea ten Dios, bexa na ndi mas ndal ladna be ta ugap.
53002013	Bega nak beuna xa nkwea' ladna Jesús, le'a besa nsabndo'ka nsa'a xno ndo' Dios por bega, geal le'a Dios le'a mti bega gast zha utexanta gizhliyo, ndontsa ko'o Dios bega ndo' be ke ten bega. Le'a Espíritu ten Dios mtsambi'i lado'o bega, no mbingea ladna bega gealngea ten Dios.
53002014	Le'a juers ten di'izh wen ten Cristo ta mbidi'izh besa wa le'a Dios utezh bega, ndontsa no bega yoo sa chul wats Jesucristo Xwan beuna.
53002015	Le'a bego nak beuna xmen Cristo, dubtsa ute bega ndo' Dios, no lá yalad bega be ta mluu besa, ta mbidi'izh besa no ta mke'a besa ndo' git.
53002016	Le'a Tad Dios nkwea' ladna beuna no ndun xa nten ladna beuna idub tiemp, no nsa'a xa ta na ndenkea' beuna. Le'a na' ndee na'ab ndo' xa wa no ndo' Jesucristo Xwan beuna,
53002017	gun bexa lá yu' ladna bega, no gakno bexa bega ndontsa sbe'en ta wen gudi'izh bega no gun bega.
53003001	Bega nak beuna xmen Cristo, le'a stub ta gáp na' ndo' bega. Unab bega ndo' Dios gakno xa besa, ndontsa uxax ite'achso di'izh ten Jesús no gungea ladna be men‑a lak mbingea ladna bego‑yá.
53003002	No unab bega ndo' Dios lá ula'a xa xela gunno be men ugap besa, le'a ncho kwa'ad bexa na'anpa ndangea ladna Jesús.
53003003	Ná le'a Jesús ndunka ta ndab xa: Usa'a xa juers ndo' bega no ula'ach xa bega ndo' be ta ugap.
53003004	Le'a ta na nak bega xmen Cristo, ta we'e uni'íka besa le'a bega ndeyunka be ta unibe'e besa, no gunkata bega be ta wa.
53003005	Na'ab na' ndo' Dios gakno xa bega ikwea' ladna bega be men lak nkwea' ladna Dios bega, no uxik bega ndo' be gealkwea' lak mxik Jesús ndo' be gealkwea'.
53003006	Bego nak beuna xmen Cristo, inibe'e besa ta ndee ndo' bega lak nlad Jesucristo gun besa: lá uchealtsa'ata bega bexa ndangea ladna Jesús tal le'a bexa lá nlad gun ti'in, no lá ka'ab bexa gun bexa lak mluu besa bega.
53003007	Le'a bega uni'íka xte'e mbin besa ti'in lat bega, le'a bega noga li nsabndo' gun.
53003008	Le'a besa utixka be ta msa'a bega udaw besa wa. Le'a besa juert mbin ti'in te'al tezhea, ndontsa na'anpa bega kix ta udaw besa.
53003009	Le'a besa yo'o gan ngab ndo' bega usa'a bega ta wa, parea le'a besa ndi mbin ti'in ndontsa uni'í bega xte'e nsabndo' gun bega.
53003010	Le'a zha na ndencho besa lat bega, le'a besa ndab ndo' bega le'a tal ton lá nlad gun ti'in, le'a xa wa liga lá gaw.
53003011	Ná nat le'a besa ndo'ón le'a ncho bega ndesea ni lá ndun ti'in, ndi sbe'en ndeseawi'itsa bega xti'in ndun ltsa'a bega.
53003012	Le'a Jesucristo Xwan beuna nlad gáp na' ndo' bego na li lá nlad gun ti'in wa: utsintsa bin bega ti'in ndontsa gap bega ta gaw bega.
53003013	Bega nak beuna xmen Cristo, lá izhanna bega gun bega be ta wen.
53003014	Tal ton lá nxobgek ndo' be ta nke'a besa ndo' git ndee, lá uchealtsa'ata bega xa wa, ndontsa ido ladna xa li ndun wa.
53003015	Parea na'anpa gunno bega xa cuent dub xa nyono bega, ndi utsintsa btenxe'a bega xa, geal le'a xa no nak xmen Cristo.
53003016	Nat na'ab na' ndo' Dios xa ndun wen nyo'o ladna beuna wa, gun xa wenta yoo ladna bega idub tiemp ndo' itea be ta'a ntid bega, no gakno xa iteanak bega.
53003017	Le'a na' Pabl ya'a~na' nke'a na' letr ndee ndo' git, ta nidi'izh na' ndo' bega. Lnde'e nke'a na'‑yá ndo' itea be git ntu'ub na'.
53003018	Na'ab na' ndo' Jesucristo Xwan beuna mas uzhe'eb utsin gunno xa iteanak bega. Lika nak‑a.
54001001	Le'a na' ndee Pabl, xa na ndun ti'in ten Jesucristo lak unibe'e Dios, xa na ngo'o beuna ndo' be ke ten beuna, no lak unibe'e Jesucristo Xwan beuna, xa na nge' ladna beuna.
54001002	Nke'a na' git ndee ndo' lu Timoteo, le'a lu nak cuent xi'ín~na' ta na nge' ladna lu Cristo wa. Na'ab na' ndo' Tad Dios no ndo' Jesucristo Xwan beuna mas uzhe'eb utsin gak bexa ndo' lu, no mas ikwea' ladna bexa lu, no gun bexa wen yoo ladna lu.
54001003	Lak una'ab na' ndo' lu zha na yamer gaa na' Macedonia, bya'an gezh Éfeso ba' ndontsa inibe'e lu ndo' be men na'anpa ulu'u bexa be ta na'anpa gealngea.
54001004	No ni lá ukencha' bexa be cuent na'an xti'in, cuent ten kwa'adpa be usan gox polta. Le'a be ta wa ndun nbeyoto'otsa bexa, na'anpa gakno‑yá mas ige' ladna bexa Dios.
54001005	Li nibe'e na' ndo' lu ndontsa ta ugeaka ikwea' ladna bexa be ltsa'a bexa. Li syo'o gan gun bexa tal le'a lado'o bexa umbi'i nak, no tal le'a bexa lá ndap ke ndo' Dios, no tal ige'ka ladna bexa Jesús.
54001006	Parea ncho bexa mla'a be ta wa, cha ndi ndeyoto'o bexa be ta na'an xti'in.
54001007	Le'a bexa wa nlad gak mech ten ley ten Dios, ndab bexa le'a ta nluu bexa ta ugeaka, parea le'a bexa ni lá nyakbe'ena xta'an ndadi'izh bexa.
54001008	Le'a beuna uni'íka le'a ley ten Dios ta wenka, tal le'a beuna gunti'in‑a lak nsabndo'‑yá.
54001009	Le'a ley wa na'anpa nibe'e ndo' bexa ndun ta wen. Le'a‑yá ndi nibe'e ndo' bexa ugap nak, bexa na lá nxobgek ndo' Dios, bexa ugap ndun, bexa ndap ke ndo' Dios, bexa lá ndap mod ndo' Dios, bexa nisi Dios, bexa ndut le'aka xus~na no le'aka xna'a~na, bexa ndut stubga men,
54001010	no bexa ngal stub xa na'anpa xa ten xa, no be xabgi'i ndal ladna le'aka ltsa'a bgi'i na, no bexa ndowa'an men, no bexa ukwi'in, no bexa ndun gealkwi'in ndo' juez, no bexa ndun stub ta'a na'anpa nak lak nak gealngea ten Dios.
54001011	Le'a gealngea wa di'izh wen ten Dios xa ndon le'a wen, ta msa'a Dios ndadi'izh na' ndo' be men.
54001012	Nsa na' xno ndo' Jesucristo Xwan beuna xa ndakno na', le'a xa mna' le'a na' sun lakka nlad xa, ta we'e mso' xa na' gun na' ti'in ten xa.
54001013	Le'a polta ndi unisi na' Jesucristo, no ukesankea na' tso'o be xmen Jesús, no mtsaksi na' bexa. Parea le'a Dios mkwea' ladna na', geal le'a na' galka lá iní ti ugap nak ta li mbin na' wa, zha na bi lá ndangea lad na' Jesús.
54001014	Le'a Dios uzhebpa utsin mbinno na', no ndun xa mas nge' lad na' xa no mas nkwea' lad na' be men, ta na nak na' xmen Cristo Jesús.
54001015	Le'a ta gáp na' ndee ta ugeaka, nsabndo' itea be men gungea ladna le'a Jesucristo mbi'id ndo' gizhliyo ndontsa ko'o xa bexa ugap nak ndo' be ke ten bexa. Le'a lat itea bexa ugap wa le'a na' ndee ndon le'a mas ugap ngok.
54001016	Ná le'a Dios mkwea' ladna na', ndontsa ini'í be men xte'e mbinge' ladna Jesucristo ndo' na', cha no bexa gungea ladna Jesús. Cha li gap bexa gealnaban ndo' Dios, ta nunk lá idub.
54001017	Le'a Dios le'a nak xa ndon le'a nibe'e idub tiemp, na'anpa gat xa no na'anpa na' beuna xa. Le'a xa nabkama nak Dios xa ndon le'a ndák. Idub tiemp gap beuna mod ndo' xa, no gab beuna le'a xa uzhebpa dub xa juert. Lika nak‑a.
54001018	Le'a ta ndee ndáp na' ndo' lu Timoteo le'a lu cuent nak xi'ín~na': bin ti'in ten Dios idub ncho ladna lu, lak ndabka bexa gun lu, bexa ndadi'izh sakndo' Dios.
54001019	Dubtsa bge' ladna lu Jesucristo no bin laktsa nsabndo'‑yá. Lá gun lu lak ndun ncho bexa mla'a nes ten Dios,
54001020	lak mbin Himeneo no Alejandro. Le'a nat mla na' bexa gunno maxu'u bexa lak nlad maxu'u, ndontsa yá lá inisita bexa Dios.
54002001	Ndon ned ta ndee gáp na' ndo' lu: unab ta nki'in lu ndo' Dios, no bidi'izhno Dios, no unab ndo' Dios gakno Dios itea be men, no bsa'a xno ndo' Dios.
54002002	No unab ndo' Dios gakno Dios bexa nakti'in no itea bexa nibe'e. We'e gust yoo beuna no wen yoo beuna, no idub tiemp uxobgek beuna ndo' Dios no utsin gak beuna ndo' be men.
54002003	Le'a Dios xa na ngo'o beuna ndo' be ke ten beuna isak ladna tal li gudi'izhno beuna xa.
54002004	Le'a xa nlad itea be men ito'obe ndo' be ke ten na, cha igondo' bexa gealngea ten Dios.
54002005	Le'a Dios dubkama ncho, no ncho dubtsa xa sun gan wen ya'an beuna ndo' Dios, le'a ta wa Jesucristo,
54002006	xa na msa'a le'aka le'a xa ngut sakndo' itea be men, gor na nsabndo'ka li gun xa wa.
54002007	Ta we'e le'a Dios mso' na' gudi'izh na' be ta ndee, no mtu'ub xa na' gauluu na'‑yá ndo' bexa na'anpa xa Israel ndontsa gungea ladna bexa gealngea ndee. Le'a Cristo nsobwi'i le'a ta ndáp na' ndee ta ugeaka, na'anpa gealkwi'in‑a.
54002008	Le'a na' nlad le'a guni'i pa nyakjunt be xmen Jesús, gudi'izhno be xabgi'i Dios no ixits bexa ya'a bexa ndo' Dios, no umbi'i gak lado'o bexa, no na'anpa igi'i bexa, no na'anpa kuyo bexa.
54002009	No nladga na' gak be xagots be xab~na dub mod na na'anpa ugap iwi'i be xabgi'i ndo' xa, no na'anpa izhinnona bexa be lad ndap bexa. No na'anpa uzhe'eb usaxkwa'a bexa gek bexa. No na'anpa uzhe'eb gunti'in bexa be ta oro no perla no be lad ndon le'a uyap.
54002010	Ndi gun be xagots sbe'en be ta wen, lak nsabndo' gun be xagots ndankea Dios.
54002011	Le'a be xagots wa nsabndo' xetsa ula'ach ta ndab xa nlu'u di'izh ten Dios, ni na'an xte'e gab bexa.
54002012	Le'a na' ndáp le'a be xagots lá nsabndo' ulu'u, no na'anpa ndi le'a be xagots inibe'e be xabgi'i sa nda'utsid bexa di'izh ten Dios. Le'a be xagots wa nsabndo' xetsa kwe,
54002013	geal le'a Dios ned Adán mbinde'e, we'eta mbinde'e xa Eva.
54002014	Le'a maxu'u na'anpa ukwi'inno Adán, le'a xa ndi Eva mkwi'inno, cha mbin Eva dub ta lid le'a nak ndo' Dios.
54002015	Parea le'a ta na ndap be xagots me'ed, le'a Dios sgo'o bexa ndo' be ke ten bexa tal le'a bexa lá ula'a nes ten Dios, no ikwea' ladna bexa be ltsa'a bexa, no umbi'i gak lado'o bexa ndo' Dios.
54003001	Le'a ta gáp na' ndee ta ugeaka: Tal ton dub xa nlad yansu be xmen Cristo, le'a ta nlad xa wa ta wenka.
54003002	Parea le'a dub xa nchansu be xmen Cristo nsabndo' utsin gak gast na'an ton gab le'a xa ugap nak. No dubtsa xagots nsabndo' gap xa, no wen gunbe'e xa, no list gak xa, no utsin gun xa ndontsa gap be men mod ndo' xa, no utsin gak xa ndo' itea be men ncha'a ta lid~xa, no isu'u xa ulu'u xa be men.
54003003	No lá gun xa gealgu, no na'anpa ukwa'an xa uyo, no na'anpa ukwi'inno xa be men natsa gun xa gan med. Ndi nsabndo' utsin gak xa, no bcha'an gak xa, no lá ukwa'an xa sian med.
54003004	No nsabndo' utsin ula'ach xa bexa ta lid~xa. Le'a be xin~xa wa nsabndo' uxobgek ndo' xa, no gap be xin~xa mod ndo' xa.
54003005	Le'a tal ton lá isu'u ula'ach ta lid~na, le'a xa liga lá isu'u yansu gezh ten Dios.
54003006	No le'a dub xa ti'i mbingea ladna Cristo lá nsabndo' gak xa yansu be xmen Cristo, ndontsa lá izhinna xa, cha utsaksi Dios xa lak utsaksi Dios maxu'u.
54003007	No nsabndo' utsin gak xa, ndontsa gap be men mod ndo' xa, bexa na'anpa nak xmen Cristo. We'e le'a xa wa na'anpa ido ladna, no lá gaila' xa ndo' ya'a maxu'u.
54003008	No liga le'a bexa ndakno be xmen Cristo nsabndo' gak dub xa gap be men mod ndo' na. Lá nsabndo' gun xa gealkwi'in. No na'anpa gun bexa gealgu. No na'anpa ukwi'inno bexa be men ndontsa li gun xa gan med.
54003009	No uxobgek bexa ndo' di'izh wen ten Dios idub ncho ladna bexa.
54003010	Le'a bexa gakno wa nsabndo' ned gak preb naga ndun xa itea be ta ndee. We'eta gak xa ti'in wa, tal xa utsinka ndun.
54003011	No liga le'a be xagots nsabndo' utsin gak. No na'anpa gudi'izh bexa be cuent gix, no wen gunbe'e bexa, no utsin gun xa itea be ta'a ndontsa ige' ladna be men xa.
54003012	Le'a be xabgi'i gakno wa nsabndo' gap dubtsa xagots. No utsin ula'ach bexa be xin~xa no iteata bexa ta lid~xa.
54003013	Le'a bexa na wen ndun ti'in ndakno be xmen Cristo wa, liga ndun gan ndap be men mod ndo' na, no na'anpa izheb bexa gudi'izh bexa ta nge' ladna bexa Cristo Jesús.
54003014	Ndanbe'e na' le'a na' sken gal ina' lu. Le'a na' nke'a be ta ndee ndo' lu,
54003015	ndontsa tal na' na'anpa cha gal, yá uni'í lu xte'e nsabndo' gak lu no itea bexa nak xmen Dios, le'a beuna nak xmen Dios nban, no lá ula'a beuna initndo' gealngea ten Cristo.
54003016	Ta ugeaka le'a ta uga'ach mlu'u Dios ndo' beuna dub ta uzhe'eb si'il nak: Le'a Dios mbi'id ndo' gizhliyo, myak xa men. Le'a Espíritu ten Dios cha mluu le'a xa Xinka Dios. Le'a be angel ten Dios cha uni'í xa. Le'a di'izh ten xa mgen itea be nacion. We'e le'a be men mbingea ladna xa. Cha nsea' xa gibe'a.
54004001	Parea le'a Espíritu ten Dios uya'al ndab le'a be wizh lult wa ncho bexa ula'a ta na nge' ladna bexa Dios. Ndi ula'ach bexa ta gudi'izh be mbi bxin ukwi'in, cha isankea bexa tso'o be ta wa.
54004002	Le'a bexa wa gungea ladna ta nluu bexa ukwi'in, bexa na ndab nluu gealngea parea gealkwi'in‑a, gast ni lá ndo ladna bexa no be ta ugap ndun bexa wa.
54004003	Le'a bexa ukwi'in wa uka uchilya'a be men, no gab bexa ncho be ta'a lá nsabndo' gaw be men. Parea le'a Dios mbinde'e be ta wa ndontsa usa'a beuna xno ndo' Dios, cha gaw beuna‑yá, beuna nak be xmen~xa, no nchando' beuna gealngea ten xa.
54004004	Le'a itea be ta'a mbinde'e Dios sbe'en ta wen, syo'o gan gaw beuna‑yá tal le'a beuna usa'a xno ndo' Dios.
54004005	Le'a beuna syo'oka gan gaw‑a, ta na li ndab di'izh ten Dios no ta na nsa'a beuna xno ndo' Dios.
54004006	Tal le'a lu nluu be ta ndee ndo' be xmen Cristo sa ba', le'aka ndun lu ti'in ten Jesucristo. Le'a be di'izh ten Dios ta ndangea ladna beuna wa, no gealngea ten Dios ta nxobgek lu ndo' na wa ndun gan mas juert gak lu.
54004007	Lá ula'ach lu be cuent gizhliyo, be ta na'an xti'in, ndi mas ulo gan gun lu ta nsak ladna Dios.
54004008	Le'a bexa ndun ejercicio, le'a ta wa ndaknoka bexa. Parea le'a ta na ndun beuna ta nsak ladna Dios, le'a ta wa ndun wen yoo beuna tiemp nat no tiemp ti'i ilen.
54004009	Le'a ta ndee wa ta ugeaka, nsabndo' itea be men gungea ladna‑yá.
54004010	Ta we'e ngo beuna gan ndun beuna ti'in ten Dios, geal le'a beuna nge' ladna Dios nban, xa na ngo'o be men ndo' be ke ten bexa, bexa na ndangea ladna Dios.
54004011	Le'a be ta ndee wa nsabndo' uluu lu no inibe'e lu ndo' bexa.
54004012	Maska ben lu le'a bexa nsabndo' gap mod ndo' lu. Ta we'e nsabndo' utsin gudi'izh lu, no utsin gak lu, no ikwea' ladna lu bexa, no gun lu lak nlad Espíritu ten Dios, no ige' ladna lu Cristo, no umbi'i gak lado'o~lu. Tal le'a lu li gun, le'a bexa ini'í xte'e nsabndo' gun bexa.
54004013	Nat zha biseata gal na' sa ba', bi'ilta di'izh ten Dios ndo' bexa, no btenxe'ata bexa, no bluuta bexa.
54004014	No mas binti'in ta ndák lu, ta msa'a Dios ndo' lu gor na mxo'ob bexa nchansu be men wa ya'a~na gek~lu, cha mbidi'izh bexa sakndo' Dios cuent ten lu.
54004015	Bin be ta ndee no dub ndo'tsa li bin, ndontsa ini'í be men le'a lu mas nsayák ndun lak nlad Dios.
54004016	Uzhebpa bla'ach xta'an ndun lu no xta'an nlu'u lu bexa. Tal lu dubtsa li gun, le'a lu gap gealnaban ndo' Dios no bexa na isakyo'ón ta ndadi'izh lu ba' wa.
54005001	No lá kuyo lu be xabgi'i gox, ndi btenxe'a bexa cuentta xus~lu; no btenxe'a be xabgi'i ben cuentta wit~lu.
54005002	Btenxe'a be xagots gox cuentta xna'a~lu; no btenxe'a be xagots ben cuentta bsan~lu, ni na'anpa ugap gunbe'e lu.
54005003	Gokno be xagots ngut xabgi'i ten na, bexa lá ndapta ton ula'ach na.
54005004	Parea le'a tal ncho dub xagots ngut xabgi'i ten na wa ndap xa xin~xa no xinxots~xa, le'a bexa wa nsabndo' utsid xte'e gun bexa ta nlad Dios, ula'ach bexa ltsa'a~xa wa, lak mla'ach xagots wa bexa. Le'a ta ndee ta wen nsak ladna Dios.
54005005	Parea le'a bexa na ngut xabgi'i ten na wa, bexa yá lá ndapta ton ula'ach, le'a bexa wa nsabndo' ige' ladna Dios no gudi'izhno xa Dios te'al tezhea.
54005006	Ná tal le'a bexa ndi ndun sbe'en ta nsak ladna bexa, le'a ndo' Dios le'a xa nak cuent dub xa ngutla maska bi nban xa.
54005007	Unibe'e be ta ndee ndo' bexa ba', ndontsa na'an ton xte'e iní'i ndo' bexa.
54005008	Le'a tal ton lá ula'ach bexa nchono xa no iteata be ltsa'a~xa, le'a xa wa lá ndun lak nsabndo' gun be xmen Cristo, no mas ugap nak xa ndo' bexa lá ndangea ladna Cristo.
54005009	Le'a bexa na ngut xabgi'i ten na, bexa na ncho masla chon ga'al li'in, le'a bega nsabndo' gakno bexa wa, tal xa dubtsa xabgi'i wa ngwankea,
54005010	no tal ndab be men le'a xa wenka ndun, no utsin mla'ach xa be xin~xa, no utsin mbin xa ndo' be men usea ta lid~xa, no mbin xa ti'in ndo' be xmen Cristo, no ngokno xa bexa na kwea' uyo'obe, no sbe'en be ta wen mbin xa.
54005011	Parea le'a be xagots ben bexa ngut xabgi'i ten na, na'anpa nsabndo' gakno bega xa, le'a gal gor le'a bexa nladgal uchilya'a, we'e le'a bexa yá lá gunta ti'in ndo' Cristo.
54005012	Le'a tal bexa li gun le'a bexa ndap ke ndo' Dios, le'a bexa lá ngun lak ndab bexa gor ned wa.
54005013	No le'a be xagots ben wa syak zha'ab, sbe'en ikesea xa be ta lid men. No sadi'izh bexa cuent gix, no sla'ach xa xta'an ndun be men, no sadi'izh xa be ta lá nsabndo' gudi'izh xa.
54005014	Ta we'e le'a na' nlad le'a be xagots ben ngut xabgi'i ten na wa ndi uchilya'a bexa, no gap bexa xin bexa, no ula'ach bexa ta lid bexa. We'e le'a be men na'anpa inisi bexa wa.
54005015	Li ndáp na' geal le'a ncho be xagots wa myach, cha ndi usankea bexa tso'o maxu'u.
54005016	Le'a tal ton dub xabgi'i natal dub xagots nak xmen Cristo, no ndap xa dub ltsa'a~xa dub xagots ngut xabgi'i ten na, le'a xa wa nsabndo' ula'ach xagots wa, ndontsa na'anpa sbe'en gezh ten Dios gakno xa. We'e le'a bexa syo'o gan mas gakno be xagots na ta ugeaka lá ndap ton gakno xa.
54005017	Le'a bexa na utsin nchansu be xmen Dios, le'a bega nsabndo' gap mod ndo' bexa no kix bega ika'a bexa. No mas li binno bega bexa na nluu di'izh ten Cristo.
54005018	Lak nkeani'i di'izh ten Dios, ndab‑a: “Lá ko bega gix xe'e ngon gor na ndun ma ti'in.” No ndab‑a: “Le'a xa ndun ti'in nsabndo' yax ten na.”
54005019	Na'anpa ula'ach lu tal ton usake dub xa nchansu be xmen Cristo tal xa na'anpa top natal chon xa.
54005020	Le'a tal xa gunta ta ugap wa, uteyo xa wa ndo' ga'al itea bexa, ndontsa izheb bexa na'anpa no bexa li gun.
54005021	Le'a Dios no Jesucristo Xwan beuna no be angel ten Dios ndewi'i gáp na' ta ndee ndo' lu: gun lu lak ndab ta nke'a na' ndee, ni na'anpa uti lu bexa nladtsa lu.
54005022	No gor na koxo'ob lu dub xa yansu gezh ten Dios, nsabndo' ned gunbe'e lu naga utsin nak xa. Le'a tal xa ndun dub ta ugap le'a be men gab le'a lu no ndap ke. Ndi umbi'itsa gok ndo' Dios.
54005023	Le'a ta na sian biaj li ndakwea' len~lu wa, lá goo lu nabtsa nits. Ndi goo lu nits yoo dub tuzh vin ndo'‑yá.
54005024	Le'a ncho bexa ndun dub ta ugap, cha uxax ini'í be men‑a mas biseata usake dub xa‑yá. No nchoga bexa cha'aw nlu'u be ta ugap ndun na.
54005025	No liga ncho bexa ndun ta wen cha uxax ini'í be men‑a. No ncho bexa ndun ta wen cha na'anpa nlu'u‑yá, parea gal dub wizh le'a‑yá ulu'uka.
54006001	Le'a bexa ncha'ndo'o ndo' ya'a dub men, le'a bexa wa nsabndo' gap mod ndo' xa nak xwan bexa wa, ndontsa na'anpa inisi be men Dios no di'izh ten Dios.
54006002	No tal ncho xwan~xa no ndangea ladna Cristo, na'anpa ni lá gap bexa mod ndo' xa geal ta na no xa nak xmen Cristo. Ndi nsabndo' mas wen gun bexa ti'in ndo' xa wa, le'a xwan ti'in wa no nak xmen Cristo no nkwea' ladna Dios xa wa. Be ta ndee wa blu'u lu bexa no btenxe'a lu bexa.
54006003	Le'a tal ton nluu dub ta xa'aga, dub ta na'anpa nak lak nak gealngea ten Jesucristo Xwan beuna, ni na'anpa lak nlad Dios gak beuna,
54006004	le'a xa wa dub xa zhinpa, ná xa na'an xta'an ndák. Uzhebpa ndal ladna xa nyoto'o xa cuent ten xte'e gab be di'izh. Ta we'e ndaklono xa dub xa ndap ta'a, no nyo bexa, no kwea' ní'i bexa ndo' ltsa'a~xa, no na'anpa nge' ladna bexa ltsa'a~xa.
54006005	No sbe'en li nyoto'o bexa geal le'a xa na'anpa le'a ndanbe'e no lá nchando' xa gealngea. Ni xa tal xa uchealtsa'a bexa ndankea Dios le'a xa sian med gun gan. Lá uchealtsa'a lu bexa li nak wa.
54006006	Le'a ta na ndun beuna ta nsak ladna Dios wa uzhebpa ndun wen yoo beuna, tal le'a beuna ntenno ladna be ta ndap beuna.
54006007	Lak ulansea beuna ndo' gizhliyo ndee na'an xta'an nseano beuna, no liga na'an xta'an yo'o beuna.
54006008	Ta we'e tal beuna ndap ta gawtsa beuna no xabtsa beuna, nsabndo' itenno ladna beuna ta wa.
54006009	Parea le'a bexa na nsankea tso'o med wa uxax ndaila' ndo' ya'a maxu'u. No uzhe'eb nsa'ab ladna bexa be ta na'an xti'in, ta na le'a gun kwea' yoo xa no sian gealkwea' ini'í xa.
54006010	Le'a ta na nsankea be men tso'o med wa, le'a ta wa nak xan itea be ta ugap. Le'a ncho bexa nsa'ab ladna sian med, ta we'e mla'a bexa nes ten Dios, cha sianpa gealkwea' uni'í bexa.
54006011	Parea le'a lu Timoteo xmen Dios, bxo'on ndo' be ta ugap wa. Ndi ulo gan gun lu sbe'en ta wen, lak nsak ladna Dios. No mas bge' ladna lu Cristo, no bkwea' ladna lu be ltsa'a~lu. No ulo gan uxik lu ndo' itea be ta'a, no bcha'an gok.
54006012	Uzhebpa bin juers gun lu lak nsabndo' gun dub xa nge' ladna Cristo, we'e gap lu gealnaban nunk lá idub. Le'a Dios le'a mti lu gap lu gealnaban wa, no mbidi'izh lu ndo' kwa'ad men le'a lu nge' ladna Cristo.
54006013	Le'a nat nsobwi'i Dios, xa na nsa'a gealnaban ndo' itea be ta ncho, no nsobwi'i Jesucristo, xa na utsin mbidi'izh ndo' ga'al Poncio Pilat, le'a na' gáp ndo' lu,
54006014	uxobgek lu ndo' iteanak be ta nlad Dios gun lu, we'e ni dub ke lá gap lu ndo' Dios. Li bin gast gal zha ilen Jesucristo Xwan beuna.
54006015	Le'a gal zha na nlad Dios, le'a Jesús ilenka. Le'a Dios dubkama nak Dios, nak xa Xwan iteanak be ta'a no Xa Nibe'e ndo' itea bexa nibe'e.
54006016	Le'a Dios dubkama nak xa na'anpa gat, xa ncho ndo' xe'a na'an ton ibii, xa ni dub men gol ni'í, no ni lá yoo gan ina' be men xa. ¡Idub tiemp gab beuna le'a Dios xa ndon le'a wen no idub tiemp nibe'e xa! Lika nak‑a.
54006017	Le'a bexa na ndap sian be ta'a ndo' gizhliyo ndee, gud ndo' bexa lá izhinnona bexa‑yá, no ni lá ige' ladna bexa ta wa, le'a ta wa uxax initndo'. Nsabndo' ndi ige' ladna bexa Dios nban, xa na le'a nsa'a itea be ta'a ndontsa wen yoo beuna.
54006018	Gud ndo' bexa wa utsin gak bexa no sian be ta wen gun bexa, no na'anpa uxin gak bexa.
54006019	Le'a ta wa cuent kocha'aw bexa sian be ta wen gibe'a, ta ika'a bexa tiemp ilen, no gap bexa gealnaban nunk lá idub.
54006020	Timoteo, uzhebpa bla'ach ti'in msa'a Dios gun lu. Lá ula'ach lu be di'izh ugap ndadi'izh be men, le'a ta wa na'an xti'in. No lá ula'ach lu be gealkwi'in ndadi'izh be men, maska ndab bexa le'a‑yá ta ugeaka.
54006021	Le'a ncho bexa usankea tso'o be ta wa, cha ndi mla'a bexa nes ten Dios. Le'a Dios gun wen yoo ladna lu. Lika gak‑a.
55001001	Le'a na' ndee Pabl, xa mtu'ub Dios gun na' ti'in ten Jesucristo, gudi'izh na' di'izh ten Dios, ta nsa'a gealnaban ndo' bexa nak xmen Cristo Jesús.
55001002	Nke'a na' git ndee ndo' lu Timoteo, le'a na' nkwea' ladna lu cuent dub xi'ín~na'. Na'ab na' ndo' Tad Dios no ndo' Jesucristo Xwan beuna mas uzhe'eb utsin gak bexa ndo' lu, no mas ikwea' ladna bexa lu, no gun bexa wen yoo ladna lu.
55001003	Le'a gor na ndadi'izhno na' Dios te'al tezhea ntse'a lad na' lu no nsa na' xno ndo' Dios, xa na idub ncho lad na' ndun na' ti'in ndo' na, lak mbin be usan gox ten na'.
55001004	Le'a gor na ntse'a lad na' xte'e uban myo'o ladna lu, ta we'e nlad na' gal ina' na' lu ndontsa iten lad na'.
55001005	No ntse'a lad na' xte'e nge'ka ladna lu Cristo, lak ned xnaxots~lu Loida no xna'a~lu Eunice mge' ladna Cristo. Le'a na' uní le'a lu likaga nge' ladna Cristo.
55001006	Ta we'e ndáp na' ndo' lu bin juers gunti'in lu ta ndák lu, ta msa'a Dios ndo' lu gor mxo'ob na' ya'a~na' gek~lu.
55001007	Le'a ta na nsa'a Dios ndo' beuna na'anpa ta izheb beuna. Le'a Dios ndi nsa'a juers ndo' beuna, ndontsa ikwea' ladna beuna be men, no gaisa'ab beuna ndo' be ta ugap.
55001008	Ta we'e lá ido ladna lu gudi'izh lu cuent ten Cristo Xwan beuna. No na'anpa idono ladna lu na', ta nkea na' litgi'ib ndee. Ndi lá izheb lu itid lu gealkwea' geal ndadi'izh lu di'izh wen ten Cristo, le'a Dios usa'a juers uxik lu ndo' ta wa.
55001009	Le'a Dios ulo'o beuna ndo' be ke ten beuna, no utezh xa beuna, umbi'i gak lado'o beuna ndo' xa. Parea na'anpa li ngun xa ke na ndun beuna ta wen. Ndi le'a zha biseata gaknde'e gizhliyo le'a Dios mbinbe'e li utsin gunno xa beuna juers ten Cristo Jesús.
55001010	Nat le'a Dios mluu tant nkwea' ladna xa beuna ta na ulen Jesucristo, xa ngo'o beuna ndo' be ke ten beuna. Le'a xa wa mbin gan ndo' juers ten gealgut, no nsa'a xa gealnaban nunk lá idub ndo' bexa ndangea ladna di'izh wen ten xa.
55001011	Le'a Dios le'a mti na' gudi'izh na' di'izh wa. No mso' xa na' uluu na'‑yá ndo' bexa na'anpa xa Israel.
55001012	Ta we'e nat lnde'e nti'id na' be gealkwea' ndee. Ná na' ni lá ndo ladna, le'a na' nchando' Cristo xa na nge' lad na'. No uní na' le'a xa ndapka juers ula'ach xa gealnaban ten na', gast gal wizh ilengal xa.
55001013	Nat bin laktsa ndab be di'izh wen mbidi'izh na' ndo' lu, ná xte'e nge' ladna beuna Dios no xte'e nkwea' ladna beuna be men, ta na nak beuna xmen Cristo Jesús.
55001014	Le'a Espíritu ten Dios, xa na ncho len lado'o beuna, gakno lu utsin gudi'izh lu be di'izh msa'a Dios ndo' lu.
55001015	Le'a lu yá uni'íka le'a Figelo no Hermógenes no iteata bexa ndencho Asia yá na'antapa ndakno na'.
55001016	Na'ab na' ndo' Dios gakno Dios bexa ncho ta lid Onesíforo, geal le'a xa sianpa biaj ndakno na', no na'anpa idono ladna xa na', maska nkea na' litgi'ib.
55001017	Ndi patsa ulansea xa Roma ndee, cha uzhebpa mkwa'an xa na' gast plo mzheal xa na'.
55001018	Le'a na' na'ab ndo' Dios ikwea' ladna Dios xa, gal wizh iso' xa ndo' Dios. Le'a lu uni'íka xte'e ngokno xa besa zha ndencho besa gezh Éfeso.
55002001	Lu Timoteo nak cuent xi'ín~na', nat ulo gan gak juert lado'o~lu ta na nkwea' ladna Cristo Jesús lu.
55002002	Le'a ta na mbin lu ndadi'izh na' ndo' kwa'ad be men, nat bluu ta wa ndo' bexa mas nge' ladna lu, bexa na su'u uluu‑yá ndo' stapla be men.
55002003	No bxik ndo' be gealkwea' ini'í lu ta na nak lu xmen Jesucristo, lak nxik dub soldad wen ndo' be gealkwea' ni'í xa.
55002004	Ni dub soldad na'anpa nsabyo'o ndo' be ti'in ndun be men, le'a xa ndi ndun laktsa nlad xa nibe'e xa.
55002005	No liga le'a bexa nke'a karrel lá gun gan tal le'a xa lá uxobgek lak nsabndo'‑yá.
55002006	No liga le'a bexa ndun ti'in ge'e nsabndo' koo gan ndontsa ika'a xa be ta usa'a‑yá.
55002007	Binbe'e be ta na nke'a na' ndee, le'a Cristo Xwan beuna usa'a ta yakbe'ena lu itea ta'a.
55002008	Btse'a ladna lu ta utid Jesucristo xa ras David. Le'a xa mban ndo' gealgut, lak ndab di'izh wen ndadi'izh na' ndo' be men.
55002009	Le'a ke na li ndadi'izh na' ta wa, ta we'e sian be gealkwea' nsati'id na', gast nkea na' litgi'ib cuent dub xa ugap. Parea le'a di'izh ten Dios na'anpa no nkea litgi'ib.
55002010	Ta we'e nxik na' ndo' itea be gealkwea' ndee, geal nkwea' lad na' bexa mti Dios, ndontsa no bexa gap gealnaban ndo' Dios, no wenpa yoo bexa wats Cristo Jesús idub tiemp.
55002011	Ta ugeaka ta gáp na' ndee: Le'a tal beuna ngutno Cristo, le'a beuna nokaga sbanno xa.
55002012	Le'a tal beuna uxik ndo' be gealkwea', le'a beuna nokaga inibe'eno xa. Le'a tal beuna gab le'a beuna lá nchando' xa, le'a xa noga li gab le'a xa lá nchando' beuna.
55002013	Ncho zha lá ndun beuna lakka ndab beuna, parea le'a xa ndi ndunka ta ndab xa wa, le'a lak nak xa wa nunk lá izhe'a.
55002014	Lá ula'a lu yalad bexa wa be ta nke'a na' ndee. Ndi gud ndo' bexa le'a Dios nsobwi'i yá lá kuyoto'ota bexa ke ten xte'e gab be di'izh. Le'a ta li nyoto'o bexa wa le'a ta wa dub ta na'an xti'in, le'a‑yá ndi ntsabgix bexa na ndo'ón ta wa.
55002015	Uzhebpa bin juers ga'al iso' lu ndo' Dios, utsin bluu gealngea ten Dios, le'a dub xa wen ndun ti'in na'anpa ido ladna.
55002016	Lá gudi'izh lu be di'izh lá nsak ladna Dios, be di'izh na'an xti'in, le'a bexa li ndadi'izh ta wa mas ugap nsayak.
55002017	Le'a be di'izh wa cuent dub gealgizh ugi'i nsasen idub xa. Li nak Himeneo no Fileto.
55002018	Le'a bexa wa mla'a gealngea ten Dios, cha ndi nluu bexa le'a Dios yá mxistela bexa ngut. Ta we'e ncho bexa yá lá nge'ta ladna Cristo.
55002019	Parea le'a gealngea ten Dios nak cuent dub xan ni'i, dub ta na'anpa iwi'in, no nkeani'i sa wa: “Le'a Dios nchando' bexa nak xmen~na.” No ndab‑a: “Bla'a bega be ta ugap wa, bego na nak xmen Cristo.”
55002020	Le'a lak be ta'a ndanti'in bexa len dub ni'i si'il, ncho be ta'a naknde'e oro no plata, ta ndanti'in bexa zha mas nsaktsa. No ncho be ta'a naknde'e ya no yosid, ta ndanti'in bexa iteanak be wizh.
55002021	No liga le'a tal ton ula'a itea be ta ugap nak xa, le'a xa wa su'u gun dub ti'in mas nsak. We'e umbi'i gak lado'o~xa ndo' Dios, no isu'u xa gunti'in Dios xa, no sun xa guni'i xti'in be ta wen.
55002022	Ta we'e bxo'on ndo' be ta lid le'a nak, be ta nlad bexa ben gun bexa. Ndi mas bin lak nsak ladna Dios, no mas bge' ladna Cristo, no mas bkwea' ladna lu be men, no bin ta gun wen yoono lu bexa. Le'a be ta wa ta ndun itea bexa na nkwa'an Dios, bexa umbi'i nak lado'o~na.
55002023	Na'anpa ula'ach lu be di'izh na'an xti'in, le'a lu uni'íka le'a be ta wa le'a ndun nyoto'o be men.
55002024	Le'a dub xa ndun ti'in ndo' Dios lá nsabndo' kuyoto'ono be men. Ndi uzhebpa utsin gak xa ndo' itea bexa, no wen uluu xa bexa, no kwen uxik xa ndo' bexa.
55002025	No di'izh cha'aw utenxe'a xa bexa na ndaklono xa. We'e naga lid sgo Dios gek bexa yach bexa wats Dios, cha igondo' bexa gealngea ten Dios.
55002026	Cha li ito'o bexa ndo' ya'a maxu'u na li nchoya'a bexa, ndun bexa ta nlad maxu'u wa.
55003001	No nsabndo' yakbe'ena lu le'a gal be wizh lult le'a be men uzhebpa juert itid.
55003002	Le'a gal zha wa yoo bexa ikwea' ladna le'atsa xa, no isa'ab ladna bexa gap xa sian med, no izhinnona bexa be ta ndáktsa xa, no gunbe'e bexa le'a xa mas nsak ndo' itea men, no inisi bexa be men, no lá uxobgek bexa ndo' xus~xa, no nunk bexa lá iten ladna dub ta'a, no lá gun bexa lak nlad Dios.
55003003	No lá ikwea' ladna bexa be ltsa'a~xa, no ni lá gunge' ladna bexa ndo' be men, no gudi'izh bexa cuent gix, no gun bexa sbe'en be ta nladtsa xa, no xela gunno bexa be men, no ixee ladna bexa ndo' be ta wen nak.
55003004	No yun bexa cuent le'aka ltsa'a~xa, no ni lid ned gunbe'e bexa gun bexa dub ta'a, no gunbe'e bexa le'a xa uzhebpa dub xa wen, no mas ukwa'an bexa ta nladtsa bexa, cha ni lá ukwa'an bexa Dios.
55003005	No gunta bexa ndankea Dios bexa, no lá ula'a bexa gun juers ten Dios ti'in len lado'o bexa. Na'anpa uchealtsa'a lu bexa li nak wa.
55003006	Le'a ncho bexa wa nda' ta lid be men, cha nkwi'inno xa be xagots ndidotsa ndák. Le'a be xagots wa bexa ndap ke, ndun bexa guni'i xta'an be ta ugap ndo'ón bexa.
55003007	Nsakyo'ón bexa be ta ndadi'izh be men, parea lá gun bexa gan igondo' bexa gealngea.
55003008	Lak lá nsak ladna Janes no Jambres ta mbin Moisés, no liga le'a be xabgi'i ugap wa lá nsak ladna gealngea. Le'a bexa wa sbe'en ta ugap ndanbe'e, no na'anpa ndangea ladna bexa Dios.
55003009	Parea le'a bexa wa na'anpa kwen ukwi'inno be men, le'a itea be men sni'í le'a ta ndun bexa wa lid le'a nak, lak ngwasea Janes nsea Jambres.
55003010	Parea le'a lu uni'íka xte'e nluu na' be men, no xte'e nak na', no xte'e ndun na' juers gun na' dub ti'in, no xte'e nge' lad na' Cristo, no xte'e nxik na' ndo' be men, no xte'e nkwea' lad na' be men, no xte'e ndun na' ti'in ten Dios maska bid‑a.
55003011	No uni'íka lu xte'e xela mbinno bexa na', no xte'e sian gealkwea' uti'id na' gezh Antioquía no gezh Iconio no gezh Listra. Uzhebpa xela mbinno bexa na', parea le'a Dios Xa Nibe'e ulo'o na' ndo' ta wa.
55003012	No liga xela gunno be men itea bexa na nlad gun ta wen, bexa nge' ladna Cristo Jesús.
55003013	Parea le'a bexa ugap wa no bexa ukwi'in wa ndi mas ugap yakbe. Le'a bexa wa ukwi'inno be men, no liga ukwi'inno be men bexa.
55003014	Parea lá ula'a lu be ta mtsid lu, be ta mbingea ladna lu, le'a lu nchando'ka besa na mluu ta wa ndo' lu.
55003015	Le'a zha tuzhta lu mtsid lu lak nkeani'i di'izh ten Dios. Le'a di'izh wa sun gan mas gák lu, ndontsa gap lu gealnaban ndo' Dios, no mas ige' ladna lu Cristo Jesús.
55003016	Le'a itea be ta'a nkeani'i di'izh ten Dios wa, le'a Dios msa'a‑yá ndo' bexa na mke'a‑yá. Le'a ta wa su'u uluu beuna, no ndab‑a xte'e nsabndo' gun beuna, no xte'e yoo beuna nes ten Dios, no xte'e wen gak beuna,
55003017	ndontsa gak be xmen Dios idub lak nlad Dios, no isu'u beuna gun beuna itea be ta wen.
55004001	Le'a gal zha ilen Jesucristo inibe'e xa ndo' gizhliyo, le'a xa gab ndo' bexa nban no ndo' bexa ngutla ná ton ndap ke. Ta we'e le'a nat nsobwi'i Dios no Jesucristo Xwan beuna le'a na' gáp ndo' lu,
55004002	bidi'izh di'izh ten Dios ndo' be men, no uloo gan li gun lu guni'i tal le'a bexa nlad go'ón‑a natal na'an. No btenxe'a bexa no gud ndo' bexa xte'e yoo bexa nes ten Dios. No cha'awtsa blu'u bexa di'izh ten Dios.
55004003	Le'a gal dub wizh le'a be men lá isakyo'ónta gealngea. Ndi ukwa'an bexa kwa'ad be mech gudi'izh ta na ndaltsa ladna bexa go'ón bexa.
55004004	Cha lá isakyo'ónta bexa gealngea, ndi go'ón bexa be cuent na'an xti'in.
55004005	Ná le'a lu nsabndo' bcha'an gak, no uxik lu ndo' itea be gealkwea', no gudi'izh lu di'izh wen ten Cristo, no utsin gun lu ti'in msa'a Dios ndo' lu.
55004006	Le'a na' ndee sken gat, le'a wizh ikan na' ndo' gizhliyo ndee yá gaxla nak.
55004007	Le'a na' uzhebpa ngo'o gan ndun ti'in ten Dios, mbin na' iteanak ta ndab xa, no sbe'en le'a xa mge' lad na'.
55004008	Le'a na' nkenkea' gal dub wizh usa'a Dios dub coron ika na', ta uluu le'a na' mxobgek ndo' xa wa. Na'anpa nabtsa ndo' na' usa'a xa‑yá, no ndo' itea bexa na ndenkea' gal wizh ilen xa wa.
55004009	Bin juers uxax gi'id ina' lu na',
55004010	le'a Demas mla'a na' ncha'a xa gezh Tesalónica, geal le'a xa nkwa'an be ta'a ndo' gizhliyo ndee. Le'a Crescente ncha'a Galacia. Le'a Tito ncha'a Dalmacia.
55004011	Nabtsa Luc ncho wats na', ta we'e bi'i Marc sa ndee, le'a xa no su'u gunno na' ti'in.
55004012	Le'a Tíquico mtu'ubla na' gezh Éfeso.
55004013	Le'a gor na gi'id lu, go'o lu xab ko'ol na', ta na mchan na' ta lid Carpo gezh Troas. No go'o lu be libr ten na', parea mas nki'in na' be libr nakcha'aw gid las man wa.
55004014	Le'a Alejandro xa ndande'e be ta gi'ib uzhe'eb ugap mbinno na'. Le'a Dios Xa Nibe'e wa ukixke ta li mbinno xa na'.
55004015	Gap lu cuent ndo' xa wa, le'a xa uzhebpa lá nsak ladna ndadi'izh besa di'izh ten Dios.
55004016	Le'a zha ndon ned mtsakndo' na' ndo' bexa nakti'in sa ndee, na'an ton iso' wats na', le'a itea bexa cha ndi mla'a na'. Na'ab na' ndo' Dios lá utsaksi Dios bexa ta na li mbin bexa wa.
55004017	Parea le'a Dios Xa Nibe'e nso'ka wats na', msa'a xa juers ndo' na', ndontsa mbidi'izh na' di'izh ten Dios ndo' itea bexa na'anpa xa Israel nde sa wa. Cha ulo'o Dios na' ndo' ya'a bexa, cuent uto'o na' to'o dub mbi'izh ndi'izh gaw ma na'.
55004018	Le'a Dios ndaknota na' ndo' itea be ta ugap, no ula'ach xa na' gast yaa na' gibe'a sa nibe'e xa. ¡Le'a nat no idub tiemp gab beuna le'a Dios uzhebpa dub Dios si'il! Lika nak‑a.
55004019	Unidi'izh ndo' Prisca nsea Aquila no ndo' bexa ncho ta lid Onesíforo wa sakndo' na'.
55004020	Le'a Erast mya'an gezh Corinto. Le'a Trófimo kwea' nsak mchan na' gezh Mileto.
55004021	Bin juers gi'id lu nattsa biseata gal tiemp kwal. Le'a Eubulo no Pudente no Lino no Claudia no iteata be xmen Cristo ncho sa ndee nidi'izh ndo' lu.
55004022	Le'a na' na'ab ndo' Jesucristo Xwan beuna iso' wats lu, no mas uzhe'eb utsin gunno Dios bega. Lika nak‑a.
56001001	Le'a na' ndee Pabl, xa ndun ti'in ndo' Dios no mtu'ub Jesucristo na' ndo' bexa na mti Dios, ndontsa mas ige' ladna bexa Dios no mas igondo' bexa gealngea, ta ndun mas nsayak bexa lak nlad Dios.
56001002	Ta we'e ndenkea' bexa gal zha gap bexa gealnaban ta nunk lá idub, ta na uzhe'eb polta ndab Dios usa'a Dios, xa nunk lá ndun gealkwi'in.
56001003	We'e le'a Dios mluu di'izh ten xa ndo' be men zha nsabndo'‑yá. Le'a ta wa ta ndadi'izh na' ndo' be men lak unibe'e Dios, xa na ngo'o beuna ndo' be ke ten beuna.
56001004	Le'a git ndee nke'a na' ndo' lu, Tito, geal le'a lu cuent xi'ín~na' ta na no lu nge' ladna Cristo. Na'ab na' ndo' Tad Dios no ndo' Jesucristo Xwan beuna xa na ngo'o beuna ndo' be ke ten beuna, uzhe'eb utsin gak bexa ndo' lu, no ikwea' ladna bexa lu, no gun bexa wen yoo ladna lu.
56001005	Le'a na' mchan lu isla Creta ba', ndontsa utenxe'a lu be xmen Cristo be ta'a ndun jwalt wa, no koxo'ob lu pla bexa yansu be xmen Cristo kadga be gezh ba', lak unibe'e na' ndo' lu.
56001006	Le'a bexa yansu wa nsabndo' uzhebpa utsin gak gast na'an ton gab le'a xa ndap ke. No nsabndo' dubtsa xagots gap xa. Le'a be xin~xa nsabndo' gungea ladna Jesús, no utsin gak bexa, no uxobgek bexa ndo' xus~xa.
56001007	Le'a dub xa nchansu wa nla'ach bexa nak xmen Dios, ta we'e nsabndo' utsin gak xa, gast na'an ton gab le'a xa ugap ndun. No lá gunbe'e xa le'a xa mas nsak, no na'anpa uxax gakloo xa, no na'anpa gun xa gealgu, no na'anpa ukwa'an xa uyo, no na'anpa ukwi'inno xa be men ndontsa gun xa gan med.
56001008	Ndi utsin gak xa ndo' itea be men ncha'a ta lid~xa, no sbe'en be ta wen ukwa'an xa, no wen gunbe'e xa, no utsin gak xa, no umbi'i gak xa ndo' Dios, no gun xa gan isensa'ab xa xa ndo' be ta ugap.
56001009	No nsabndo' uluu bexa gealngea ten Dios lak mluu beuna‑yá, ndontsa wen utenxe'a xa be xmen Cristo, no utsin ika'ab xa ndo' be men lá nsak ladna ta nluu xa.
56001010	Le'a sa ba' ncho kwa'adpa bexa lá nxobgek ndo' Dios, ndadi'izh bexa be ta na'an xti'in no nkwi'inno bexa be men. Le'a kwa'ad bexa li nak wa ndab le'a itea be xmen Cristo nsabndo' yoo be'e lak ndun bexa judio.
56001011	Le'a lu nsabndo' lá ula'ata li gudi'izh bexa, le'a ke ten bexa wa le'a ncho be idub famil nsaula'a nes ten Dios. Nluu bexa be men wa dub ta lid le'a nak, ndontsa gun bexa gan med.
56001012	Le'a dub xa ndák ncho le'aka isla Creta ba' ndab: “Le'a bexa Creta sbe'en bexa ukwi'in, no ugap nak bexa cuent nak be man, no uzhebpa ndaw bexa, no zha'ab bexa.”
56001013	Le'a ta li ndab xa wa ta ugeaka. Ta we'e nsabndo' uzhebpa kuyo lu bexa wa, ndontsa ige'ka ladna bexa Dios,
56001014	no yá lá isakyonta bexa be cuent na'an xti'in ten bexa judio, no ni lá ula'achta bexa be ta nibe'e be men mxelad gealngea ten Dios.
56001015	Le'a cuent ten be men umbi'i nak lado'o~na ndo' Dios, le'a itea be ta'a umbi'ika. Parea le'a cuent ten bexa ugap nak, bexa lá ndangea ladna Jesús, le'a ni dub ta'a na'anpa umbi'i. Le'a bexa wa gast itea ta ndanbe'e bexa no itea be ta ncho lado'o bexa bzhi'ik nak.
56001016	Ndab bexa le'a bexa nchando' Dios, parea le'a be ta ndun bexa nluu le'a bexa lá nchando' Dios. Le'a bexa uzhebpa ugap nak, no lá nxobgek bexa ndo' Dios, no lá isu'u bexa gun bexa ni dub ta wen.
56002001	Parea le'a lu nsabndo' gudi'izh sbe'en lak nak gealngea ten Dios.
56002002	Gud ndo' be xabgi'i mas gox ba' isensa'ab bexa xa ndo' ta ugap, no gak bexa dub xa gap men mod ndo' na, no wen gunbe'e bexa, no gungea ladna bexa gealngea ten Jesús, no ikwea' ladna bexa be ltsa'a bexa, no uxik bexa ndo' itea be ta'a.
56002003	Gud ndo' be xagots mas gox ba' gun bexa sbe'en ta wen, ta nluu le'a bexa ndankea Dios. Na'anpa gudi'izh bexa cuent gix, no na'anpa gun xa gealgu. Nsabndo' ndi uluu bexa sbe'en be ta wen.
56002004	No uluu bexa be xagots ben ikwea' ladna bexa xabgi'i ten bexa no be xin~xa,
56002005	no list gak bexa, no yankea bexa dubtsa xabgi'i ten bexa, no ula'ach bexa ta lid bexa, no utsin gak bexa ndo' be men, no uxobgek bexa ndo' xabgi'i ten bexa. Itea be ta ndee nsabndo' gun be xagots ben ndontsa lá inisi be men di'izh ten Dios.
56002006	No liga gud ndo' be xabgi'i ben isensa'ab bexa xa ndo' be ta ugap.
56002007	Sbe'en be ta wen bin ndontsa ini'í bexa xte'e nsabndo' gun bexa. Le'a gor nluu lu bexa wa, utsin bluu bexa lak nsak ladna Dios.
56002008	Bidi'izh sbe'en gealngea, ndontsa na'anpa xela iní'i be men ndo' lu. We'e le'a bexa na lá nsak ladna ta nluu lu wa, le'a bexa wa sdoka ladna no na'an xte'e gab bexa ndo' bega.
56002009	No gud ndo' bexa ndun ti'in ndo' stubga men, uxobgek bexa ndo' xa nibe'e ten xa, no utsin gun bexa ta nsak ladna xa wa, na'anpa ndi ikabto'o bexa ndo' xa wa.
56002010	No lá gun bexa gealwa'an, ndi gun bexa ta nluu le'a bexa men wen nak, ndontsa ini'í be men ta wen nak di'izh ten Dios, xa ngo'o beuna ndo' be ke ten beuna wa.
56002011	Le'a Dios mlu'u xte'e nkwea' ladna xa be men, ta gun gan gap itea be men gealnaban.
56002012	Le'a xa wa nluu le'a beuna nsabndo' ula'a itea be ta'a lá nsak ladna Dios no itea be ta ugap nlad beuna gun beuna. Ndi sbe'en be ta wen gunbe'e beuna, no umbi'i gak lado'o beuna ndo' Dios, no gun beuna ndo' gizhliyo ndee lak nsak ladna Dios.
56002013	Li nsabndo' gun beuna ndalen kwenkea' beuna gal wizh uzhe'eb wen, zha na ilen Jesucristo, xa nak Dios si'il ten beuna, xa nsa'a gealnaban ndo' beuna.
56002014	Le'a xa wa msa'a le'aka le'a xa sakndo' beuna, ndontsa ko'o xa beuna ndo' itea be ke ten beuna. No mtsambi'i xa lado'o beuna, ndontsa gak beuna xmen~xa, bexa na uzhebpa nlad gun be ta wen.
56002015	Le'a be ta ndee bidi'izh ndo' bexa, no utenxe'a lu bexa no kuyo lu bexa lakkata dub xa nibe'e. Lá ula'a lu uxelad bexa ta ndab lu.
56003001	No gud ndo' bexa ba' lá yalad bexa uxobgek bexa ndo' bexa nakti'in no ndo' itea bexa nibe'e. No list kwe bexa gakno bexa be men.
56003002	No na'anpa inisi bexa stubga men, no na'anpa kuyoto'o bexa. Ndi utsin gak bexa no bcha'an gak bexa ndo' itea be men.
56003003	Le'a tiemp polta le'a beuna no na'anpa utsin ndanbe'e, no lá nxobgek beuna ndo' Dios, no usankea beuna tso'o bexa ugap nak, no ndencho beuna ndo' ta ugap ncho lado'o beuna no be ta ndal ladna beuna, no ugap nak beuna, no ndaklono beuna bexa ndap ta'a. Le'a be men nxee ladna ndo' beuna, no liga le'a beuna nxee ladna ndo' be men.
56003004	Parea le'a Dios xa ngo'o beuna ndo' be ke ten beuna, mluu xa le'a xa ta ugeaka dub xa wen, no nkwea' ladna xa be men,
56003005	le'a xa ulo'o beuna ndo' be ke ten beuna. Parea na'anpa li ngun xa ke na ndun beuna ta wen, ndi ta na uzhebpa nkwea' ladna Dios beuna ulo'o xa beuna. No msa'a xa Espíritu ten xa uyo'o len lado'o beuna, ndontsa umbi'i gak lado'o beuna ndo' xa, no gap beuna dub gealnaban kub.
56003006	No uzhebpa msa'a xa Espíritu ten xa ndo' beuna, ta na nge' ladna beuna Jesucristo xa ngo'o beuna ndo' be ke ten beuna.
56003007	Le'a ta na wen nya'an beuna ndo' Dios wa dub ta ga nsa'a xa. Ta we'e le'a beuna ndenkea' gal uso' beuna dub gealnaban nunk lá idub.
56003008	Le'a ta ndáp na' ndee wa ta ugeaka. Le'a na' nlad inibe'e lu ta wa ndo' bexa na ndangea ladna Dios sa ba', ndontsa sbe'en be ta wen gun bexa. Le'a be ta ndee wa be ta wen no sakno‑yá itea be men.
56003009	Parea lá gasyo'o lu ndo' be ta na'an xti'in ndadi'izh bexa, be cuent ten bexa uyo'o polta, no nyoto'o bexa, no nyo bexa ke ten ley mke'a Moisés. Le'a be ta li ndun bexa wa ta na'an xti'in.
56003010	Le'a tal ton uchealuyo be xmen Cristo, gud ndo' xa wa dub biaj natal top biaj yá lá gunta xa ta wa. Ná tal le'a xa lá nsakyo'ón ta ndab lu wa, yá lá gudi'izhnota lu xa.
56003011	Le'a lu uni'íka le'a xa wa dub xa ugap nak. Le'a be ta ndun xa wa le'a nluu le'a xa ndap ke.
56003012	Le'a nat utu'ub na' Artemas natal Tíquico ndo' lu. Le'a zha na ilansea' dub xa sa ba', uxax gi'id ina' lu na' gezh Nicópolis, le'a na' ndee mbinbe'e yo'o na' sa wa idub tiemp kwal.
56003013	No gokno Zenas xa ntsid ley no Apolos ndontsa gor na ika'an bexa sa ba' na'an xta'an gun jwalt nes ya'be bexa.
56003014	Le'a bexa na no nak beuna xmen Cristo ndencho sa ba' nsabndo' utsid bexa gun bexa be ta wen, usa'a bexa be ta'a nki'in be men, ndontsa isu'u bexa gakno bexa men.
56003015	Le'a itea bexa na ndeno na' nidi'izh ndo' lu. Unidi'izh sakndo' na' ndo' itea bexa nak xmen Jesús sa ba', le'a bexa nak amig ten besa. Le'a na' na'ab ndo' Dios mas uzhe'eb utsin gunno xa bega. Lika gak‑a.
57001001	Le'a na' ndee Pabl xa nkea litgi'ib ke na ndun na' ti'in ten Jesucristo. Le'a na' no Timoteo xa nak cuent dub wit~na', nke'a besa git ndee ndo' lu Filemón, lu no ndun ti'in ten Cristo.
57001002	No nidi'izh besa ndo' Apia xa nak cuent bsan beuna, no ndo' Arquipo xa no ndakno beuna ndun beuna ti'in ten Dios, no ndo' itea bexa nzhealbe ta lid~lu ba'.
57001003	Na'ab na' ndo' Dios Xus beuna no ndo' Jesucristo Xwan beuna utsin gak bexa ndo' bega, no gun bexa wen yoo ladna bega.
57001004	Le'a gor na ndadi'izhno na' Dios, na'ab na' ndo' Dios gakno Dios lu, no nsa na' xno ndo' Dios,
57001005	geal le'a na' ndón xte'e ndankea lu Jesús Xwan beuna, no nge' ladna lu xa, no nkwea' ladna lu itea bexa nak xmen Jesús.
57001006	Na'ab na' ndo' Dios le'a ta na dubtsa nge' ladna beuna Cristo, ta we'e le'a lu mas igondo' ta wen nsa'a Dios ndo' beuna nak xmen Cristo.
57001007	Uzhebpa nten ladna besa no mas nsen besa juers, gor ndo'ón besa xte'e nkwea' ladna lu be xmen Cristo, le'a lu ndun mas utsin nyo'o ladna bexa.
57001008	Le'a ta na nak beuna xmen Cristo, ta we'e syo'o gan inibe'e na' ndo' lu ta nsabndo' gun lu.
57001009	Ná le'a na' ndi na'ab ndo' lu, geal le'a na' uní le'a lu nkwea' ladna na'. Le'a na' Pabl yá xa gox na', no nkea na' litgi'ib ke na ndun na' ti'in ten Jesucristo.
57001010	Nat na'ab na' ndo' lu utsin gak lu ndo' Onésimo, le'a xa nak cuent dub xi'ín~na', ta na mbingea ladna xa Jesús len litgi'ib ndee.
57001011	Polta le'a Onésimo na'anpa utsin ngun ti'in ten lu. Ná nat le'a xa su'u gun ti'in ndo' lu, lak nsu'u xa ndakno xa na'.
57001012	Le'a nat le'a na' utu'ubgal xa ndo' lu. Cha utsin gunno lu xa gor ilansea' xa, lakta utsin ndanno lu na'.
57001013	Le'a na' nlad yanyo'o Onésimo wats na' sa ndee, ndontsa gakno xa na' sakndo' lu, ndalen nkea na' litgi'ib ndee ke na ndadi'izh na' di'izh ten Cristo.
57001014	Ná le'a na' na'anpa gáp yanyo'o xa sa ndee tal le'a lu lá nlad. Le'a na' nlad gun lu ta na'ab na', parea na'anpa ta na juerska li gun lu, ndi ta na nlad lu li gun lu.
57001015	Natal ga ta we'e mla'a Onésimo lu dub nde'eptsa, natsa bi le'a itancha' xa ndo' lu idub tiemp.
57001016	Nat le'a Onésimo na'anpa yak xa nduntsa ti'in ndo' lu. Nat le'a xa no nak dub xmen Dios, cuent dub wit beuna xa. Le'a na' uzhe'eb nkwea' ladna xa, ná le'a lu nsabndo' mas ikwea' ladna xa, le'a xa no nak xmen Jesús, no nak xa dub xa ndun ti'in ndo' lu.
57001017	Tal lu nsak le'a na' no nak ltsa'a~lu, utsin binno Onésimo lakta utsin nak lu ndo' na'.
57001018	Ná tal xa xta'an mbinno lu polta wa natal xa nsa'ab ndo' lu, le'a na' skixka ta wa.
57001019	Le'a na' ndee Pabl ya'a~na' nke'a na' letr ndee ndo' git: le'a na' skixka be ta nsa'ab Onésimo ndo' lu, maska uni'í lu le'a lu no nsa'ab ndo' na'.
57001020	Le'a ta na dubtsa nak beuna xmen Cristo, na'ab na' ndo' lu gun lu ta wa, ndontsa wen yo'o lad na'.
57001021	Nke'a na' be ta ndee ndo' lu, le'a na' uní le'a lu sunka ta na'ab na' wa, no gast mas sian be ta wen gun lu.
57001022	Bsaxkwa'a dub sa yo'o na', le'a na' nsak le'a Dios ula'a gal ina' na' bega lak nab bega ndo' Dios.
57001023	Le'a Epafras nidi'izh ndo' lu, le'a xa nkeano na' litgi'ib ndee ke na ndun xa ti'in ten Cristo Jesús.
57001024	Nsea Marc no Aristarco no Demas no Luc bexa ndakno na' ndun besa ti'in, le'a bexa wa no nidi'izh ndo' lu.
57001025	Na'ab na' ndo' Jesucristo Xwan beuna mas uzhe'eb utsin gunno xa bega. Lika gak‑a.
58001001	Le'a polta le'a Dios sian biaj nsea sian mod mbidi'izh ndo' be usan gox ten beuna, mbinti'in xa be profet gudi'izh sakndo' xa.
58001002	Parea nat le'a be wizh lult ndee, le'a Dios mbinti'in le'aka Xin~na mbidi'izh xa ndo' beuna. Le'a Dios le'a mti xa wa mbinde'e xa gibe'a no gizhliyo, no mso' Dios xa nak xa Xwan itea be ta'a.
58001003	Le'a Xin Dios nluu xte'e uzhe'eb si'il nak Dios, no nak xa lakkata nak Dios Xus~xa. Le'a juers ten ta ndab xa, le'a xa ndun le'a gizhliyo no gibe'a ndakti'in. Le'a tso'o na mbin xa ta mtsambi'i xa beuna ndo' be ke ten beuna, cha mkea xa gibe'a, usob xa wats lad ga'al sa nibe'e Dios.
58001004	Le'a nat le'a Xin Dios uzhebpa mas nsak ndo' be angel, lak lea'~xa uzhebpa mas nsak ndo' lak nsalea' be angel.
58001005	Le'a Dios na'anpa ngab ndo' ni dub angel lak ndab xa ndo' Xin~xa, ndab xa: Le'a lu nak Xi'ín~na', nat le'a na' nak Xus~lu. No ndab Dios: Le'a na' gak Xus~xa, le'a xa gak Xi'ín~na'.
58001006	Le'a gor na mtu'ub Dios Xin~na ndo' gizhliyo, le'a xa ndab: Le'a itea be angel ten na' yankea xa.
58001007	Le'a cuent ten be angel le'a di'izh ten Dios ndab: Le'a Dios ndun le'a be angel ten xa nyak cuent mbi, le'a bexa ndun ti'in ndo' xa wa nyak cuent beal' gi'.
58001008	Ná le'a cuent ten Xin Dios ndab Dios: Le'a lu Dios nibe'e idub tiemp. Lu ndon le'a utsin nibe'e ndo' be men.
58001009	Le'a lu nsak ladna be ta wen ndun be men, no nxee ladna lu ndo' ta ugap ndun bexa. Ta we'e le'a na' Dios ten lu mti na' lu inibe'e lu, ndontsa mas uzhebpa iten ladna lu ndo' be ltsa'a~lu.
58001010	No ndab Di'izh ten Dios: Le'a go xa nibe'e, zha ndon ned mtexan ga gizhliyo nsea gibe'a.
58001011	Le'a gal dub wizh le'a be ta wa initndo', ná le'a go idub tiemp nchoka. Le'a be ta wa gak gox lak ndak gox dub lad.
58001012	Cha udu'ud ga‑yá cuent dub ble'a lad, cha izhe'a‑yá lak nche'a dub men xab~na. Ná le'a go dubtsa nak, no idub tiemp ncho ga.
58001013	Le'a Dios na'anpa ngab ndo' ni dub angel lak ndab xa ndo' Xin~xa: Usob wats na' lad ga'al ndee, gast gal gor ute na' bexa ndaklono lu xan ndats~lu, inibe'e lu bexa.
58001014	Le'a itea be angel naktsa espíritu ndun ti'in ndo' Dios, ntu'ub Dios bexa gakno xa be men, bexa gap gealnaban ndo' Dios.
58002001	Ta we'e le'a beuna mas nsabndo' ula'ach gealngea ten Dios ta mbi'ín beuna, na'anpa ula'a beuna‑yá.
58002002	Le'a di'izh ten Dios ta mbidi'izh be angel ndo' be men polta wa dub ta ta ugeaka. Le'a itea be men na lá uxobgek ndo' di'izh wa, le'a Dios mtsaksi bexa lak nsabndo'‑yá.
58002003	No liga mas segur utsaksika Dios beuna, tal le'a beuna lá igondo' xte'e wen nak ta nsa'a Dios, ngo'o xa beuna ndo' be ke ten beuna. Le'a Jesús ngok xa ned mbidi'izh di'izh wa ndo' be men; we'e le'a bexa na mbi'ín ta wa cha mbidi'izh ndo' beuna le'a‑yá ta ugeaka.
58002004	Le'a Dios le'a mluu le'a di'izh mbidi'izh bexa wa ta ugeaka, msa'a Dios sian ndo' be uyon ndun bexa, nsea sian be ta'a ndanseana be men, nsea msa'a Dios Espíritu ten na ndo' bexa lakka nlad Dios.
58002005	Le'a Dios na'anpa ngab ndo' be angel le'a bexa wa inibe'e sa yoo beuna ndo' gizhliyo kub ilen wa, ta na li ndadi'izh besa wa.
58002006	Ndi ncho dub sa nkeani'i di'izh ten Dios, ndab dub men ndo' Dios: ¿Ton nak besa zha nkwea' ladna go besa? ¿No ton nak besa ndakno go besa zha?
58002007	Le'a go mbin le'a be men stidotsa uxee nsak ndo' be angel. No msa'a go dub ta'a no besa nsak, nsea msa'a go juers no besa inibe'e ndo' be ta'a mbinde'e go.
58002008	No mte go itea be ta'a xan ndats be men inibe'e bexa‑yá. Le'a ta na li mte Dios itea be ta'a xan ndats be men, ta we'e inibe'e beuna ndo' itea be ta'a guni'i xta'an‑a. Parea le'a ta wa biseata gal zha gak cumplir.
58002009	Ná nat le'a beuna uni'í le'a Dios mbin le'a Jesús stidotsa uxee nsak ndo' be angel dub nde'ep. Le'a Jesús uni'í gealkwea' gast ngut xa sakndo' beuna. Ná nat le'a Dios myunno Jesús uzhebpa dub xa nsak no dub xa nibe'e. Le'a ta na mkwea' ladna Dios be men, ta we'e le'a Jesús ngut sakndo' itea be men.
58002010	Le'a iteanak be ta ncho ta mbinde'eka Dios, no juers ten xa ndakti'in iteanak be ta'a. Le'a Dios nlad le'a kwa'ad be men yak xin~xa, cha yo'o xa bexa gibe'a sa ncho xa. Ta we'e mla'a Dios utid Jesucristo be gealkwea' ndontsa ngok cumplir ta na nsabndo' gun Jesús, xa na ngo'o be men ndo' be ke ten bexa.
58002011	Le'a Jesús mtsambi'i beuna ndo' be ke ten beuna, no nak Dios Xus beuna na li msambi'ila wa. Ta we'e le'a Jesús na'anpa ndo ladna ndab xa le'a beuna wit~na nsea bsan~xa.
58002012	Ndab Jesús ndo' Dios: Gudi'izh na' cuent ten go ndo' be wit~na' nsea ndo' be bsan~na'. No ganke'a na' go lat bexa ndankea ga.
58002013	No ndab xa: Le'a na' ndee Diostsa ige' ladna. Nsea ndab xa: Le'a na' nso'no be men msa'a Dios ulach na', bexa nak xin~xa.
58002014	Le'a beuna nak xin Dios wa, le'a beuna menka. Ta we'e le'a Xin Dios no ngok men, myak xa lak nak beuna. Cha ngut xa ndontsa gun xa gan ndo' maxu'u, xa ndap juers gut be men.
58002015	Litsa mbin Jesús gan uto'o be men ndo' ya'a maxu'u, bexa nzheb ndo' gealgut idub nban xa.
58002016	Le'a beuna uni'íka le'a Jesús na'anpa mbi'id gakno xa be angel, le'a xa ndi mbi'id ndontsa gakno xa beuna nak xin Abraham.
58002017	Ta we'e li myak xa lakka nak beuna nak wit~xa, ndontsa ikwea' ladna xa beuna no wen gun xa ti'in ten ule'ay, iso' xa ndo' Dios sakndo' beuna ndontsa utsu'u Dios be ke ten beuna.
58002018	Le'a Jesús utid ndo' gealkwea' no mlad maxu'u utsabgix Jesús, ta we'e nat le'a Jesús su'u gakno beuna gor na nlad maxu'u utsabgix beuna.
58003001	Bego nak beuna xmen Dios, bexa mtsambi'i Dios lado'o~na, le'a Dios le'a mti bega gak bega xmen~xa. Ta we'e nat binbe'e bega xte'e nak Cristo Jesús. Le'a xa le'aka Dios mtu'ub, no nak xa ule'ay ndon le'a nsak cuent ten ta nchankea beuna Dios.
58003002	Le'a Dios le'a ulaxo'ob Jesús gak xa ta wa. Le'a Jesús cha uzhe'eb utsin mbin ti'in wa, lak utsin mbin Moisés ti'in ten Dios lat bexa nak xmen Dios.
58003003	Ná le'a Jesús mas nsak ndo' Moisés, lak dub xa mbinde'e dub ni'i mas nsak ndo' ni'i wa.
58003004	Le'a itea be ni'i menka ndande'e, parea le'a Dios le'a ndande'e iteanak be ta ncho.
58003005	Le'a Moisés ngokno be xmen Dios, utsin mbin xa ti'in ten Dios cuent dub mos. Mbidi'izh xa be di'izh na ndi'izh gab Dios ndo' bexa wa.
58003006	Ná le'a Cristo le'a nak Xin Dios, utsin ndakno xa be xmen Dios. Le'a beuna no nak xmen Dios, tal le'a beuna lá ula'a ta nge' ladna beuna Dios, no ta ndenkea' beuna ta usa'a Dios ndo' beuna.
58003007	Lak nkeani'i di'izh ten Dios, ndab Espíritu ten Dios ndo' be men: Tal le'a bego go'ón ta ndab Dios wizh nat,
58003008	lá gun ngud bega lado'o bega, lak mbin bexa zha utencho bexa ge'e sa bid, mbin bexa preb Dios ná xte'e gunno Dios bexa.
58003009	Ta we'e ndab Dios: “Le'a sa wa le'a be usan gox ten bega mbin preb na', maska dub top ga'al li'in uni'í bexa be ta wen mbinno na' bexa.
58003010	Ta we'e ngokloo na' ndo' bexa ncho zha wa, ndáp na' uzhebpa ndun bexa ta ugap, no na'anpa nxobgek bexa ndo' na'.
58003011	Ta we'e ngokloo na' ndo' bexa wa, ndáp na' le'a bexa ni dub mod lá yoo gan yate sa ndi'izh une'e bexa wats na'.”
58003012	Bego nak beuna xmen Cristo, bla'ach bega na'anpa yoo dub ta ugap len lado'o bega, cha ula'a bega ta ndangea ladna bega Dios, no isasit bega wats Dios nban.
58003013	Ndi btenxe'a bega be ltsa'a bega itea wizh, nattsa bi nchasea wizh nat. We'e na'anpa ukedino maxu'u ni dub bega gun bega ta ugap, cha yak ngud lado'o bega.
58003014	Le'a beuna dubtsa nak no Cristo, tal le'a beuna idub tiemp ige' ladna xa, lak mge' ladna beuna xa zha ned wa.
58003015	Lak nkeani'i di'izh ten Dios, ndab‑a: Tal le'a bega go'ón ta ndab Dios wizh nat, lá gun ngud bega lado'o bega, lak zha mbin bexa Israel preb Dios.
58003016	¿Ton bexa na li mbi'ín ta ndab Dios wa zha, ná cha mbin bexa preb xa wa? Le'a ta wa bexa Israel, bexa ulo'o Moisés nacion Egipto.
58003017	¿No ton ndo' ná ngokloo Dios dub top ga'al li'in zha? Le'a ta wa ndo' bexa na li ugap mbin, cha ngut bexa ge'e sa bid wa.
58003018	¿No ton ndo' ná ndab Dios ni dub mod lá yoo gan yate bexa sa ndi'izh une'e bexa wats Dios zha? Le'a ta wa ndo' bexa na li lá uxobgek ndo' Dios.
58003019	Le'a beuna uni'íka le'a bexa wa lá yoo gan yate sa wa, ta na lá ngungea ladna bexa ta ndab Dios wa.
58004001	Le'a nat le'a Dios bi ndab le'a beuna syo'o gan yate sa une'e beuna wats xa. Ta we'e nsabndo' ula'ach beuna le'aka beuna, ndontsa na'anpa ncho bega gal gor lá yoo gan yate sa wa.
58004002	Le'a beuna mbi'ínka di'izh wen ten Dios, lak mbi'ín bexa uyo'o polta‑yá. Parea le'a ta na mbi'ín bexa di'izh wa na'anpa ngakno bexa, le'a bexa lá ngungea ladna‑yá.
58004003	Ná le'a beuna ndangea ladna di'izh wa, ta we'e syoteka beuna sa une'e beuna, lak ndab Dios: Ta we'e ngokloo na' ndo' bexa wa, ndáp na' le'a bexa ni dub mod lá yoo gan yate sa ndi'izh une'e bexa wats na'. Le'a be ti'in ten Dios myando'la zha utexanta gizhliyo,
58004004	lak nkeani'i di'izh ten Dios, ndab‑a: Wizh isaga'ad le'a Dios mne'e ndo' itea be ti'in ten xa.
58004005	No ncho sa nkeani'i‑yá ndab Dios: Le'a bexa wa na'anpa yate sa ndi'izh une'e bexa wats na'.
58004006	Le'a be men bi syo'o gan yate wats Dios, ná le'a bexa na ned mbi'ín di'izh wen ten Dios wa na'anpa yate, geal le'a bexa lá uxobgek ndo' Dios.
58004007	Le'a Dios ndab le'a wizh nat bi ncho tiemp, lak ndab xa ndo' David sian li'in tso'o na uyo'o Moisés wa, lak nkeani'i di'izh ten Dios: Tal le'a bega go'ón ta ndab Dios wizh nat, lá gun ngud bega lado'o bega.
58004008	Tal le'a Josué ngun gan une'e bexa Israel polta wa, we'e le'a Dios na'anpa ngab ncho stubga wizh une'e be men wats Dios.
58004009	Ta we'e le'a beuna uni'í bi ncho dub sa une'e beuna nak xmen Dios.
58004010	Le'a tal ton yate sa une'e xa wats Dios wa, le'a xa wa une'e ndo' ti'in ten na, lak mne'e Dios ndo' ti'in ten na.
58004011	Ta we'e uzhebpa gun beuna juers yate beuna sa une'e beuna wa, ndontsa na'anpa yasea ni dub beuna lak ngwasea bexa lá uxobgek ndo' Dios tiemp polta.
58004012	Le'a itea be di'izh ndab Dios ta nban, no ndap‑a juers. No mas wach‑a ndo' dub spad top to'o na wach, sun‑a gan usaxe'a‑yá be ta uga'ach, gast nluu‑yá xte'e nak ta ndanbe'e beuna nsea ta ncho len lado'o beuna.
58004013	Le'a ni dub ta'a wa lá yoo gan ukachko beuna ndo' Dios, le'a cuent ten Dios le'a iteanak be ta'a ndon usaxe'a nak. Le'a gal dub wizh ilaya' beuna ndo' Dios, gab beuna itea be ta'a mbin beuna.
58004014	Nat le'a ncho dub xa nak ule'ay ndon le'a nsak ten beuna. Le'a ta wa Jesús Xin Dios, xa nsea' gibe'a ba' no nso' xa ndo' Dios sakndo' beuna. Ta we'e lá ula'a beuna ta na ndangea ladna beuna xa.
58004015	Le'a xa na nak ule'ay ndon le'a nsak ten beuna no uni'í le'a beuna lá ndun gan nxobgek ndo' Dios ncho zha. Le'a lak nlad maxu'u utsabgix beuna, no likaga mlad maxu'u utsabgix Jesús, parea le'a Jesús ni dub ta ugap lá ngun.
58004016	Ta we'e lá izheb beuna ibii beuna wats Dios Xa Nibe'e, gor na iki'in beuna gakno xa beuna, le'a xa nkwea'pa ladna beuna, no utsin ndanno xa beuna.
58005001	Le'a itea be ule'ay ndon le'a nsak ten bexa Israel, le'a Dios le'a nti bexa lat be men. Ngoxo'ob Dios bexa gun bexa ti'in ndo' Dios sakndo' be men, nsa'a bexa be ta'a no be man xnab ndo' Dios, ndontsa yu'u be ke ten be men.
58005002	Le'a dub ule'ay nlats ladna bexa na lá ini'í xte'e gun, no bexa na ndun ta lid le'a nak, geal le'a ule'ay wa ncho gor lá ndun gan uxobgek ndo' Dios.
58005003	Ta we'e le'a xa wa nsabndo' usa'a man xnab ndo' Dios, ndontsa yu'u be ke ten le'aka le'a xa, no be ke ten be men.
58005004	Na'an ton yoo gan gab le'a gun ti'in ten ule'ay ndon le'a nsak, le'a Dios ndi le'a uti xa wa lak mti Dios Aarón.
58005005	No liga le'a Cristo na'anpa ngab le'aka xa gak ule'ay ndon le'a nsak. Le'a Dios le'a mti xa, ndab Dios ndo' xa: Le'a lu nak Xi'ín~na', nat le'a na' nak Xus~lu.
58005006	Nsea stub sa nkeani'i ndab Dios: Le'a lu le'a nak ule'ay idub tiemp, lakta ngok Melquisedec ule'ay.
58005007	Le'a zha uyo'o Cristo ndo' gizhliyo ndee, le'a xa uge' uní'i no mbi'in xa gor ndadi'izhno xa Dios, unab xa ndo' Dios gakno Dios xa, le'a Dios ndap juers lá gat xa. Le'a Dios mbi'ínka ta li unab xa wa, geal le'a xa uzhebpa nxobgek ndo' Dios.
58005008	Le'a Cristo le'a nak Xin Dios, ná le'a xa utidka gealkwea' wa ndontsa ngók xa uxobgek xa ndo' ta nlad Dios.
58005009	No ta na li mbin Cristo lakka nlad Dios wa, ta we'e le'a tal ton uxobgek ndo' Cristo, le'a Dios usa'a dub gealnaban kub ta nunk lá idub.
58005010	No ulaxo'ob Dios Jesús gak xa ule'ay ndon le'a nsak, lak ngok ule'ay Melquisedec.
58005011	Bi ncho sianta be ta'a nlad na' uke'a na' cuent ten ta wa, parea uzhebpa bid uke'a na'‑yá dub mod na yakbe'ena bega‑yá, le'a bega uzhebpa cha'aw nyakbe'ena.
58005012	Le'a nat le'a bega yá kwen ndangea ladna Cristo, nsabndo' gakla bega mech nluu be men. Parea le'a bega bi nki'in uluugal dub xa bega stub biaj be ta nak xan di'izh ten Dios. Le'a bega nak cuent medo'o ndo chizh, dub me'ed bi lá isu'u gaw.
58005013	Le'a tal ton lá nyakbe'ena xte'e nsabndo' gun xa, le'a xa wa nak cuent dub medo'o.
58005014	Ná le'a bexa na uni'í xta'an nsabndo' gun xa, no xta'an lá nsabndo' gun xa, le'a xa wa nak cuent dub men gox ndákka ndaw.
58006001	Nat yá lá utsidta beuna be ta ned mtsid beuna cuent ten Cristo. Le'a beuna ndi utsid be ta nsabndo' utsid dub xa mas ndákla. Yá lá gudi'izhta na' ndo' bega stub biaj be ta ned wa, xte'e ula'a beuna be ta ugap ndun beuna, no xte'e ige' ladna beuna Dios,
58006002	no xte'e nsabndo' italea' beuna, no xte'e uxo'ob beuna ya'a beuna tso'o stub xa, no xte'e ixiste Dios bexa ngut, no xte'e utsaksi Dios bexa ta nunk lá idub, bexa ndap ke ndo' Dios.
58006003	Tal le'a Dios ula'a, le'a na' ndi uluu dub ta'a xa'aga ndo' bega.
58006004	Le'a ncho bexa nchando'la xe'a ten Dios, no ndákla xa ta msa'a Dios ndo' xa, no nchola Espíritu ten Dios len lado'o~xa,
58006005	no nchando'la bexa di'izh wen ten Dios, no uni'íla bexa le'a Cristo inibe'e tiemp ilen.
58006006	Parea tal le'a bexa wa ula'a Cristo, le'a bexa lá yoota gan ula'agal ta ugap nak bexa, no isengal bexa nes ten Dios. Le'a ta ugap ndun bexa wa cuent nke'agal bexa Xin Dios ndo' cruz, usalad ndanno bexa Jesús ndo' ga'al be men.
58006007	Le'a bexa na ndangeaka ladna Cristo, le'a bexa wa nak cuent dub ble'a yo sian biaj nla' gi ndo'‑yá, cha nzhe'alyazh‑a, wen nsa'a‑yá be ta gaw bexa ndun ti'in sa wa.
58006008	Ná le'a bexa na nla'a ta ndangea ladna bexa Cristo, le'a xa wa nak cuent dub ble'a yo nsa'a yagich nsea be gix nso' gich. Le'a yo wa na'an xti'in, cha gal dub wizh yol' ta wa.
58006009	Bego amig ten na', maska li mke'a na' be ta ndee, le'a besa uni'í le'a bega wenka nak, no ndapka bega gealnaban ndo' Dios.
58006010	Le'a Dios ndun sbe'en ta nsabndo'ka, le'a xa lá yalad xte'e ndun bega ti'in ten xa, ta nluu le'a bega ndankeaka Dios. Le'a ta wa ta na ndakno bega be ltsa'a bega, bexa no nak xmen Cristo, no bi le'aka ta wa ndun bega.
58006011	Parea le'a besa nlad le'a kadga dub bega li gun idub tiemp, ndontsa gal uso' bega ta na ndenkea' bega usa'a Dios ndo' bega.
58006012	We'e na'anpa icha'ab bega gun bega ta wen, ndi gun bega lak ndun bexa na nge' ladna Dios, nxik bexa ndo' itea be ta'a, gast gal uso' xa be ta ndab Dios usa'a Dios.
58006013	Na'an stub xa mas nsak ndo' Dios, ta we'e le'a gor na ndab Dios le'a Dios ta ugeakapa usa'a dub ta ika'a Abraham, le'a xa mbinti'in le'aka lea'~xa,
58006014	ndab xa: “Le'a na' ta ugeaka mas gakno lu no sian be ta'a, no gun na' uzhebpa yak kwa'ad be men gak ras ten lu.”
58006015	Le'a Abraham wa cha kwen ukenkea' ni lá ngach ladna xa. We'e cha ngol uso' xa ta li ndab Dios usa'a Dios ndo' xa wa.
58006016	Le'a gor na ndab dub men le'a xa ta ugeakapa gun dub ta'a, le'a xa nse'at lea' stub xa mas nsak. Le'a ta wa nluu le'a xa ta ugeakapa gun ta wa.
58006017	Ta we'e le'a gor na nlad Dios gab Dios le'a xa ta ugeakapa usa'a ta ndab xa, na'anpa uche'a xa ta ndab xa, le'a xa ndanti'in le'aka lea'~xa.
58006018	Le'a gor na ndab Dios gun Dios dub ta'a, no ndanti'in xa le'aka lea'~xa, le'a itop ta wa gab le'a xa ta ugeakapa gun ta wa, geal le'a Dios na'anpa ndun gealkwi'in. Ta we'e nbii beuna wats Dios ndontsa gakno xa beuna. No ndenkea' beuna usa'a xa ta wen gal uso' beuna, lak ndab xa ndo' beuna.
58006019	Le'a ta ndenkea' beuna wa ta ugeakapa gak, cuent dub gi'ib kwe'a nsensa'ab dub barco ndo' nitsdo'o. No uni'í beuna le'a beuna syo'o gan yate wats Dios.
58006020	Le'a Jesús ned uyote sa wa ndontsa no beuna syo'o gan yate wats Dios. No nak xa ule'ay ndon le'a nsak idub tiemp, lak ngok Melquisedec ule'ay.
58007001	Le'a Melquisedec wa ngok rey nibe'e gezh Salem, no ngok xa ule'ay ndo' Dios xa ndon le'a nsak. Le'a dub zha le'a Abraham uteyono pla be rey, cha mbin xa gan ndo' bexa wa. We'e le'a gor na nchala'ncha' xa, le'a Melquisedec uto'o ngwa'ikanes Abraham, ndab xa xte'e uzhe'eb wen gakno Dios Abraham.
58007002	Le'a Abraham cha myun cuent diezmo ten itea be ta'a mlat xa ndo' be rey wa ndo' Melquisedec. Le'a di'izh Melquisedec wa gab: dub men utsin nibe'e. No nak xa rey ten Salem, dub di'izh gab: xa ndun wen kwe be men.
58007003	Le'a di'izh ten Dios ni lá ngab ná ton nak xus~xa no xna'a~xa no be usan gox ten xa. No ni lá ngab‑a pol ngol xa no pol ngut xa. Ta we'e le'a xa ngok lak nak Xin Dios, nak xa ule'ay idub tiemp.
58007004	Nat binbe'e bega ná xte'e uzhebpa nsak Melquisedec wa, le'a Abraham usan gox ten bexa Israel myun cuent be diezmo ten be ta mlat xa ndo' be rey wa.
58007005	Le'a bexa nak ule'ay ten bexa Israel nak ras ten Leví no ras ten Abraham. Le'a ley ten Dios nkeani'i le'a be ule'ay wa ika'a be diezmo, ta nsa'a iteata bexa Israel, bexa no nak ras ten Abraham.
58007006	Le'a Melquisedec wa na'anpa dub xa ras Leví, parea le'a xa uka'a be diezmo msa'a Abraham. Cha le'a Melquisedec ndab ndo' Abraham le'a Dios uzhe'eb gakno Abraham, xa na ndabla Dios usa'a Dios be ta wen ndo' na.
58007007	Le'a beuna uni'íka le'a tal dub xa ndab ndo' stubga men ná xte'e wen gunno Dios xa wa, le'a xa li ndab wa mas nsak ndo' stub xa wa.
58007008	Le'a be ule'ay na li nsen diezmo, le'a gal dub wizh le'a bexa satka. Parea le'a Melquisedec nak cuent dub xa bi nban, le'a di'izh ten Dios na'anpa ndab le'a xa wa ngut.
58007009	Le'a bexa ras ten Leví nak bexa nsen diezmo ndo' be men. Parea le'a gor na myun Abraham cuent diezmo wa ndo' Melquisedec, le'a ta wa cuent no bexa ras ten Leví msa'a.
58007010	Li syo'o gan gab beuna geal le'a Leví wa dub xa ras ten Abraham, parea le'a gor na li ngwa'ikanes Melquisedec Abraham le'a Leví biseata gal.
58007011	Le'a ley msa'a Dios ndo' bexa Israel wa ndab le'a bexa ras ten Leví gak be ule'ay, ná le'a be ule'ay wa lá gun gan wen ya'an be men ndo' Dios. Ta we'e nsabndo' ncho stub ule'ay xa'aga, dub xa na'anpa nak lak ngok ule'ay Aarón. Ndi nak xa dub ule'ay lak ngok ule'ay Melquisedec.
58007012	Le'a nat le'a ta na ncho stub ule'ay xa'aga mod nak wa, ta we'e nsabndo' yoo stub di'izh xa'aga nak ndo' ley ten Moisés wa.
58007013	Le'a xa nak ule'ay wa, le'a xa wa uto'o stubga ras ten bexa Israel, bexa na'anpa ndi'izh ngak be ule'ay.
58007014	Le'a xa wa Jesucristo Xwan beuna, xa ulen ras ten Judá, dub ras na'anpa ngab Moisés ito'o be ule'ay.
58007015	Le'a ta ndee wa mas lid bid yakbe'ena beuna, tal le'a beuna gungea ladna le'a Jesús le'a nak stub ule'ay lak ngok Melquisedec, xa'aga nak xa ndo' iteata be ule'ay.
58007016	Le'a Jesús na'anpa nak dub ule'ay lak nak bexa nto'o lat dub ras be men lak nibe'e ley, ndi nak xa ule'ay geal ndap xa juers nban xa idub tiemp.
58007017	Lak nkeani'i di'izh ten Dios: Le'a lu le'a nak ule'ay idub tiemp, lak ngok Melquisedec ule'ay.
58007018	We'e le'a ley mke'a Moisés wa yá na'anta xti'in, uzhebpa ule'a nak‑a no lá isu'u‑yá.
58007019	Le'a ley wa ni dub tuzh lá ndakno beuna wen ya'an beuna ndo' Dios. Nat ndi ncho stub ta'a mas wen ndenkea' beuna usa'a Dios, ta ula'a Dios ibii beuna wats xa.
58007020	Le'a Dios mbinti'in le'aka lea'~xa gor na ndab xa le'a Jesucristo nak ule'ay wa.
58007021	Le'a gor na ngok be men ule'ay, le'a Dios na'anpa li ngab. Parea le'a cuent ten Jesús le'a Dios mbinti'in le'aka lea'~xa, lak nkeani'i di'izh ten Dios: Le'a ta ndee ta ndab Dios, le'a xa na'anpa nche'a ta ndab xa: “Le'a lu le'a nak ule'ay idub tiemp, lak ngok Melquisedec ule'ay.”
58007022	Le'a ta li ndab Dios wa gab le'a ta wen ya'an beuna ndo' Dios juers ten Jesús wa mas uzhe'eb wen ndo' ta polta wa.
58007023	Le'a be ule'ay mbin ti'in wa dub tiemptsa, cha ngut bexa, ta we'e uyo'o kwa'ad bexa.
58007024	Ná le'a Jesús idub tiemp nban, nak xa dub ule'ay idub tiemp.
58007025	Ta we'e le'a xa le'a nsu'u dubtsa ne'eka ngo'o be men ndo' be ke ten bexa, bexa na ndangea ladna Jesús, cha nbii bexa wats Dios. Le'a Jesús idub tiemp nban, nso' xa wats beuna ndo' Dios.
58007026	Le'a Jesús nak ule'ay ndon le'a nsak lak nki'in beuna xa: le'a xa umbi'i nak ndo' Dios, ni dub ke lá ndap xa. Le'a Dios ulo'o xa lat bexa ndap ke, cha myo'o xa xa gibe'a sa mas nsak.
58007027	Itea wizh le'a be ule'ay ndon le'a nsak wa ned nsa'a xnab ndo' Dios, ta nab bexa ndo' Dios yu'u be ke ten le'aka bexa. We'e nsa'a bexa stub xnab ndo' Dios, ta nab bexa ndo' Dios yu'u be ke ten iteata bexa Israel. Ná le'a Jesús le'aka ngok xnab dubtsa biaj, ndontsa utsu'u xa be ke ten beuna idub tiemp.
58007028	Le'a ley ten Moisés ndab ná ton gak ule'ay ndon le'a nsak, parea le'a be ule'ay wa no ncho gor lá ndun gan uxobgek ndo' Dios. Ná le'a tso'o na msa'a Dios ley wa, le'a Dios le'aka ndab usa'a le'aka Xin~na gak ule'ay ndon le'a nsak, xa ndon le'akama nak xa umbi'i ten Dios idub tiemp.
58008001	Le'a ta ndee ta mas nsak lat itea be ta li ndáp na' wa: le'a Jesús nak ule'ay ndon le'a nsak ten beuna, nsob xa gibe'a wats lad ga'al sa nsob Dios, xa ndon le'a nibe'e.
58008002	No ndun xa ti'in ten ule'ay len ta na ta ugeaka nak ni'i ten Dios gibe'a, dub ta mbinde'e Dios na'anpa dub ta mbinde'e be men.
58008003	Le'a itea be ule'ay ndon le'a nsak wa ulaxo'ob Dios, ndontsa usa'a bexa be ta'a no be man xnab ndo' Dios. Ta we'e le'a Jesucristo no nsabndo' usa'a ta'a ndo' Dios.
58008004	Tal le'a xa ncho ndo' gizhliyo, le'a xa na'anpa gak ule'ay, geal ncho ule'ay nsa'a xnab ndo' Dios lak nibe'e ley.
58008005	Le'a ti'in ndun bexa wa ndo' gizhliyo nak cuent xi'íntsa ta ncho gibe'a. Le'a ta wa lak ta ndab Dios ndo' Moisés gor gunde'e Moisés ni'ilad ten Dios, ndab Dios: “Bla'ach gunde'e lu itea be ta wa lak nak ta mluu na' ndo' lu gek ge'e ba'.”
58008006	Le'a ti'in ndun Jesús wa uzhebpa mas nsak ndo' ta ndun be ule'ay ndo' gizhliyo, le'a juers ten ta ndun Jesús, le'a Dios mbinno be men stubga trat kub. Le'a trat kub wa mas wen ndo' trat ned wa, le'a ta ndab Dios gunno xa beuna nat wa mas uzhebpa wen nak ndo' ta ndab xa polta.
58008007	Tal le'a trat ned wa ngun gan wen ya'an be men ndo' Dios, we'e na'anpa iki'in gun Dios trat itop wa.
58008008	Le'a gor na uni'í Dios le'a be men lá nxobgek ndo' xa, we'e ndab Dios: Bla'ach bego le'a gal be wizh gunno na' bexa Israel no bexa Judá stub trat kub.
58008009	Le'a ta wa lá gak lak nak trat mbinno na' bexa polta, zha na ulo na' bexa Egipto. Le'a bexa wa lá uxobgek ndo' trat wa, ta we'e mla na' bexa.
58008010	Le'a gal be wizh wa le'a trat kub gunno na' bexa Israel wa lnde'e gak: Le'a na' gun le'a bexa yakbe'ena be di'izh nibe'e na', no uke'a na'‑yá len lado'o bexa. Le'a na' gak Dios ten bexa, no gak bexa xmen~na'.
58008011	Yá lá uluuta bexa be ltsa'a~xa ná ton nak na', geal le'a itea bexa igondo' na', bexa ndon le'a ben no gast bexa ndon le'a gox.
58008012	No sunge' lad na' be ta ugap mbin bexa, no lá utse'ata lad na' be ke ten bexa.
58008013	Le'a ta na li ndab Dios yoo dub trat kub wa, le'a ta wa gab le'a trat ned wa ta polta. Le'a dub ta polta, le'a ta wa nsayak gox no initndo'‑yá.
58009001	Le'a trat ned wa unibe'e ná xte'e yankea bexa Israel Dios, no xte'e gaknde'e ni'ilad sa ngwankea bexa Dios ndo' gizhliyo.
58009002	Le'a ni'ilad wa lnde'e ngoknde'e: ned uyo'o cuart sa nsalea' sa umbi'i ndo' Dios. Le'a len wa ncho ta ndi'ib sian xe'a aceit ndo' na, no dub mes ndi'ib be pan umbi'i nak ndo' Dios.
58009003	We'e ncho dub lad nak bse'a. Le'a stub tso'o lad wa nde stub cuart, sa mas umbi'i ten Dios.
58009004	Le'a len wa ncho dub ta nakcha'aw oro sa nyol' ta uxe'e, no caj ten Dios ta nbixyo'o oro itea lad. Le'a len caj wa ncho dub tas si'il ta oro ncho maná len‑a, no ya bar ten Aarón ta mxich, no be tabl ge' nkea be ta unibe'e Dios ndo' na.
58009005	No tso'o caj wa nde top ta oro cuent angel nsalea' kerubin, ndi'ib xkwag‑a tso'o sa ntsu'u Dios ke ten be men wa. Le'a be kerubin wa nluu le'a sa wa sa ncho Dios. Parea nat le'a na' na'antapa uke'a cuent ten be ta wa.
58009006	Le'a zha na listla nde be ta'a wa, le'a be ule'ay itea wizh nyote len cuart ned ten ni'ilad wa, gun bexa ti'in ten ule'ay.
58009007	Ná le'a len cuart itop wa nabtsa ule'ay ndon le'a nsak nyote dubtsa biaj kadga li'in. No juerska go'o xa ten ten man xnab ta na usa'a xa ndo' Dios ndontsa yu'u be ke ten le'aka xa no be ke ten be men, dub ta lá ini'í bexa.
58009008	Li nluu Espíritu ten Dios le'a zha na bi li nde ni'ilad ten Dios wa, le'a be men lá yo'o gan yate len sa mas umbi'i ibii beuna wats Dios.
58009009	Le'a be ta wa nluu le'a be ta nsa'a be ule'ay ndo' Dios no be man xnab ndut bexa ndo' Dios, le'a ta wa lá isu'u utsambi'i len lado'o bexa na li nsa'a be ta wa.
58009010	Le'a ley polta wa nibe'etsa ná xta'an gaw bexa, no xta'an goo bexa, no xte'e isambi'i las bexa ndo' Dios, no sianta be ta'a gun bexa. Le'a be ta wa ta ndab Dios gun bexa gast ngol zha mbinno Dios be men dub trat kub.
58009011	Ná le'a nat yá ulen Cristo xa nak ule'ay ndon le'a nsak, xa nsobno be ta wen ika'a beuna, be ta ti'i ilen. Le'a xa ndun ti'in len ta na ta ugeaka nak ni'ilad ten Dios nde gibe'a ta uzhe'eb wen nak, le'a sa wa na'anpa ta gizhliyo ndee.
58009012	Le'a xa dubtsa biaj uyo'o len sa mas umbi'i wa wats Dios, parea na'anpa ngo'o xa ten ten chiv no ni ten ten bser. Le'a xa ndi msa'a ten ten le'aka xa, utix xa be ke ten beuna idub tiemp.
58009013	Le'a ten ten ngon no ten ten chiv no di' ten bser myol' ndo' Dios, ntob be ule'ay ta wa las be men bzhi'ik nak ndo' Dios, we'e nsambi'i las bexa ndo' Dios.
58009014	¡Ná le'a nat uzhebpa mas nsak ten ten Cristo! Le'a Cristo ngok dub xnab ndon le'a umbi'i ndo' Dios, juers ten Espíritu ten Dios xa na nban idub tiemp. Le'a ten ten xa ntsambi'i be ta ugap ncho len lado'o beuna, ndontsa gun beuna ti'in ndo' Dios nban.
58009015	Le'a ta na li mbin Jesucristo ndun le'a trat kub wa ndakti'in. Le'a xa ngut ndontsa yu'u be ta ugap mbin beuna zha bi ncho trat ned wa. Le'a ta na ngut xa wa, ta we'e le'a beuna nak xa na mti Dios gal uso' ta ndab Dios usa'a Dios, dub ta nunk lá idub.
58009016	Le'a tal ton nke'a dub git gab‑a ná ton bexa ya'anno be ta ula'a xa, le'a zha biseata gat xa le'a git wa na'anpa gakti'in.
58009017	Le'a zha na ngut men wa le'a git wa ndakti'inka, parea tal le'a xa bi nban le'a‑yá lá isu'u.
58009018	No li nak trat ned wa, le'a bexa mbinti'in ten ten man ngut ndontsa gakti'in ta wa.
58009019	Le'a Moisés ned mbidi'izh itea be ta unibe'e Dios ndo' be men. Cha usen xa dub ble'a gich borreg ta nane no dub xos ya hisopo. Cha mtob xa ndido ten ten bser no ten ten chiv noch nits ndo' libr nkea ley ten Dios. No mtob xa ta wa gek itea be men.
58009020	Cha ndab Moisés ndo' bexa: “Le'a ten ten man ndee ndun le'a trat ndanno Dios bego ndakti'inka.”
58009021	Cha mtob xa ten wa xta'a ni'ilad ten Dios no tso'o itea be ta'a ndanti'in bexa gor ndankea bexa Dios sa wa.
58009022	Le'a ley ten Dios nkeani'i ndab‑a, le'a ten wa ntsambi'i yamer itea be ta'a ndo' Dios. Tal na'anpa itsi'i ten, le'a Dios na'anpa utsu'u be ke ten be men.
58009023	Li nsabndo' mtsambi'i bexa be ta wa, be ta cuent xi'íntsa ta ncho gibe'a. Parea le'a be ta nchoka gibe'a nki'in dub xnab mas nsak.
58009024	Le'a Cristo na'anpa yate len sa umbi'i ndo' Dios sa mbinde'e men, le'a sa wa cuent xi'íntsa ta ncho gibe'a. Le'a xa ndi uyote le'aka gibe'a ba', sa nat nso' xa ndo' Dios cuent ten beuna.
58009025	No na'anpa nyote xa gibe'a wa sian biaj, lak nyote ule'ay ndon le'a nsak itea li'in sa mas umbi'i ten Dios, no'o xa ten ten man.
58009026	Tal le'a Cristo li ngun itea li'in le'a xa sianpa biaj ngat gast zha utexan gizhliyo no gast nat. Parea le'a nat le'a be wizh lult ndee, le'a xa dubtsa biaj msa'a xa ngut xa, ndontsa yu'u be ke ten be men idub tiemp.
58009027	Lak dubtsa biaj nsabndo' gat be men, cha kwe beuna ndo' Dios gab Dios ná xte'e nak ta mbin beuna,
58009028	no liga dubtsa biaj ngut Cristo ndontsa utsu'u xa be ke ten be men. No ilen xa stub biaj na'anpa ndontsa utsu'u xa be ke ten be men, ndi gidyo'o xa bexa na ndenkea' zha ilen xa.
58010001	Le'a ley mke'a Moisés nak cuent dub xi'íntsa be ta wen ilen tso'o wa, ná le'a‑yá na'anpa ta ugea ta wen wa. Le'a be men nsa'a be man xnab ndo' Dios itea li'in lak nibe'e ley wa, parea le'a ta wa lá yoo gan utsambi'i len lado'o be men na li nkwa'an Dios.
58010002	Tal le'a ley wa su'u utsambi'i bexa ndo' Dios, le'a bexa yá lá usa'ata be xnab wa ndo' Dios, le'a bexa na'antapa ndap ke ndo' Dios.
58010003	Ná le'a ta na li nsa'a bexa xnab wa, ta we'e itea li'in ntse'a ladna bexa le'a bexa ndap ke.
58010004	Le'a ten ten ngon no ten ten chiv lá yoo gan utsu'u be ke ten be men.
58010005	Ta we'e le'a zha ulen Cristo ndo' gizhliyo ndee, le'a xa lnde'e ndab ndo' Dios: Le'a go lá nlad usa'a be men be man xnab ndo' ga, ta we'e mbin ga le'a na' myak men.
58010006	Le'a bexa wa nsa'a be man xnab idub ma nyol' no be xnab ta yu'u be ke ten bexa, parea le'a go na'anpa nsak ladna ta wa.
58010007	Ta we'e ndáp na' le'a nat le'a na' ndalyun ta nsak ladna go, Dios, lak ndab di'izh ten ga cuent ten na' ndo' git wa.
58010008	Ned ndab Cristo le'a Dios lá nlad no lá nsak ladna xa be man xnab idub nyol', no be xnab ta yu'u be ke ten bexa, maska li nibe'e ley gun bexa.
58010009	We'e cha ndab Cristo le'a xa mbidyun ta nsak ladna Dios. Le'a ta wa gab le'a be men yá lá usa'ata be man xnab wa, le'a nat ndi ncho stubga xnab xa'aga.
58010010	Le'a ta na li mbin Jesucristo lak nlad Dios, msa'a xa le'aka le'a xa ngut xa dub biaj, ta we'e le'a beuna umbi'i nak lado'o~na ndo' Dios idub tiemp.
58010011	Ta ugeaka le'a itea be wizh ndun be ule'ay ti'in ndo' Dios, nsa'a bexa be man xnab ndo' Dios sian biaj, dub ta lá isu'u utsu'u be ke ten bexa.
58010012	Ná le'a Jesucristo dubtsa biaj msa'a le'aka xa, ngok xa dub xnab utsu'u be ke ten be men idub tiemp, cha nsea'tsob xa wats Dios lad ga'al.
58010013	Sa we'e nkenkea' xa gast gal zha inibe'e xa ndo' bexa na ndaklono xa, kwe bexa wa xan ndats~xa.
58010014	Le'a xa dubtsa biaj ngok xnab, ta we'e le'a bexa na mti Dios, le'a bexa idub tiemp nak xmen Dios.
58010015	Le'a Espíritu ten Dios noga li ndab xte'e nak ta wa, lak nkeani'i di'izh ten Dios, ndab Dios:
58010016	Lnde'e gak trat gunno na' bexa Israel, gal be wizh tso'o wa: Le'a na' gun le'a bexa yakbe'ena be di'izh ten na', no uke'a na'‑yá len lado'o bexa.
58010017	Cha we'e ndab xa: No ni lá utse'ata lad na' be ke ten bexa, no be ta ugap mbin bexa.
58010018	Le'a ta na myu'ula be ke ten beuna, ta we'e yá lá nki'inta beuna stubga xnab utsu'u be ke wa.
58010019	Bego nak beuna xmen Cristo, le'a ta na ngut Jesucristo mtsi'i xa ten ten xa, ta we'e le'a beuna syo'o gan ga'al yate len sa mas umbi'i wats Dios.
58010020	Le'a gor na ngut Cristo le'a ta wa cuent mxa'al xa sa ncho bse'a, ta nkentsaw sa nsob Dios. Mxa'al xa dub nes kub ta nsa'a gealnaban.
58010021	Le'a Jesucristo le'a nak dub ule'ay nsak ten beuna, xa nchonsu ni'i ten Dios gibe'a.
58010022	Ta we'e ibii beuna wats Dios, idub ncho ladna beuna gungea ladna beuna xa. No umbi'i nak lado'o beuna, cuent nak dub zha ngos beuna nits umbi'i.
58010023	Nsabndo' dubtsa kwe beuna lakka ndenkea' beuna ta ndab beuna usa'a Dios, le'a Dios sunka lak ndab xa.
58010024	No ukwa'an beuna xte'e gakno beuna be ltsa'a beuna, dub mod mas ikwea' ladna beuna bexa, no mas utsin gak beuna.
58010025	No lá ula'a beuna ta na nzhealbe beuna, lak ncho bexa li ndun. Ndi utenxe'a beuna be ltsa'a beuna, ndontsa mas ibiiso' beuna ndo' Dios. No mas nsabndo' li gun beuna, le'a beuna uni'í le'a wizh ilen Cristo mas nsayal gax.
58010026	Le'a tal le'a beuna ndangea ladna gealngea ten Dios, cha bi ndunta beuna ta uni'í beuna na'anpa ta nsak ladna Dios, yá na'anpa ncho stub xnab utsu'u ke wa.
58010027	Yá na'antapa yu'u ke ten bexa na li gun wa, le'a Dios ndi uzhe'eb utsaksi bexa, le'a ndo' gi' initndo' bexa ndakloo ndo' Dios.
58010028	Le'a ley polta ndab le'a dub xa lá nxobgek ndo' ley mke'a Moisés nsabndo' gatka, tal top chon men usake xa gab le'a xa ugapka mbin.
58010029	Nat binbe'e bega xte'e mas uzhe'eb utsaksi Dios bexa nxeeno ladna Xin Dios, ndab bexa le'a ta ngut Cristo wa dub ta na'an xti'in, no kwea' ní'i bexa ndo' Espíritu ten Dios xa na nkwea' ladna bexa. Le'a ten ten Cristo ndun le'a trat mbinno Dios be men ndakti'in. Le'a ta wa ntsambi'i beuna ndo' be ke ten beuna.
58010030	Le'a beuna uni'íka le'a Dios ndab: “Le'a na' ndee le'a utsaksi bexa, no ukixke na' be ta ugap mbin bexa.” No nkeani'i di'izh ten Dios, ndab‑a: “Le'a Dios gab ndo' be xmen~xa ná ton ndap ke.”
58010031	¡Uzhe'eb gealkwea' ini'í bexa na gaila' ndo' ya'a Dios nban!
58010032	Parea btse'a ladna bega ná xte'eta mxik bega ndo' be gealkwea' si'il utid bega zha ned mgondo' bega xe'a ten Dios.
58010033	Ncho zha usalad mbinno be men bega, no mtsaksi xa bega ndo' ga'al be men. No ncho zha le'a bega no uso' wats bexa na li utid gealkwea' wa.
58010034	Le'a bega mbinkwea' ladna bexa nkea litgi'ib. No gor na mlat be men be ta'a ten bega, le'a bega na'anpa yu' ladna, geal le'a bega uni'í le'a bega ndap dub ta mas nsak gibe'a, dub ta na'anpa initndo'.
58010035	Ta we'e lá gach ladna bega, le'a bega gal uso' ta uzhebpa nsak usa'a Dios.
58010036	Nsabndo' uxik bega ndo' be gealkwea' no gun bega ta nlad Dios, ndontsa gal uso' bega ta ndab Dios usa'a xa ika'a bega.
58010037	Le'a di'izh ten Dios nkeani'i ndab Dios: Le'a xa ndi'izh ilen wa sken ilen, le'a xa na'anpa kwen kweas.
58010038	Parea le'a bexa wen nak ndo' na', bexa nge' ladna na', le'a bexa wa gap gealnaban. Parea tal le'a bexa ula'a ta nge' ladna bexa na', le'a na' lá isak ladna lak nak bexa.
58010039	Parea le'a beuna na'anpa nak lak nak bexa nla'a ta nge' ladna bexa Dios, cha utsaksi Dios bexa. Le'a beuna ndi nge' ladna Dios, no ndap beuna gealnaban ndo' Dios.
58011001	Le'a ta na nge' ladna beuna Dios, ta we'e uni'í beuna le'a Dios sa'aka ta na ndenkea' beuna wa, no ndangeaka ladna beuna le'a dub ta'a nchoka maska lá nluu‑yá.
58011002	Le'a be men polta mge' ladna Dios, ta we'e msak ladna Dios lak nak bexa.
58011003	Le'a ta na nge' ladna beuna Dios, ta we'e nyakbe'ena beuna le'a Dios sbe'en di'izhtsa mbinde'e gibe'a no gizhliyo. Le'a nat iteanak be ta na' beuna ncho, le'a‑yá dub ta na'an ton ini'í xte'e ngoknde'e.
58011004	Le'a Abel mge' ladna Dios, ta we'e msa'a xa dub man xnab ndo' Dios, dub ta mas uzhe'eb msak ladna Dios ndo' ta msa'a Caín. Ta we'e wen msaya' Abel ndo' Dios, ta na nluu le'a Dios nsak ladna ta msa'a xa wa. Nat ngutla Abel, parea le'a ta mbin xa wa bi nluu le'a xa mge'ka ladna Dios.
58011005	Le'a Enoc mge' ladna Dios, ta we'e lá ngat xa. Le'a Dios ndi myo'o xa gibe'a, cha na'anta ton ini'í xa. Le'a di'izh ten Dios ndab le'a zha na biseata yo'o Dios xa, le'a Dios msak ladna ta nak xa.
58011006	Le'a tal ton lá nge' ladna Dios, le'a Dios lá nsak ladna lak nak xa wa. Tal ton nlad ibii wats Dios, le'a xa wa nsabndo' gungea ladna le'a Dios nchoka, no gungea ladna xa le'a Dios nsa'a be ta wen ndo' bexa nkwa'an Dios.
58011007	Le'a Noé mge' ladna Dios, ta we'e mxobgek xa ndo' Dios gor uní'i Dios ndo' xa cuent ten dub ta biseata ilen. Ta we'e mbinde'e xa dub barco si'il, ndontsa na'anpa gat xa no bexa ncho ta lid~xa. Le'a ta na li mge' ladna Noé Dios, le'a ta wa mluu le'a be men ndap ke ndo' Dios. No wen mya'an Noé ndo' Dios, geal le'a xa mge' ladna Dios.
58011008	Le'a Abraham mge' ladna Dios, ta we'e mxobgek xa ndo' Dios gor utezh Dios xa, ndab Dios ya' xa sa sit usa'a Dios ika'a xa. Ná le'a gor na uto'o xa ncha'a xa sa wa, le'a xa bi lá ini'í pa ncha'a.
58011009	No ta na mge' ladna xa Dios, ta we'e ngwa'yo'o xa dub sa na'anpa lazh~xa, sa ndab Dios usa'a Dios ika'a xa. Le'a sa wa uyo'o xa len ni'ilad no Isaac no Jacob, bexa no ndab Dios ndo' na ika'a sa wa.
58011010	Li mbin Abraham geal le'a xa nkenkea' gal zha yoo xa dub gezh mbinde'e Dios lak mbinbe'e Dios, dub sa nde idub tiemp.
58011011	Le'a Sara dub xagots ndi'izh lá yo'o gan gap me'ed, parea mge' ladna xa Dios, cha msa'a Dios dub me'ed ndo' Sara. Cha ngop xa dub me'ed zha goxlapa xa, geal le'a xa mbingea ladna le'a Dios sunka ta ndab na.
58011012	Le'a Abraham uzhebpa goxla zha na ngol me'ed wa, parea le'a bexa ras ten Abraham uzhebpa myak kwa'ad bexa, dub ta galka na'an ton gun gan ula'ab, lakta sian be mbeal ndi'ib gibe'a ba', no lakta sian be yux nde to'o nitsdo'o.
58011013	Le'a idub zha nban bexa wa, le'a itea bexa nge'ka ladna Dios. Le'a zha ngut bexa le'a bexa biseata ika'a ta ndab Dios usa'a Dios wa. Parea mbingea ladna bexa ta ndab Dios, no uni'íka bexa le'a Dios sa'aka ta wa. Le'a bexa myakbe'ena le'a bexa wa nde ndo' gizhliyo cuent dub xa sit uto'o dub nseatsa xa.
58011014	Le'a ta na li myakbe'ena bexa ta wa nluu le'a bexa nkwa'an stub sa yoo na.
58011015	Tal le'a bexa mbinbe'e le'a bexa ilansea' le'aka sa uto'o bexa wa, le'a bexa syo'oka gan yach sa wa.
58011016	Parea le'a bexa mkwa'an stub sa mas wen yoo bexa wats Dios, le'a ta wa gibe'a. Ta we'e le'a Dios na'anpa ndo ladna gab xa le'a xa le'a nak Dios ten bexa wa, le'a xa msaxkwa'ala dub gezh yoo bexa gibe'a.
58011017	Le'a Abraham mge' ladna Dios, ta we'e ndi'izh gut xa xin~xa Isaac cuent dub xnab ndo' Dios gor na mbin Dios preb Abraham. Ndi'izh usa'a Abraham dubkama xin~xa, me'ed ndab Dios usa'a Dios ndo' xa.
58011018	Ndab Dios ndo' Abraham: “Le'a Isaac le'a gap bexa gak ras ten lu.”
58011019	Le'a Abraham uni'íka le'a Dios ndap juers ixiste Isaac ndo' gealgut. Le'a ta na na'anpa ngat Isaac wa, le'a ta wa cuent myaste Isaac ndo' gealgut.
58011020	Le'a Isaac mge' ladna Dios, ta we'e ndab xa ndo' be xin~xa Jacob nsea Esaú gal zha le'a Dios gakno bexa.
58011021	Le'a Jacob no mge' ladna Dios, ta we'e le'a zha na yamer gat xa le'a xa ndab ndo' be xin Kosé ná xte'e gakno Dios bexa. Cha ndankea xa Dios nak juers ten xa bordón nsob ya'a~xa.
58011022	Le'a Kosé mge' ladna Dios, ta we'e le'a zha na yamer gat xa le'a xa ndab le'a bexa Israel ito'oka Egipto. No ndab xa yo'o bexa tit ten xa zha ito'o bexa sa wa.
58011023	Le'a be usan ten Moisés mge' ladna Dios, ta we'e le'a zha ngol Moisés le'a bexa mkachko Moisés pa chon mbe'e. Le'a bexa uni'í le'a me'ed wa uzhebpa me'ed chul, no ni lá izheb bexa ndo' ta unibe'e faraón gat be me'ed Israel wa.
58011024	Le'a Moisés mge' ladna Dios, ta we'e le'a zha na ngok gox Moisés le'a xa yá lá nladta gak xa cuent xme'ed xingots faraón.
58011025	Mbinbe'e xa mas utsin no xa ini'í gealkwea' lat be xmen Dios bexa Israel, ni ka no xa gal ladna be ta ugap ndun bexa Egipto.
58011026	Mbinbe'e xa mas nsak itid xa ndo' gealkwea' lak itid Cristo, ni ka gap xa be ta nsak ten bexa Egipto. Le'a xa uni'í le'a Dios usa'a dub ta uzhebpa nsak ika'a xa.
58011027	Le'a Moisés mge' ladna Dios, ta we'e uto'o xa Egipto ni lá izheb xa ndo' ta ndakloo faraón. Le'a xa na'anpa na' Dios, parea le'a xa dubtsa uso' lak dub gor na na'ka xa Dios.
58011028	No ta na mge' ladna xa Dios, ta we'e ulo xa ujest Pascua, no mtob xa byach ten ten borreg to'o lid bexa Israel, ndontsa na'anpa gut angel be xin ned bexa Israel.
58011029	Le'a bexa Israel wa mge' ladna Dios, ta we'e utakea bexa tlaw Nitsdo'o Nane ndo' yo bid. Ná le'a gor na no bexa Egipto nlad itakea sa wa, le'a bexa ngwaigayo'o len nits wa.
58011030	No ta na mge' ladna bexa Israel Dios, ta we'e utesea bexa gangeak gezh Jericó dub ga'ad wizh, cha ulate muro nchonyaw gezh wa.
58011031	Le'a Rahab ngok dub xagots mbin juis mgi'i, parea mge' ladna xa Dios ta we'e msa'a xa ta lid~xa mkachndo' bexa Israel, bexa xga'ach ngwa'igondo' gezh Jericó. Ta we'e na'anpa no xa ngat zha ngut bexa Jericó, bexa lá uxobgek ndo' Dios.
58011032	¿Xte'eta gáp na' nat zha? Na'anpa igen gudi'izh na' cuent ten Gedeón nsea Barac nsea Sansón nsea Jefté nsea David nsea Samuel no iteata be profet.
58011033	Le'a bexa wa mge' ladna Dios, ta we'e mbin bexa gan ndo' bexa nibe'e stubga nacion, no utsin unibe'e bexa ndo' bexa Israel, no ngokno Dios bexa lak ndab Dios gun xa. Le'a ncho bexa wa mtsaw to'o be mbi'izh,
58011034	no ncho bexa mtsu'u be gi' ubi'i, no ncho bexa mbin gan ndo' bexa nsén spad, no ncho bexa mka'a juers gor na yá lá uxikta xa, no ncho bexa mbin gan ndo' uyo, no ncho bexa ulantu'ub be soldad nyono bexa Israel.
58011035	No ncho be xagots mge' ladna Dios, ta we'e mxiste Dios be xin bexa ndo' gealgut. No ncho bexa na'anpa uxo'on gor nseayut be men bexa. Ndi mla'a bexa uzhe'eb mtsaksi be men bexa gast ngut bexa, le'a bexa uni'í le'a gal gor ibangal bexa le'a bexa mas wen yoo.
58011036	No liga le'a ncho bexa kwea' uní'i be men ndo' xa, no udin be men xa, no gast mxi be men xa nsea caden, no gast mke'a be men bexa litgi'ib.
58011037	No ncho bexa mla'ge' be men bexa gast ngut bexa, no ncho xa uxen be men xa ngok top ble'a xa, no ncho bexa mbit be men xa nsea machet. No ncho bexa mbin be men preb xa gun xa ta ugap. No ncho bexa ngok xab bexa gid xab borreg no gid xab chiv. Sbe'en utesea uxo'on bexa, no uban ngok bexa, no sian gealkwea' utid bexa, no ugap mbinno be men bexa.
58011038	Le'a be men ncho ndo' gizhliyo ndee na'anpa isaya' yoo wats bexa na nge' ladna Dios wa, bexa na utesea be ge'e sa bid no be ge'e ubi'i, no be ge'lo'o no be ge'ed wat.
58011039	Le'a iteanak bexa li uyo'o wa wen mya'an ndo' Dios ta na mge' ladna bexa Dios. Parea le'a ndo' gizhliyo ndee le'a bexa ni dub lá ngal uso' ika'a ta ndab Dios usa'aka Dios ndo' bexa,
58011040	geal le'a Dios mbinbe'e dub ta mas wen, ta gunno xa beuna, le'a bexa polta wa no beuna ncho nat junt ika'a ta uzhe'eb nsak usa'a Dios.
58012001	Le'a itea bexa na nse'at na' wa nde gangeak beuna nwi'i bexa ná xte'e gun beuna. Ta we'e nsabndo' ula'a beuna iteanak be ta'a le'a nka beuna no itea be ta ugap ndun beuna, ndontsa idub ndo' ndee isea beuna lak nlad Dios, uxik beuna ndo' itea be ta'a.
58012002	No iwi'itsa beuna ndo' Jesús, xa na nsa'a ta na li nge' ladna beuna Dios, no ndun xa mas ige' ladna beuna xa. Le'a Jesús mxik ndo' be gealkwea' gast ngut xa ndo' cruz. Ná le'a xa na'anpa ido ladna ta na li ngut xa cuent dub xa ugap, geal le'a xa uni'í gal dub wizh le'a xa iten ladna. Le'a nat le'a xa nsob wats lad ga'al sa nsob Dios.
58012003	Binbe'e bega xte'e mxik xa ndo' be gealkwea', ta mbinno be men ugap xa. Ta we'e na'anpa izhanna bega, no ni li lá gach ladna bega, gor nseatid dub gealkwea' tso'o bega.
58012004	Le'a bega ndeuxik ndo' bexa ugap nak, parea gast nat le'a bexa wa lá ngut bega.
58012005	Yá myalad bega xte'e ntenxe'a Dios be xin~na, lak nkeani'i di'izh ten Dios, ndab‑a: Chuu, lá ixee ladna lu ta na ngo Dios lu nes. No ni lá gach ladna lu gor na nbeyo Dios lu.
58012006	Le'a Dios li ngo bexa nes, bexa na nkwea' ladna Dios. No ntsaksi Dios itea bexa nak xin Dios.
58012007	Li bxik bega gor igo Dios bega nes, geal le'a xa li ndanno bega cuent dub xin~xa, lak ngo be men be xme'ed~na nes.
58012008	Parea tal le'a Dios na'anpa li igo bega nes lak ndanno xa itea be xin~xa, le'a ta wa gab le'a bega na'anpa no nak xin~xa, le'a bega ndi nak cuent dub men lá ndap xus~na.
58012009	Le'a zha byux beuna le'a be xus gizhliyo beuna ncho zha mgo beuna nes, no ngwankea beuna xa. Ta we'e le'a nat le'a beuna mas nsabndo' ula'a le'a Dios igo beuna nes, xa nak Xus beuna xa nsob gibe'a, li ndontsa gap beuna gealnaban.
58012010	Le'a be xus beuna mgo beuna nes dub nde'ep laktsa mbinbe'e bexa. Ná le'a Dios ngo beuna nes ndontsa gakno xa beuna, utsin gak beuna lak nak xa.
58012011	Ta ugeaka le'a tal ton ngo beuna nes, le'a mer gor wa na'anpa nsak ladna beuna ta wa, le'a beuna ndi kwea' nyo'o ladna. Parea le'a tso'o wa le'a ta wa ndaknoka beuna, ndun‑a wen yoo ladna beuna no mas utsin gak beuna.
58012012	Ta we'e bin bega juers uxits bega ya'a bega, no yaste bega.
58012013	Ga'al usea bega len nes ten Dios, ndontsa na'anpa gaila' bega ndo' ta ugap, ndi mas ga'al gak bega ndo' Dios.
58012014	Bin bega juers na'anpa kuyono bega be men, no umbi'i gak lado'o bega ndo' Dios. Le'a bexa na'anpa umbi'i nak ndo' Dios nunk lá ina' Dios.
58012015	Bla'ach bega le'aka le'a bega na'anpa uxelad bega ta na nkwea' ladna Dios bega. Lá ula'a bega gach dub ta uxelad bega len lado'o bega, le'a ta wa gun isabgix kwa'ad bexa.
58012016	No na'anpa gun bega dub ta bzhi'ik nak, no na'anpa uxelad bega dub ta usa'a Dios, lak mxelad Esaú ta wen ndi'izh ika'a xa ta na nak xa xin ned xus~xa. Cha ndi mche'a xa ta wa nsea dub plattsa ta gaw xa.
58012017	Le'a bego uni'íka le'a tso'o wa le'a Esaú le'aka nlad ika'a ta wa ndo' xus~xa, ná le'a xus~xa yá lá usa'ata ta wa. Maska mbi'in Esaú parea le'a xa yá lá yo'ota gan ika'a ta wa.
58012018	Le'a bega na'anpa ngun lak mbin bexa Israel polta. Le'a bexa wa ubii xan dub ge'e nsayol', no uzhebpa ute te'al sa wa, no nde xkaw nsea nso' mbi si'il.
58012019	No mbi'ín bexa ti trompet no ta ndab Dios ndo' bexa, cha unab bexa ndo' Dios yá lá iní'ita Dios ndo' bexa,
58012020	geal le'a bexa lá nsak ladna ta unibe'e Dios. Ndab Dios le'a tal dub men yatso' xan ge'e wa, le'a bexa nsabndo' ula'ge' men wa gast gat xa natal gut bexa xa nsea dub ya wach. No liga nsabndo' gut bexa dub man tal ma li gun.
58012021	Le'a tant mzheb bexa ndo' ta uni'í bexa sa wa, le'a Moisés no ndab le'a xa nxis tant mzheb xa.
58012022	Parea le'a bego ba' ndi ubii wats dub sa xa'aga, le'a ta wa ge'e Sion, gezh ten Dios nban. Le'a ta wa gezh Jerusalén nde gibe'a, sa nyakjunt sian mil be angel ten Dios,
58012023	no nyakjunt be xin Dios, bexa ncho lea'~na gibe'a. Le'a sa wa sa ncho Dios ten beuna, xa gab ná xte'e nak itea be men, no ncho bexa ngut polta, bexa msambi'i ndo' Dios.
58012024	Le'a Jesús no nso' sa wa, xa na mbinno beuna dub trat kub. Le'a ten ten Jesús ta mtsu'u be ke ten beuna mas nsak ndo' ten ten Abel.
58012025	Ta we'e bla'ach bega na'anpa uxelad bega ta ndab Dios. Le'a polta le'a bexa Israel lá isakyo'ón di'izh mbi'ín bexa ndo' gizhliyo, cha mtsaksi Dios bexa. No liga utsaksika Dios beuna, tal le'a beuna lá isakyo'ón di'izh nto'o gibe'a.
58012026	Le'a polta le'a ti Dios mkwi'in gizhliyo, parea nat ndabgal Dios: “Le'a stub biaj le'a na' na'anpa nabtsa gizhliyo ukwin, le'a na' no gibe'a ukwin.”
58012027	Le'a ta na ndab xa “stub biaj”, le'a ta wa gab le'a gal zha initndo' be ta mbinde'e Dios, be ta sak iwi'in, ndontsa ya'an be ta lá yoo gan iwi'in.
58012028	Le'a sa nibe'e Dios sa yate beuna wa dub sa nunk lá iwi'in. Ta we'e idub ncho ladna beuna usa'a beuna xno ndo' Dios, no yankea beuna xa lakka nlad xa, no izheb beuna ndo' xa, no gap beuna mod ndo' xa,
58012029	geal le'a Dios ten beuna nak cuent dub gi' uzhe'eb stso'ol be ta'a.
58013001	Idub tiemp bkwea' ladna bega be ltsa'a bega, bexa no nak xmen Cristo.
58013002	No lá yalad bega utsin gunno bega be men nseabe ta lid bega, le'a ncho bexa li utsin ndanno dub men, ni lá ini'í bexa ti dub angel ta wa.
58013003	No lá yalad bega bexa nkea litgi'ib, no gokno bega bexa lak dub zha le'a bega nkea litgi'ib malay dub men gakno bega. No lá yalad bega bexa nsatid ndo' be gealkwea', no gokno bega bexa lak nlad bega gakno be men bega, gor na ncho bega ndo' be gealkwea'.
58013004	Uzhebpa utsin binno bega xa nak che'al bega. Na'anpa ugal bega dub xa na'anpa xa ten bega, le'a Dios utsaksi bexa na li ndun ta bzhi'ik wa.
58013005	Lá isa'ab ladna bega xte'e gap bega sian med. Ndi btenno ladna bega dub laktsa‑yá ndap bega, lak ndab Dios: “Le'a na' na'anpa ulalad bega, no ni lá yalad na' bega.”
58013006	Ta we'e lá izheb beuna gab beuna: Le'a Dios Xa Nibe'e le'a ndakno na'. Lá nzheb na' ndo' ni dub ta'a nlad be men gunno na'.
58013007	No lá yalad bega bexa uyo'onsu bega, bexa mbidi'izh di'izh ten Dios ndo' bega sa nzhealbe bega. Binbe'e bega xte'e mto'o be ta mbin bexa wa, no bge' ladna bega Dios lak uni'í bega xte'e mge' ladna bexa wa Dios.
58013008	Le'a Jesucristo le'aka polta no le'aka xa nat no le'aka xa idub tiemp ilen.
58013009	Lá gungea ladna bega be ta xa'aga nluu be men, ndab bexa ncho be ta lá nsabndo' gaw beuna. Le'a ta na nkwea' ladna Dios beuna ndun mas juert gak lado'o beuna, ná le'a ta nluu bexa wa dub ta na'an xti'in.
58013010	Le'a beuna ndap dub xnab nsa'a beuna ndo' Dios, parea le'a xnab wa na'anpa nak ta ndaw be ule'ay ndun ti'in len ni'i ten Dios.
58013011	Le'a ule'ay ndon le'a nsak nyo'ono ten ten be man len sa mas umbi'i ten Dios, cha nsa'a xa ta wa ndo' Dios ndontsa yu'u be ke ten be men. Parea le'a be man xnab wa nyol' dub lad to'o gezh ten bexa wa.
58013012	Le'a Jesús liga ngut dub lad to'o gezh, mtsi'i xa ten ten xa, ndontsa utsambi'i xa be ke ten beuna, umbi'i gak lado'o beuna ndo' Dios.
58013013	Ta we'e mas ibii beuna wats Jesús, guni'i tal usalad gunno be men beuna lak usalad mbinno bexa Jesús.
58013014	Le'a ndo' gizhliyo ndee le'a beuna na'anpa ndap dub gezh ncho beuna idub tiemp. Le'a beuna ndi ndenkea' ilaya' beuna dub gezh usa'a Dios, dub sa ti yoo.
58013015	Ta we'e nsabndo' idub tiemp usa'a beuna xno ndo' Dios ta na mbin Jesucristo, gab beuna le'a Dios uzhe'eb dub Dios wen. Le'a ta wa dub xnab nsa'a beuna ndo' Dios.
58013016	No lá ula'a bega ta na utsin nak bega ndo' be men no ta ndakno bega bexa, le'a be ta li ndun bega wa cuent dub xnab nsak ladna Dios.
58013017	Bxobgek bega ndo' bexa na nchonla'ach bega nak xmen Cristo, no gop bega mod ndo' bexa. Le'a bexa wa uzhebpa nyu'no ladna bega, geal le'a Dios nsobwi'i xte'e ndun bexa ti'in ten Dios. Li utsin gok bega ndo' bexa wa, ndontsa mas iten ladna bexa gun bexa ti'in wa no na'anpa ukeake bexa Dios, le'a ta wa na'anpa gakno bega.
58013018	Unab bega ndo' Dios gakno Dios besa. Le'a besa nsak len lado'o besa le'a besa umbi'i nak ndo' Dios, nlad besa utsin gun besa itea be ta'a.
58013019	No mas nlad na' inab bega ndo' Dios, ndontsa sken na' gal ina' na' bega.
58013020	Le'a Dios nak xa ndun wen yoo ladna beuna, no mxiste xa Jesucristo ndo' gealgut, xa na nla'ach beuna lak nla'ach dub men be xborreg~na, no mtsi'i xa ten ten xa, ta mbinno Dios be men dub trat kub, ta nunk lá idub.
58013021	Na'ab na' ndo' Dios gakno bega, ndontsa isu'u bega itea be ta wen, be ta nlad xa. No gakno Jesucristo bega gun bega be ta nsak ladna Dios. ¡Idub tiemp gab beuna le'a Dios ndon le'a xa juert nak! Lika nak‑a.
58013022	Bego nak beuna xmen Cristo, le'a na' ina'ab ndo' bega uxik bega go'ol bega be di'izh mke'a na' ndee, ta na ntenxe'a na' bega, le'a‑yá na'anpa dub ta uzhe'eb ko'ol nak.
58013023	No nlad na' ini'í bega le'a Timoteo xa no nak xmen Cristo yá mto'o litgi'ib. Tal le'a xa sken ilen, le'a xa no goo na' gor gal ina' na' bega.
58013024	Unidi'izh bega ndo' bexa nla'ach bega sa ba' sakndo' na', no ndo' itea be xmen Cristo ndencho sa ba'. Le'a be xmen Cristo bexa nacion Italia no nidi'izh ndo' bega.
58013025	Na'ab na' ndo' Dios mas uzhe'eb wen gunno xa itea bega. Lika gak‑a.
59001001	Le'a na' ndee Santiaw, ndun na' ti'in ndo' Dios no ndo' Jesucristo Xa Nibe'e. Nke'a na' git ndee ndo' bego, bexa nak isatibtop xkwa'a be xin Israel mte'achso ndo' gizhliyo.
59001002	Bego nak beuna xmen Cristo, uzhe'eb bten ladna bega zha na nsatid bega isando' be gealkwea',
59001003	le'a bego uni'íka le'a gor na nxik bega ndo' dub ta juert nyo'o bega, le'a ta wa ndakno mas dubtsa nge' ladna bega Dios.
59001004	Bin bega juers uxik bega ndo' be gealkwea', ndontsa gak bega lak nsabndo'‑yá, no isu'u bega gak bega lak nlad Dios.
59001005	Le'a tal ncho bega lá nyakbe'ena xta'an gun bega, unab bega‑yá ndo' Dios, le'a Dios slu'uka ta wa. Le'a xa uzhebpa ndakno itea be men, na'anpa gakloo xa tal le'a bega inab ta wa.
59001006	Bingea ladna bega le'a Dios sa'aka ta inab bega wa. Le'a gor na nab bega dub ta'a ndo' Dios, tal le'a bega igan ladna, le'a bega nak cuent dub golp ten nitsdo'o ndo'o mbi itea lad.
59001007	Le'a xa li nak wa lá gal uso' ta unab xa ndo' Dios,
59001008	le'a xa na li top ndanbe'e wa uzhebpa nzhe'a ta ndun na.
59001009	Le'a dub xmen Dios, dub xa uban nak, nsabndo' iten ladna xa, le'a cuent ten Dios le'a xa nsakka.
59001010	No liga le'a bexa rik nsabndo' iten ladna le'a be ta ndap xa na'anpa nsak ndo' Dios. Le'a gal gor le'a be ta wa initndo' lak be gé'e ten be gix.
59001011	Le'a gor nlen wizh gor utii, le'a gix wa sgo'ol ndo' bea, cha ilate be gé'e ten‑a, cha li initndo' ta chul nlu'u‑yá. No liga snitndo' bexa rik no itea be ta ndap bexa.
59001012	Uzhebpa wen yoo ladna bexa na uxik ndo' be ta juert itid xa. Le'a zha na mxik bexa ndo' ta wa, le'a Dios usa'a gealnaban ndo' xa, lak ndab Dios usa'a Dios ndo' be men ndankea xa.
59001013	Le'a gor na ndanbe'e dub men gun xa dub ta ugap, lá gab xa ti le'a Dios le'a nki'il xa li gun xa. Le'a na'an ton yoo gan uki'il Dios gun Dios dub ta ugap, no ni Dios na'anpa nki'il men.
59001014	Le'a tal ton gunbe'e gun xa dub ta ugap, le'a ta wa le'aka ta ugap ncho len lado'o~xa nki'il xa.
59001015	We'e le'a ke ten ta na li nlad xa gun xa ta ugap wa, le'a gal gor gunka xa ta wa. Cha gal gor ikesea xa ndo' ta ugap wa, le'a ta wa gun gan gak perdid xa ndo' Dios.
59001016	Bego amig ten na', lá gunbe'e bego dub ta lid le'a nak.
59001017	Le'a itea be ta wen no be ta utsin nak, le'a ta wa ta nsa'a Tad Dios, xa mbinde'e be xe'a ndi'ib gibe'a ba', be ta nzhe'a lak nluu‑yá. Parea le'a Dios na'anpa nzhe'a lak nak xa.
59001018	Le'a lak nlad Dios le'a Dios msa'a di'izh gealngea ten na, ta nsa'a dub gealnaban kub, ndontsa gak beuna ta mas nsak lat itea be ta'a mbinde'e Dios.
59001019	Bego nak beuna xmen Cristo, le'a bego nsabndo' utsin isakyo'ón ta ndab stub men. Na'anpa cha uxax itaka'ab bega, no na'anpa cha gakloo bega.
59001020	Le'a be men ugi'i wa lá yoo gan gun ta isak ladna Dios.
59001021	Ta we'e bla'a bega itea be ta lá utsin nak no itea ndo' be ta ugap. Ndi utsin gok bega, bxobgek bega ndo' di'izh ten Dios, ta na yá mbingea ladna bega. Le'a di'izh wa su'u ko'o beuna ndo' be ke ten beuna.
59001022	Gok bega lak ndab di'izh ten Dios, na'anpa sbe'en go'óntsa bega‑yá. Tal le'a bega sbe'en go'óntsa‑yá, cha lá gak bega lak ndab di'izh wa, le'a bega ukwi'inno le'aka le'a na.
59001023	Le'a tal ton sbe'en ndo'óntsa di'izh ten Dios, ná lá gun xa lak ndab‑a, le'a xa wa cuent nak dub men mwi'i xte'e nak ndo' na ndo' wa'án.
59001024	Mwi'i xa le'aka ndo' xa cha ncha'a xa, cha uxax myalad xa xte'e nak xa.
59001025	Ná le'a tal ton isakyo'ón ta ndab di'izh ten Dios, no gun xa lak ndab‑a idub tiemp, no na'anpa yalad xa‑yá, le'a xa wa uzhebpa wen yoo ladna ndo' itea be ta ndun xa. Le'a di'izh ten Dios uzhe'eb wen nak, na'an xta'an ndun jwalt‑a, no sun‑a gan ko'o‑yá beuna ndo' be ke ten beuna.
59001026	Tal ncho dub xa lat bega, nsak xa uzhe'eb wen ndun xa ta nlad Dios, ná lá ndaisa'ab xa ndo' be di'izh ugap ndadi'izh xa, le'a xa wa nkwi'inno le'aka le'a xa. Le'a ta li nsak xa wen ndun xa wa ta na'an xti'in.
59001027	Le'a Tad Dios ndab le'a tal ton nlad gun ta isak ladna Dios, nsabndo' gakno xa be me'ed usa'ab no be xagots nab ngut xabgi'i ten na ndo' be ta juert ncho xa. No na'anpa gun xa be ta ugap nak, lak be ta ndun bexa lá nchando' Dios.
59002001	Bego nak beuna xmen Cristo, bexa nge' ladna Jesucristo xa ndon le'a nibe'e ten beuna, le'a bega lá nsabndo' uti men.
59002002	Le'a lak sa nyakjunt bega ntsid bega, tal ilansea' dub men ncho sian ganil oro ya'a~xa no nak xa be lad uyap, no tal dub xa nak lad myox uban nak xa noga ilansea' sa wa, ¿xte'e gun bega zha?
59002003	Le'a tal bega mas utsin gak ndo' xa nak lad uyap wa no gab bega ndo' xa: “Utsea go isob ga ndo' yaxil ndee”, ná le'a ndo' xa uban nak wa cha gab bega: “Ba'atsa uso' natal usob ndo' yo ba',”
59002004	¿lá ini'í bega zha le'a tal bega li ndun le'a bega nti men no ndanbe'e bega ta ugap?
59002005	Bego amig ten na', bla'ach bega ta gáp na' ndee: ¿Lá ini'í bega zha le'a Dios le'a mti bexa uban nak ndo' gizhliyo ndee, yak bexa xa rik ndo' Dios ta na nge' ladna bexa Cristo? No usa'a Dios sa yoo bexa wats Dios, lakka ndab Dios usa'a Dios ndo' bexa ndankea xa.
59002006	Ná le'a bego na'anpa utsin li ndanno bexa uban nak wa. ¿Lá ini'í bega zha le'a bexa rik wa mas ugap ndanno bega zha? No ndo'o juers xa bega ndo' bexa nakti'in.
59002007	No uzhe'eb kwea' ní'i bexa ndo' Jesucristo xa nak Xwan beuna.
59002008	Uzhe'eb utsin ndun bega tal nxobgekka bega ndo' ley ten Dios, lak nkeani'i di'izh ten Dios, ndab‑a: “Bkwea' ladna lu be ltsa'a~lu lakkata lu.”
59002009	Ná tal le'a bega nti men, le'a bega ndap ke ndo' Dios, le'a bega na'anpa nxobgek ndo' ley wa.
59002010	Le'a tal ton ndun itea be ta nibe'e Dios, ná lá nxobgek xa ndo' stubtsa ta'a nibe'e Dios, le'a xa wa ndap ke ndo' Dios cuentka dub men ni dub ta'a lá nxobgek ndo' Dios.
59002011	Le'a Dios ndab: “Lá ugal bega stub xa na'anpa xa ten bega.” No ndab Dios: “Lá gut bega men.” Ta we'e tal le'a bega na'anpa ngal stub men, parea ndut bega men, le'a bega ndapka ke ndo' ley ten Dios.
59002012	Ta we'e utsin bidi'izh bega no utsin bin bega, le'a gal dub wizh le'a Dios gab naga mxobgek beuna ndo' di'izh ten Cristo, ta ngo'o beuna ndo' be ke ten beuna.
59002013	Le'a tal ton lá nkwea' ladna be ltsa'a~na, le'a gal wizh wa le'a Dios liga na'anpa ikwea' ladna xa wa. Ná le'a bexa nkwea' ladna be ltsa'a~na, le'a gal gor ilansea' xa ndo' Dios le'a xa wa wen ya'an.
59002014	Bego nak beuna xmen Cristo, ¿xti'in ta ndab dub men nge' ladna xa Dios, tal le'a xa lá ndun ta nsak ladna Dios zha? ¿Xte'ema syo'o gan gap xa gealnaban ndo' Dios zha?
59002015	No tal ncho dub xmen Jesús, cha lá ndap xa sian xab~xa no ni lá ndap xa ta gaw xa,
59002016	cha gab bega ndo' xa: “Byo' wen ladna lu, no ubix xab~lu no wen udaw”, le'a ta li ndab bego ndo' xa wa na'an xti'in, tal le'a bego lá usa'a ta nki'in xa.
59002017	No liga tal ton ndab nge' ladna Dios, ná lá ndun xa ta nsak ladna Dios, le'a ta ndab xa wa na'an xti'in.
59002018	Ná le'a ncho bego gab ndo' na' “le'a ncho bexa nge' ladna Dios, no nchoga bexa ndun be ta nsak ladna Dios.” Le'a na' gáp ndo' bego bluu bega ná xte'e nge' ladna bega Dios sin lá gun bego dub ta nsak ladna xa. We'e le'a na' uluu be ta wen ndun na', ta nluu le'a na' nge'ka ladna xa.
59002019	Le'aka nak ta ndangea ladna bega le'a Dios dubtsa, parea le'a gast be mbi bxin no ndangea ladna ta wa, no nxis mbi bxin wa nzheb ta wa ndo' Dios.
59002020	Lá gak bega dub xa tont. ¿Ni lá nyakbe'ena bega zha le'a ta na nge' ladna bega Dios wa na'an xti'in, tal le'a bega lá ndun ta nsak ladna xa?
59002021	¿Lá ini'í bega zha le'a Abraham usan gox polta ten beuna wa mbin ta nsak ladna Dios, zha na ndi'izh ngut xa Isaac xme'ed~xa cuent dub xnab ndo' Dios?
59002022	¿No lá nyakbe'ena bega zha le'a Abraham mge' ladna Dios no mbin xa ta msak ladna Dios? Le'a ta na li mbin xa ta nlad Dios, ta we'e mluu le'a xa mge' ladna Dios.
59002023	Le'a ta wa lak nkeani'i di'izh ten Dios, ndab‑a: “Le'a Abraham mge' ladna Dios, ta we'e myak Abraham dub xa wen nak ndo' Dios.” Cha li myak Abraham amig ten Dios.
59002024	Le'a ta ndee nluu le'a beuna wen ya'an ndo' Dios ta na ndun beuna ta nsak ladna xa, na'anpa nabtsa ta na nge' ladna beuna xa.
59002025	Le'a ta wa lak mbin Rahab dub xagots mbin juis mgi'i. Ngol dub wizh le'a xa mbin dub ta nsak ladna Dios, mkachko xa bexa ngwa'bewi'i gezh Jericó no msanes xa bexa wa stubga nes ya'be bexa. Ta we'e wen mya'an xa ndo' Dios.
59002026	Le'a lak dub men yá ngut wa na'an xti'in, no liga le'a tal ton dub xa gab nge' ladna Cristo, ná lá ndun xa ta nsak ladna Dios, le'a ta na li ndab xa nge' ladna xa Cristo wa cuent nak dub ta ngut, dub ta na'an xti'in.
59003001	Bego nak beuna xmen Cristo, na'anpa kwa'ad bega ukwa'an xte'e gak bega mech nluu di'izh ten Dios. Le'a bego uni'íka le'a tal ton na'anpa utsin nluu di'izh ten Dios, le'a xa wa mas ndap ke ndo' Dios.
59003002	Le'a iteanak beuna ncho sian biaj ndun beuna ta ugap. Ná tal dub xa nxik na'anpa cha kwea' ní'i xa ndo' dub men, le'a xa we'e ga'al nso' ndo' Dios, le'a xa wa sun gan isensa'ab xa xa ndo' itea be ta ugap.
59003003	Uni'í bego le'a beuna ngo fren to'o dub way natsa gun ma ta nlad beuna, go'o beuna idub ma guni'i pa nlad beuna.
59003004	No binbe'e bega ná xte'e nak dub barco nsea ndo' nitsdo'o. Le'a ta wa dub ta si'il, no uzhe'eb dub mbi juert nsi'i‑yá, parea le'a dub ble'a ya tuzhtsa ntse'a bexa‑yá guni'i pa nlad xa.
59003005	No liga nak luzh men. Mas dub ta tuzhtsa‑yá, parea le'a‑yá syo'o gan gun sian be ta uzhe'eb, lak dub gi' tuzhtsa stso'ol idub ge'e si'il.
59003006	Le'a luzh dub men ndun sian ta ugap, cuent dub gi' ndazha'a sian be ta'a. Le'a be ta ugap ndadi'izh dub men utsabgix idub xa, ndazha'a‑yá idub gealnaban ten xa, cuent dub beal' nto'o infierno.
59003007	Le'a be men ndun gan ndo' itea ndo' be man ndap dap xo'o~na, no be man nsa'ab, no be mbe'al, no itea be man ncho len nits.
59003008	Ná le'a ni dub men lá gun gan isensa'ab luzh~na, le'a‑yá uzhe'eb dub ta ugap nak, cuent dub venen ugi'i ndut men.
59003009	Le'a luzh beuna le'a ndab beuna ta juert nak Dios Xus beuna. Ná le'aga‑yá nisi beuna be ltsa'a beuna, bexa le'aka Dios mbinde'e lak nak Dios.
59003010	Le'aka to'o be men nto'o be di'izh utsin no di'izh kwea'. Bego nak beuna xmen Cristo, lá nsabndo' li gun beuna ta wa.
59003011	¿Ti ncho pa uni'í bega nsoblen nits wen no nits ula' dub se'etsa?
59003012	¿Na ti ncho pa uni'í bega le'a ya la'aw nsa'a ngus olivo natal dub ya uv nsa'a ngus la'aw? No liga le'a dub sa nsoblen nits lá yoo gan ilen nits utix no nits wen.
59003013	¿Ton bega nsak le'a mas ndák no nyakbe'ena xte'e nak Dios zha? Le'a bego wa nsabndo' gun sbe'en be ta wen no bcha'an gak bega, ta uluu le'a bega ndákka.
59003014	Ná le'a tal ton ixee ladna ndo' be ltsa'a~na ta na ndap xa ta'a, no nlad xa sbe'en le'atsa xa gun gan, lá nsabndo' gab xa le'a xa mas ndák. Le'a ta wa gealkwi'in, le'a xa wa na'anpa ta ugea ndák.
59003015	Le'a ta ndák xa wa na'anpa ta nsa'a Dios, le'a ta wa ndi ta gizhliyo lak ndanbe'etsa be men, no ta nsa'a maxu'u‑yá.
59003016	Le'a sa na ncho bexa nxeeno ladna be ltsa'a~na, no nlad bexa sbe'en le'atsa xa gun gan, le'a sa wa sbe'en ndeyo bexa no ndun bexa itea ndo' be ta ugap.
59003017	Ná le'a bexa ndák lak nsa'a Dios, le'a xa wa umbi'i nak lado'o~na ndo' Dios: bcha'an nak xa, no utsin nak xa ndo' be ltsa'a~xa, no na'anpa kwea' nak xa ndo' be men, no uzhe'eb nlats ladna xa be men, no itea ta'a ndun xa wa utsin nak, no lá nti xa men, no idub ncho ladna xa ndun xa ti'in ndo' Dios.
59003018	Tal le'a bega ukwa'an dub mod lá kuyono bega be ltsa'a bega, le'a ta wa gun gan wen yoo ladna bega, no gun bega ta nsak ladna Dios.
59004001	Binbe'e bega ná pa nsea ta na ndeyo bega, no pa nsea ta nyoto'o bega. Le'a na' gáp le'a len lado'o bega le'a ncho be ta ugap nlad bega gun bega, ta we'e ndeyo bega.
59004002	Le'a bega nsa'ab ladna gap bega ta ndap stubga men, ná le'a bega lá ndun gan gap bega ta wa. Ta we'e ncho bega ndut men, no ndaklono bega bexa ndap ta'a, no nyo bega. Ná le'a bega lá ndapka be ta nlad bega wa, geal le'a bega lá inab‑a ndo' Dios.
59004003	Ná tal inab bega dub ta'a ndo' Dios, le'a xa na'anpa usa'a‑yá, geal le'a bega nab dub ta lá nsabndo', dub ta gunti'in bega laktsa nlad bega.
59004004	¡Bego ba' na'anpa nab Dios ndankea! ¿Lá ini'í bega zha le'a tal ton ukwa'an be ta ugap ncho ndo' gizhliyo ndee, le'a xa wa yak dub xa nyono Dios? Ta we'e tal le'a bega nkwa'an be ta gizhliyo ndee, le'a bega nak xa nyono Dios.
59004005	¿Nsak bega zha na'an xti'in be di'izh ten Dios? Ndab‑a le'a Dios ulo Espíritu ten na len lado'o beuna, uzhebpa nlad Espíritu wa Diostsa yankea beuna.
59004006	Ta ugeaka le'a Dios uzhebpa ndakno beuna, lak ndab di'izh ten Dios: “Le'a Dios lá ndakno bexa zhin nak, le'a xa ndi ndakno bexa bcha'an nak.”
59004007	Ta we'e bxobgek bega ndo' Dios. Lá ula'a bega gak ta nlad maxu'u, we'e le'a maxu'u sxo'onka wats bega.
59004008	Ubii bega wats Dios, le'a Dios ibiiga wats bega. Bego na ndun ta ugap, bla'a bega be ta ugap wa. Bego na nlad yankea Dios no bi nlad bega gun bega ta ugap, btsambi'i bega len lado'o bega, cha ndi bkwa'an bega Dios.
59004009	Kwea' byo' ladna bega, no uban byo' ladna bega, no bi'in bega. Yá lá uxi'idta bega, ndi bi'in bega. No na'anpa iten ladna bega, ndi uban byo' ladna bega.
59004010	Byak byux bega ndo' Dios Xa Nibe'e, we'e le'a xa gunno bega dub xa nsak cuent ten Dios.
59004011	Bego nak beuna xmen Cristo, lá inisi bega be ltsa'a bega. Tal ton inisi ltsa'a~na, no gab xa le'a ltsa'a~xa lid le'a ndun, le'a ta wa cuent nisi xa ley ten Dios, no ndab xa le'a ley wa lid le'a nak. Mas wen uxobgek bega ndo' ley ten Dios, cha na'anpa gab bega le'a‑yá lid le'a nak.
59004012	Ndon Diostsa nak xa msa'a ley wa, no ndon nabtsa Dios syo'o gan gab tal dub men ya' wats Dios natal ya' xa infierno. Parea bego zha, ¿ton nak bego gab bego le'a ltsa'a bega lid le'a ndun?
59004013	Bla'ach bego nat, bego lnde'e ndab: “Wizh nat natal ge'a ncha'a besa stub gezh. Le'a sa wa yoo besa dub li'in, gun besa ti'in, no gun besa gan sian med.”
59004014	Parea le'a bego ni lá ini'í xta'an yoo ge'a. Le'a gealnaban ten bega cuent nak mbe nla' ndo' yo dub xla'altsa, cha uxax nitndo'‑yá.
59004015	Ndi nsabndo' gab bega: “Tal le'a Dios nlad, we'e gun besa ta ndee natal stubga ta'a.”
59004016	Ná nat le'a bego ndi nzhinnona be ta gun bega. Le'a itea be ta li nzhinna be men wa, le'a ta wa ta lá nsak ladna Dios.
59004017	Le'a tal ton nchando' xta'an dub ta wen gun xa, ná cha lá gun xa ta wa, le'a ta wa dub ke ndo' Dios.
59005001	¡Le'a bego xa rik, bla'ach bego ta gáp na' ndee! Utezhat bega bi'in bega, le'a bega ini'í sian gealkwea'.
59005002	Le'a be ta sian ndap bega wa ta ndazha'a, no be xab bega nsayak gu'ud, ndaw mbes‑a.
59005003	No le'a ta oro nsea ta plata ten bega wa sach mbe. Le'a gal dub wizh le'a mbe wa uluu le'a bega ugap mbin, cha yol' bega ndo' gi'. Sian be ta'a ndegocha'aw bega, ná nat be wizh lult.
59005004	Le'a be men ndun ti'in ge'e ten bega wa nsake ndo' Dios ta na lá nkix bega med ten bexa. Le'a Dios xa ndon le'a juert nak ndo'ón ta ndab bexa li ndun ti'in wa.
59005005	Le'a bego xa rik ba' ndun itea be ta nlad na, be ta ncho ndo' gizhliyo ndee, no ndap bega itea be ta ndal ladna bega. Le'a bega nak cuent dub man nya'al ni lá ini'í ma ti gal wizh gat ma.
59005006	Le'a bego nkwi'in nsake bega be men utsin ndun, ndab bega gat bexa. Ná le'a bexa wa lá yoo gan utsakndo'.
59005007	Bego nak beuna xmen Cristo, lá gach ladna bega uxik bega gast zha ilen Jesús Xwan beuna. Binbe'e bega xte'e nak dub xa ndun ti'in ge'e, xte'e ni lá ndach ladna xa nkenkea' xa gast zha nla' gi ned, nsea gast zha myats gi ntele'e xa be ta nsa'a‑yá.
59005008	No liga bego ba' dubtsa ute bega lá gach ladna bega, le'a Jesús Xwan beuna sken ilen.
59005009	Bego nak beuna xmen Cristo, lá iní'i kwea' bega ndo' be ltsa'a bega, cha na'anpa gab Dios le'a bega ndap ke. Bla'ach bega le'a Dios yamer gi'id ina' ná xte'e gak ta ndun be men.
59005010	Bega nak beuna xmen Cristo, bin bega lak mbin bexa mbidi'izh sakndo' Dios tiemp polta. Le'a bexa wa sian gealkwea' uni'í, ná nunk bexa lá ngach ladna.
59005011	Le'a beuna uni'í le'a bexa na nxik ndo' be gealkwea' wa wen yoo ladna. Ndo'ónla bega lak mxik Job ndo' be gealkwea' uni'í xa. Cha ngol zha le'a Dios mbin uzhe'eb wen mya'an xa, le'a Dios uzhe'eb dub xa nlats ladna beuna no nkwea' ladna xa beuna.
59005012	Ná le'a bego nak beuna xmen Cristo, le'a ta gáp na' ndee ta mas nsabndo': le'a gor ndadi'izh bega gun bega dub ta'a, lá use'at bega gibe'a ni gizhliyo no ni stubga ta'a. Tal le'a bega gun dub ta'a, litsa gud bega. Ná tal le'a bega lá gun ta wa, na'antsa gud bega. Sbe'en gealngea bidi'izh bega ndontsa na'anpa utsaksi Dios bega.
59005013	Tal ncho bega kwea' ncho ladna, bidi'izhno bega Dios. No tal ncho bega nten ladna, bilto'o bega ndo' Dios.
59005014	No tal ncho bega kwea' nsak, utezh bega bexa nchansu be xmen Cristo, ka'ab bexa aceit gek bego gizh wa, no inab bexa ndo' Cristo yakna bega.
59005015	Tal le'a bexa idub ncho ladna ige' ladna Dios gor na li nab xa ndo' Dios, le'a Dios syunyakkana bega yaste bega. No tal le'a bega ndap ke ndo' Dios, le'a Dios utsu'uka ke ten bega.
59005016	Bgondo' bega tal ncho zha ntidnsa'ab bega ndo' be ltsa'a bega. No unab bega ndo' Dios yunyakna Dios be ltsa'a bega. Le'a tal ton dub xa ga'al nak ndo' Dios, le'a gor na idub ncho ladna xa inab xa ndo' Dios, le'a Dios so'ónka ta ndab xa wa.
59005017	Le'a Elí dub profet mbidi'izh sakndo' Dios tiemp polta, dub men lakka le'a beuna. Le'a zha na idub ncho ladna xa unab xa ndo' Dios lá ila'ta gi, cha yá lá ila'kata gi chon li'in itol.
59005018	We'e cha unabgal xa ndo' Dios ila'gal gi. Le'a gi wa cha ula'kagal, cha ngokgal be ta'a ndo' yo.
59005019	Bego nak beuna xmen Cristo, tal ncho dub xa uto'o len nes ten Dios, ná le'a stub xa gun gan yach xa wa wats Dios,
59005020	nlad na' ini'í bega le'a xa na li gun gan yach men wa wats Dios, le'a xa wa ulat gealnaban ten xa wa ndo' gealgut no gun xa gan le'a Dios utsu'u itea be ke ten xa wa.
60001001	Le'a na' ndee Pedr, xa mtu'ub Jesucristo gun na' ti'in ten xa. Nke'a na' git ndee ndo' bego na na'anpa lazh~na ndencho, bego na lba'a ndencho Ponto no Galacia no Capadocia no Asia no Bitinia.
60001002	Le'a Tad Dios polkata mti bega, no mtsambi'i Espíritu ten Dios gealnaban ten bega, ndontsa uxobgek bega ndo' Dios no utsu'u ten ten Jesucristo be ke ten bega. Na'ab na' ndo' Dios uzhe'eb utsin gak xa ndo' bega no gun xa uzhe'eb wen yoo ladna bega.
60001003	Le'a Dios Xus Jesucristo Xwan beuna uzhe'eb dub xa wen. Tant nkwea' ladna xa beuna, le'a xa mxiste Jesucristo ndo' gealgut no msa'a xa dub gealnaban kub ndo' beuna. Ta we'e ndenkea' beuna gal uso' beuna ta usa'aka Dios.
60001004	Le'a ta wa ta lá initndo', no ni lá gak bzhi'ik‑a, no ni lá gazha'a‑yá; ndi nchocha'aw‑a gibe'a gast gal zha ika'a beuna‑yá.
60001005	Le'a bega nge' ladna Dios, ta we'e le'a Dios nla'ach bega nsea juers ten xa, ndontsa gapka bega gealnaban kub wa, ta ika'aka bega tiemp ilen ndee.
60001006	Ta we'e uzhebpa nten ladna bega nat, maska nsatid bega sian gealkwea' dub nde'ep.
60001007	Le'a ta na nge' ladna bega Dios wa li gak preb ndo' be gealkwea' wa, lak ndak preb oro ndo' gi'. Ná le'a ta na nge' ladna bega Dios wa uzhebpa mas nsak ndo' oro, le'a oro wa ta nitndo'. Tal le'a bega ta ugeaka nge' ladna Dios, le'a gal wizh ulundo' Jesucristo le'a bega wenka kwe ndo' Dios no gab xa le'a bega wenka li mbin.
60001008	Le'a bega ndankea Jesucristo maska gol ni'í bega xa. No ndangea ladna bega xa maska lá na' bega xa nat. No uzhebpa nten ladna bega gast ni lá ini'í bega xte'e gudi'izh bega‑yá.
60001009	Le'a ta na li ndangea ladna bega Cristo, le'a Dios usa'a dub gealnaban kub ndo' bega.
60001010	Le'a be profet polta mbidi'izh xte'e uzhe'eb utsin gunno Dios bega, mtsid bexa no uloxnes bexa ná xte'e nak gealnaban usa'a xa wa.
60001011	Le'a zha biseata ilen Cristo ndo' gizhliyo, le'a Espíritu mlu'u ndo' bexa wa ná xte'e nsabndo' ini'í Cristo be gealkwea', no xte'eta uzhe'eb ta chul yoo tso'o wa. Ta we'e mkwa'an bexa ná ton gak Cristo, no pol ilen xa ndo' gizhliyo.
60001012	Le'a Dios mluu ndo' bexa wa le'a ta ndadi'izh bexa wa na'anpa yoo zha bi ncho bexa wa, le'a ta wa ndi yoo zha na ncho beuna ndee. Le'a ta wa di'izh wen mbidi'izh be men ndo' bega ta msa'a Espíritu ten Dios uto'o gibe'a ba'. No gast be angel ten Dios nlad yakbe'ena be ta wa.
60001013	Ta we'e list ute bega, no utsin binbe'e bega, no bge' ladna bega le'a Dios uzhe'eb utsin gunno bega zha ilen Jesucristo.
60001014	Gok bega cuent dub me'ed nxobgek ndo' xus~na. Yá lá gunta bega be ta ugap mbin bega zha na lá nchando' bega Dios.
60001015	Ndi umbi'i gok bega ndo' Dios guni'i xta'an ndun bega, lak umbi'i nak Dios xa na le'a mti bega wa.
60001016	Lak nkeani'i di'izh ten Dios ndab xa: “Umbi'i gok bega ndo' na', lak umbi'i nak na'.”
60001017	Le'a Dios na'anpa nti men, le'a xa ndi utsin gab ndo' itea be men xte'e nak ta ndun bexa. Le'a bega ndab le'a xa wa Xus bega, ta we'e ndo' itea be ta ndun bega nsabndo' gap bega mod ndo' xa idub tiemp nban bega ndo' gizhliyo ndee.
60001018	Le'a Dios ulo'o bega ndo' be ta na'an xti'in mbin bega lak mbin be usan gox ten bega. Ná le'a bego uni'íka le'a gealnaban ten bega na'anpa isi'i Dios no oro nsea plata, be ta initndo'.
60001019	Le'a Dios ndi usi'i gealnaban ten bega wa no ten ten Cristo. Le'a xa wa ngut sakndo' beuna, cuent dub borreg ndon umbi'i nak.
60001020	Le'a ta wa ta mbinbe'e Dios zha biseata gaknde'e gizhliyo, ná le'a gast tiemp ndee ulen Cristo, xa na nkwea' ladna bega.
60001021	Le'a juers ten ta li mbin Cristo wa le'a bega ndangea ladna Dios, xa na le'a mxiste Cristo ndo' gealgut, no msa'a xa sa ndon le'a nsak nsob Cristo. Ta we'e nge' ladna bega Dios no ndenkea' bega gal wizh gal uso' bega ta ndab xa wa.
60001022	Nat le'a Espíritu ten Dios ndakno nxobgek bega ndo' gealngea ten Dios. Le'a gealnaban ten bega li msambi'ila ndo' Dios, ndontsa ikwea' ladna bega be ltsa'a bega, bexa no nak xmen Dios. Nat li bin bega idub ncho ladna bega no ni dub ta ugap lá gunbe'e bega.
60001023	Le'a bega nak cuent dub men ti ngol stub biaj. Ná le'a gealnaban kub ten bega wa na'anpa ta initndo'. Le'a gealnaban wa ta nsa'a di'izh ten Dios, dub ta nban, dub ta nunk lá initndo'.
60001024	Lak ndab di'izh ten Dios: Le'a itea be men nak cuent dub ya gé'e. Le'a itea be ta wen ndun bexa nak cuent gé'e ten ya wa. Le'a ya wa ta nbid, no gé'e ten na ta nyab.
60001025	Ná le'a di'izh ten Dios ta lá initndo'. Le'a di'izh wa di'izh wen ten Cristo, ta mbidi'izh bexa ndo' bega.
60002001	Nat bla'a bega iteanak be ta ugap nak bega, no itea be gealkwi'in ndun bega, no dub ta na'anpa ugea nak bega. No lá gaklono bega be men ndap ta'a, no lá gudi'izhta bega be cuent gix.
60002002	Le'a lak dub medo'o nkwa'an chizh goo na, no liga bkwa'an bega di'izh ten Dios, ndontsa li mas igondo' bega Dios, no gap bega gealnaban.
60002003	Le'a bega yá uni'íka le'a Dios wen nak ndo' bega.
60002004	Ubii bega wats Cristo, xa nak cuent dub ge' nban. Le'a be men mxelad xa wa, ná le'a Dios mti xa cuent dub ge' ndon le'a nsak.
60002005	Le'a bego no nak cuent be ge' nban. Ta we'e bla'a bega le'a Dios gunti'in bega gak bega lid Dios. No gak bega cuent dub ule'ay mti Dios, cha juers ten Jesucristo gun bega be ta nsak ladna Dios, le'a ta wa cuent dub xnab usa'a bega ndo' Dios.
60002006	Lak nkeani'i di'izh ten Dios, ndab Dios cuent ten Cristo: Bwi'i bego le'a gezh Sion uxo'ob na' dub ge' ned nbexan ni'i. Le'a ta wa dub ge' mti na', ta ndon le'a nsak. Le'a tal ton ige' ladna xa nak ge' wa, le'a bexa wa nunk na'anpa ido ladna.
60002007	Le'a cuent ten bego na li nge' ladna Cristo wa, le'a xa wa uzhe'eb dub xa nsak. Parea le'a cuent ten bexa na'anpa nge' ladna xa, le'a di'izh ten Dios lnde'e ndab: Le'a ge' na mxelad bexa ndande'e ni'i, nat le'a ta wa le'a nak ge' ndon le'a nsak nbexan ni'i.
60002008	No ndab‑a: Le'a ge' wa ta nkate'eb be men gast nlayat bexa. Le'a bexa wa li nkate'eb geal le'a bexa lá nxobgek ndo' di'izh ten Dios, lak uni'í Dios gun bexa.
60002009	Ná le'a bega nak xmen Dios, le'a Dios mti bega gak bega cuent ule'ay gun ti'in ndo' Dios, xa ndon le'a nibe'e. Le'a bega nak cuent dub nacion umbi'i nak ndo' Dios, dub gezh ten Dios, ndontsa gudi'izh bega be ta wen ndun Dios, xa na le'a ulo'o bega ndo' sa ukaw ndontsa kwe bega ndo' xe'a chul ten xa.
60002010	Le'a polta le'a bega na'anpa nak gezh ten Dios, ná nat le'a bega myakla gezh ten xa wa. Le'a polta le'a bega lá ini'í ti nkwea' ladna Dios bega, ná nat le'a bega uni'íka ta wa.
60002011	Bego amig ten na', le'a ndo' gizhliyo ndee na'anpa lazh beuna, le'a beuna ga dub nseatid ndo'‑yá. Ta we'e na'ab na' ndo' bega gun bega juers lá gun bega be ta ugap nlad bega, le'a be ta wa uka gun bega be ta nlad Dios.
60002012	Uzhebpa wen gok bega ndo' bexa lá nchando' Dios, bexa nisi bega, ndab bexa le'a bega xa ugap. Le'a gal gor ini'í bexa be ta wen ndun bega, we'e yankea bexa Dios gal wizh ilen Cristo.
60002013	Le'a ta na nak bega xmen Cristo, ta we'e bxobgek bega ndo' itea bexa nakti'in. Ndo' xa nibe'e Roma bxobgek bega, le'a xa wa ndon le'a nibe'e.
60002014	No ndo' be xmen~xa wa bxobgek bega, le'a xa ntu'ub bexa utsaksi bexa be men ndun ta ugap, no utsin gak bexa ndo' be men ndun ta wen.
60002015	Le'a Dios nlad li wen gak bega, ndontsa yá na'antapa inisi be men bega, bexa lá nchando' Dios no na'anpa nsakyo'ón bexa.
60002016	Le'a Dios ulo'o bega ndo' be ke ten bega, ndontsa gun bega ti'in ndo' Dios, na'anpa gun bega be ta ugap.
60002017	Gop bega mod ndo' iteanak be men. No bkwea' ladna bega bexa no nak xmen Cristo. No bxobgek bega ndo' Dios, nsea gop bega mod ndo' xa nibe'e Roma.
60002018	Bego na ncho ndo' ya'a stubga men, gop bega mod ndo' xa nak xwan bega, no bxobgek bega ndo' xa. Li bin bega ndo' bexa utsin nak no ndo' bexa uxax nak.
60002019	Le'a Dios nten ladna gor na nxik bega ndo' dub gealkwea' ni lá nsabndo' itid bega, ta na ndun bega lakta nlad Dios gak bega.
60002020	Tal le'a dub men ntsaksi bega ta na ndun bega dub ta ugap, cha uxik bega ndo' gealkwea' wa, na'anpa nsabndo' itenno ladna bega ta wa. Ná tal le'a bega ntid dub gealkwea' ta na ndun bega ta wen, no nxik bega ndo' gealkwea' wa, le'a ta wa ta nsak ladna Dios.
60002021	Le'a Dios mti bega li gun bega ta wa, le'a lak mxik Cristo ndo' be gealkwea' sakndo' beuna, no liga nsabndo' uxik beuna.
60002022	Le'a Cristo nunk lá ngun dub ta ugap, no ni dub gealkwi'in lá ngun xa.
60002023	Le'a gor na unisi bexa xa wa, le'a xa wa ni dub di'izh xela lá ika'ab ndo' bexa wa. No gor na mtsaksi bexa xa, le'a xa ni dub ta ugap lá ngab ndo' bexa wa. Ndi mla'a xa ta wa cuent ten Dios, xa na utsin gab ndo' itea be men ná ton ndap ke.
60002024	Le'a Cristo wa le'a mbi'i be ke ten beuna ngut xa ndo' cruz, natsa ula'a beuna be ta ugap nak beuna nsea iban beuna gun beuna ta wen. Le'a ta na utid Cristo ndo' be gealkwea' wa, ta we'e le'a bego myakna.
60002025	Le'a polta utesea bega cuent be borreg, ma ukegix. Ná nat myach bega wats Cristo, xa nla'ach gealnaban ten bega lak bexa nla'ach be borreg ten na.
60003001	No liga le'a bego xagots, bxobgek bega ndo' xabgi'i ten bega. Tal le'a bexa lá ndangea ladna di'izh ten Dios, le'a ncho xa gungeaka ladna‑yá gor na na' xa xte'e nak bega, lá nki'in uzhe'eb gudi'izh bega‑yá ndo' xa.
60003002	Le'a xa ina' xte'e utsin nak bega no xte'e umbi'i nak bega ndo' Dios.
60003003	Le'a ta ndun chul nak bega wa na'anpa ta nsaxkwa'a bega gek bega no be ta oro no be lad uyap ndanti'in bega.
60003004	Le'a ta na chul nak bega wa, le'a ta wa ta ncho len lado'o bega, dub ta lá initndo'. Le'a ta wa ta na utsin nak bega no bcha'an nak bega, le'a be ta we'e uzhebpa ta nsak ndo' Dios.
60003005	Li ngok be xagots polta, bexa wen ngok ndo' Dios. Le'a bexa wa mge' ladna Dios, no mxobgek bexa ndo' xabgi'i ten bexa.
60003006	Lak mxobgek Sara ndo' Abraham, ndab xa le'a Abraham le'a nak xa nibe'e xa. Le'a bega slaya' gak lak ngok Sara wa, tal le'a bega gun be ta wen no ni na'an xta'an izheb bega.
60003007	No liga bego xabgi'i, uzhebpa bla'ach bega xagots ten bega no utsin gok bega ndo' xa. Le'a xa wa cuentta dub vas lid bid ile'a, ná le'a Dios dubtsa gealnaban kub msa'a ndo' bega no ndo' be xagots wa. Li gak bega ndontsa na'an xta'an gun gan lá go'ón Dios ta inab bega ndo' xa.
60003008	Nat itea bego ba', na'anpa kuyo bega, no blats ladna bega be ltsa'a bega, no bkwea' ladna bega bexa, no utsin gok bega ndo' bexa, no lá izhinna bega.
60003009	Ná tal ncho xa ugap gunno bega, na'anpa cha noga bega li ugap gunno xa wa. No tal ton inisi bega, na'anpa cha noga bega li inisi xa wa. Ndi unab bega ndo' Dios utsin gunno Dios xa, le'a Dios le'a mti bega li gun bega, ndontsa utsin gunno Dios bega.
60003010	Lak nkeani'i di'izh ten Dios, ndab‑a: Le'a tal ton nlad wen yoo, no ini'í xa be wizh wen, lá gudi'izh xa ta ugap no ni lá gun xa gealkwi'in.
60003011	No ula'a xa be ta ugap, cha ndi utsin gak xa. No ukwa'an xa wen yo'ono xa be men, no idub tiemp li nsabndo' gun xa.
60003012	Le'a Dios nla'ach be men wen, no ndo'ón xa xta'an ndab bexa. Ná le'a Dios ndakloo ndo' be men ndun ta ugap.
60003013	¿Tonma dub xa xela gunno bega, tal le'a bega sbe'en ta utsin ndun?
60003014	Ná tal le'a bega ini'í dub gealkwea' ta na utsin nak bega, le'a Dios gun wen yoo ladna bega. Ta we'e na'an ton ndo' ná izheb bega, no ni lá yu' ladna bega.
60003015	Ndi len lado'o bega wankea bega Cristo Xwan beuna. No list gok bega ndontsa isu'u bega ika'ab bega guni'i ton inabdi'izh ndo' bega cuent ten ta nge' ladna bega Cristo. No utsin ika'ab bega gap bega mod ndo' xa.
60003016	We'e le'a bexa na xela ní'i ndo' bega ndi ido ladnabe, gor ini'í bexa be ta wen ndun bega nak xmen Cristo.
60003017	Tal le'a Dios nlad, mas wen ini'í bega dub gealkwea' ta na ndun bega dub ta wen, ni ka ini'í bega dub gealkwea' ke na gun bega dub ta ugap.
60003018	Le'a Cristo uni'í gealkwea' gast ngut xa, ndontsa myu'u be ke ten beuna. Le'a xa wa ni dub ke lá ndap, ná le'a xa ngut sakndo' iteanak be men ndun be ta ugap, natsa yo'o xa beuna wats Dios. Le'a be'al las~xa ngutka, ná le'a bi ten xa nbanka.
60003019	Cha li ngwa'yadi'izh bi ten xa ndo' xbi be men ndenchonyaw.
60003020	Le'a ta wa bexa lá uxobgek ndo' Dios tiemp xapta, zha na ukenkea' Dios naga syach be men wats xa, zha na mbinde'e Noé dub barco si'il. Le'a ta wa uyo'o dub xo'ontsa men len na, bexa lá ngat ndo' gilog wa.
60003021	Le'a ta utid bexa wa nak cuent ta ntalea' beuna len nits, ta ndun ndap beuna gealnaban ndo' Dios. Na'anpa ntalea' beuna ndontsa ilate mek beuna, ndi ntalea' beuna ndontsa umbi'i gak lado'o beuna ndo' Dios, juers ten ta na mban Jesucristo ndo' gealgut.
60003022	Le'a Cristo mkea gibe'a, cha nat nsob xa wats Dios lad ga'al. Le'a iteanak be angel nxobgek ndo' xa, no be espíritu nibe'e.
60004001	No lak uni'í Cristo be gealkwea' zha uyo'o xa ndo' gizhliyo, ta we'e na'anpa izheb bega ini'í bega be gealkwea'. Le'a tal ton itid ndo' be gealkwea', le'a xa wa gun gan ndo' ta ugap,
60004002	ndontsa idub nban xa na'anpa ukwa'an xa be ta nladtsa xa, ndi gun xa ta nsak ladna Dios.
60004003	Yá utid zha na mbin bega ta na ndal ladna bexa lá nchando' Dios, bexa ndun be ta bzhi'ik, no nak bexa sian ta ugap, no ndun bexa gealgu, no ndesea bexa sa nyo'o gast ndun be men ta ugap, no ndun bexa itea be ta ndal ladna bexa ncho ndo' gizhliyo, no ndankea bexa be ta na'anpa nak Dios, dub ta uzhebpa lá nsak ladna Dios.
60004004	Le'a nat le'a bexa lá nchando' Dios wa ndanseanabe xte'e lá ndunta bega ltsa'a be ta ugap ndun bexa wa. Ta we'e usalad ndanno bexa bega.
60004005	Parea gal dub wizh le'a bexa wa usa'a cuent ndo' Dios itea be ta mbin bexa, gab Dios ná xte'e nak ta mbin kadga dub men, bexa ndenban no bexa ngutla.
60004006	Le'a bexa ngut wa mbi'ínla di'izh ten Dios zha bi nban bexa, ndontsa ibangal bexa gap bexa gealnaban ndo' Dios, mas ngutla bexa ndo' gizhliyo ndee.
60004007	Le'a gizhliyo ndee yamer idub. Ta we'e list ute bega, bidi'izhno tse'e bega Dios.
60004008	Le'a ndo' itea be ta'a, le'a ta ndee ta mas nsak: Uzhebpa bkwea' ladna bega be ltsa'a bega. Le'a tal beuna li gun, le'a beuna sunge' ladna sian ta'a ndanno bexa beuna.
60004009	No utsin gok bega ndo' itea bexa nsea ta lid bega, na'anpa ine'e ladna bega xa.
60004010	Utsin binti'in bega be ta ndák bega, ta msa'a Dios ndo' kadga dub bega, ndontsa li gakno bega be ltsa'a bega, lak msa'a Dios gun bega.
60004011	Le'a bego na ndadi'izh di'izh ten Dios, bidi'izh bega‑yá lakkata nak‑a. No bego na ndakno be men, bin bega ta wa idub lak juers nsa'a Dios ndo' bega. We'e le'a be men ini'í ta ndun bega wa, cha gab bexa le'a Dios uzhe'eb dub xa wen juers ten Jesucristo, xa ndon le'a wen no ndon le'a juert ndo' itea be ta'a idub tiemp. Lika nak‑a.
60004012	Bego amig ten na', lá yanseana bega gor na uzhebpa kwea' ncha'tid bega, le'a ta wa ga lika gak.
60004013	Ndi bten ladna bega geal no bega nsatid ltsa'a be gealkwea' utid Cristo, ndontsa liga uzhebpa iten ladna bega wizh ilengal xa.
60004014	Tal le'a be men xela ní'i ndo' bega ke na nak bega xmen Cristo, uzhebpa wen yoo ladna bega, le'a ta ndun bexa wa nluu le'a Espíritu ten Dios ncho lado'o bega. Le'a bexa wa kwea' ní'i ndo' Cristo, ná le'a bega ndi ndun ta nsak ladna Cristo.
60004015	Le'a bexa na ndut men nsabndo'ka ini'í gealkwea', no liga bexa ndun gealwa'an, no bexa ndun ta ugap, no bexa nyote ndo' ta ten stubga men. Parea le'a bega na'anpa li nak.
60004016	Ná tal le'a bega ini'í gealkwea' ta na nak bega xmen Cristo, lá ido ladna bega; ndi bsa'a bega xno ndo' Dios le'a bega nak xmen~xa.
60004017	Le'a nat yamer isaxan tiemp ini'í be men be gealkwea'. Le'a beuna nak xmen~xa ned ini'í gealkwea' wa, we'e mas juert yoo be men lá nxobgek ndo' di'izh wen ten Dios.
60004018	Lak nkeani'i di'izh ten Dios, ndab‑a: Le'a be men wen sian be gealkwea' itid ndontsa gap xa gealnaban, ¿mata gal bexa ugap nak, bexa ndap ke ndo' Dios?
60004019	Tal le'a bega itid ndo' be gealkwea' lak nlad Dios, byun bega cuent gealnaban ten bega ndo' Dios xa mbinde'e bega, no bin bega be ta wen ndo' Dios, le'a xa wa na'anpa ula'a bega.
60005001	Le'a na' ndee nak dub xa nchansu be xmen Cristo, no uní na' xte'e utid Cristo be gealkwea', no gal uso' na' dub sa iso'ob na' wats Cristo zha ilen xa. Ta we'e na'ab na' ndo' bego na nchansu be xmen Cristo,
60005002	utsin bla'ach bega bexa wa, le'a Dios msa'a bexa ula'ach bega. Bin bega ta wa idub ncho ladna bega, na'anpa cuent dub ta lajuerska gun bega. No na'anpa ukwa'an bega med, ndi gaknotsa bega bexa lak nlad Dios.
60005003	No na'anpa gak bega cuent dub xa le'a nibe'e bexa wa, ndi utsin gok bega ndontsa ini'í bexa xte'e nsabndo' gak bexa.
60005004	We'e gor na ilen Cristo xa na nchansu beuna, le'a bega gal uso' dub ta uzhebpa nsak, ta nunk lá idub.
60005005	No liga bego bexa ben nsabndo' uxobgek bega ndo' bexa nchansu bega. Iteanak bega utsin gok ndo' be ltsa'a bega, na'anpa izhinna bega. Le'a di'izh ten Dios nkeani'i ndab‑a: Le'a Dios lá ndakno bexa zhin, le'a xa ndi ndakno bexa bcha'an nak.
60005006	Byak byux bega ndo' ya'a Dios xa ndon le'a juert, we'e uxapso Dios bega gal zha li nsabndo' gun xa.
60005007	Bla'a bega itea be ta nyu' ladna bega ndo' ya'a Dios, le'a Dios nla'achka bega.
60005008	List ute bega no bla'ach bega, le'a maxu'u ndakloo ndo' bega nlad utsabgix bega. Le'a maxu'u nkesea cuent dub mbi'izh nbezh, nkeseakwa'an ma ta gaw ma.
60005009	Lá ula'a bega gak ta nlad maxu'u, ndi mas bge' ladna bega Dios. Le'a bego uni'íka le'a be gealkwea' ntid bega wa, le'a idub ndo' gizhliyo ndee ndencho ltsa'a bega nokaga lba'a ncha'tid ndo' gealkwea'.
60005010	Le'a zha na yá utidla bega ndo' ta wa dub nde'ep, le'a Dios gun ga'al gak bega, no gakno xa bega, no gun xa juert gak lado'o bega, no mas ige' ladna bega xa. Le'a Dios le'a nkwea'pa ladna beuna, no mti xa beuna yoo beuna wats Jesucristo gibe'a idub tiemp.
60005011	¡Le'a Dios ndon le'a nsak no nibe'e xa idub tiemp! Lika nak‑a.
60005012	Le'a Silvano ngokno na' mke'a besa git tuzh ndee. Le'a na' gáp le'a xa ndee dub xa ugeaka nak xmen Cristo. Mke'a besa git ndee ndontsa utenxe'a na' bega, no ini'í bega le'a Dios ta ugeaka nkwea' ladna bega. ¡Lá yalad bega ta wa!
60005013	Le'a iteanak bexa nak xmen Cristo ndencho Babilonia ndee, bexa na mti Dios lak mti Dios bega, le'a bexa wa nidi'izh ndo' bega. No Marc xa nak cuent xi'ín~na' no nidi'izh ndo' bega.
60005014	Unidi'izh bega ndo' be ltsa'a bega sakndo' na', ta na nluu le'a bega nkwea' ladna bexa. Le'a Dios gun wen yoo ladna bega nak xmen Jesucristo. Lika gak‑a.
61001001	Le'a na' ndee Simón Pedr, dub xa ndun ti'in ndo' Jesucristo, xa mtu'ub na' gun na' ti'in ten xa. Nke'a na' git ndee ndo' bego na ndangea ladna Jesucristo lak ndangea ladna besa xa. Le'a ta wa ta msa'a Jesucristo, xa na le'a nak Dios ten beuna, xa na nsa'a gealnaban ndo' beuna.
61001002	Na'ab na' ndo' Dios mas utsin gak xa ndo' bega, no gun xa mas wen yoo ladna bega, no mas igondo' bega Dios no Jesús Xwan beuna.
61001003	Le'a iteanak be ta nki'in beuna ndontsa gak beuna lak nsak ladna Dios, le'a juers si'il ten Dios nsa'a xa ta wa, geal nchando' beuna xa. No mti xa beuna ta na uzhebpa wen xa no juert nak xa.
61001004	Li nsa'a Dios uzhebpa be ta wen ndo' beuna lak ndabka xa usa'a xa‑yá, ndontsa utsin gak bega lak nak Dios, no ula'a bega be ta bzhi'ik nde ndo' gizhliyo, be ta ugap nkwa'an be men.
61001005	Ta we'e gáp na' ndo' bega, idub ncho ladna bega bge' ladna bega Cristo, no bin bega ta nsak ladna Dios, no mas bgondo' bega xa,
61001006	no lá gun bega be ta nladtsa bega, no bxik bega ndo' itea be ta'a, no wankea bega Dios,
61001007	no utsin gok bega ndo' be ltsa'a bega, no bkwea' ladna bega be men.
61001008	Tal le'a bega ndunka be ta ndee no mas gunta bega ta wa, le'a bega mas igondo' Jesucristo Xwan beuna, no wenka gun bega ti'in ndo' Dios.
61001009	Ná le'a bexa na na'anpa ndun be ta ndee, le'a bexa wa cuent dub xa lá na'. Le'a bexa wa myalad ta mtsambi'i Dios lado'o bexa ndo' be ta ugap mbin bexa.
61001010	Bega nak beuna xmen Cristo, le'a Dios utezh bega, no mti xa bega. Ta we'e bin bega itea be ta ndee wa, ndontsa na'anpa gaila' bega ndo' be ta ugap.
61001011	Le'a Dios ndi uxa'al sa yate bega, sa inibe'e Jesucristo Xwan beuna idub tiemp, xa na nsa'a gealnaban ndo' beuna.
61001012	Le'a na' ndee lá kweasyáp be ta ndee ndo' bega, maska yá uni'íka bega‑yá, no ndangea ladna bega gealngea.
61001013	Le'a nat bi nban na' le'a na' nsabndo' gáp be ta ndee ndo' bega ndontsa lá yalad bega‑yá.
61001014	Le'a Jesucristo le'a mluu ndo' na' le'a na' na'antapa kwen nban.
61001015	Le'a na' gun iteatsa be ta'a syo'o gan gun na', ndontsa na'anpa yalad bega be ta ndee gal zha gat na'.
61001016	Le'a gor na mlu'u besa bega xte'e juert nak Jesucristo Xwan beuna, no xte'e ilen xa stub biaj, le'a ta wa na'anpa dub ta ulogektsa besa. Le'a besa galka ndi uni'índo' xte'e juert nak xa.
61001017	Le'a Tad Dios le'a mluu ton nak Jesús no xte'e juert nak xa, zha na ulen ti Dios gibe'a ndab Dios: “Le'a ta ndee Xi'ín~na'. Na' nkwea' ladna xa no ntenno lad na' xa.”
61001018	Le'a besa le'a mbi'ín ti Dios ta li ulen gibe'a wa, gor ndeno besa Jesús bet wa, dub sa umbi'i ndo' Dios.
61001019	Ta we'e mas nge' ladna beuna be ta mke'a be profet polta. Le'a bega nsabndo' isakyo'ón be di'izh wa, le'a ta wa cuent dub xe'a nsu len dub sa ukaw. No li bsakyo'ón bega ta wa, gast gal gor na ilen Cristo cuent dub gor ndat xe'a, zha usu xa xe'a len lado'o bega.
61001020	Parea nsabndo' ned yakbe'ena bega le'a ni dub di'izh mke'a be profet wa, lá yoo gan lba'atsa yakbe'ena be men‑a.
61001021	Le'a iteanak be di'izh mbidi'izh bexa sakndo' Dios tiemp polta wa, le'a ta wa na'anpa ta ulogektsa bexa. Le'a bexa ndi mbidi'izh ta wa laktsa mluu Espíritu ten Dios gudi'izh bexa.
61002001	Le'a polta le'a lat bexa Israel uyo'o bexa nkwi'in ndab le'a ndadi'izh sakndo' Dios. No liga yoo be mech lat bega, bexa nlad ukwi'inno bega, gudi'izh bexa dub ta na'anpa ta ugea, ta utsabgix ncho bega. Le'a ta wa uluu le'a bexa na'anpa ta ugea ndangea ladna Cristo xa ngut sakndo' beuna. Ta we'e gal dub wizh uxax initndo' bexa.
61002002	Le'a kwa'ad be men isankea tso'o be ta ugap ndun bexa wa. No le'a ke ten ta nluu bexa, le'a be men iní'i kwea' ndo' gealngea ten Dios.
61002003	Le'a bexa wa ukwi'inno bega ndontsa gun bexa gan med. Le'a Dios polkata mbinbe'e utsaksi bexa li gun. Ta we'e le'a xa ta ugeakapa li gunno bexa wa.
61002004	Le'a Dios lá ngunge' ladna ndo' be angel mbin ta ugap, le'a xa ndi mtsa'ab bexa wa infierno, dub sa ukaw, sa nchonyaw bexa gast gal wizh utsaksi Dios bexa.
61002005	No liga lá ngunge' ladna Dios ndo' be men uyo'o tiemp xapta, zha uyo'o Noé, xa na mbidi'izh xte'e nsabndo' gak be men. Le'a Dios ndi mtu'ub gilog si'il ndo' gizhliyo ndontsa mnitndo' nits be men ugap wa. Ná le'a Dios lá ula'a ngat Noé ndo' gilog wa nsea stub sga'adga bexa.
61002006	No liga mtsaksi Dios bexa gezh Sodoma no gezh Gomorra, mtso'ol Dios be gezh wa gast ndon di' mya'an‑a, ndontsa ini'í be men xte'e yasea bexa ndun ta ugap.
61002007	Na' le'a Dios lá ula'a yol' Lot, le'a xa dub xa wen, uzhe'eb kwea' nyo'o ladna xa tant ta ugap nak be men sa wa.
61002008	Le'a Lot wa dub xa wen ngok uyo'o lat bexa ugap wa. Le'a xa uzhebpa kwea' nyo'o ladna itea wizh gor na na' xa no ndo'ón xa ta ndun be men wa.
61002009	Le'a be ta ndee nluu le'a Dios sun gan ko'o bexa utsin nak ndo' be gealkwea'. No sun Dios gan utsaksi bexa ugap, gal wizh na gab Dios ná ton ndap ke.
61002010	No mas utsaksi Dios bexa na ndun be ta bzhi'ik nlad bexa, no lá nxobgek bexa ndo' Dios. Le'a bexa ukwi'in wa uzhebpa zhin nak no ngud nak lado'o bexa. No ni lá nzheb bexa xela ní'i bexa ndo' be espíritu nibe'e.
61002011	Le'a be angel ten Dios uzhebpa mas juert nak ndo' bexa ukwi'in wa, parea ni lá gun be angel rages usake be espíritu wa ndo' Dios.
61002012	Ná le'a be men wa xela ní'i ndo' be ta na ni lá nyakbe'ena bexa. Na'anpa utsin ndanbe'e bexa, no ndun bexa sbe'en ta nladtsa bexa. Le'a ta na li nak bexa wa, ta we'e li gat bexa. Nak bexa cuent be man, bema ndal por na isen be men ma gat ma.
61002013	Le'a lak xela ndanno bexa be men, no liga ini'í bexa gealkwea'. Le'a bexa wa ndal ladna ndun be ta ugap tezhea ndo' ga'al be men. Le'a gor ndawno bexa bega, na'anpa ndo ladna bexa ndun bexa be ta bzhi'ik, ndi nten ladna bexa ndun bexa ta wa.
61002014	Le'a bexa wa nsa'ab ladna ndo' itea be xagots ni'í bexa. No nunk lá nzhanna bexa ndun bexa ta ugap. No nkwi'inno bexa be men ndidotsa ndangea ladna Dios. No nlad bexa uzhebpa ta sian gap bexa. Ná le'a Dios uzhe'eb utsaksi bexa.
61002015	Mla'a bexa nes ten Dios, cha usabgix bexa. Ndun bexa lak mbin profet Balaam xin Beor. Le'a Balaam ndal ladna ndun be ta ugap ndontsa gun xa gan med.
61002016	Ná le'a ngol gor le'a xburr~xa uní'i ndo' xa cuent dub men, uteyo ma xa. Na'anpa ula'a ma gun Balaam ta li mbinbe'e xa gun xa wa, ta na'an xti'in.
61002017	Le'a be mech ukwi'in wa xa na'an xti'in, cuent dub so ni nits na'an, no cuent dub xkaw itea lad ndo'o mbi. Le'a Dios yá mbinbe'ela le'a bexa wa ya'be sa ndon le'a ukaw idub tiemp.
61002018	Chul ndadi'izh bexa, ná le'a ta ndab bexa ta na'an xti'in. No nki'il bexa be men gun bexa ta ugap lak ndun bexa, nkedino xa be men penkama mla'a be ta ugap nak na.
61002019	No ndab be mech wa le'a be men syo'o gan gun itea be ta nlad na, ná le'a bexa wa ni le'a lá yoo gan ula'a be ta ugap nak bexa, le'a be ta ugap wa nibe'e bexa. Le'a itea be ta'a ndun gan ndo' dub men, le'a ta wa le'a nibe'e ndo' xa.
61002020	Ta ugeaka le'a bexa wa mgondo' Jesucristo Xwan beuna, xa na le'a nsa'a gealnaban, cha uto'o bexa ndo' be ta bzhi'ik ncho ndo' gizhliyo ndee. Ná nat le'a bexa myach le'akagal ndo' be ta bzhi'ik, le'a ta wa ndi le'a ndun gan ndo' bexa. Ta we'e ndi mas pro'ob nak bexa ndo' lak ngok bexa zha ned wa.
61002021	Ndi mas wen lá igondo' bexa nes wen ten Dios, ndo' li mgondo' bexa‑yá cha mla'a bexa ta unibe'e Dios gun bexa.
61002022	Le'a ta ndun bexa wa nak lakkata ní'i be men: “Le'a mbek nyach ndaw le'aka ta ngu'udna ma. No dub kuch ti'i ngos nyach ndatbixte ndo' yalan stub biaj.”
61003001	Bego amig ten na', le'a ta ndee git itop nke'a na' ndo' bega. Le'a ndo' itop be git ntenxe'a na' bega, ndontsa sbe'en be ta wen gunbe'e bega.
61003002	Le'a na' nlad lá yalad bega ta mke'a be profet ten Dios tiemp polta. No lá yalad bega ta mluu be apostol bega, be ta unibe'e Jesucristo xa nsa'a gealnaban, xa na le'a nak Xwan beuna.
61003003	Le'a na' nlad ini'í bega le'a tiemp ilen ndee yoo be men gun laktsa nlad na. No inisi bexa bega,
61003004	gab bexa: “¿Lid ndab Jesús le'a xa ilen stub biaj zha? Le'a be usan gox polta ten beuna yá ngutla, ná le'a itea be ta'a nak lakka nak‑a zha na ngoknde'eta gizhliyo.”
61003005	Le'a be men wa lá nlad igondo' le'a tiemp xapta le'a Dios uní'i, cha li ngoknde'e gibe'a no gizhliyo. No le'a di'izh ten xa myunjunt nits, cha mlu'u yo bid tlaw nits wa.
61003006	No le'aka nits wa mnitndo' Dios be ta ncho ndo' gizhliyo zha ula' gilog.
61003007	Parea le'aka di'izh ten Dios utso'ol gibe'a no gizhliyo ncho nat, gal wizh gab Dios ná ton ndap ke, zha na unitndo' Dios be men ugap nak.
61003008	Bego amig ten na', lá yalad bega ti le'a cuent ten Cristo le'a dub wizh cuent dub mil li'in, no liga dub mil li'in cuenttsa dub wizh.
61003009	Le'a Cristo ilenka zha nsabndo'‑yá lakka ndab xa, na'anpa lak ndanbe'e be men le'a xa cha'aw ilen. Le'a xa ndi nkenkea' le'a xa lá nlad gak perdid ni dub men. Le'a xa ndi nlad le'a itea be men ula'a be ta ugap nak bexa.
61003010	Le'a wizh ilen Cristo, le'a ta wa cuent dub zha nla' dub wa'an ta lid be men gor te'al, ni lá ini'í bexa ti ilen xa. Le'a gal wizh wa le'a gibe'a ba' initndo' no uzhe'eb dub ruid si'il igen. Le'a itea be ta ndi'ib gibe'a ba' yol'be. Cha yol' gizhliyo ndee no itea be ta ncho ndo' gizhliyo.
61003011	Le'a ta na li initndo' itea be ta wa, ta we'e le'a bega nsabndo' umbi'i gak ndo' Dios, no gun bega sbe'en ta nsak ladna Dios.
61003012	Utenkea' bega gast gal zha ilen xa, no bin bega itea be ta na syo'o gan gun bega ndontsa mas uxax ilen xa. Le'a gal wizh wa le'a gibe'a ba' yol' cha initndo'‑yá. No be ta ndi'ib gibe'a ba' yol' no izhu'unbe.
61003013	Ná le'a beuna ndenbeas yoo dub gibe'a kub no dub gizhliyo kub lak ndab Dios yoo‑yá. Le'a sa wa sbe'en be ta nsak ladna Dios gun be men.
61003014	Bego amig ten na', bego na ndenbeas yoo be ta wa, uzhebpa bin bega juers wen ya'an bega ndo' Dios, ni dub ke lá gap bega ndo' Dios.
61003015	Lá yalad bega le'a Cristo li nkenkea' ilen ndontsa mas kwa'ad be men gap gealnaban ndo' Dios. Le'a Pabl xa cuent nak wit beuna no mke'a ltsa'a be ta ndee ndo' git mtu'ub xa ndo' bega, lak msa'a Dios nyakbe'ena xa be ta wa.
61003016	Le'a sian be git nke'a Pabl, le'a xa nke'aka cuent ten be ta ndee, maska ncho ta nke'a xa uzhebpa bid nyakbe'ena beuna. Le'a ncho bexa ngud nak, bexa ndidotsa nge' ladna Cristo, na'anpa utsin nluu bexa be ta nke'a Pabl wa. No liga ndanno bexa iteata be di'izh ten Dios, ta we'e le'a Dios utsaksi bexa.
61003017	Bego amig ten na', le'a nat le'a bega uni'íka be ta ndee gor na biseata yoo‑yá. Ta we'e uzhebpa bla'ach bega na'anpa ukwi'inno bexa ugap wa bega, cha ula'a bega ta nge' ladna bega Dios.
61003018	Ndi mas byakbe'ena bega xte'e nkwea' ladna Dios bega, no mas igondo' bega Jesucristo Xwan beuna, xa nsa'a gealnaban ndo' beuna. ¡Le'a nat no idub ndo' ndee gab beuna le'a Dios uzhebpa dub xa juert no dub xa nsak! Lika nak‑a.
62001001	Le'a zha utexanta gizhliyo le'a Jesucristo nchola. Le'a besa mbi'ín ta mbidi'izh xa, no uni'índo' besa xa, no uni'í besa ta mbin xa, no usen besa xa. Le'a xa wa le'a nak Di'izh nsa'a gealnaban, ta nunk lá idub.
62001002	Le'a xa wa ulen wats besa. Le'a besa uni'í xa no ndadi'izh besa cuent ten xa. Nat le'a besa ndadi'izh ndo' bega le'a xa wa xa nsa'a gealnaban nunk lá idub, uto'o xa wats Tad Dios, cha mlundo' xa ndo' besa.
62001003	Le'a besa ndadi'izh ta uni'í besa nsea ta mbi'ín besa, ndontsa no bega dubtsa gak beuna, lak dubtsa nak besa no Tad Dios nsea Xin~xa Jesucristo.
62001004	Nke'a besa be ta ndee ndo' bega ndontsa mas iten ladna beuna.
62001005	Le'a ta ndee ta mluu Jesucristo ndo' besa, no ndadi'izh besa‑yá ndo' bega: le'a Dios le'a nak xe'a, le'a wats Dios na'an sa ukaw.
62001006	Tal le'a beuna ndab dubtsa nak beuna nsea Dios, ná cha ndesea beuna sa ukaw, le'a beuna ndun gealkwi'in, no na'anpa ndun beuna lak nak gealngea.
62001007	Ná tal le'a beuna ndesea ndo' xe'a ten Dios lak ncho Dios ndo' xe'a, we'e le'a beuna dubtsa nak nsea be ltsa'a beuna. No le'a ten ten Jesucristo Xin Dios ntsambi'i beuna ndo' itea be ke ten beuna.
62001008	Tal le'a beuna gab le'a beuna na'anpa ndap ke, le'a beuna nkwi'inno le'aka le'a na, no lá nchando' beuna gealngea.
62001009	Ná tal le'a beuna igondo' be ke ten na ndo' Dios, le'a xa sunge' ladna ndo' beuna no utsambi'i xa beuna ndo' itea be ta ugap. Li gun Dios le'a xa uzhe'eb dub xa utsin nak, no ndun xa lakka ndab xa.
62001010	Ná tal le'a beuna gab le'a beuna lá ndap ke, le'a beuna ndanno Dios cuent dub xa ukwi'in, no na'anpa ta ugea ndangea ladna beuna di'izh ten xa.
62002001	Bega nak cuent xi'ín~na', nke'a na' be ta ndee ndo' bega, ndontsa yá lá gunta bega be ta ugap nak. Tal le'a beuna mbin dub ta ugap nak, le'a beuna ndap dub xa iso' wats beuna ndo' Dios Xus beuna. Le'a ta wa Jesucristo xa ndon le'a wen.
62002002	Le'a xa wa msa'a le'aka le'a xa ngut xa, ndontsa utsu'u Dios be ke ten beuna, nsea be ke ten be men ncho idub ndo' gizhliyo.
62002003	Tal le'a beuna nxobgek be ta unibe'e Dios, le'a ta wa nluu le'a beuna ta ugeaka nchando' xa.
62002004	Le'a tal ton gab le'a xa nchando' Dios, ná lá nxobgek xa be ta unibe'e Dios, le'a xa wa dub xa ukwi'in, no lá nchando' xa gealngea.
62002005	Ná le'a tal ton nxobgek ndo' di'izh ten Dios, le'a xa wa ta ugeakapa nchankea Dios. Li ini'í beuna tal le'a beuna dubtsa nak nsea Dios natal na'an.
62002006	Le'a tal ton gab dubtsa nak nsea Dios, le'a xa wa nsabndo' gun lak be ta mbin Jesucristo ndo' gizhliyo.
62002007	Bega nak beuna xmen Cristo, le'a ta na li nibe'e na' ndo' bega wa na'anpa dub ta gol go'ón bega. Le'a‑yá ndi dub ta nchando' bega gast zha ned mbingea ladna bega Cristo, le'a‑yá di'izh ten Dios mbi'ín bega zha wa.
62002008	Parea le'a na' nke'a dub ta kub nibe'e na' ndo' bega, dub ta nchando' bega lakka nchando' Cristo‑yá. Le'a tiemp ten ta ukaw nsatid, le'a xa na ta ugeaka le'a nak xe'a ten Dios nsula.
62002009	Le'a tal ton gab le'a xa ncho ndo' xe'a ten Dios, ná cha nxee ladna xa ndo' ltsa'a~xa, le'a xa wa bi nkesea sa ukaw.
62002010	Le'a tal ton ikwea' ladna be ltsa'a~na, le'a xa wa nchoka ndo' xe'a ten Dios, no na'an xta'an gun gan gaila' xa ndo' ta ugap.
62002011	Ná le'a tal ton ixee ladna ndo' ltsa'a~na, le'a xa wa nkesea sa ukaw, ni lá ini'í xa pa ncha'a xa, le'a ta ukaw wa le'a mbin gan lá ina'ta xa.
62002012	Bego nak cuent xi'ín~na', nke'a na' git ndee ndo' bega, geal le'a Jesucristo mtsu'ula be ke ten bega.
62002013	Bego bexa gox, nke'a na' ta ndee ndo' bega le'a bega nchando' Cristo, xa na ncho zha utexanta gizhliyo. Bego bexa ben, nke'a na' ta ndee ndo' bega le'a bega mbin gan ndo' maxu'u. No ndo' bego na ti'i mbingea ladna Cristo, nke'a na' ta ndee le'a bego nchando' Dios Xus beuna.
62002014	Le'a ndo' bego bexa gox, nke'a na' ta ndee le'a bego nchando' Cristo, xa ncho zha utexanta gizhliyo. No ndo' bego xa ben, nke'a na' ta ndee le'a bego juert nak, no ncho di'izh ten Dios len lado'o bega, no mbin bega gan ndo' maxu'u.
62002015	Lá yankea bega gizhliyo ndee, ni be ta'a ncho ndo' gizhliyo. Tal ton ndankea gizhliyo, le'a xa wa na'anpa ndankea Tad Dios.
62002016	Le'a itea be ta ugap ncho ndo' gizhliyo ndee na'anpa ta nsa'a Dios. Le'a bexa gizhliyo nkwa'an be ta ugap ndanbe'e bexa, no nsa'ab ladna bexa be ta na' bexa, nsea nzhinnona bexa be ta ndap bexa. Le'a be ta li ndun bexa wa na'anpa ta nsa'a Tad Dios, le'a ta wa ndi ta gizhliyotsa.
62002017	Le'a gizhliyo ndee initndo' nsea itea be ta ugap nlad bexa; ná le'a tal ton gun lak nlad Dios, le'a xa wa iban idub tiemp.
62002018	Bega nak cuent xi'ín~na', le'a tiemp ndee be wizh lult. Le'a lak ndo'ón bega le'a gal dub wizh ilen dub xa gak anticristo, xa na uka gun be men ta nlad Cristo. Ná le'a nat ncho kwa'ad bexa li nak. Ta we'e uni'í beuna le'a tiemp ndee be wizh lult.
62002019	Le'a bexa wa uto'o lat beuna, parea na'anpa ta ugea nak bexa ltsa'a beuna. Tal le'a bexa nak ltsa'a beuna, nal no bexa ndi ncho lat beuna. Ná le'a ta na uto'o bexa wa nluu le'a xa na'anpa nak ltsa'a beuna nak xmen Cristo.
62002020	Le'a Cristo msa'a Espíritu ten Dios ndo' bega, no nchando' bega gealngea.
62002021	Nke'a na' ta ndee ndo' bega, le'a na' uní le'a bega nchando'ka gealngea, no uni'íka beuna le'a ni dub gealkwi'in lá ilen lat gealngea.
62002022	¿Ton bexa na ndun gealkwi'in? Le'a ta wa xa na ndab le'a Jesús na'anpa le'a nak Cristo. Le'a xa li ndab wa xa nka gun be men ta nlad Cristo, le'a xa nxelad Dios Xus beuna no Xin Dios.
62002023	Le'a tal ton gab le'a Jesús na'anpa nak Xin Dios, le'a xa wa lá nchando' Dios Xus beuna. Ná le'a tal ton gab le'a Jesús Xinka Dios, le'a xa wa nchando'ka Dios Xus beuna.
62002024	Ta we'e lá ula'a bega ta mbi'ín bega zha ned mbingea ladna bega Cristo. Tal le'a bega ndunka be ta mbi'ín bega zha ned wa, le'a bega dubtsa nak no Xin Dios no Dios Xus beuna.
62002025	Le'a Cristo ndab le'a usa'a dub gealnaban kub ndo' beuna, ta nunk lá idub.
62002026	Nke'a na' be ta ndee ndo' bega, ndontsa gap bega cuent ndo' bexa nlad ukwi'inno bega.
62002027	Le'a bego no'o Espíritu ten Dios ta na msa'a Cristo ndo' bega. Ta we'e na'anpa nki'in bega ni dub men uluu bega, le'a Espíritu wa le'a nluu xte'e nak itea be ta'a. Le'a ta nluu Espíritu wa ta ugeaka na'anpa gealkwi'in‑a. Ta we'e dubtsa gok bega no Cristo, lak mluu Espíritu ten Dios bega.
62002028	Bega nak cuent xi'ín~na', nat na'anpa ula'a beuna Cristo, ndontsa na'anpa izheb beuna zha ulundo' xa, no na'anpa ido ladna beuna ndo' xa zha ilen xa.
62002029	Le'a bega uni'íka le'a Jesucristo sbe'en ta wen ndun, ta we'e nsabndo' ini'í bega le'a itea bexa na ndun ta wen wa xinka Dios.
62003001	Binbe'e bego xte'e uzhe'eb nkwea' ladna Tad Dios beuna, ndab xa le'a beuna nak xin~xa. Le'a be men gizhliyo lá nchando' xa, ta we'e lá ini'í bexa le'a beuna xin Dios.
62003002	Bego amig ten na', nat le'a beuna nak xin Dios, parea biseata ini'í beuna xte'e gak beuna. Le'a gal zha na ilen Cristo le'a beuna yak lak nak xa, geal le'a beuna ini'í xte'e mer nak xa.
62003003	Tal ton ndangea ladna li yoo ta wa, le'a xa wa ntsambi'i le'aka le'a xa ndo' ta ugap, lak umbi'i nak Cristo.
62003004	Le'a itea bexa na ndun be ta ugap, le'a bexa wa ndap ke ndo' Dios, le'a Dios nibe'e na'anpa gun bexa be ta ugap wa.
62003005	Ná le'a bego yá uni'íka le'a Jesucristo mbi'id ndo' gizhliyo ndontsa yu'u be ke ten beuna, le'a xa wa ni dub ke lá ndap.
62003006	Le'a iteanak bexa na dubtsa nak no Cristo na'anpa ndunta be ta ugap. Ná le'a itea bexa na ndunta be ta ugap, le'a bexa wa lá ini'í ton nak Cristo, no ni lá nchando' bexa xa.
62003007	Bega nak cuent xi'ín~na', lá ula'a bega ukwi'inno be men bega: le'a tal ton ndun be ta wen, le'a xa wa xa wenka lak wen nak Cristo.
62003008	Ná le'a tal ton ndunta be ta ugap, le'a xa wa xmen maxu'u, le'a maxu'u li ndun be ta ugap zha utexanta gizhliyo. Ta we'e ulen Xin Dios mbizha'a xa be ti'in ten maxu'u.
62003009	Le'a bexa nak xin Dios, le'a xa wa yá lá ndunta be ta ugap, geal le'a xa ndap gealnaban kub msa'a Dios len lado'o xa. Lá yoota gan gun bexa be ta ugap, le'a bexa myak dub xin Dios.
62003010	Le'a ta ndee nluu ton nak xin Dios no ton nak xin maxu'u: le'a itea bexa na lá ndun be ta wen no lá nkwea' ladna xa be ltsa'a~xa, le'a xa wa na'anpa xin Dios.
62003011	Le'a di'izh ndee ta mbi'ín bega zha nedta: ikwea' ladna beuna be ltsa'a beuna.
62003012	Lá gak beuna lak ngok Caín xin maxu'u, xa mbit wit~na. ¿Xta'an li mbin xa zha? Li mbin Caín geal ugap nak ta mbin xa, ná le'a wit~xa wa utsin nak ta mbin na.
62003013	Bego nak beuna xmen Cristo, lá yanseana bega tal le'a be men ncho ndo' gizhliyo ndee nxeeno ladna bega.
62003014	Le'a ta na nkwea' ladna beuna be ltsa'a nak beuna xmen Cristo, ta we'e nluu le'a beuna nban ndo' gealgut. Ná le'a tal ton lá ikwea' ladna be ltsa'a~na, le'a xa wa bi ncho ndo' gealgut.
62003015	Le'a tal ton ixee ladna ndo' ltsa'a~na, le'a xa wa cuent nak dub xa ndut men. No uni'í bego le'a ni dub xa ndut men lá yoo gan gap gealnaban ndo' Dios ta nunk lá idub.
62003016	Le'a beuna yá nchando' xte'e nsabndo' ikwea' ladna beuna be ltsa'a beuna: le'a Jesucristo msa'a gealnaban ten na sakndo' beuna. Ta we'e liga nsabndo' usa'a beuna gealnaban ten beuna sakndo' be ltsa'a nak beuna xmen Cristo.
62003017	Le'a tal ton ndap ta'a ndo' gizhliyo ndee, cha na' xa le'a dub ltsa'a~xa uban nak, ná lá gakno xa xa, le'a xa wa na'anpa nkwea' ladna ltsa'a~na wa lak nlad Dios gun xa.
62003018	Le'a bego nak cuent xi'ín~na', lá yoo gan ikwea' ladna beuna be ltsa'a beuna sbe'en di'izhtsa. Ndi gakno beuna be ltsa'a beuna, ta na nluu le'a beuna nkwea'ka ladna bexa.
62003019	Tal le'a beuna li ndun, le'a beuna uni'í le'a beuna ndun lak nak gealngea ten Dios, no uni'í beuna le'a beuna ga'al nak ndo' Dios.
62003020	Tal le'a beuna nsak le'a beuna na'anpa ga'al nak ndo' Dios, ná le'a Dios le'a uni'í xte'e nak beuna, le'a xa nchando' itea be ta'a.
62003021	Bego amig ten na', tal le'a beuna uni'í len lado'o beuna le'a beuna ga'al nak ndo' Dios, le'a beuna na'anpa izheb ibii wats Dios.
62003022	Le'a Dios usa'a guni'i xta'an inab beuna, tal le'a beuna nxobgek ta nibe'e Dios, no ndun beuna be ta nsak ladna xa.
62003023	Le'a ta ndee ta nibe'e Dios wa: gungea ladna beuna Jesucristo Xin~xa, nsea ikwea' ladna beuna be ltsa'a beuna lak ndab xa.
62003024	Le'a tal ton uxobgek ndo' be ta nibe'e Dios, le'a xa wa dubtsa nak nsea Dios, le'a Dios ncho len lado'o~xa. Le'a bega uni'í le'a beuna dubtsa nak nsea Dios, ta na msa'a xa Espíritu ten xa ndo' beuna.
62004001	Bego amig ten na', lá gungea ladna bega iteanak be ta nluu be men, ndi bla'ach bega naga no'o bexa Espíritu ten Dios nate na'an, le'a ncho kwa'ad bexa nkwi'in ndab le'a ndadi'izh sakndo' Dios.
62004002	Lnde'e ini'í bega ná ton no'o Espíritu ten Dios: le'a itea bexa na gab le'a Jesucristo mbi'id ndo' gizhliyo lak nak dub men, le'a xa wa no'o Espíritu ten Dios.
62004003	Ná le'a itea bexa na gab le'a Jesucristo na'anpa ngi'id lak nak dub men, le'a xa wa na'anpa no'o Espíritu ten Dios, ndi nak xa xmen anticristo. Le'a bega yá ndo'ón le'a xa wa ilen, le'a juers ten xa wa yá ncho ndo' gizhliyo.
62004004	Bega nak cuent xi'ín~na', le'a bega yá nak xmen Dios, no mbin bega gan ndo' bexa ukwi'in wa, le'a Espíritu ten Dios ncho len lado'o bega mas juert ndo' espíritu ncho ndo' gizhliyo ndee.
62004005	Le'a bexa wa xa gizhliyo, ta we'e ndadi'izh bexa be ta gizhliyo. Le'a be men gizhliyo cha nla'achka ta ndab xa.
62004006	Parea le'a beuna xmen Dios. Le'a tal ton nchando' Dios, le'a xa wa nsakyo'ón ta ndab beuna. Ná le'a tal ton na'anpa nchando' Dios, le'a xa wa lá isakyo'ón ta ndab beuna. Li igondo' beuna ná ton no'o Espíritu ndadi'izh gealngea, no ton no'o espíritu ukwi'in.
62004007	Bego amig ten na', nsabndo' ikwea' ladna beuna be ltsa'a beuna, le'a ta wa dub ta nsa'a Dios gun beuna. Le'a tal ton ikwea' ladna ltsa'a~na, le'a xa wa xin Dios no nchando' xa Dios.
62004008	Le'a tal ton lá ikwea' ladna be ltsa'a~na, le'a xa wa lá nchando' Dios, le'a Dios sbe'en nkwea' ladna be men.
62004009	Lnde'e mluu Dios le'a xa nkwea'ka ladna beuna: le'a xa mtu'ub dubkama Xin~xa ndo' gizhliyo, ndontsa gap beuna gealnaban ta nunk lá idub.
62004010	Le'a Dios uzhebpa nkwea' ladna be men, na'anpa lak nak ta ndankea beuna xa, ndi tant nkwea' ladna xa beuna msa'a xa Xin~xa ngut xa, ndontsa utsu'u xa be ke ten beuna.
62004011	Bego nak amig ten na', le'a ta na li nkwea' ladna Dios beuna, le'a beuna no nsabndo' ikwea' ladna be ltsa'a~na.
62004012	Na'an ton gol ni'í Dios. Ná tal le'a beuna nkwea' ladna be ltsa'a~na, le'a Dios ncho len lado'o beuna, no liga nkwea' ladna beuna bexa lak nkwea' ladna Dios beuna.
62004013	Lnde'e ini'í beuna le'a beuna dubtsa nak nsea Dios, no ncho Dios len lado'o beuna: le'a xa msa'a Espíritu ten na ndo' beuna.
62004014	Le'a beuna le'a uni'í no ndadi'izh beuna le'a Tad Dios mtu'ub Xin~na, utix xa be ke ten be men ncho ndo' gizhliyo ndee.
62004015	Le'a tal ton gab le'a Jesús le'a nak Xin Dios, le'a xa wa ncho Dios len lado'o~na, no dubtsa nak xa nsea Dios.
62004016	Le'a beuna mgondo' no ndangea ladna beuna le'a Dios nkwea' ladna beuna. Le'a Dios sbe'en nkwea' ladna be men. Ta we'e le'a bexa na nkwea' ladna be ltsa'a~na, le'a bexa wa dubtsa nak nsea Dios, no ncho Espíritu ten Dios len lado'o~xa.
62004017	Le'a ta na li nkwea' ladna beuna be ltsa'a beuna wa, le'a gal wizh gab Dios ná ton ndap ke, le'a beuna na'anpa izheb, le'a ndo' gizhliyo ndee le'a beuna nak lak nak Jesucristo.
62004018	Le'a Dios nkwea'ka ladna beuna, ta we'e lá nzheb beuna ndo' xa. Le'a tal ton igondo' le'a Dios nkwea' ladna xa, le'a xa wa na'anpa nzheb ndo' Dios. Le'a bexa na nzheb ndo' xa wa, le'a bexa wa uni'í le'a Dios utsaksi bexa. Ta we'e tal ton nzheb ndo' Dios, le'a xa wa biseata igondo' ta na nkwea' ladna Dios xa.
62004019	Le'a beuna ndankea Dios, geal le'a Dios ned mkwea' ladna beuna.
62004020	Tal ton gab le'a ndankea Dios, ná nxee ladna xa ndo' be ltsa'a~xa, le'a xa wa ndun gealkwi'in. Ná le'a bexa na lá nkwea' ladna be ltsa'a~na, bexa na na' xa wa, ¿xte'ema yoo gan yankea bexa Dios, dub xa lá na' bexa zha?
62004021	Le'a Jesucristo unibe'e ta ndee ndo' beuna: tal le'a beuna ndankea Dios, le'a beuna no nsabndo' ikwea' ladna be ltsa'a~na.
62005001	Le'a tal ton ndangea ladna le'a Jesús le'a nak Cristo, le'a xa wa myak xin Dios. Le'a tal ton ndankea Dios Xus beuna, le'a xa wa no nkwea' ladna bexa nak xin Dios.
62005002	Tal le'a beuna ndankea Dios no ndun beuna lak ndab Dios, we'e uni'í beuna le'a beuna nkwea' ladna be xin Dios.
62005003	Tal le'a beuna ndankeaka Dios, le'a beuna nxobgek ndo' ta nibe'e xa, le'a ta nibe'e xa wa na'anpa dub ta bid.
62005004	Le'a itea bexa nak xin Dios ndun gan ndo' be ta gizhliyo. Le'a ta na nge' ladna beuna Cristo, ta we'e ndun beuna gan ndo' gizhliyo.
62005005	¿Tonma ndun gan ndo' be ta gizhliyo zha? Le'a ta wa bexa na ndangea ladna le'a Jesús nak Xin Dios.
62005006	Le'a zha na mbi'id Jesucristo, le'a xa utalea' no ngut xa, mtsi'i xa ten ten xa. Na'anpa nabtsa utalea' xa, le'a xa no ngut mtsi'i xa ten. Le'a Espíritu ten Dios nluu le'a Cristo Xinka Dios, le'a Espíritu wa sbe'en gealngea ndadi'izh.
62005007	Le'a chon bexa ncho gibe'a nluu le'a Jesús nak Xin Dios: le'a ta wa Tad Dios, no Xin Dios xa nak Di'izh, no Espíritu ten Dios. Le'a yon bexa ndee dubtsa ndab.
62005008	Nsea ncho chon ta'a ndo' gizhliyo nsa'a cuent le'a Jesús nak Xin Dios: le'a ta wa ta ndab Espíritu ten Dios, no ta na utalea' Jesús len nits, no ten ten Jesucristo mtsi'i xa ndo' cruz. Le'a yon ta ndee wa dubtsa ndab.
62005009	Le'a beuna ndangea ladna be ta ndadi'izh be men, parea le'a ta ndab Dios wa mas ta nsak, ta ndadi'izh xa cuent ten Xin~xa.
62005010	Le'a tal ton ige' ladna Xin Dios, le'a xa wa uni'í len lado'o~na le'a ta ndab Dios wa ta ugeaka. Ná le'a tal ton lá gungea ladna ta ndab Dios, le'a xa wa ndanno Dios cuent dub xa ukwi'in, le'a xa lá ngungea ladna ta mbidi'izh Dios lak nak Xin Dios.
62005011	Le'a ta ndee ta mbidi'izh Dios: le'a Dios nsa'a dub gealnaban nunk lá idub tal le'a beuna nge' ladna Xin Dios.
62005012	Le'a tal ton ige' ladna Xin Dios, le'a xa wa ndap gealnaban wa. Ná le'a tal ton lá ige' ladna xa, le'a xa na'anpa ndap gealnaban wa.
62005013	Le'a be ta ndee nke'a na' ndo' bego na nge' ladna Xin Dios, ndontsa ini'í bega le'a bega ndap gealnaban nunk lá idub, no mas ige' ladna bego Xin Dios.
62005014	Le'a beuna uni'íka tal le'a beuna inab dub ta'a ndo' Dios lak nlad Dios, le'a xa so'ónka‑yá.
62005015	Lak uni'í beuna le'a Dios ndo'ón ta nab beuna, no liga uni'í beuna le'a xa usa'aka ta wa.
62005016	Tal le'a dub bega na' le'a dub ltsa'a bega ndun dub ta ugap nak, dub ta sunge' ladna Dios, we'e unab bega ndo' Dios gunge' ladna ndo' xa wa. Le'a Dios li gun tal ta mbin xa wa na'anpa dub ta uzhebpa ugap nak. Le'a ncho be ta ugap ndun be men yá lá gunge'ta ladna Dios. Le'a bexa li ndun ke wa na'anpa gáp na' inab bega ndo' Dios gunge' ladna ndo' xa wa.
62005017	Itea be ta ugap ndun be men, le'a ta wa dub ke ndo' Dios. Parea le'a ncho be ke wa le'a Dios sunge'ka ladna.
62005018	No uni'í beuna le'a bexa nakla xin Dios yá na'antapa nsankea tso'o be ta ugap. Le'a Xin Dios nla'ach bexa wa, ndontsa na'an xta'an gunno maxu'u bexa.
62005019	No uni'í beuna le'a beuna nak xin Dios, maska idub gizhliyo ncho ndo' ya'a maxu'u.
62005020	No uni'í beuna le'a Xin Dios mbi'id, no msa'a xa ta nyakbe'ena beuna, ndontsa igondo' beuna xa na ta ugeaka le'a nak Dios. Le'a ta wa Jesucristo Xin Dios, xa na dubtsa nak no beuna. Le'a xa wa ta ugeaka le'a nak Dios, xa nsa'a gealnaban nunk lá idub.
62005021	Bego nak cuent xi'ín~na', lá yankea bega be ta na'anpa le'a nak Dios. Lika nak‑a.
63001001	Le'a na' ndee xa gox nke'a git ndee ndo' lu, dub xagots mti Dios, no ndo' bexa nak xin~la. Le'a na' ta ugeaka nkwea' ladna itea bego. No iteanak bexa na nchando' gealngea ten Dios nkwea' ladna bega.
63001002	Le'a na' li nkwea' ladna bega, geal le'a beuna nchando' gealngea ten Dios, no idub tiemp nchando'ka beuna‑yá.
63001003	Le'a na' na'ab ndo' Tad Dios no ndo' Jesucristo Xin Dios Xa Nibe'e, mas utsin gak bexa ndo' bega, no mas ikwea' ladna bexa bega, no gun bexa wen yoo ladna bega. No mas ige' ladna bega gealngea ten Dios, no mas ikwea' ladna bega be ltsa'a bega.
63001004	Uzhebpa mten lad na' gor na mbín na' le'a ncho be xin~lu ndunka lak ndab gealngea ten Dios, lak unibe'e Dios Xus beuna gun beuna.
63001005	Nat ndáp na' ndo' bego, ikwea' ladna beuna be ltsa'a beuna. Le'a ta ndee na'anpa dub ta tilaw ndo'ón beuna, le'a‑yá dub ta polkata uni'í beuna.
63001006	Le'a tal beuna nkwea' ladna be ltsa'a beuna, le'a ta wa gab le'a beuna nxobgek ndo' Dios. Le'a ta wa lakka mbi'ín bega polta unibe'e Dios: ikwea' ladna beuna be ltsa'a beuna.
63001007	Uzhebpa ncho be men ndun gealkwi'in ndo' gizhliyo, ndab bexa le'a Jesucristo na'anpa ngi'id ndo' gizhliyo cuent dub men. Le'a bexa na li ndadi'izh wa xa ukwi'in, no nka bexa ta nlad Cristo.
63001008	Bla'ach bega lá gak perdid be ti'in na li mbin besa lat bega wa, ndi ika'a bega itea be ta nlad Dios usa'a Dios ndo' bega.
63001009	Le'a tal ton ito'o len ta ndab di'izh ten Jesucristo, cha gungea ladna xa stub ta xa'aga, le'a xa wa na'anpa xmen Dios. Ná le'a tal ton ndangea ladna lak mluu Jesucristo, le'a xa wa xmenka Dios Xus beuna no xmenka Xin Dios.
63001010	Tal le'a ncho bexa ilaya' lat bega, cha uluu xa dub ta xa'aga nak, lá ula'a bega yoo xa wa len lid bega, no ni lá inidi'izh bega ndo' bexa wa.
63001011	Tal le'a ncho bega inidi'izh ndo' bexa wa, le'a bega no ndunno bexa ta ugap wa.
63001012	Ncho sianta be ta'a nlad na' gáp na' ndo' bega, parea lá nlad na' uke'a na'‑yá ndo' git. Le'a na' ndi nlad gal ina' bega no gudi'izhno na' bega, ndontsa mas uzhe'eb iten ladna beuna.
63001013	Le'a be xin beal~lu stub xagots mti Dios wa no nidi'izh ndo' lu. Lika nak‑a.
64001001	Le'a na' ndee xa gox ntu'ub git ndee ndo' lu Gayo, le'a na' ta ugeaka nkwea' ladna lu.
64001002	Amig ten na', na'ab na' ndo' Dios wen ito'o itea ta'a gun lu, no wen yoo lu, lak wen nak lado'o~lu ndo' Dios.
64001003	Le'a gor na mla'ncha' pla be xmen Jesús sa ndee, mbidi'izh bexa ndo' na' xte'eta ga'al nso' lu ndo' gealngea ten Dios. Cha uzhebpa mten lad na' gor na mbín na' ta wa.
64001004	Na'an stub ta mas nten lad na' ndo' gor na ndón na' le'a bexa nak cuent xi'ín~na' ga'al nde ndo' gealngea ten Dios.
64001005	Amig ten na', uzhebpa wen ndun lu gor na ndakno lu be xmen Jesús, maska lá nchando' lu bexa.
64001006	Le'a bexa wa mbidi'izh ndo' be xmen Jesús xte'e nkwea' ladna lu bexa. Nat bin ta nsak ladna Dios, gakno lu bexa be ta nki'in bexa nes ya'be bexa.
64001007	Le'a bexa wa uto'o ndun bexa ti'in ten Jesús, ni lá inab bexa ta nki'in bexa ndo' bexa lá nchando' Dios.
64001008	Ta we'e le'a beuna nsabndo' usa'a be ta nki'in bexa, ndontsa li gakno beuna gudi'izh bexa gealngea ten Dios.
64001009	Le'a na' mtu'ubla dub git ndo' be xmen Jesús nyakjunt sa ba', ná le'a Diótrefes lá nla'ach ta nibe'e besa, ndi le'a xa nlad inibe'e.
64001010	Ta we'e le'a zha na gal na' lat bega, le'a na' gáp ndo' xa wa itea ta ugap ndun xa, le'a xa uzhebpa nisi besa. Na'anpa nabtsa ta ndee wa ndun xa, no ni lá nsa'a xa ta lid~xa yoo be xmen Jesús, no ni lá nla'a xa tal le'a ncho bego nlad usa'a ta lid~na yoo bexa wa. No ngontu'ub xa bego na li utsin ndun wa sa nzhealbe bega.
64001011	Amig ten na', lá gun lu lak ndun bexa ugap, ndi bin lak ndun bexa wen. Le'a tal ton gun be ta wen, le'a xa wa xmenka Dios. Ná le'a tal ton gun be ta ugap, le'a xa wa lá nchando' Dios.
64001012	Le'a itea men ndab le'a Demetrio dub xa wen nak ndo' Dios, ndun xa ta wen lak ndab gealngea ten Jesús. Le'a besa ndee no ndab le'a xa wa xa utsinka nak. No uni'í bega le'a besa sbe'en gealngeaka ndadi'izh.
64001013	Ncho sianta be ta'a nlad na' gáp na' ndo' lu, parea le'a na' lá nlad uke'a‑yá ndo' git.
64001014	Le'a na' ndi nlad ini'í xan lu, we'e gudi'izh wa.
64001015	Le'a na' na'ab ndo' Dios gun wen yoo ladna lu. Le'a be amig ten lu ndencho sa ndee nidi'izh ndo' lu. Unidi'izh sakndo' besa ndo' kadga dub be amig ten beuna ndencho sa ba'.
65001001	Le'a na' ndee Judas wit Jacob, ndun na' ti'in ndo' Jesucristo. Nke'a na' git ndee ndo' bego nak xmen Dios. Le'a Tad Dios le'a mti bega li gak bega xmen~xa, no nla'ach Jesucristo bega.
65001002	Na'ab na' ndo' Dios le'a xa mas gunkwea' ladna bega, no mas wen yoo ladna bega, no mas ikea ladna Dios bega.
65001003	Bego amig ten na', le'a na' uzhebpa nlad uke'a dub git ndo' bega, cuent ten ta na ngo'o Dios beuna ndo' be ke ten beuna. Nsak na' le'a na' nsabndo' uke'a ta ndee ndo' bega, ndontsa na'anpa ula'a bega uche'a be men di'izh ten Dios. Le'a di'izh wa ta ndangea ladna beuna, ta na msa'a Dios dubtsa biaj ndo' beuna nak xmen~xa.
65001004	Li ndáp na' geal le'a lat bega ba' uyote pla bexa ndab le'a nak xmen Dios, ná le'a bexa na'anpa ta ugea nak ta wa. Le'a bexa wa nkwi'in ndab geal ta na nkwea' ladna Dios bexa wa, ta we'e syo'o gan gun bexa guni'i xta'an nlad bexa. No ndab bexa le'a Dios na'anpa dubkama nibe'e beuna, no na'anpa nak Jesucristo Xwan beuna. Parea polkata nkeani'i di'izh ten Dios le'a Dios utsaksika bexa na li ugap ndadi'izh wa.
65001005	Le'a na' nlad utse'a ladna bega stub biaj xte'e ulo'o Dios bexa Israel, bexa nak xmen~xa ndo' ya'a bexa Egipto. Cha tso'o wa mnitndo' Dios bexa na mla'a ta na nge' ladna bexa Dios.
65001006	Le'a ta wa lak ngwasea be angel tiemp polta, le'a bexa mla'a sa msa'a Dios unibe'e bexa. Le'a Dios cha mtsa'ab bexa wa sa uzhebpa ukaw, sa nchonyaw bexa idub tiemp, gast gal wizh utsaksi Dios itea bexa ugap nak.
65001007	No btse'a ladna bega xte'e mbin bexa uyo'o gezh Sodoma no Gomorra no be gezh nde gax sa wa. Le'a be men wa uzhebpa ugap ngok, mgal bexa be men na'anpa xa ten bexa, no mbin bexa sianta be ta ugap ltsa'a ta wa. We'e le'a Dios mtsaksi bexa ndo' gi' ta nunk lá yu'u, ndontsa ini'í be men le'a Dios ntsaksika be men ugap.
65001008	No liga nak bexa ugap ncho lat bego ba'. Le'a bexa wa ndun be ta'a nche'atsa ladna bexa, no ndun bexa be ta nladtsa bexa, be ta bzhi'ik. No ngobi bexa be ta unibe'e Dios, no kwea' ní'i bexa ndo' be angel.
65001009	Le'a zha na ngut Moisés le'a angel Miguel uteyono maxu'u ná ton go'o Moisés. Le'a Miguel wa le'a xa nibe'e lat be angel, parea ni lá ngun xa rages kwea' iní'i xa ndo' maxu'u. Le'a Miguel ndi ndabtsa ndo' maxu'u: “¡Le'a Dios utsaksi lu!”
65001010	Ná le'a bexa ugap wa nisi be ta'a lá nyakbe'ena bexa. Le'a bexa wa nak cuent be man, nchando' bexa be ta'a, ná le'a bexa ni lá nyakbe'ena‑yá. Le'a ta na li ndun bexa wa le'a gun initndo' bexa.
65001011	Pro'ob bexa wa, le'a bexa ugap nak lak ngok Caín. No ndun bexa ta ugap, ndontsa gun bexa gan med lak mbin Balaam. No gat bexa lak ngut Coré xa ngokloo ndo' Moisés.
65001012	No ugap ndun bexa gor nzhealbe bega ndaw bega. Nten ladna bexa ndaw bexa no ndo bexa, parea na'anpa ndap bexa mod ndo' be ltsa'a bexa, ndi ndun bexa ta nladtsa bexa. Le'a bexa wa xa na'an xti'in cuent be xkaw ndo'o mbi ta lá no'o gi. No nak bexa cuent dub ya bid ta mgi'ibla, ta lá yoota gan usa'a ngus.
65001013	Le'a bexa wa ugi'i nak cuent golp ten nitsdo'o, cuent bchi'in ntsa'ab golp ten nits wa li udalad nak ta ndun bexa. Le'a bexa wa nak cuent be mbeal usabgix ni lá ini'í pa isob gibe'a ba'. Ta we'e le'a Dios utsaksi bexa, ya' bexa sa ndon le'a ukaw idub tiemp.
65001014	Le'a cuent ten bexa wa le'a Enoc xa ngok isaga'ad xkwa'a be men uyo'o tso'o na uyo'o Adán wa mbidi'izh xa sakndo' Dios, ndab xa: “Bla'ach bego, le'a Dios Xa Nibe'e nseano uzhebpa kwa'ad luzh be angel ten na,
65001015	gab xa ndo' kadga be men xte'e nak ta ndun bexa. Cha utsaksi xa itea bexa ugap nak, le'a bexa uzhe'eb be ta ugap ndun, no uzhe'eb nisi bexa Dios.”
65001016	Le'a bexa wa xela ní'i ndo' Dios, no nisi bexa itea be ta'a, no ndeseakwa'an bexa be ta nladtsa bexa. No zhin ndadi'izh bexa, no utsin ní'i bexa ndo' be men, natsa gun bexa gan be ta nlad bexa.
65001017	Ná le'a bego be amig ten na', btse'a ladna bego be ta mbidi'izh be apostol ten Jesucristo Xwan beuna.
65001018	Ndab bexa ndo' bega: “Le'a be wizh lult ndee yoo bexa gun usalad no sian be ta'a, no gun bexa be ta ugap laktsa nlad bexa.”
65001019	Le'a ta wa bexa na nlad uteltsa'a be xmen Cristo. Sbe'en ndun bexa laktsa nsak ladna bexa, no na'anpa ncho Espíritu ten Dios len lado'o bexa.
65001020	Ná le'a bego amig ten na' nsabndo' mas ige' ladna bega Cristo, no bidi'izhno bega Dios lak ndakno Espíritu ten Dios bega.
65001021	Lá yalad bego ta na uzhe'eb nkwea' ladna Dios beuna. No list ute bega gast gal zha usa'a Jesucristo gealnaban nunk lá idub ndo' beuna, le'a xa uzhebpa utsin ndanno beuna.
65001022	Btenxe'a bego bexa na lá ini'í ná xta'an nsabndo' gungea ladna bexa.
65001023	Gokno bego bexa na ndaila' ndo' ta ugap, lak ngo'o be men dub xa len dub ni'i nsayol'. Bkwea' ladna bego bexa ndun ta ugap, parea bla'ach bega le'aka bega ndontsa na'anpa no bega gaila' ndo' ta wa, cuent dub ta'a gast no xab bexa wa ta bzhi'ik.
65001024	Le'a Dios sun gan lá gaila' bega ndo' be ta ugap, no sun xa gan iso' bega ndo' xa iten ladna bega no umbi'i gak lado'o bega.
65001025	Le'a xa wa dubkama nak Dios, xa ndon le'a ndák, xa ulo'o beuna ndo' be ke ten beuna. Le'a nat no idub tiemp gab beuna le'a Dios nak xa ndon le'a si'il, no xa ndon le'a juert, no xa ndon le'a nibe'e, no xa ndon le'a nsak. Lika nak‑a.
66001001	Le'a sa ndee nkeani'i be ta mluu Dios ndo' Jesucristo, ndontsa uluu xa ndo' bexa ndun ti'in ndo' xa be ta sken yoo. Le'a Jesucristo cha mtu'ub dub angel mbid uluu‑yá ndo' na' xa nsalea' Juan, dub xa ndun ti'in ndo' Cristo.
66001002	Ta ugeaka gáp na' le'a be ta uní na' wa ta tenka Dios, no le'aka Jesucristo mluu ta wa ndo' na'.
66001003	Uzhebpa wen yoo ladna bexa na go'ol be di'izh ten Dios ndee no isakyo'ón bexa‑yá, le'a tiemp yoo be ta wa sken ilen.
66001004	Le'a na' ndee Juan nidi'izh ndo' bego nak isaga'ad xkwa'a be xmen Jesucristo ndencho Asia. Le'a Dios xa na le'aka nak Dios nat no polta no idub tiemp ilen ndee, no isaga'ad espíritu nde ndo' sa nsob Dios, le'a bexa wa utsin gak ndo' bega no gun bexa wen yoo ladna bega.
66001005	No Jesucristo li gun, le'a xa wa ga'al mluu xte'e wen nak Dios, no ndon ned xa mbin gan ndo' gealgut, no le'a xa nak xa nibe'e ndo' itea bexa nibe'e ndo' gizhliyo. Le'a xa wa nkwea' ladna beuna no mtsambi'i xa lado'o beuna ndo' be ke ten beuna no ten ten xa.
66001006	No myunno xa beuna dub xa nibe'e no dub ule'ay ndun ti'in ndo' Dios Xus~xa. Idub tiemp yankea beuna Cristo xa ndon le'a nibe'e. Lika nak‑a.
66001007	Bla'ach bega le'a xa ilen ndo' xkaw, nsea itea be men ini'í xa, gast no bexa ndap ke mbit xa wa. Nsea itea be ras men nde ndo' gizhliyo uzhe'eb go'onno xa. Ta ugeaka lika gak‑a.
66001008	Le'a Cristo Xa Nibe'e wa xa ndon le'a juert nak ndab: “Le'a na' ndee nak Alfa nsea Omega. Nak na' xa ned nsea xa lult ndo' itea be ta'a.” Le'a xa wa le'aka nak Dios nat no polta no idub tiemp ilen ndee.
66001009	Le'a na' ndee Juan nak beuna xmen Jesucristo. Le'a na' nsatid gealkwea' lak nsatid bega‑yá. No nak beuna bexa nibe'e Dios, no ndakno Jesucristo beuna ncha'uxik beuna ndo' be gealkwea'. Le'a ke na ndadi'izh na' di'izh ten Dios, no ndadi'izh na' xte'e nak ta ndun Jesucristo, ta we'e mtsa'ab be men na' isla nsalea' Patmos cuent dub xa nkea litgi'ib.
66001010	Le'a ngol dub wizh doming le'a Espíritu ten Dios usen na'. Cha we'e le'a lad tso'o na' mbín na' dub ti men uzhebpa uge' cuent ti dub trompet,
66001011	ndab xa: —Le'a na' ndee nak Alfa nsea Omega, xa ned no xa lult ndo' itea be ta'a. Bke'a ndo' git be ta ina' lu, cha btu'ub‑a ndo' isaga'ad be gezh nde be xmen~na' sa nsalea' Asia. Le'a be gezh wa nsalea' Éfeso no Esmirna no Pérgamo no Tiatira no Sardis no Filadelfia nsea Laodicea.
66001012	Cha mgeakso' na' lad tso'o na', ná ton ta na li uní'i ndo' na' wa. Cha we'e uní na' dub ga'ad candeler ta oro.
66001013	Le'a tlaw be candeler wa uní na' nso' dub xa cuent nluu dub men, nak xa dub lad ko'ol gast gendats~xa ndakea‑yá. No nde dub sinch oro ta lado'o~xa.
66001014	Le'a gek~xa no gichgek~xa ndon nagud na', cuent na' gich borreg ndon mbe xi'il na'‑yá. Le'a be ngusndo'~xa cuent beal' gi' na'.
66001015	Le'a xo'o~xa ndu'u lak ndu'u dub gi'ib guch ta bronce, dub ta ti'i uto'o len gor. Le'a ti~xa ngen cuent sa nsala' kwa'al nits ndo' dub ge'da'a.
66001016	Le'a ndo' ya'a lad ga'al xa ndi'ib dub ga'ad ta cuent mbeal ndi'ib gibe'a. Le'a to'o~xa nto'o dub spad top to'o na wach. Le'a idub ndo' xa nluu cuent nluu wizh gor na uzhebpa ugi'i na' bea.
66001017	Le'a gor uní na' xa, cuent dub xa ngut ulayat na' xan ndats~xa. Le'a xa cha mxo'ob ya'a lad ga'al xa tso'o na', cha ndab xa: —Lá izheb lu. Na' le'a nak xa ned no xa lult ndo' itea be ta'a,
66001018	xa na nban. Le'a na' ngut, parea le'a nat le'a na' nban idub tiemp. No le'a na' mas juert ndo' gealgut no mas juert na' ndo' sa ndencho bexa ngut.
66001019	Bke'a be ta uni'í lu wa no be ta ncho nat no be ta tilaw yoo.
66001020	Nat gáp na' dub ta gol go'ón lu, xte'e nak isaga'ad mbeal ndi'ib ya'a lad ga'al na' ndee nsea isaga'ad be candeler ndee wa: le'a isaga'ad mbeal ndee nak isaga'ad be angel nla'ach be xmen~na' ndencho isaga'ad gezh wa; le'a isaga'ad be candeler ta oro ta na' lu ndee nak isaga'ad xkwa'a be xmen~na ndencho be gezh wa.
66002001	’Bke'a ta ndee ndo' angel nla'ach be xmen~na' ndencho Éfeso: “Lnde'e ndab xa nsén dub ga'ad mbeal ndi'ib ga'ap ya'a lad ga'al na, xa na nkesea lat isaga'ad candeler ta oro. Ndab xa:
66002002	Na' nchando' be ta ndun bega, xte'e juert ndun bega ti'in ten na' no uzhebpa nxik bega. Le'a na' uní le'a bega na'anpa nchealtsa'a bexa ugap nak; nsea mbin bega preb bexa nkwi'in ndab nak apostol ten na'. Cha uni'í bega le'a bexa wa ndun gealkwi'in.
66002003	No nxik bega ndo' be gealkwea' nsatid bega. No juert ndun bega ti'in ten na' ta na ndankea bega na', ni lá ndach ladna bega.
66002004	Parea ncho stub ta'a lá nsak lad na' ndun bega: le'a bega yá lá ndankeata na' lakta zha ned wa.
66002005	Btse'a ladna bega xte'e wen ngok bega, cha byach bega ndo' na', cha bin bega lak mbin bega zha ned wa. Tal le'a bega lá gun li, le'a na' sken ilen, cha ulat na' candeler ten bega tal le'a bega lá ula'a ta ugap ndun bega.
66002006	Parea ncho stub ta wen ndun bega, le'a bega lá nsak ladna ta ndun bexa nicolaíta, lak lá nsak lad na' ta ndun bexa wa.
66002007	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na'. Le'a bexa na gun gan ndo' be ta ugap, le'a na' usa ngus ten ya nsa'a gealnaban gaw bexa wa, ya nsob tlaw be ya xge'a ten Dios.”
66002008	’Bke'a ta ndee ndo' angel nla'ach be xmen~na' ndencho Esmirna: “Lnde'e ndab xa nak xa ned no xa lult ndo' itea be ta'a, xa na ngut no mbangal. Ndab xa:
66002009	Le'a na' nchando' be ta ndun bega, no be gealkwea' nsatid bega, nsea ta uban nak bega, parea le'a bega xa rik ndo' Dios. No nchando' na' xte'e kwea' ní'i be men ndo' bega, bexa nkwi'in ndab le'a xa xa judio, parea na'anpa nak bexa xmen Dios, le'a bexa ndi nde ndo' ya'a maxu'u.
66002010	Lá izheb bega ndo' be gealkwea' itid bega. Bla'ach bego, le'a maxu'u uke'a pla bega litgi'ib, gun xa preb bega naga ugeaka xmen Dios bega, kwea' yoo bega dub ti'i wizh. Dubtsa ulo ladna bega ige' ladna bega na' maska gut bexa bega. We'e le'a na' usa dub gealnaban nunk lá idub ndo' bega.
66002011	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na': Le'a bexa na gun gan ndo' be ta ugap, le'a bexa wa na'anpa itid ndo' gealgut itop wa.”
66002012	’Bke'a ta ndee ndo' angel nla'ach be xmen~na' ndencho Pérgamo: “Lnde'e ndab xa ndap spad top to'o na wach. Ndab xa:
66002013	Le'a na' nchando' be ta ndun bega, no uní na' le'a bega ncho dub gezh sa nibe'e maxu'u. Parea dubtsa ndankea bega na', no lá ukachko bega ta na nge' ladna bega na' zha na mbit be men Antipas. Le'a xa wa utsin mbidi'izh di'izh ten na', ta we'e mbit be men xa sa ncho bega ba', dub gezh sa nibe'e maxu'u.
66002014	Parea ncho platsa ta'a lá nsak lad na' nak bega: le'a ncho bega bi ndun ltsa'a ta mbin Balaam, xa na mluu Balac xte'e gun xa ndontsa isabgix bexa Israel. Mki'il xa bexa wa gaw bexa be xnab ten be dios gizhliyo, no ugal bexa dub xa na'anpa xagots ten xa.
66002015	No ncho bega bi ndankea be ta nluu bexa nicolaíta wa, ta na uzhebpa lá nsak lad na'.
66002016	Ta we'e bla'a bega be ta ugap nak bega wa. Tal le'a bega na'anpa li gun, le'a na' sken ilen, no kuyono na' bega na li nak wa nsea spad nto'o to'o~na'.
66002017	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na': Le'a bexa na gun gan ndo' be ta ugap, le'a na' usa maná gaw bexa ta lá nchando' bexa. Nsea usa na' dub ge' tuzh ta nagud. Le'a las ge' wa ikea stub lea' bexa dub ta kub, ta ni dub men lá nchando', nabtsa xa na ika'a ge' wa ini'í‑yá.”
66002018	’Bke'a ta ndee ndo' angel nla'ach be xmen~na' ndencho Tiatira: “Lnde'e ndab Xin Dios xa ndap ngusndo'~na cuent beal' gi' wa, nsea xo'o~xa cuent be gi'ib bronce ta ndu'u. Ndab xa:
66002019	Le'a na' nchando' be ta ndun bega, xte'e utsin nak bega ndo' be ltsa'a bega, no xte'e nge' ladna bega na', no xte'e ndun bega be ti'in ten na', nsea uzhebpa nxik bega. No uní na' le'a bega mas utsin ndun nat ndo' lak zha ned wa.
66002020	Parea ncho platsa ta'a lá nsak lad na' nak bega: le'a bega nla'a le'a xagots nsalea' Jezabel nkwi'inno be xmen~na'. Le'a xa wa ndab le'a ndadi'izh sakndo' Dios, parea nki'il xa bexa ugal bexa dub xa na'anpa xa ten bexa, no gaw bexa be xnab ten be dios gizhliyo.
66002021	Le'a na' msa dub tiemp ula'a xa be ta bzhi'ik ndun xa wa, parea le'a xa lá ka'ab ula'a be ta wa.
66002022	Le'a nat le'a na' ula isen dub gealgizh xa, no dub gealkwea' si'il ini'í bexa na mgal xagots wa, tal le'a bexa lá ula'a be ta ugap ndanno bexa xa wa.
66002023	Le'a na' gut be xin xagots wa, we'e ini'í bega nak xmen~na' le'a na' nak xa nchando' gek bega nsea lado'o bega. Le'a na' kix ndo' bega no be ta mbin bega.
66002024	Parea le'a ncho bega ncho Tiatira ba' na'anpa no ndankea ta mluu xagots wa, no lá igondo' bega be ta nsalea' bexa ta uga'ach ten maxu'u. Le'a na' gáp ndo' bega le'a na' na'anpa inibe'e gun bega stubga ta'a.
66002025	Parea le'a be ta wen nak bega, litsa gok bega gast gal zha ilen na'.
66002026	Le'a bexa na gun gan ndo' be ta ugap no gun xa lak ndáp na' gast wizh lult, le'a na' ula inibe'e bexa gast ndo' be nacion.
66002027	Usa na' juers ndo' bexa lak msa'a Xus~na' juers ndo' na', ndontsa uzhe'eb inibe'e bexa ndo' be nacion, lak nle'a men dub gets btsi'in no dub bar gi'ib.
66002028	No usa na' mbeal si'il nlen gor tempran ndo' bexa wa.
66002029	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na'.”
66003001	’Bke'a ta ndee ndo' angel nla'ach be xmen~na' ndencho Sardis: “Lnde'e ndab xa nibe'e isaga'ad espíritu ndun ti'in ndo' Dios, xa na nso'nsén isaga'ad mbeal wa, ta ndi'ib gibe'a. Ndab xa: Le'a na' nchando' be ta ndun bega. Le'a ncho men ndab le'a bega ndap gealnaban ndo' Dios, parea le'a cuent ten Dios le'a bega ngut.
66003002	Bsuxe'a ladna bega, bxiste bega ta nge' ladna bega na', lá ula'a bega initndo'‑yá. Le'a na' uní le'a ta ndun bega na'anpa utsin nak ndo' Dios.
66003003	Lá yalad bega be ta mbi'ín bega, no bxobgek bega, nsea bla'a bega be ta ugap nak bega. Tal le'a bega lá isuxe'a ladna, le'a na' ilen dub gor ni lá ndanbe'e bega lak nlen dub wa'an.
66003004	Parea ncho stapla bega ndencho Sardis ba' umbi'i nak ndo' Dios. Le'a bega wa iseano na', gak bega lad nagud le'a bega yá nsabndo' li gak.
66003005	Le'a bexa na gun gan ndo' be ta ugap, le'a bexa wa gak be lad nagud, no lá utsu'u na' lea' bexa ndo' libr ten gealnaban, no gáp na' ndo' Xus~na' nsea ndo' be angel ten xa le'a bexa wa xmen~na'.
66003006	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na'.”
66003007	’Bke'a ta ndee ndo' angel nla'ach be xmen~na' ndencho Filadelfia: “Lnde'e ndab xa ta ugeaka nak xa umbi'i ten Dios, xa nibe'e lak unibe'e David. Le'a sa na nxa'al xa, na'an ton gun gan utsaw. No liga le'a sa ntsaw xa wa, na'an ton gun gan uxa'al. Ndab xa:
66003008	Le'a na' nchando' be ta ndun bega. Nat le'a na' mxa'al dub puert ndo' bega, dub ta na'an ton gun gan utsaw. Maska ndido juers ncho bega, le'a bega nxobgek ndo' di'izh ndáp na', no lá ukachko bega le'a bega xmen~na'.
66003009	Le'a nat ini'í bega xte'e gunno na' bexa nde ndo' ya'a maxu'u, bexa ndab le'a nak xmen Dios parea le'a xa na'anpa nak xmen Dios, le'a bexa ndi ndun gealkwi'in. Le'a nat le'a na' gun ilen bexa ndo' bega isaxib bexa ndo' bega. We'e igondo' bexa le'a na' nkwea' ladna bega.
66003010	Le'a na' ndápka ndo' bega uxik bega, cha lika mbin bega. Ta we'e le'a na' ulach bega gor na nsea stub gealkwea' ndo' idub gizhliyo, ta na gun preb itea be men nde ndo' gizhliyo.
66003011	Nat le'a na' sken ilen. Lá ula'a bega be ta wen nak bega, ndontsa na'an ton ulat ta uzhe'eb wen usa'a Dios ika'a bega.
66003012	Le'a bexa na gun gan ndo' be ta ugap, le'a na' gunno xa wa cuent dub yatso' ten lid Dios, dub ta nunk lá itatso' sa nso' na. No uke'a na' lea' Dios ten na' las~xa no lea' gezh si'il ten Dios. Le'a ta wa Jerusalén kub ten Dios ta ito'o gibe'a. No uke'a na' lea' kub na' las~xa.
66003013	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na'.”
66003014	’Bke'a ta ndee ndo' angel nla'ach be xmen~na' ndencho Laodicea: “Lnde'e ndab xa lika nak wa, xa na ga'al nluu xte'e nak Dios, xa na le'a usaned zha mbinde'e Dios itea be ta'a. Ndab xa:
66003015	Le'a na' nchando' be ta ndun bega. Ni lid myal' bega no ni lid utii bega. Mas wen myal'tsa bega natal utii bega.
66003016	Parea le'a ta na uzhe'atsa bega, ni na'anpa myal' bega no ni na'anpa utii bega, le'a na' sabna bega.
66003017	Le'a bega ndab le'a bega xa rik no sian ta'a ndap bega, na'an xta'an ndun jwalt bega. Ná le'a bega lá ini'í le'a bega cuent dub xa uban nak, dub xa pro'ob ni lá na' ni lá ndap xab~na.
66003018	Ta we'e ntenxe'a na' bega isi'i bega be ta oro ndo' na' ta msambi'i ndo' gi', ndontsa ta ugeaka gak rik bega. No isi'i bega lad nagud ta gak bega, ndontsa lá uluu gealudalad ten bega ta lá ndap bega xab bega. No yoo colirio ta ramed ndo' bega, ndontsa utsin ina' bega.
66003019	Le'a na' nbeyo itea bexa nkwea' lad na' no ntsaksi na' bexa. Ta we'e idub ncho ladna bega byach bega ndo' na'.
66003020	Bla'ach bego le'a na' nso' to'o puert nsea nbe'ezh na'. Le'a tal ton go'ón ta ndáp na', no uxa'al xa to'o puert, we'e yo'o na' len lid~xa no junt gaw xche'e besa.
66003021	Le'a bexa na gun gan ndo' be ta ugap, le'a na' usa dub sa isob bexa wats na' sa inibe'e na', lak mbin na' gan ndo' ta ugap, cha nso'ob na' wats Dios Xus~na' sa nibe'e xa.
66003022	Le'a bego na ndap ncha'~na, bsakyo'ón bega ta ndab Espíritu ten Dios ndo' be xmen~na'.”
66004001	Tso'o wa le'a na' uní le'a gibe'a mya'al dub ta cuent puert. Le'a ti ned xa mbín na' cuent dub trompet wa cha uní'igal ndo' na', ndab xa: —Ukea sa ndee, le'a na' uluu ndo' lu be ta tilaw yoo ndo' ta ncho nat.
66004002	Cha bi le'a gor wa le'a Espíritu ten Dios usen na'. Cha li uní na' le'a dub xa nibe'e nsob ndo' dub yaxil si'il gibe'a.
66004003	Le'a xa nsob sa wa ndon nla'beal' cuent be ge' jaspe nsea cornalina. Le'a gangeak sa nso' yaxil wa nkea dub mbe'alzhin nla'beal' cuent ge' esmeralda.
66004004	Le'a gangeak sa nso' yaxil wa no nde stub ga'al bdap yaxil. Cha uní na' le'a ndo' be yaxil wa ndi'ib dub ga'al bdap bexa gox xa nsak, bexa nak be lad nagud, ndi'ib coron ta oro gek bexa.
66004005	Le'a ndo' yaxil nso' tlaw wa nto'o beal' usi'i no ní'i usi'i nsea ngen ruid si'il. Le'a lad ndo' yaxil wa ndibyol' dub ga'ad xe'a, le'a ta wa isaga'ad be espíritu ten Dios.
66004006	Le'a lad ndo' yaxil wa nax dub ta cuent nitsdo'o gandid xe'a lakta na' dub vidr. Le'a wats yaxil wa nsea gangeak wats yaxil wa uní na' dap ta nban, idub las‑a nso' be ngusndo'‑yá lad ndo'‑yá no lad tso'o‑yá.
66004007	Le'a ta nban ta ned wa cuent nak dub mbi'izh. Le'a ta itop wa cuent nak dub bser. Le'a ta yon wa ndap ndo'~na cuent ndo' men. Le'a ta idap wa cuent nak dub mtsi ncha'nsa'ab.
66004008	Le'a idap be ta nban wa le'a kadga dub‑a ndap dub xo'op xkwag~na. Le'a gangeak tso'o xkwag‑a no len xkwag‑a ndi'ib ngusndo'‑yá. No te'al tezhea lá nbeasyab be ta wa: Ndon go, ndon go, ndon go dubkama nak Dios Xa Nibe'e, xa ndon le'a juert ndo' itea be ta'a. Le'a go le'a nak Dios tiemp polta, no Dioska go nat, no Dioska go idub tiemp ilen.
66004009	Le'a kad biaj li ndab be ta nban wa ndo' Dios xa nsob ndo' yaxil xa nban idub tiemp, ndankea be ta wa xa, no nsa'a be ta wa xno ndo' xa.
66004010	We'e le'a isaga'al bdap bexa gox wa nsaxib ndo' xa nsob ndo' yaxil, xa nban idub tiemp, gast ndo' yo ndal xtuzh bexa, ndankea bexa wa xa, no nte bexa coron ten bexa lad ndo' yaxil, ndab bexa:
66004011	Go Dios Xa Nibe'e, le'a besa nsabndo' yankea go, no gab besa le'a go nak dub Dios uzhebpa xa juert. Le'a go mtexan iteanak be ta'a; ngoknde'e‑yá lak nlad go yoo‑yá, no liga ncho‑yá nat.
66005001	Cha uní na' le'a ya'a lad ga'al xa na nsob ndo' yaxil wa ncho'ob dub libr nyu'ud nkea letr ndo'‑yá, le'a tso'o‑yá nsénkea dub ga'ad se.
66005002	Cha uní na' dub angel juert ten Dios, uge' unabdi'izh xa, ndab xa: —¿Ton dub xa su'u guzha'a be se nsénkea libr ba', cha uxa'al xa‑yá?
66005003	Parea ni dub xa ncho gibe'a, no ni dub xa ncho ndo' gizhliyo, no ni dub xa ncho xan gizhliyo lá isu'u uxa'al‑a ni iwi'i xa ndo'‑yá.
66005004	Cha uzhebpa ndon na' geal lá izheal ni dub xa uxa'al libr wa, no go'ol xa‑yá no ni iwi'i xa ndo'‑yá.
66005005	Parea le'a dub xa gox xa nsak wa ndab ndo' na': —Yá lá go'onta lu. Una' le'a xa nsalea' Mbi'izh ten Judá, xa ulen ras ten David, le'a xa wa mbin gan ndo' maxu'u. Le'a nat le'a xa wa sun gan guzha'a isaga'ad se nsénkea libr ba' wa, cha uxa'al xa‑yá.
66005006	Cha we'e uní na' le'a wats yaxil wa, tlaw be idap ta nban wa no tlaw bexa gox xa nsak wa, nso' dub Borreg Ben cuent nak dub man mbit be men. Ndap ma dub ga'ad xkach~ma nsea dub ga'ad ngusndo'~ma, le'a ta wa isaga'ad espíritu mtu'ub Dios ndo' idub gizhliyo.
66005007	We'e le'a Borreg wa cha ulen usen libr ncho'ob ndo' ya'a lad ga'al xa nsob ndo' yaxil wa.
66005008	Le'a gor usen Borreg libr wa, le'a idap be ta nban wa nsea be isaga'al bdap bexa gox xa nsak wa cha usaxib ndo' Borreg wa, gast ndo' yo ngol xtuzh bexa. Le'a itea bexa wa ndap be arpa no be vas oro ncho ta uxe'e len na, le'a ta wa ta ndadi'izhno be men Dios, bexa umbi'i nak ndo' Dios.
66005009	Cha mbilto'o bexa dub cant kub, ndab bexa ndo' Borreg: Le'a go nsabndo' isen libr ba', no guzha'a ga be se nsénkea‑yá, geal le'a go ngut, mtsi'i ga ten ten ga, ta we'e myak besa xin Dios ndo' itea be ras be men, no itea be di'izh ndadi'izh xa, no itea be gezh, no itea be nacion.
66005010	No mbinno ga besa bexa nibe'e nsea be ule'ay ndun ti'in ndo' Dios, inibe'e besa ndo' gizhliyo.
66005011	We'e cha mwi'i na', cha mbín na' sian ti be angel idub gangeak sa nso' yaxil wa, nsea ti be ta nban wa, no ti bexa gox xa nsak wa. Le'a bexa wa uzhebpa bexa kwa'ad luzh, gast lá gun na' gan gáp na' plo bexa.
66005012	Uge' ndab bexa: Le'a Borreg Ben xa na le'a be men mbit wa, nsabndo' gab beuna le'a xa wa xa nibe'e, no uzhe'eb sian be ta'a ndap xa, no uzhe'eb ndák xa, no uzhe'eb xa juert nak xa, no yankea beuna xa le'a xa uzhebpa xa nsak.
66005013	Cha mbín na' le'a itea be ta'a mbinde'e Dios, be ta ncho gibe'a no ndo' gizhliyo no xan gizhliyo no len nitsdo'o, le'a be ta wa ndab: Le'a xa nsob ndo' yaxil ba' nsea Borreg Ben ba', le'a beuna idub tiemp nsabndo' yankea bexa ba', no yankea beuna bexa ta na uzhe'eb wen nak bexa, no ta na uzhe'eb juert nak bexa.
66005014	Le'a idap be ta nban wa cha ndab: —¡Lika nak‑a! Le'a isaga'al bdap bexa gox xa nsak wa cha usaxib gast ndo' yo ngol xtuzh bexa, cha ngwankea bexa wa Dios, xa nban idub tiemp.
66006001	We'e cha uní na' le'a Borreg Ben wa mbizha'a se ned nsénkea libr nyu'ud wa, nsea mbín na' le'a dub ta nban wa uní'i cuent usi'i, ndab ta wa: —¡Utseawi'i!
66006002	Cha uní na' dub way nagud. Le'a xa nsob tso'o~ma wa nsén dub ya btangin. Cha we'e msa'a Dios dub coron ndo' xa wa, cha uto'o xa gun xa gan lakka ndun xa gan wa.
66006003	Cha mbizha'a Borreg wa se itop nsénkea git wa, cha mbín na' le'a ta nban ta itop wa ndab: —¡Utseawi'i!
66006004	Cha we'e uto'o dub way nane. Le'a Dios msa'a juers ndo' xa nsob tso'o way wa, ndontsa gun xa na'antapa wen kwe be men ndo' gizhliyo. Cha we'e isaxan bexa kuyo bexa, cha gut bexa le'aka ltsa'a bexa. No msa'a Dios dub spad si'il ndo' xa wa.
66006005	Cha mbizha'a Borreg wa se yon nsénkea git wa, cha mbín na' le'a ta nban ta yon wa ndab: —¡Utseawi'i! Cha mwi'i na' cha uní na' dub way nagats. Le'a xa nsob tso'o~ma wa nsén dub ta nben be ta'a.
66006006	Le'a lat idap be ta nban wa mbín na' cuent ti dub men ndab: —Le'a dub kil trig natal chon kil cebad izhe'a dub med denario. Parea lá guzha'a lu aceit nsea vin.
66006007	Cha mbizha'a Borreg wa se idap nsénkea git wa, cha mbín na' le'a ta nban ta idap wa ndab: —¡Utseawi'i!
66006008	Cha uní na' dub way lasan. Le'a xa nsob tso'o~ma wa nsalea' Gealgut. Le'a tso'o xa wa nsankea xa nsalea' Hades, sa ndencho bexa ngut. Le'a bexa wa usen juers gut bexa dub cuart be men nde ndo' gizhliyo, gut bexa be men nsea spad, nsea win, nsea gealgizh, nsea be man ugi'i.
66006009	We'e le'a Borreg wa cha mbizha'a se isaga'ay wa, cha uní na' xbi be men xan dub altar, bexa na ngut ke na mbidi'izh bexa di'izh ten Dios.
66006010	Cha uge' ndab bexa: —Dios Xa Nibe'e, le'a go dubkama nak Dios, no ndunka go ta ndab ga. ¿Polxá utsaksi ga be men ncho ndo' gizhliyo, no ukixke ga ta mbit bexa besa zha?
66006011	We'e le'a dub angel ten Dios cha msa'a lad nagud gak bexa, cha ndab angel ndo' bexa: —Bne'e bega ste'ep ndalen gatta be ltsa'a bega, bexa na ndun ltsa'a ti'in mbin bega, bexa no gat lak ngut bega.
66006012	Cha uní na' mbizha'a Borreg wa se isaxo'op nsénkea libr wa, cha we'e ngok dub xo'o si'il. Le'a ndo' wizh cha mkaw cuent dub ble'a lad nagats. Le'a ndo' mbe'e cha mna' nane cuent ten.
66006013	Le'a be mbeal ndi'ib gibe'a cha ulate ndo' gizhliyo, lak nlate be ngus la'aw gor na nkwi'in dub mbi si'il ya wa.
66006014	Le'a gibe'a cha unitndo' cuent dub gor nyu'ud dub ble'a git. Le'a itea be ge'e no be isla gast mzhe'a be sa nde na.
66006015	Le'a iteanak be men cha mkachndo' len be ge'lo'o no lat be ge' las be ge'e ubi'i. Le'a ta wa bexa mas nibe'e ndo' gizhliyo, no bexa nsak, no bexa rik, no bexa nakti'in, no bexa juert nak, no iteanak bexa ncha'ndo'o ndo' stub men, no bexa na'anpa li nak.
66006016	Ndab bexa ndo' be ge'e ubi'i nsea ndo' be ge' wa: —¡Ulate bega tso'o besa! Bkachko bega besa ndo' Xa Nibe'e nsob ndo' yaxil ba', no ndo' ta ndakloo Borreg Ben ndo' besa,
66006017	le'a nat ngol dub wizh uzhe'eb utsaksi Borreg wa be men. ¿Tonma gun gan uxik ndo' ta wa?
66007001	Tso'o wa uní na' dap be angel nde idap skin gizhliyo. Le'a bexa wa nsénsa'ab idap mbi ncho ndo' gizhliyo, natsa lá uxo'on mbi ndo' gizhliyo ni ndo' nitsdo'o no ni dub ndo' ya.
66007002	No uní na' stub angel ncha'kea lad sa nlen wizh, le'a xa wa nsén dub se ten Dios xa nban. Cha uge' uní'i xa ndo' idap angel wa, bexa na msa'a Dios juers ndo' na guzha'a bexa gizhliyo no nitsdo'o.
66007003	Ndab angel wa: —Lá guzha'a bega gizhliyo ni nitsdo'o no ni be ya ba', gast gor na uke'a besa se xtuzh be men ndun ti'in ndo' Dios ten beuna.
66007004	Cha we'e mbín na' plo bexa nkea se wa xtuzh~na: dub gayo'o ncho top ga'al ncho dap mil bexa nkea se lat itea be ras bexa Israel.
66007005	Le'a ta wa dub tibtop mil bexa ras ten Judá. Nsea stibtop milga bexa ras ten Rubén. Nsea stibtop milga bexa ras ten Gad.
66007006	Nsea stibtop milga bexa ras ten Aser. Nsea stibtop milga bexa ras ten Neftalí. Nsea stibtop milga bexa ras ten Manasés.
66007007	Nsea stibtop milga bexa ras ten Simeón. Nsea stibtop milga bexa ras ten Leví. Nsea stibtop milga bexa ras ten Isacar.
66007008	Nsea stibtop milga bexa ras ten Zabulón. Nsea stibtop milga bexa ras ten Kosé. No stibtop milga bexa ras ten Benjamín.
66007009	Tso'o wa uní na' uzhebpa kwa'ad luzh be men, gast na'an ton gun gan ula'ab bexa. Le'a bexa wa bexa itea be nacion, nsea itea be ras, nsea itea be gezh, no itea be di'izh ndadi'izh bexa. Nde bexa lad ndo' yaxil ten Xa Nibe'e no ndo' Borreg Ben. Le'a bexa wa nak be lad nagud, nsea dubga xos yagin nsén bexa.
66007010	Cha uzhebpa uge' ndab bexa: Le'a Dios ten beuna xa nsob ndo' yaxil ba' nsea Borreg Ben ba', le'a bexa wa le'a ngo'o beuna ndo' be ke ten beuna.
66007011	Le'a itea be angel wa nde idub gangeak wats yaxil wa, no wats bexa gox nsak wa, no wats idap be ta nban wa. Cha usaxib be angel wa ndo' xa nsob ndo' yaxil wa, gast ndo' yo ngol xtuzh bexa. Cha ngwankea bexa Dios,
66007012	ndab bexa: ¡Lika nak‑a! Idub tiemp gab beuna le'a Dios ten beuna dub Dios si'il, no ndon le'a xa juert nak, no ndon le'a xa nibe'e, no ndon le'a xa ndák. Yankea beuna xa, no uzhe'eb usa'a beuna xno ndo' xa idub tiemp. ¡Lika nak‑a!
66007013	We'e le'a dub xa gox nsak wa unabdi'izh ndo' na', ndab xa: —¿Nchando' lu bexa nak lad nagud ba' zha? ¿Uni'í lu pa uto'o bexa ba' zha?
66007014	Le'a na' ndáp ndo' xa: —Señor, go le'a uni'í. Le'a xa wa cha ndab ndo' na': —Le'a bexa ba' bexa mxik ndo' gealkwea' si'il; msat bexa be xab bexa, no msambi'i bexa, no mgud xab bexa no ten ten Borreg Ben ba'.
66007015	Ta we'e nde bexa ba' wats yaxil nsob Dios, te'al tezhea ndun bexa ti'in ndo' Dios sa ncho Dios. Le'a xa nsob ndo' yaxil ba' le'a nsobula'ach bexa.
66007016	Yá lá gantana bexa, no lá gakta ladna bexa. No ni lá uchuta bea bexa, no ni stub xtii lá ini'íta bexa.
66007017	Le'a Borreg nso' tlaw sa nso' yaxil ba' le'a ula'ach bexa, no go'o xa bexa sa ndiblen nits nsa'a gealnaban. Le'a Dios utsambi'i itea nitsndo' bexa ba'.
66008001	Le'a Borreg wa cha mbizha'a se isaga'ad nsénkea libr wa, cha mso' ti gibe'a pa dub tol gor.
66008002	We'e cha uní na' isaga'ad angel nde ndo' Dios wa, cha usen bexa wa dub ga' trompet.
66008003	We'e ulen stub angel no'o dub tas oro, cha uyatso' xa lad ndo' altar. Cha usen xa sian be ta uxe'e, cha mtso'ol xa‑yá len tas ndo' altar ta oro nde sa nsob Dios, ndontsa gast ndo' Dios ilaya' xla'a uxe'e wa, no be ta unab bexa nak xmen Dios.
66008004	Le'a ta nsén angel wa uto'o zhen ten be ta uxe'e wa, ulaya'‑yá ndo' Dios nsea be ta unab be xmen Dios wa.
66008005	Le'a angel wa cha ulo'o bku'u ncho ndo' altar wa, cha ulo xa‑yá len tas wa, cha mtsa'ab xa ta wa ndo' gizhliyo. Cha we'e uní'i usi'i, no mgen dub ruid si'il, no nla' beal' usi'i, nsea ngok dub xo'o si'il.
66008006	Le'a isaga'ad be angel li nsén dub ga'ga trompet wa listla ndebe ukwe'ezh‑a.
66008007	Le'a angel ned wa cha mkwe'ezh trompet wa, cha ula' gige' no gi' noch ten. Ula'‑yá ndo' gizhliyo, cha mtso'ol‑a gax itol be ya ncho ndo' gizhliyo nsea itea be gix uge'a.
66008008	Le'a angel itop wa cha mkwe'ezh trompet ten na, we'e le'a dub ta cuent ge'e si'il nsayol' ulayat ndo' nitsdo'o. Cha myak ten gax itol nitsdo'o wa.
66008009	Cha ngut gax itol be man ncho len nitsdo'o. Nsea gax itol be barco ndesea ndo' nitsdo'o wa ngwazha'a.
66008010	Le'a angel yon wa cha mkwe'ezh trompet ten na, cha ulayat dub mbeal si'il nsob gibe'a, nsayol'‑a cuent gor nso'beal' dub ble'a ged. Ulayat‑a ndo' nits, pa gax itol be yowbe'e no be sa ndiblen nits.
66008011	Le'a mbeal wa nsalea' Ta Ula'. Le'a gax itol be nits wa cha myak ula'. We'e uzhebpa kwa'ad be men ngut ta na lita myak ula' nits wa.
66008012	Le'a angel idap wa cha mkwe'ezh trompet ten na, cha ngwazha'a gax itol wizh no mbe'e no be mbeal ndi'ib gibe'a. Cha mkaw ta ni'i dap gor ten be wizh, no liga be te'al dap gor na'anpa isu xe'a mbe'e ni mbeal.
66008013	Cha mwi'i na' no uní na' dub angel ncha'nsa'ab ga'ap, uge' ndab xa: —¡Ay, ay, ay! ¡Pro'ob bexa na ncho ndo' gizhliyo gor na ukwe'ezh schon angel be trompet ten na!
66009001	Le'a angel isaga'ay wa cha mkwe'ezh trompet ten na, cha uní na' dub mbeal uto'o gibe'a ulayat ndo' gizhliyo. Le'a mbeal wa le'a usen liab ten ge'ed do'o.
66009002	Cha mxa'al mbeal wa ge'ed wa. Le'a sa wa uto'o zhen cuent zhen ten dub gor si'il. Le'a zhen wa mtsaw ndo' xe'a wizh, cha mkaw ndo' gizhliyo.
66009003	Le'a lat zhen wa cha uto'o mbit, cha mte'achso bema ndo' gizhliyo. Le'a ma wa ndap juers god ma lak ndod dub nix.
66009004	Le'a angel wa cha ndab ndo' bema wa, lá gaw ma be gix uge'a ncho ndo' gizhliyo nsea ni dub ya uge'a nsea ni dub ya ubi'i. Nabtsa be men na'anpa no'o se ten Dios xtuzh~na god ma.
66009005	Le'a angel wa ndab na'anpa gut bema bexa wa, ndi utsaksitsa ma bexa dub ga'ay mbe'e. Le'a gealkwea' ten ma wa lak gealkwea' ndod be nix.
66009006	Le'a gal be wizh wa le'a be men ukwa'an ná xte'e gat bexa, ná le'a bexa lá yoo gan gat. Nlad xa gat xa, ná le'a gealgut ndi uxo'on ndo' bexa.
66009007	Le'a be mbit wa cuent nak way list ndebe ya' ndo' guerr. Le'a gek~ma nsob dub ta cuent nak coron ta oro. Le'a ndo'~ma nak cuent ndo' be men.
66009008	Le'a gichgek~ma nak cuent gichgek xagots. Le'a ndeay~ma nak cuent ndeay mbi'izh.
66009009	Le'a las~ma ntsaw be xo cuent xo gi'ib. Le'a be xkwag~ma nbezh lak nbezh sianpa carret ten way karrel ncha'be ndo' guerr.
66009010	Le'a ndo' xne~ma nsob dub xgu'uch~ma, ta cuent nak xgu'uch nix. Le'a ta wa ndap juers utsaksi ma be men dub ga'ay mbe'e.
66009011	Le'a xa nibe'e ten be mbit wa, le'a ta wa dub mbi bxin nibe'e ge'ed do'o wa. Le'a di'izh hebreo le'a mbi bxin wa nsalea' Abadón, le'a di'izh griego le'a ta wa Apolión.
66009012	Li utid gealkwea' ned wa, parea ndun jwalt ilen stop gealkwea'.
66009013	Le'a angel isaxo'op wa cha mkwe'ezh trompet ten na, cha mbín na' cuent ti dub men uto'o lat idap be xkach altar ta oro wa, ta nde lad ndo' sa nsob Dios.
66009014	Cha ndab ti men wa ndo' angel isaxo'op wa, xa nsén trompet: —Bxa'ak idap be angel ndenchii sa nax yowbe'e si'il nsalea' Eufrates.
66009015	Cha we'e mya'ak idap be angel wa, bexa ndenkea' gut gax itol be men nde ndo' gizhliyo. Le'a Dios le'a ndab ná xá gor‑a no xá wizh na‑yá no xá mbe'e na‑yá no xá li'in na li gun bexa.
66009016	Cha mbín na' ndab xa plo kwa'ad be soldad ndi'ib tso'o way. Le'a ta wa top gayo'o millón bexa.
66009017	Cha uní na' ta mluu Dios ndo' na', le'a be way nsea bexa ndi'ib tso'o~ma. Le'a ta ntsaw lado'o bexa wa nane na' cuent gi', no azul na'‑yá cuent na' zafiro, no guch na'‑yá cuent na' azufre. Le'a gek be way wa cuent nak gek mbi'izh nak, le'a to'o~ma nto'o gi' no zhen no azufre.
66009018	Cha ngut gax itol be men nde ndo' gizhliyo, ta na li nto'o gi' nsea zhen nsea azufre to'o way wa.
66009019	Le'a ta juert nak be way wa, le'a ta wa xne~ma nsea to'o~ma. Le'a xne~ma cuent nak mbe'al nak, ndap‑a gek‑a ta we'e ndawke'a ma men.
66009020	Le'a iteata be men lá ngat ndo' be gealkwea' wa, ni lika ná lá ka'ab bexa ula'a bexa be ta ugap ndun bexa, ta ndankea bexa be mbi bxin no be dios gizhliyo, be ta oro, nsea plata, nsea bronce, nsea ge', nsea ya, be ta'a ni lá na', no ni lá ndo'ón, no ni lá nsea.
66009021	No ni lá nla'a bexa ta ndut bexa men, no ta bruj ndun bexa, no ta na ngal bexa dub men na'anpa xa ten bexa, no ta ndun bexa gealwa'an.
66010001	Cha uní na' stub angel juert uto'o gibe'a, nsea xa lat dub xkaw, no dub mbe'alzhin nkea gek~xa. Le'a ndo'~xa wa uzhe'eb nla'beal' cuent ndo' wizh. Le'a idub xo'o~xa uzhebpa nso' beal' nsayol'.
66010002	Le'a ya'a~xa nsob dub libr tuzh nsa'nya'al ndo' na. Le'a xo'o~xa ná lad ga'al cha ulatso' ndo' nitsdo'o, le'a ná raves ulatso' ndo' yo.
66010003	Cha uge' utezhat xa cuent gor ngi'i dub mbi'izh, cha uge' uní'i usi'i dub ga'ad biaj.
66010004	Le'a gor mtaní'i usi'i wa, le'a na' ndi'izh uke'a ta ndab usi'i wa, parea le'a na' mbín dub di'izh uto'o gibe'a, ndab‑a ndo' na': —Na'anpa uke'a lu be ta ndab isaga'ad usi'i wa, ndi nabtsa lu uni'í xta'an‑a.
66010005	Le'a angel na li uní na' ulatso' ndo' nitsdo'o no ndo' yo wa, cha uxits xa dub ya'a~xa ga'ap.
66010006	Cha ndab xa: —Lak ta ugeakapa ncho Dios nban idub tiemp, xa mtexan gibe'a no gizhliyo no nitsdo'o no iteata be ta ncho, no liga ta ugeakapa nak le'a tiemp gun Dios ta mbinbe'e xa wa yá ngol.
66010007	Le'a gor na ukwe'ezh angel isaga'ad wa trompet wa, le'a Dios gun itea be ta uga'ach mbinbe'e xa gun xa, lak mbidi'izh bexa polta sakndo' Dios, bexa mbin ti'in ndo' xa.
66010008	Le'a ti men na li mbín na' uto'o gibe'a wa uní'igal ndo' na', ndab xa: —Wa', cha usen libr nsa'nya'al ndo' na ba', ta lba'a nsén angel ba' wa, xa nso' ndo' nitsdo'o nsea ndo' yo.
66010009	Cha ngwaa na' ndo' angel, cha ndáp na' usa'a xa libr wa ndo' na'. Le'a xa cha ndab ndo' na': —Usen‑a, cha udaw‑a. Le'a gor na ncho‑yá to'o~lu le'a‑yá uti'i cuent mzhin, ná le'a gor na kab lu‑yá le'a‑yá yak ula' len lu.
66010010	Cha we'e usen na' libr tuzh nsob ya'a angel wa, cha udaw na'‑yá. Le'a‑yá uti'ika gor na ncho‑yá to'o~na' lak uti'i mzhin, ná le'a gor na udab na'‑yá, le'a‑yá cha myak ula' len~na'.
66010011	Le'a angel wa cha ndab ndo' na': —Le'a lu nsabndo' gudi'izh sakndo' Dios stub biaj xte'e gunno Dios be gezh, nsea be nacion, nsea bexa ndadi'izh isando' di'izh, nsea bexa nibe'e ndo' gizhliyo.
66011001	We'e cha usen na' dub lod cuent bar nke'a medid, cha mbín na' dub ta cuent ti men ndab: —Wa', cha bke'a medid ni'i ten Dios nsea ndo' altar, no bla'ab bexa ndankea Dios sa wa.
66011002	Parea na'anpa uke'a medid lu no tale ten ni'i wa, le'a sa wa myak cuent ndo' bexa lá nchando' Dios. Le'a bexa wa le'a inibe'e gezh ten Dios dub top ga'al ncho top mbe'e.
66011003	Le'a na' utu'ub top men gudi'izh sakndo' Dios dub mil ncho top gayo'o ncho chon ga'al wizh. Le'a bexa wa gak lad nagats, ta na nluu le'a bexa uban ncho ladna.
66011004	Le'a itop bexa ndadi'izh wa nak cuent top ya olivo nsea top candeler, ta nde ndo' Dios xa nibe'e ndo' gizhliyo.
66011005	Tal ton dub men nlad ugap gunno bexa wa, le'a bexa wa ito'o beal' to'o~na, ta utso'ol be men gakloo ndo' bexa wa. Li gat itea be men nlad ugap gunno bexa.
66011006	Le'a itop bexa wa gap juers utsaw bexa gibe'a, ndontsa lá ila' gi idub zha na gudi'izh bexa sakndo' Dios. No gap bexa juers yunno bexa nits wa ten, no sian be gealkwea' gast plo nlad bexa utsaksi bexa be men nde ndo' gizhliyo.
66011007	Le'a zha mtayadi'izh bexa wa, le'a dub man uzhe'eb ito'o len ge'ed do'o. Cha kuyono ma itop xa wa, cha gun ma gan gat bexa.
66011008	Le'a bexa ngut wa kwesa'al ndo' xge'e ten gezh wa, sa ngut Cristo ndo' cruz. Le'a bexa gezh wa ugap nak cuent bexa Sodoma nsea bexa Egipto.
66011009	Le'a bexa itea be gezh, no bexa itea be ras be men, no bexa ndadi'izh itea be di'izh, nsea bexa itea be nacion ini'í ndesa'al bexa wa chon wizh itol. No ni lá ula'a bexa iga'ach bexa ngut wa.
66011010	Le'a be men gizhliyo uzhebpa iten ladna geal ngut bexa wa, gast usa'a bexa be regal ika'a be ltsa'a bexa, le'a itop bexa wa mbin uzhebpa gealkwea' utid be men.
66011011	Le'a zha na ngwa'a chon wizh itol wa, le'a Dios cha msa'a gealnaban ten bexa, mban bexa ndo' gealgut. Cha uzhebpa mzheb be men uni'í bexa wa.
66011012	Cha mbi'ín itop bexa wa dub di'izh uge' uto'o gibe'a, ndab‑a: —Ukea bega sa ndee. We'e cha mkea bexa gibe'a ndo' dub xkaw, ndewi'i bexa ndaklono bexa wa.
66011013	Cha bi le'a gor wa ngok dub xo'o si'il. Le'a dub ble'a tuzh gezh wa myubyo'o, cha ngut dub ga'ad mil men. Le'a bexa na'anpa ngat wa uzhebpa mzheb, ndab bexa le'a Dios nsob gibe'a uzhe'eb dub Dios juert nak.
66011014	Li utidla top gealkwea' wa, parea le'a ta yon wa sken ilen.
66011015	Le'a angel isaga'ad wa cha mkwe'ezh trompet ten na. Cha mgen cuent ti be men gibe'a uge' ndab xa: Le'a sa nibe'e be men ndo' gizhliyo myak sa nibe'e Dios ten beuna nsea Cristo. Le'a xa wa le'a inibe'e idub tiemp.
66011016	Le'a isaga'al bdap bexa gox xa nsak nde ndo' be yaxil lad ndo' Dios, cha msaxib bexa gast ndo' yo ngol xtuzh bexa, ngwankea bexa Dios,
66011017	cha ndab bexa: Nsa'a besa xno ndo' go Dios Xa Nibe'e, xa ndon le'a juert ndo' itea be ta'a. Le'a go le'a nak Dios nat no polta no idub tiemp ilen ndee. Le'a go nsobno juers si'il ten ga, nat le'a go le'a nibe'e.
66011018	Le'a be men gizhliyo ngoklobe ndo' go, ná le'a nat ngol wizh utsaksi ga bexa. No gab go ndo' bexa ngutla ná xte'e nak be ta'a mbin bexa. No usa'a ga ta wen ika'a bexa ndadi'izh sakndo' ga, bexa ndun ti'in ten ga, no bexa umbi'i ten ga, no itea bexa nxobgek ndo' ga, lak bexa nsak no bexa na'anpa xa nsak. No unitndo' ga bexa ndut be men ndo' gizhliyo.
66011019	Cha mya'al ni'i ten Dios gibe'a. Le'a len ni'i wa mluu caj ten Dios. Cha ula' beal' usi'i, no uzhe'eb nso' ruid, no uní'i usi'i. No ngok dub xo'o si'il, no uzhe'eb ula' gige' ubi'i.
66012001	Cha mluu dub ta uzhe'eb gibe'a. Le'a ta wa dub xagots cuent wizh na' xab~xa, nsea xo'o~xa ndi'ib tso'o mbe'e, nsea nsob dub coron gek~xa. Le'a gek coron wa ndi'ib dub tibtop ta cuent mbeal ndi'ib gibe'a.
66012002	Le'a xagots wa dub xa nchoxinna, ta we'e nbezhat xa nsea gealkwea' gal xin~xa.
66012003	Cha no mluu stub ta'a gibe'a. Le'a ta wa dub dragón nane, dub ma cuent nak wach si'il. Ndap ma ga'ad gek~ma, no dub ti'i xkach~ma, nsea dub coron nsob kadga dub gek~ma.
66012004	Le'a xne dragón wa udobxazh gax itol be mbeal ndi'ib gibe'a, cha ulate‑yá ndo' gizhliyo. Cha ngwa'iso' ma lad ndo' xagots li gal xin~na wa, ndontsa gaw ma xin xagots wa gor gal me'ed.
66012005	Le'a xagots wa cha ngop xin~na dub me'ed bgi'i, dub xa uzhebpa juert gak inibe'e ndo' itea be nacion. Parea le'a dub angel cha myo'o me'ed wa gast ndo' yaxil sa nsob Dios.
66012006	Le'a xagots wa cha mxo'on ge'e sa bid, dub sa yá list nak msaxkwa'a Dios, ndontsa sa we'e ula'ach Dios xa dub mil ncho top gayo'o ncho chon ga'al wizh.
66012007	Tso'o wa uyo'o dub uyo si'il gibe'a. Le'a Miguel dub angel nibe'e nsea be ltsa'a~xa uteyono dragón wa nsea be ltsa'a dragón.
66012008	We'e le'a dragón no be ltsa'a~na wa lá ngun gan. Cha yá na'anta sa yoo dragón no be ltsa'a~na gibe'a.
66012009	We'e le'a Miguel wa cha mtsa'ab dragón tso'o juer. Le'a ma wa mbe'al polta nsalea' maxu'u nsea Satanás, ma na li nkedino be men ncho idub nax ndo' gizhliyo. Cha ulayat dragón no be ltsa'a~na ndo' gizhliyo.
66012010	Cha we'e mbín na' dub di'izh uto'o gibe'a uge' ndab: —Nat ngol wizh le'a Dios ten beuna myun libr be xmen~na, no mluu xa juers ten xa, no nibe'e xa, no mso' xa Cristo inibe'e xa ndo' gizhliyo. Nat le'a xa wa ulantu'ub maxu'u na li nsake be ltsa'a beuna ndo' Dios te'al tezhea.
66012011	Le'a bexa wa mbin gan ndo' maxu'u, ta na li mtsi'i Borreg ten ten na, no ta na li mbidi'izh bexa di'izh ten Dios, na'anpa izheb bexa gast mbit be men bexa.
66012012	¡Nat bten ladna lu gibe'a no bego ncho sa ba'! Parea pro'ob bego na ncho ndo' gizhliyo nsea ndo' nitsdo'o, le'a maxu'u uzhebpa ndakloo ulayat ndo' gizhliyo. Le'a maxu'u uni'í le'a na'antapa kwen nkesea.
66012013	Le'a gor na uni'í dragón wa le'a ma ulayat ndo' gizhliyo, cha usankea ma tso'o xagots na li ngop me'ed bgi'i wa.
66012014	Cha msa'a Dios top xkwag xagots wa cuent xkwag mtsi si'il, ndontsa isa'ab xa sit uxo'on xa ndo' dragón wa sa bid. Ncha'a xa sa ten xa, sa na ula'ach Dios xa chon li'in itol.
66012015	Le'a to'o dragón wa cha uto'o nits mtsa'ab ma tso'o xagots wa cuent dub yowbe'e, ndi'izh go'o‑yá xagots wa.
66012016	Parea le'a gizhliyo ngokno xagots wa, ubi'il ndo' yo, cha ngu‑yá nits na uto'o to'o dragón wa.
66012017	We'e le'a dragón uzhebpa mxee ladna ndo' xa wa. Cha ngwateyono ma itea be xin xagots wa, bexa na nxobgek ndo' ta nibe'e Dios, no ndadi'izh bexa gealngea ten Jesucristo.
66013001	Le'a na' nso' ndo' yux to'o nitsdo'o, cha uní na' uto'o dub man uzhe'eb ndo' nitsdo'o, ndap ma ga'ad gek~ma nsea ti'i xkach~ma. Le'a kadga dub xkach~ma wa nsob dub coron. Le'a kadga gek~ma wa nkea dub lea' Dios, dub ta nisi ma Dios.
66013002	Le'a na' uní le'a las~ma na' cuent na' las mbi'izh leopardo. Le'a be xo'o~ma cuent nak xo'o os. Le'a to'o~ma cuent nak to'o mbi'izh león. Le'a dragón msa'a sa nibe'e na no juers ten na ndo' man uzhe'eb wa.
66013003	Cha uní na' le'a dub gek~ma wa mwi'i cuent ta ngutla, parea le'a sa mwi'i wa myaklana. Ta we'e le'a itea be men ncho ndo' gizhliyo ngwanseana, no usankea bexa tso'o ma.
66013004	No ngwankea bexa dragón ma na li msa'a juers ten na ndo' man uzhe'eb wa. No ngwankea bexa man uzhe'eb wa, ndab bexa: —¿Tonma dub xa juert lakta ma ba'? ¿No ton dub xa gun gan kuyono ma ba'?
66013005	Le'a Dios mla'a izhinna ma be ta ndák ma, no kwea' iní'i ma ndo' Dios. No mla'a Dios inibe'e ma lak nlad ma dub top ga'al ncho top mbe'e.
66013006	Cha unisi ma Dios no lea' Dios no sa nsob Dios nsea bexa ncho wats Dios gibe'a.
66013007	No mla'a Dios kuyono ma be xmen Dios, no gun ma gan ndo' bexa. No msa'a xa inibe'e ma ndo' itea ras be men, no bexa ncho itea be gezh, no bexa ndadi'izh isando' di'izh, no bexa itea be nacion.
66013008	Le'a itea bexa ncho ndo' gizhliyo ngwankea ma, bexa na'anpa nkea lea'~na ndo' libr ten Borreg Ben, xa na li ngut sakndo' be men. Gast zha utexanta gizhliyo, le'a ndo' libr wa nkeala lea' bexa gap gealnaban nunk lá idub.
66013009	Tal le'a bega ndap ncha'~na, bsakyo'ón bega ta ndáp na' ndee.
66013010	Tal ncho bego nsabndo' ya' litgi'ib, le'a bega ya'ka litgi'ib. No tal le'a ncho bega nsabndo' gat ndo' spad, le'a bega gatka ndo' spad. Le'a ta wa gab le'a be xmen Dios nsabndo' uxik ndo' be gealkwea', no ige' ladna bexa Dios.
66013011	Tso'o wa uní na' stub man uzhe'eb uto'o len yo. Le'a ma wa ndap top xkach~na lak nak xkach borreg, parea ndadi'izh ma lak ndadi'izh dub dragón.
66013012	Le'a ma wa ndap juers msa'a ma ned wa, ndontsa no ma inibe'e wats ma wa. Le'a ma nibe'e ndo' itea be men ncho ndo' gizhliyo yankea bexa ma ned wa, ma na li mwi'i cha myakna wa.
66013013	No mbin ma be ta uzhe'eb ndanseana be men, gast uto'o gi' gibe'a gast ndo' yo ndo' ga'al be men.
66013014	No mkwi'inno ma be men ta na mbin ma be ta uzhe'eb wa juers ten man ned wa. Cha unibe'e ma ndo' be men nde ndo' gizhliyo, gunde'e xa dub ta'a lak nak ma ned wa, ma li mwi'i ngwa spad gek na wa, cha mban ma.
66013015	Cha msa'a man itop wa gealnaban ndo' ta cuent nak ma ned wa, ndontsa iní'i‑yá no inibe'e‑yá gat itea bexa na lá yankea‑yá.
66013016	Le'a man itop wa cha unibe'e ndo' iteanak be men ikea se ya'a lad ga'al xa natal xtuzh~xa, bexa nsak nsea bexa na'anpa nsak, bexa rik nsea bexa uban nak, bexa libr no bexa ncha'ndo'o ndo' ya'a stubga men.
66013017	Ni dub be men lá yoo gan isi'i ta'a no ni udo'o xa ta'a, tal le'a xa na'anpa no'o se wa, natal xa na'anpa no'o lea' man ned wa, natal xa na'anpa no'o numr ten lea'~ma wa.
66013018	Ta ndee nlad dub xa list nak yakbe'ena, ula'ab xa numr ten man wa, le'a ta wa numr ten dub mgi'i. Le'a numr wa xo'op gayo'o ncho chon ga'al ncho xo'op.
66014001	Le'a tso'o wa uní na' le'a Borreg Ben wa nso' gek ge'e Sion, nsea dub gayo'o ncho top ga'al ncho dap mil bexa, bexa nkea lea' xa nak Borreg xtuzh~na nsea lea' Xus~xa wa.
66014002	Cha mbín na' nbezh dub ta ulen gibe'a, cuent dub sa nsala' kwa'al nits, nsea cuent ní'i usi'i, nsea cuent ti sianpa arpa ndo'ol bexa.
66014003	Nsea ndalto'o bexa dub cant kub lad ndo' yaxil, sa ndi'ib idap be ta nban wa nsea bexa gox xa nsak wa. Na'an ton gun gan utsid golto'o cant wa, nabtsa dub gayo'o ncho top ga'al ncho dap mil bexa, bexa na ulo'o Dios lat be men ncho ndo' gizhliyo.
66014004	Le'a xa wa bexa na na'anpa ugal ni dub xagots, le'a bexa xa umbi'i nak ndo' Dios. No nsankea bexa tso'o Borreg Ben guni'i pa ncha'a xa. Le'a bexa wa bexa mti Dios lat be men, nak bexa cuent dub ta ned gak xnab ndo' Dios nsea ndo' Borreg.
66014005	Le'a bexa wa ni dub gealkwi'in lá ngun, no umbi'i nak bexa kwe bexa ndo' sa nsob Dios.
66014006	Cha uní na' stub angel ncha'nsa'ab gibe'a, no'o di'izh wen ten Dios ta nunk lá idub, ta gudi'izh angel ndo' be men ncho ndo' gizhliyo itea be nacion, nsea be ras, nsea be di'izh, nsea itea be gezh.
66014007	No uzhebpa uge' ndab angel wa: —Bzheb bega ndo' Dios, no gud bega le'a xa ndon le'a xa nsak. Le'a nat yá ngol gor na utsaksi xa be men. Wankea bega xa na mbinde'e gibe'a no gizhliyo no nitsdo'o no be sa ndiblen nits.
66014008	Le'a stub angel cha utankea ndab: —Yá ulayat, yá ulayat gezh si'il Babilonia. Le'a bexa gezh wa mki'il be men itea be nacion ndun bexa ta bzhi'ik, ngwankea bexa be dios gizhliyo.
66014009	Le'a angel yon wa utankea no uge' ndab xa: —Tal ton yankea man uzhe'eb wa, nsea ta cuent nak man wa, no isob se ten ma xtuzh bexa natal ya'a bexa,
66014010	le'a bexa wa no ini'í be gealkwea' si'il utsa'ab Dios tso'o bexa wa, le'a Dios uzhe'eb ndaklono bexa. Ini'í bexa gealkwea' ndo' gi' nsea ndo' azufre nsayol' ndo' ga'al be angel ten Dios nsea ndo' Borreg Ben wa.
66014011	Le'a zhen sa utsaksi Dios bexa wa lá kweaskea idub tiemp. Te'al tezhea lá une'e bexa, bexa na ngwankea man uzhe'eb wa no ta cuent nak man wa, bexa nkea se ten lea'~ma.
66014012	Le'a bexa umbi'i ten Dios nsabndo' uxik ndo' itea be ta'a, no uxobgek bexa ndo' be ta nibe'e Dios, nsea ige' ladna bexa Jesús.
66014013	Cha mbín na' dub di'izh uto'o gibe'a, ndab ndo' na': —Bke'a ta ndee: le'a nat idub ndo' ndee uzhebpa wen yoo ladna bexa nakla xmen Jesús zha ngut bexa. Le'a Espíritu ten Dios ndab: “Ugeaka le'a bexa ba' une'e ndo' be ti'in mbin bexa, le'a Dios kix be ta wen mbin bexa.”
66014014	Cha mwi'i na' no uní na' dub xkaw nagud. Le'a ndo' xkaw wa nsob dub xa cuent dub men nsob dub coron ta oro gek~xa, nsea dub os wach nsob ya'a~xa.
66014015	Le'a len ni'i ten Dios cha uto'o stub angel uge' ndab ndo' xa nsob ndo' xkaw wa: —¡Binti'in os ten lu, uxen be ta'a ndo' yo! Le'a nat yá ngol gor ibele'e be ta'a ndo' gizhliyo, le'a‑yá yá nguga'al‑la.
66014016	We'e le'a xa nsob ndo' xkaw wa mbinti'in os ten na ndo' gizhliyo, mtele'e xa be ta'a.
66014017	We'e uto'o stub angel len ni'i ten Dios nde gibe'a. Le'a xa no nsob dub os wach ya'a~na.
66014018	Le'a sa nde altar wa uto'o stub angel nibe'e ndo' gi'. Cha uge' ndab xa ndo' angel nsén os wa: —¡Binti'in os ten lu! ¡Uxen be bex uv nde ndo' gizhliyo ba', le'a‑yá yá ngugeala!
66014019	Le'a angel wa cha mbinti'in os ten na ndo' gizhliyo, uxen xa be bex uv, cha ulo xa uv wa sa gachke'e‑yá. Le'a ta wa gab ta uzhe'eb utsaksi Dios be men ugap.
66014020	Cha ngochke'e be uv wa dub lad to'o gezh wa. Le'a len sa ngochke'e uv wa ulen ten. Le'a ten wa ngwapyo'o dub lak sa ndakea fren ten dub way. Cha li mxo'on ten wa pa dub chon gayo'o mil metr ko'ol sa.
66015001	Cha uní na' dub ta uzhe'eb gibe'a, dub ta ngwanseana na'. Le'a ta wa dub ga'ad angel no'o stub sga'ad gealkwea', be ta lult ilen. Cha li yando' ta ntsaksi Dios be men.
66015002	No uní na' dub ta cuent nitsdo'o wa'án, cuent na' vidr noch gi'. Le'a ndo' nitsdo'o wa ndebe bexa mbin gan ndo' man uzhe'eb wa, no ndo' ta cuent nak man wa, no ndo' se ten ma, no ndo' numr ten lea'~ma wa. Le'a bexa wa nsén be arpa ten Dios.
66015003	Ndalto'o bexa dub cant, ta mbilto'o Moisés xa mbin ti'in ndo' Dios, no ndalto'o bexa cant ten Borreg Ben wa, ndab bexa: Go Dios Xa Nibe'e, xa ndon le'a juert ndo' itea be ta'a. Uzhe'eb ndanseana besa ndo' be ta uzhebpa si'il ndun go. Itea be ta'a ndun go utsinka nak no gealngea nak‑a, le'a go nibe'e itea be men umbi'i ten ga.
66015004	¿Ton lá izheb ndo' go Dios? ¿No ton lá gab le'a go dub Dios uzhe'eb juert? Le'a go nabkama nak Dios umbi'i, Le'a be men itea be nacion ilen ndo' go, yankea bexa go, le'a bexa uni'í le'a itea be ta'a ndanno ga bexa uzhe'eb ta nsak no ta nsabndo'.
66015005	Le'a tso'o wa cha mwi'i na', cha uní na' mya'al ni'i ten Dios nde gibe'a, sa ncho caj ten Dios.
66015006	Le'a len sa wa cha uto'o isaga'ad be angel no'o isaga'ad gealkwea', bexa nak be lad lino ta umbi'i ndon nla'beal'. Nsea ncho dub sinch oro ta lado'o bexa.
66015007	Le'a dub be ta nban wa msa'a dubga vas oro ndo' isaga'ad be angel wa, ncho be ta'a ndakloo Dios len na, Dios xa nban idub tiemp.
66015008	Le'a len ni'i ten Dios wa mzhea ncho zhen, ta nluu le'a Dios xa juert no si'il nak Dios. No na'an ton gun gan yate len ni'i ten Dios gast yooka isaga'ad be gealkwea', ta ncho len be vas nsén be angel wa.
66016001	Cha mbín na' cuent dub ti men uto'o len ni'i ten Dios, uge' ndab‑a ndo' isaga'ad be angel wa: —Wa' bega, cha blatsob bega ta ncho len isaga'ad vas ba' ndo' gizhliyo, le'a ta wa ta utsaksi Dios be men.
66016002	Le'a angel ned wa uto'o, ngwa' ulatsob ta ncho len vas ten na ndo' gizhliyo. Cha ulen ge'ezh ugi'i las bexa nsob se ten man uzhe'eb wa, bexa na ndankea ta cuent nak man wa.
66016003	Le'a angel itop wa ngwa' ulatsob ta ncho len vas ten na ndo' nitsdo'o. Cha myak‑a cuent ten ten dub xa ngut. Cha ngut iteanak be man ndencho len nitsdo'o wa.
66016004	Le'a angel yon wa ngwa' ulatsob ta ncho len vas ten na ndo' be nits yowbe'e no be sa ndiblen nits. Le'a be nits wa cha myak ten.
66016005	No mbín na' uní'i angel nibe'e nits wa, ndab xa: —Go Dios, xa nak Dios nat no idub tiemp utid wa, le'a go uzhebpa umbi'i nak, no utsin ndun ga ntsaksi ga be men lak nsabndo'‑yá.
66016006	Le'a bexa wa mtsi'i ten ten be men umbi'i ten go no bexa mbidi'izh sakndo' go, ta we'e mtsaksi go bexa ngu bexa ten lak nsabndo'‑yá.
66016007	No mbín na' stub ti men uto'o sa nde altar wa, ndab xa: —Go Dios Xa Nibe'e, xa ndon le'a juert ndo' itea be ta'a. Le'a ta mtsaksi go be men ba' utsinka nak, no nsabndo'ka li mbin ga.
66016008	Le'a angel idap wa ngwa' ulatsob ta ncho len vas ten na ndo' wizh, ndontsa uchu gi' ten wizh wa be men.
66016009	Cha ulen dub xtii si'il mchu be men. We'e le'a bexa wa unisi Dios, xa le'a nibe'e ndo' be gealkwea' wa. Ná le'a bexa wa na'anpa ula'a ta ugap nak bexa, no lá ngankea bexa Dios.
66016010	Le'a angel isaga'ay wa ngwa' ulatsob ta ncho len vas ten na sa nsob man uzhe'eb. Le'a sa nibe'e man wa cha mkaw. Le'a be men gast ndawke'a be luzh~na tant kwea' ndencho bexa.
66016011	Le'a bexa wa cha unisi Dios xa nsob gibe'a, ke ten be gealkwea' no be ge'ezh wa. Ná na'anpa ula'a bexa ta ugap nak bexa.
66016012	Le'a angel isaxo'op wa ngwa' ulatsob ta ncho len vas ten na ndo' nits yowbe'e si'il nsalea' Eufrates. Le'a nits wa cha ubid ndontsa syo'o gan itakea bexa nibe'e wa, bexa nto'o lad nlen wizh.
66016013	Cha uní na' le'a to'o dragón wa, nsea to'o man uzhe'eb wa, nsea to'o profet ukwi'in wa uto'o dub ga'ga mbi bxin cuent nak mbid.
66016014	Le'a ta wa mbi bxin ten maxu'u, be na ndun be ta ndanseana be men. Ncha'be be na wa ndo' bexa nibe'e idub ndo' gizhliyo, izhealbe bexa gal wizh uzhe'eb ten Dios, ndontsa kuyono bexa Dios, xa ndon le'a juert nak.
66016015	Cha ndab Jesús: “Bla'ach bego le'a na' ilen dub gor ni lá ndanbe'e bega cuent nla' dub wa'an. Uzhebpa wen bexa ndena', no list ndenak bexa xab~xa, ndontsa na'anpa xinte'e bexa, no ni lá ido ladna bexa gal zha wa.”
66016016	Cha mchealte be mbi bxin bexa nibe'e wa dub sa nsalea' Armagedón di'izh hebreo.
66016017	Le'a angel isaga'ad wa ngwa' ulatsob ta ncho len vas ten na ndo' mbi. Le'a len ni'i ten Dios sa nsob Dios gibe'a wa, cha ulen cuent ti men uge' ndab: —¡Le'a ta wa myando'la!
66016018	We'e cha ula' beal' usi'i no uzhe'eb uso' ruid no uní'i usi'i. No ngok dub xo'o si'il mas uzhe'eb mwi'in ndo' iteanak be xo'o ngok idub zha ndencho be men ndo' gizhliyo.
66016019	Le'a gezh si'il Babilonia myak chon ble'a, no ulate be gezh ubi'i nde ndo' gizhliyo. Le'a Dios lá yalad gezh Babilonia wa, le'a xa ndi uzhe'eb mtsaksi‑yá idub lak ta ndakloo xa.
66016020	Le'a iteanak be isla ndesa'al ndo' nitsdo'o cha unitndo', nsea itea be ge'e ubi'i.
66016021	Cha ula' sian gige' ubi'i tso'o be men. Le'a be gige' wa uzhebpa ta kwe'a, pa top ga'al kil kadga dub‑a. Le'a be men cha unisi Dios ta li ula' gige' wa, geal utid bexa dub gealkwea' uzhebpa ta si'il.
66017001	Le'a lat isaga'ad angel nsén be vas wa, uto'o dub angel cha ndab xa ndo' na': —Utsea, le'a na' ulu'u plo utsaksi Dios ngots ndun juis mgi'i wa, ngots nsob ndo' nits kwa'al ba'.
66017002	Le'a bexa nibe'e ndo' gizhliyo no be men ncho ndo' gizhliyo mche'al xagots wa, cuent usudna bexa no be ta bzhi'ik ndun xa wa.
66017003	Le'a ndo' ta li mluu Espíritu ten Dios ndo' na' wa, le'a angel wa cha mbi'i na' dub sa bid. Cha uní na' le'a xagots wa nsob tso'o dub man uzhe'eb, dub man nane. Idub las~ma nkeani'i be lea' Dios ta unisi ma Dios. Le'a ma ndap dub ga'ad gek~ma nsea dub ti'i xkach~ma.
66017004	Le'a xagots wa nak dub lad konch ugats no lad nane. Le'a las~xa uzhebpa nso' be ta oro no be ge' chul no be perla. Le'a ya'a~xa nsob dub vas oro. Le'a len vas wa ncho be ta uzhebpa ta ugap no ta bzhi'ik ndun xa.
66017005	Le'a xtuzh~xa wa nkea stub lea'~xa, dub ta uga'ach nak, ndab‑a: “Babilonia si'il, xa nak xna'a itea be xagots ndun juis mgi'i, nsea itea be ta bzhi'ik ncho ndo' gizhliyo.”
66017006	We'e uní na' le'a xagots wa nsudna nsea ten ten be xmen Dios. Le'a bexa wa ndankea Jesús, ta we'e mbit be men bexa. Le'a gor uní na' xagots wa, le'a na' uzhebpa ngwanseana.
66017007	We'e le'a angel wa cha ndab ndo' na': —¿Xta'an lba'a ndanseana lu? Le'a na' gáp ndo' lu xte'e gab ta uga'ach ten xagots wa, no man uzhe'eb nsob xa tso'o na, man ndap dub ga'ad gek~na nsea ti'i xkach~na.
66017008	Le'a man uzhe'eb uni'í lu wa, dub man uyo'o parea na'anpa ncho ma nat. Le'a nat le'a ma ito'ogal len ge'ed do'o, cha gal zha initndo' ma. Le'a itea bexa gizhliyo bexa na'anpa nkea lea'~na ndo' libr ten gealnaban gast zha utexanta gizhliyo, le'a bexa wa yanseana gor ini'í bexa man uzhe'eb wa. Le'a ma wa uyo'o polta no na'anpa ncho ma nat, parea le'a ma ilen stub biaj.
66017009	’Le'a ta ndee yakbe'ena bexa list gek~na: le'a isaga'ad gek man wa, le'a ta wa isaga'ad bet sa nsob xagots wa,
66017010	nsea dub ga'ad xa nibe'e. Le'a dub ga'ay bexa wa yá na'antapa inibe'e. Dub xa wa nibe'e nat, le'a stub xa biseata inibe'e. Le'a gor na ilen xa isaga'ad wa le'a xa na'anpa kwen inibe'e.
66017011	Le'a man uzhe'eb wa le'a uyo'o, no na'anpa ncho ma nat, le'a ma wa dub xa ito'o lat bexa isaga'ad wa, cha gak xa wa xa isaxo'on inibe'e. Cha gal zha utsaksi Dios xa.
66017012	’Le'a isati'i kach uni'í lu wa, le'a ta wa dub ti'i xa nibe'e, parea nat biseata inibe'e bexa. Le'a bexa junt inibe'e dubtsa gor no man uzhe'eb wa.
66017013	Le'a bexa wa dubtsa ndanbe'e usa'a bexa juers, ndontsa no man uzhe'eb wa inibe'e.
66017014	Le'a bexa wa kuyono Borreg Ben wa, parea le'a Borreg wa no be xmen Borreg wa gun gan ndo' bexa wa. Le'a xa nak Borreg Ben wa nak Xwan iteanak be ta'a no Xa Nibe'e ndo' iteanak bexa nibe'e. Le'a be xmen Borreg wa nak bexa utezh Dios, no mti Dios bexa, no nxobgek bexa ndo' Dios.
66017015	No ndab angel ndo' na': —Le'a be nits uni'í lu sa nsob ngots ndun juis mgi'i wa, le'a ta wa be men sian be gezh no sian ras no sian nacion nsea sian di'izh ndadi'izh bexa.
66017016	Le'a isati'i be kach ten man uzhe'eb li uni'í lu wa, le'a ta wa le'a be men nxee ladna ndo' ngots wa. Le'a bexa wa ulat be ta ndap xa, no gast xab~xa ulat bexa. No gaw bexa be'al las~xa, cha utso'ol bexa xa ndo' gi'.
66017017	Le'a Dios ulogek bexa gun bexa lak nlad Dios. Le'a ta wa dubtsa gudi'izh bexa usa'a bexa juers inibe'e man uzhe'eb wa, gast gak cumplir be ta ndab Dios.
66017018	Le'a ngots uni'í lu wa, le'a ta wa gezh si'il nibe'e ndo' bexa nibe'e idub ndo' gizhliyo.
66018001	Tso'o na uyo'o be ta ndee wa, le'a na' uní stub angel uzhe'eb juert uto'o gibe'a gast ndo' gizhliyo nsu xe'a ten xa.
66018002	No uge'pa uní'i xa ndab xa: —¡Yá ulayat, yá ulayat gezh si'il Babilonia! Le'a sa wa myak dub sa ncho be mbi bxin, no iteanak be bi bzhi'ik, nsea sa ncho be man du'ub man bxin, be man nxee ladna be men ndo' na.
66018003	Le'a gezh wa cuent dub xagots ndun juis mgi'i. Le'a be men ncho idub ndo' gizhliyo mbinno bexa gezh wa sian ta ugap, ngok bexa cuent dub xa gu. Le'a bexa nibe'e ndo' gizhliyo no mbinno bexa ta bzhi'ik wa. Le'a bexa nsi'i uti'ix be ta'a ndo' gizhliyo ngok rik no be ta ugap ndal ladna bexa gezh wa.
66018004	Cha we'e mbín na' ti Dios uto'o gibe'a uge' ndab: —Bxo'on bego gezh Babilonia ba', bego na nak xmen~na', ndontsa na'anpa no bega gun be ta ugap ndun bexa wa, no ni lá ini'í bega be gealkwea' itid bexa.
66018005	Le'a bexa wa uzhebpa sian ke ndap ndo' na', gast gibe'a nlaya' be ta wa. Ta we'e le'a na' Dios utsaksika na' bexa.
66018006	’Binno bega bexa lak ugap mbinno bexa stubga men. Utix bega top lak mbinno bexa be men. Bgoch bega ta goo bexa wa top lak juert nak ndo' ta mgo bexa be men.
66018007	Lak uzhe'eb mzhinnona bexa no be ta ugap mbin bexa, no liga utsaksi bega bexa kwea' itid bexa, geal le'a bexa ndanbe'e len lado'o~na: “Le'a besa ndee nde cuent dub xa nibe'e. Na'anpa nak besa cuent dub xagots ngut xabgi'i ten na, no nunk besa lá ini'í gealkwea'.”
66018008	Ta we'e le'a nat dubtsa wizh ilansea' sian gealkwea' tso'o bexa wa. Le'a ta wa gealgut, no go'on bexa, no yoo win, no yol' bexa ndo' gi'. Le'a na' ndee le'a Dios Xa Nibe'e uzhebpa xa juert, na' utsaksi bexa wa.
66018009	Le'a bexa nibe'e ndo' gizhliyo mbin ta ugap ndun bexa gezh wa, no ngol ladna bexa be ta sian ndap bexa wa. Parea nat le'a bexa go'onno bexa gezh wa, no uzhebpa uban yoo ladna bexa, gor ini'í bexa zhen sa nsayol' gezh wa.
66018010	Nsea sittsa kwe bexa tant nzheb bexa ndo' be gealkwea' ncha'tid gezh wa, ndab bexa: —¡Ay, ay! ¡Pro'ob gezh si'il Babilonia, dub gezh juertpa ngok lu! Ná uxaxtsa mnitndo' Dios lu.
66018011	Le'a bexa nsi'i uti'ix ta'a ndo' gizhliyo uzhebpa go'onno gezh wa, nsea uban yoo ladna bexa, geal yá na'anta ton isi'i be ta nado'o bexa.
66018012	Le'a ta wa be ta oro, nsea ta plata, no be ge' chul, nsea be perla, nsea be lad chul ta lino nsea seda, no be lad konch ugats nsea be lad nane, nsea be ya uxe'e nla'a, no be ta'a naknde'e marfil, no be ta'a naknde'e ya chul, no bronce, no gi'ib, no ge' mármol,
66018013	nsea canel, nsea isando' be ta uxe'e, nsea ta uxe'e ta nyol', nsea mirra, nsea olíbano, nsea vin, nsea aceit, nsea arin lan, nsea trig, no man yo'o, nsea borreg, nsea way, nsea carret, nsea bexa ncha'ndo'o ndo' stubga men.
66018014	Le'a bexa nsi'i uti'ix be ta'a wa cha gab: —Nat le'a bego yá na'antapa ndap be ta nsa'ab ladna bego wa. Le'a bego mla' iteanak be ta chul no be ta uyap ndap bega, cha yá na'antapa izheal bega‑yá.
66018015	Le'a bexa nsi'i uti'ix be ta ndee wa, bexa na myak rik juers ten gezh wa, le'a bexa wa sit itate ta na nzheb bexa ndo' be gealkwea' ncha'tid gezh wa. Le'a bexa wa go'on, no uban yoo ladna bexa.
66018016	No gab bexa: ¡Ay, ay! ¡Pro'ob gezh si'il Babilonia, le'a bexa wa ngok lad lino ta chul, ta color konch ugats no nane! No uzhebpa uso' be ta oro, no be ge' chul, no perla las bexa.
66018017	Xla'al unitndo' be ta sian ten bexa. No iteanak bexa ntse'a be barco, no itea bexa na nsea len barco, no bexa ndun ti'in len barco, nsea iteata bexa ndun ti'in ndo' nitsdo'o, le'a bexa wa sit utate.
66018018	Le'a gor uni'í bexa zhen sa nsayol' gezh wa, cha uge' ndab bexa: —¡Na'an stub gezh nsak lak nsak gezh ba'!
66018019	No mtob bexa yo gek bexa tant uban myo'o ladna bexa. Cha utezhat bexa no mbi'in bexa, uge' ndab bexa: —¡Ay, ay! Pro'ob gezh si'il ba', sa na myak rik itea besa ndap barco ndo' nitsdo'o, le'a nat xla'al unitndo'‑yá.
66018020	’Parea bten ladna bego ndencho gibe'a, bego nak men umbi'i ten Dios, no bego nak be apostol, no bego ndadi'izh sakndo' Dios, le'a Dios le'a mtsaksi bexa Babilonia ta na li mbinno bexa bega.
66018021	We'e le'a stub angel juert cha usen dub ge' si'il ta nyajw ta'a ndo' na, cha mtsa'ab xa‑yá ndo' nitsdo'o, ndab xa: —Lba'a ya' Babilonia gezh si'il, yá na'anta ton ini'í‑yá.
66018022	No lá igenta be musk len gezh wa, bexa ndo'ol arpa no bzhee no trompet. No ni stub bexa ndun ti'in lá yoota, ni ruid ten molin lá igenta.
66018023	No ni xe'a aceit lá isuta sa wa, no ni lá igenta ruid ten dub gast sa nchilya'a men. Le'a bexa nsi'i uti'ix be ta'a, le'a bexa wa le'a ngok bexa nsak ndo' gizhliyo, no uzhe'eb mkedino bexa gezh wa itea be nacion nsea be ta bruj ndun bexa.
66018024	Le'a bexa wa le'a ndap ke ngut bexa mbidi'izh sakndo' Dios, no bexa umbi'i nak ndo' Dios. Le'a bexa gezh wa no ndap ke ngut be men idub ndo' gizhliyo.
66019001	Tso'o wa mbín na' ti kwa'ad be men gibe'a, uge' ndab bexa: ¡Iteanak beuna yankea Dios! Le'a Dios ten beuna le'a ulo'o beuna ndo' be ke ten beuna, no ndankea beuna xa le'a xa uzhe'eb dub xa wen nak, no uzhebpa juert nak xa.
66019002	Le'a iteanak be ta ndun xa wa gealngea nak no utsin nak‑a, lak mtsaksi xa ngots ndun juis mgi'i wa, xa mtsabgix be men ndo' gizhliyo nsea be ta ugap mbin xa. Ke we'e le'a Dios mkixke ta mbit xa wa be men, bexa ndun ti'in ndo' Dios.
66019003	Cha stub biaj uge' ndab bexa wa: —¡Iteanak beuna yankea Dios! Le'a zhen sa nsayol' xagots wa nunk lá kweaskea idub tiemp.
66019004	Le'a isaga'al bdap bexa gox xa nsak no idap be ta nban wa cha usaxib gast ndo' yo ngol xtuzh bexa. Cha ngwankea bexa Dios sa nsob xa ndo' yaxil, ndab bexa: —¡Lika nak‑a! ¡Iteanak beuna ndankea Dios!
66019005	Le'a gast ndo' sa nsob Dios wa ulen dub di'izh ndab: Wankea bego Dios ten beuna, itea bego na ndun ti'in ndo' xa, bego na nzheb ndo' xa, lak bego xa nsak no bega xa na'anpa nsak.
66019006	No mbín na' ti kwa'adpa men, cuent nsid dub sa nsala' kwa'al nits, no cuent sa uzhe'eb uní'i usi'i, ndab bexa: —¡Iteanak beuna yankea Dios, le'a xa wa le'a nak xa nibe'e, xa ndon le'a juert nak!
66019007	¡Iten ladna beuna no usa'a beuna xno ndo' Dios! Le'a nat ngol zha na uchilya'a xa na nak Borreg Ben, le'a xagots ika'a xa wa listla nso'.
66019008	Le'a xagots wa gak dub lad lino chul, lad umbi'i ndon nla'beal'. Le'a lad lino chul wa, le'a ta wa nluu be ta utsin mbin be men umbi'i nak lado'o~na ndo' Dios.
66019009	Le'a angel wa cha ndab ndo' na': —Bke'a ta ndee: “Uzhebpa wen yoo ladna bexa na utezh Dios, gaw xche'e bexa sa uchilya'a xa nak Borreg wa.” No ndab xa: —Le'a ta ndee be di'izh gealngea ten Dios.
66019010	Cha usaxib na' xan ndats angel wa gast ndo' yo ngol xtuzh~na' ndontsa ganke'a na' xa. Zha le'a angel wa cha ndab ndo' na': —¡Na'anpa lba'a gun lu, ndi wankea Dios! Le'a na' ndee no ndun ti'in laktsa ndun lu ti'in ndo' Dios nsea bexa ltsa'a~lu, bexa nxobgek ndo' di'izh ten Jesús. Le'a ta ndadi'izh bexa sakndo' Dios, le'a ta wa nsa'a juers ndo' be di'izh ten Jesús.
66019011	We'e cha uní na' le'a gibe'a mya'al, cha mlundo' dub way nagud. Le'a xa nsob tso'o ma wa dub xa sunka lak ndab xa, no gealngea nak xa. Le'a xa wa utsin nibe'e, no utsin ndun xa uyo lak nsabndo'‑yá.
66019012	Le'a ngusndo'~xa cuent na' beal' gi'. Nsea gek~xa ndi'ib sian be coron. Le'a stub lea'~xa nkea xtuzh~xa, dub ta'a ni dub men lá ini'í, nabtsa xa uni'í‑yá.
66019013	Nsea nak xa dub lad ko'ol idub nso' ten. Le'a xa wa nsalea' Di'izh Ten Dios.
66019014	Le'a kwa'ad be soldad gibe'a nchankea tso'o xa wa, ndi'ib bexa tso'o way nagud, no nak bexa lad lino ta uzhe'eb chul, ta nagud no umbi'i.
66019015	Le'a to'o~xa wa nto'o dub spad wach, ndontsa utsawi'i xa itea be nacion. Le'a xa wa juert inibe'e ndo' bexa wa, no utsaksi xa be men lakta zha ngichke'e bexa uv ito'o nits ten‑a. Le'a ta wa ta uzhe'eb ndakloo Dios xa ndon le'a juert nak.
66019016	Le'a las xab~xa no xta'a xo'o xa nkeani'i stub lea'~xa ndab: “Xa Nibe'e ndo' iteanak bexa nibe'e no Xa nak Xwan iteanak be ta'a.”
66019017	Cha uní na' stub angel nso' ndo' wizh, cha uge' utezh xa iteanak be man nsa'ab ga'ap, ndab xa: —Utseabe bego, byakjunt bega sa yoo xche'e si'il ten Dios,
66019018	ndontsa gaw bega be'al ten bexa unibe'e ndo' be nacion, nsea bexa unibe'e be soldad, nsea be soldad. No gaw bega be'al ten be way, no bexa uti'ib tso'o~ma, no be'al ten bexa ncha'ndo'o ndo' stubga men nsea bexa na'anpa li nak, no bexa nsak nsea bexa na'anpa nsak.
66019019	Cha we'e uní na' le'a man uzhe'eb wa, no bexa nibe'e ndo' gizhliyo, nsea be soldad ten bexa wa myakjunt ndontsa kuyono bexa xa nsob tso'o way nagud no be soldad ten xa.
66019020	Cha ngwa'iga'a man uzhe'eb wa no profet ukwi'in wa. Le'a xa wa xa mbin sian be ta'a ngwanseana be men ndo' ga'al man uzhe'eb wa, ta mkedino xa be men nkea se ten man wa, bexa ngwankea ta cuent nak man wa. Le'a xa nsob tso'o way nagud wa usen man uzhe'eb wa nsea profet ukwi'in wa, cha litsa nban bena wa mtsa'ab xa len lagun gi' sa nsayol' azufre.
66019021	We'e le'a xa nsob tso'o way cha mbit iteanak be soldad ten man uzhe'eb wa nsea spad nto'o to'o~xa. Cha we'e le'a iteanak be man du'ub udaw be be'al ten bexa ngut wa gast plo mzhea bema.
66020001	Cha uní na' stub angel ulen gibe'a nsea dub liab ten ge'ed do'o, nsea dub caden si'il nsob ya'a~xa.
66020002	Cha usen xa dragón wa, le'a ta wa mbe'al polta, no le'akaga maxu'u ta wa, xa nsalea' Satanás. Cha mxi xa maxu'u wa nsea caden wa, ndontsa ikenchii maxu'u dub mil li'in.
66020003	Cha mtsa'ab angel wa maxu'u wa len ge'ed do'o, sa ikeanyaw maxu'u dub mil li'in. Cha we'e mxo'ob angel dub ta myaw to'o ge'ed wa nsea se ten xa, ndontsa lá ito'ota maxu'u, ukedino maxu'u be men nde ndo' gizhliyo, gast zha ngok dub mil li'in wa. We'e le'a maxu'u nsabndo' ya'ak ste'eptsa.
66020004	We'e uní na' pla be yaxil nsea bexa nsob ndo' ta wa, bexa na msa'a Dios juers inibe'e ndo' be men. No uní na' xbi bexa na myabto'og gen~na ke na mbidi'izh bexa gealngea ten Jesús nsea di'izh ten Dios. No lá ngankea bexa wa man uzhe'eb wa, ni ta cuent nak man wa. No ni lá ula'a bexa ikea se ten man wa xtuzh bexa no ya'a bexa. Le'a bexa wa mbangal, cha no bexa unibe'e wats Cristo dub mil li'in.
66020005	Le'a ta wa zha ned iban be men. Parea le'a iteata be men na'anpa no iban gast ga'a dub mil li'in wa.
66020006	Uzhebpa wen yoo ladna bexa iban zha ned wa, bexa umbi'i nak lado'o~na ndo' Dios, le'a bexa wa na'anpa no gat stub biaj. Le'a bexa ndi gak be ule'ay ten Dios nsea ule'ay ten Cristo, nsea no bexa inibe'e no Cristo dub mil li'in.
66020007	Le'a zha na ngwa'a dub mil li'in wa, le'a maxu'u ya'ak sa nkeanyaw na.
66020008	We'e ito'ogal xa ukwi'inno xa be men itea be nacion idub ndo' gizhliyo, be sa nsalea' Gog nsea Magog. Cha yunjunt xa bexa wa gun bexa guerr. Le'a bexa wa xa kwa'ad, cuentta yux nde to'o nitsdo'o.
66020009	Cha mte'achso bexa idub ndo' gizhliyo, no ulotlaw bexa gezh nkwea' ladna Dios, sa ndebe bexa umbi'i nak ndo' Dios. Cha we'e le'a Dios mtu'ub gi' uto'o gibe'a myol' sa wa, cha unitndo' bexa wa.
66020010	Le'a Dios cha mtsa'ab maxu'u na li mkedino be men wa len lagun gi' sa nsayol' azufre, sa ncho man uzhe'eb nsea profet ukwi'in. Le'a sa wa te'al no tezhea ini'í be na wa gealkwea' uzhe'eb si'il idub tiemp.
66020011	Cha uní na' dub yaxil nagud dub ta uzhe'eb si'il, sa nsob Dios. Le'a sa nsob xa wa yá lá nlu'uta ni gizhliyo no ni gibe'a no ni lá ulu'uta be ta wa.
66020012	Cha uní na' bexa ngut, bexa nsak no bexa na'anpa nsak, ndebe ndo' Dios. Cha mya'al pla be libr nkeani'i ná xta'an mbin bexa, no stub libr nkeani'i ná ton bexa gap gealnaban. Le'a Dios cha ndab xte'e nak be ta mbin bexa wa, lak nkeani'i‑yá ndo' be libr wa.
66020013	Le'a bexa ngut ndo' nitsdo'o nsea iteata bexa ngut wa mlansea' ndo' Dios. Cha ndab Dios ná xte'e nak be ta mbin bexa.
66020014	Le'a bexa lá ndangea ladna Dios wa, bexa uyo'o sa ten bexa ngut wa, le'a Dios cha mtsa'ab bexa wa len lagun nsayol' wa. Le'a ta wa nsalea' gealgut itop.
66020015	Le'a bexa wa lá izheal lea'~na ndo' libr ten gealnaban wa, ta we'e mtsa'ab Dios bexa len lagun gi' wa.
66021001	We'e uní na' dub gibe'a kub no dub gizhliyo kub, geal le'a gibe'a ned wa no gizhliyo ned wa no nitsdo'o wa unitndo'la.
66021002	Le'a na' Juan uní gezh nsak ten Dios, sa nsalea' Jerusalén kub, uto'o‑yá gibe'a wats Dios. Le'a gezh wa uzhe'eb chul nluu, lakta chul nluu dub xagots usaxkwa'a uchilya'ano xabgi'i ika'a na.
66021003	Cha mbín na' dub di'izh uto'o gibe'a, uge' ndab‑a ndo' na': —Bwi'i, le'a sa ndee ncho Dios nsea be xmen~xa. Le'a Dios yoono bexa, no gak bexa xmen~xa idub tiemp, le'a Dios le'aka nak Dios ten bexa.
66021004	Le'a Dios utsambi'i itea nitsndo' bexa, no yá lá gatta bexa. Ni lid uban yoota ladna bexa, no ni lá go'onta bexa, no ni stub gealkwea' lá ini'í bexa, le'a iteanak be ta wa unitndo'la.
66021005	Le'a Dios xa nsob ndo' yaxil si'il wa cha ndab: —Una', le'a na' myunno kub iteanak be ta'a. Cha ndab xa ndo' na': —Bke'a ta ndee, le'a be di'izh ndee uzhe'eb be di'izh nsak no gealngea‑yá.
66021006	We'e cha ndab xa ndo' na': —Le'a iteanak ta wa yá myando'la. Le'a na' ndee nak Alfa nsea Omega. Le'a na' mtexan iteanak be ta'a, no le'aka na' unitndo'‑yá. Le'a tal ton ndak ladna, le'a na' ga usa nits nsoblen goo bexa, ta nsa'a gealnaban.
66021007	Le'a bexa na gun gan ndo' be ta ugap, usa na' itea be ta wen wa. Le'a na' gak Dios ten bexa, le'a bexa gak xi'ín~na'.
66021008	Ná le'a bexa nzheb ndo' men, nsea bexa lá ndangea ladna na', no bexa ndun be ta lá nsak lad na', no bexa ndut men, no bexa ngal xa na'anpa xa ten xa, no bexa ndun ta bruj, no bexa ndankea be dios gizhliyo, nsea itea bexa ndun gealkwi'in, le'a iteanak bexa li ndun wa ya'be len lagun sa nsayol' azufre. Le'a ta wa ta nsalea' gealgut itop.
66021009	We'e cha mbi'id dub angel wats na'. Le'a xa wa uto'o lat isaga'ad be angel, bexa na li usen be vas ncho gealkwea' lult wa. Cha ndab xa ndo' na': —Utsea sa ndee, le'a na' uluu xagots gak che'al xa nak Borreg Ben wa.
66021010	Le'a ndo' ta li mluu Espíritu ten Dios ndo' na' wa, le'a angel wa cha mbi'i na' dub ge'e si'il sa ga'ap. Cha mluu xa Jerusalén gezh si'il ten Dios, ta ncha'la' gibe'a wats Dios.
66021011	Le'a gezh wa nsu xe'a ten Dios, nsea ndon nla'beal'‑a cuent dub ge' jaspe, dub ta uzhebpa ta chul, no ndu'u na'‑yá cuent dub vidr.
66021012	Le'a idub gangeak gezh wa nchonyaw dub muro si'il no ga'ap‑a. Nsea ndap‑a dub tibtop to'o puert, sa ndeula'ach dub tibtopga angel. Le'a kadga las puert wa nkea dubga lea' bexa isatibtop ras bexa Israel.
66021013	Le'a lad oriente nso' chon puert, no schonga‑yá lad nort, no schonga‑yá lad sur, nsea schonga‑yá lad poniente.
66021014	Le'a muro nchonyaw gezh wa ndap dub tibtop ge' ubi'i nak xan na. Le'a kadga las ge' wa nkea dub lea' bexa ngok isatibtop be apostol ten xa nak Borreg Ben wa.
66021015	Le'a angel ndadi'izhno na' wa no'o dub bar ta oro, uke'a medid xa gezh wa nsea be puert ten na nsea muro nchonyaw‑a.
66021016	Le'a gezh wa dub ta skin, lak ko'ol‑a liga uxen‑a. Le'a xa wa mke'a medid‑a bar wa. Le'a sa wa no'o dub top mil ncho top gayo'o metr, lak ko'ol‑a no ga'ap‑a no uxen‑a dubtsa medid no'o‑yá.
66021017	No mke'a medid xa plo ga'ap muro wa. Le'a ta wa dub chon ga'al ncho dap metr, lak medid ten be men ndanti'in angel wa.
66021018	Le'a muro wa naknde'e ge' jaspe, parea le'a gezh wa naknde'e sbe'en oro umbi'i cuent vidr umbi'i na'‑yá.
66021019	Le'a be ge' ubi'i ncho xan muro wa nso' be ge' chul las~na. Le'a ta ned wa nso' ge' jaspe las~na. Le'a ná itop wa nso' ge' zafiro. Le'a ná yon wa nso' ge' ágata. Le'a ná idap wa nso' ge' esmeralda.
66021020	Le'a ná isaga'ay wa nso' ge' ónice. Le'a ná isaxo'op wa nso' ge' cornalina. Le'a ná isaga'ad wa nso' ge' crisólito. Le'a ná isaxo'on wa nso' ge' berilo. Le'a ná isage'a wa nso' ge' topacio. Le'a ná isati'i wa nso' ge' crisopraso. Le'a ná isatibdub wa nso' ge' jacinto. Le'a ná isatibtop wa nso' ge' amatista.
66021021	Le'a isatibtop puert wa le'a ta wa isatibtop perla, le'a kadga dub puert wa nak dubga perla. Le'a nes ten gezh wa sbe'en ta oro umbi'i gandid xe'a‑yá cuent dub vidr.
66021022	Na'anpa iní na' ni dub ni'i yankea be men Dios sa wa, le'a idub len gezh wa le'a Dios xa ndon le'a juert nchoka nsea Borreg Ben.
66021023	Le'a sa wa na'anpa nki'in wizh ni mbe'e usu xe'a, le'a Dios nsea Borreg wa le'a nak xe'a nsu idub len gezh wa.
66021024	Le'a be men ndencho ndo' gizhliyo bexa nak xmen Dios ikesea ndo' xe'a ten gezh wa. Le'a bexa nibe'e ndo' gizhliyo yun cuent be ta nsak no be ta chul ten na.
66021025	Le'a be puert ten gezh wa na'anpa yaw idub tezhea, no le'a sa wa na'anpa yoo te'al.
66021026	Le'a bexa ndencho ndo' gizhliyo yun cuent be ta nsak no be ta chul ten na ndo' gezh wa.
66021027	Na'anpa yate ni dub ta bzhi'ik gezh wa. No ni dub bexa ndun be ta ugap, no ni dub bexa ndun gealkwi'in lá yoo gan yate sa wa, nabtsa bexa nkea lea'~na ndo' libr ten Borreg Ben ta ten gealnaban nunk lá idub.
66022001	We'e le'a angel wa cha mluu dub yowbe'e umbi'i ncho nits nsa'a gealnaban, nits wa'án cuent na' vidr na'. Le'a yowbe'e wa nto'o sa nsob Dios nsea sa nsob Borreg Ben.
66022002	No ntid‑a tlaw nes ten gezh wa. Nsea itop to'o yowbe'e wa ndi'ib be ya nsa'a gealnaban. Le'a kadga dub mbe'e nsa'a‑yá xa'aga ngus. Le'a la ten ya wa le'a nyunyakna be men.
66022003	Le'a sa wa lá yoota be ta'a lá nsak ladna Dios. Le'a len gezh wa kwe sa isob Dios nsea Borreg wa. No be men ndun ti'in ndo' Dios yankea bexa xa.
66022004	No ini'índo' bexa Dios, nsea lea' Dios ikea xtuzh bexa.
66022005	Yá na'antapa yoo te'al sa wa, ni lá iki'in bexa xe'a ni xe'a wizh. Le'a Dios Xa Nibe'e wa le'a nak xe'a sa wa, nsea inibe'e bexa sa wa idub tiemp.
66022006	Cha ndab angel wa ndo' na': —Le'a be di'izh ndee uzhebpa dub di'izh nsak no gealngea‑yá. Le'a Dios Xa Nibe'e wa, xa na nsa'a Espíritu ten na ndo' bexa ndadi'izh sakndo' xa wa, le'a xa wa mtu'ub dub angel ten xa ndontsa uluu xa be ta sken yoo wa ndo' bexa ndun ti'in ndo' xa.
66022007	Le'a Jesús cha ndab: —¡Bla'ach bego, le'a na' sken ilen! Uzhebpa wen yoo ladna bexa na nsakyo'ón be di'izh ten Dios ta nso' ndo' libr ndee.
66022008	Le'a na' ndee Juan mbín na' no uní na' be ta ndee wa. Le'a tso'o na mbín na' be ta ndee no uní na'‑yá, cha usaxib na' gast ndo' yo ngol xtuzh~na', ndi'izh ganke'a na' angel, xa li mluu be ta ndee ndo' na' wa.
66022009	Parea le'a angel wa ndab ndo' na': —¡Na'anpa lba'a gun lu! Le'a na' ndee ndun ti'in ndo' Dios lak ndunga lu ti'in ndo' Dios nsea bexa ltsa'a~lu, bexa ndadi'izh sakndo' Dios, no bexa na nxobgek ndo' ta nkea ndo' libr ndee. Ndi wankea Dios.
66022010	Cha ndab xa ndo' na': —Na'anpa ukachko lu be di'izh mbidi'izh Dios nkea ndo' libr ba', le'a tiemp yoo be ta nkea ndo' libr ba' yá nsaso gax.
66022011	Le'a bexa ndun be ta ugap no bexa ndun be ta bzhi'ik, lba'atsa gunta bexa be ta wa. Le'a bexa ndun be ta utsin nak, lba'atsa utsin gunta bexa. No liga le'a bexa umbi'i nak ndo' Dios, lba'atsa umbi'i gakta bexa.
66022012	Cha ndab Jesús: —Bla'ach bego le'a na' sken ilen, cha usa na' ta ika'a kadga dub men lak nak be ta mbin bexa.
66022013	Le'a na' ndee nak Alfa nsea Omega, le'a na' mtexan iteanak be ta'a no le'aka na' unitndo'‑yá. No nak na' xa ned no xa tso'o li ndo' itea be ta'a.
66022014	Uzhebpa wen yoo ladna bexa umbi'i nak lado'o~na ndo' Dios. Le'a bexa wa nsabndo' gaw ngus ten ya nsa'a gealnaban, no yate bexa to'o puert ten gezh wa.
66022015	Parea le'a bexa ugap nak ya'anbe tso'o juer. Le'a ta wa bexa ndun be ta bruj, no bexa ngal dub xa na'anpa xa ten xa, no bexa ndut men, no bexa ndankea be dios gizhliyo, nsea itea bexa ndal ladna ndun be gealkwi'in.
66022016	Cha ndab Jesús: —Le'a na' ndee Jesús mtu'ub angel ten na' gudi'izh be ta ndee ndo' bexa nak xmen~na'. Le'a na' ndee nak bi le'aka ras ten David. No nak na' mbeal si'il nsu xe'a gor tempran.
66022017	Cha uka'ab Espíritu ten Dios nsea xagots nak che'al Borreg Ben wa, bexa nak be xmen Jesús, ndab bexa: —Utsea go, Jesús. Le'a bego na ndo'ón ta ndee gud bega: —Utsea go, Jesús. Tal ncho bega ndak ladna, nlad bega goo bega nits nsa'a gealnaban, utseayoo bega‑yá, le'a xa ga nsa'a‑yá.
66022018	Le'a na' gáp ndo' itea bexa na ndo'ón di'izh mbidi'izh Dios nkea ndo' libr ndee: Tal ton dub xa kota di'izh ndo' be di'izh ten Dios ndee, le'a Dios utsaksi xa no iteanak be gealkwea' nkeani'i ndo' libr ndee.
66022019	No tal ton ko'o di'izh mbidi'izh Dios nkea ndo' libr ndee, le'a Dios ko'oga lea'~xa ndo' libr ten gealnaban, no lá ula'a Dios yate xa gezh nsak ten Dios, lak nkeani'i ndo' libr ndee.
66022020	Le'a xa ndadi'izh be ta ndee wa ndab: —Le'a na' skenka ilen. Lika gak‑a. ¡Utsea go Jesús Xa Nibe'e besa!
66022021	Nat na'ab na' ndo' Jesucristo Xa Nibe'e, uzhe'eb utsin gunno xa iteanak bego ba'. Lika nak‑a.
