40001001	Ini e kai rol᷊ẹ̌ u manga i upung gaghurangu Mawu Yesus Kristus, hěnton Daud, hěntong Abraham. Bọ'i Abraham sarang i Daud, manga areng i upungu Mawu Yesus kai kere ini:
40001002	Abraham, Ishak, Yakub, Yehuda ringangu manga anạ u sěmbaụe, i Peres dingang i Zerah (i ninang i sire isẹ̌sẹ̌ba si Tamar), Hezron, Ram, Aminadab, Nahason, Salmon, Boas (i ninange i Rahab), Obed (i ninange i Rutẹ̌), Isai, dingangu Ratu i Daud. Bọu i Daud sarang tempone tau Israel niwembang sarang Babel, mạbawohẹ manga areng ini: Salomo (i ninange kai wal᷊ung Uria), Rehabeam, Abia, Asa, Yosafat, Yoram, Uzia, Yotam, Ahas, Hizkia, Manasye, Amon, Yosia, Yekhonya dingangu manga anạ u sěngkataune.
40001012	Bọu tempon tau Israel niwembang su Babel sarạeng kawawantel'u Mawu Yesus mạbawohẹ manga areng ini: Yekhonya, Sealtiel, Zerubabel, Abihud, Elyakim, Azur, Zadok, Akhim, Eliud, Eleazar, Matan, Yakub, Yusup kawing i Maria. Kụ bọu i Maria ene nawantel'e Mawu Yesus kụ isẹ̌sẹ̌bạ si Kristus.
40001017	Kụ bọu i Abraham sarang i Daud kal᷊awọe mapul᷊o -- ěpạ su hawenge. Bọu i Daud sarang tau Israel niwembang su Babel ute mal᷊aing mapul᷊o -- ěpạ su hawenge. Bọu tempon tau Israel niwembang su Babel sarang kal᷊aiwantel'u Mawu Yesus Kristus mal᷊aing mapul᷊o -- ěpạ su hawenge.
40001018	Kere ini wẹ̌keng kal᷊aiwantel'u Mawu Yesus Kristus. I ninange i Maria e měkẹ̌kakaghiang dingang i Yusup. Arawe i rẹ̌dua reng tawe někẹ̌kawing, kutẹu nạung i Maria kai seng piạ kapapia. I Yusup bẹ̌daweng bẹ̌ga u kapapia ene kai ual᷊ingu kawasang Rohkẹ̌ u Ruata.
40001019	I Yusup kaghiange ene kai sěngkatau masatia tutuhụ titang agama. Kutẹu i sie měkẹ̌karaki maměsụ pẹ̌kakaghiange su kapapěnisẹ̌, tadeạu i Maria tawe mamea su těngong l᷊awọ.
40001020	Tangu piạ e i Yusup mělẹ̌hingidẹ̌ hal᷊ẹ̌ ene, i sie nipi. Su ral᷊ungu ipine ene, i sie nakasilo sěngkatau malạekat'u Mawu kụ nẹ̌berạe si sie, "Yusup, hěnton Daud, abe katakụ mẹ̌kawing i Maria; batụ u anạ kụ su ral᷊ungu gandongange kai pinẹ̌pohiama ual᷊ingu kawasang Rohkẹ̌ u Ruata.
40001021	I Maria sarung maiwantel'u sěngkatau ahusẹ̌ esẹ. Dariọ ene mambeng sěbạu arenge i Yesus, u kai i Sie sarung mangambang umat'E wọu rosan sire."
40001022	Patikụ ene nariadi kerene, tadeạu misěhụ apan nihengetangu Mawu limiu nabin'E, angkuěng,
40001023	"Sěngkatau mahuala sahị sarung piạ kapapia ringangu maiwantel'u sěngkatau ahusẹ̌ esẹ. Ahusẹ̌ ene sarung isẹ̌ba Imanuel." (Imanuel su werang Ibrani mangal᷊ene ute, "Mawu Ruata e ene ringang i kitẹ".)
40001024	Sarạeng i Yusup napukọe, i sie nẹ̌koạe kěbị apan niwerang malạekat'u Mawu e si sie. I sie nẹ̌kawing dingang'i Maria.
40001025	Kụ karěngụewen i Maria reng tawe nạmantel'u ahusẹ̌ ene, i rẹ̌dua e reng tawe nẹ̌tẹ̌tatamba nakoạ gẹ̌si sěmbaụ. Kụ sarạeng ahusẹ̌ ene nawantelẹ̌. I Sie nisẹ̌bạ i Yusup si Yesus.
40002001	Mawu Yesus kinawantelẹ̌ su soam Betlehem su wanuang Yudea su tempon pẹ̌paparentan Datu i Herodes. Su orasẹ̌ ene kai piạ mapapandeng bituing pirang katau wọu sěmbẹ̌kan daki nahunděnta su Yerusalem.
40002002	I sire němpẹ̌kibal᷊o su apan tampạ, "Kai su apa Rariọ buhu nawantelẹ̌ kụ sarung makoạ datun tau Yahudi e? U i kami e kai nakasilo wituing tatialane, siměbang bọu sěmběkan daki, kụ i kami e riměnta mědeạu mẹ̌suba si Sie."
40002003	Ene sarang Datu i Herodes nakaringihẹ̌ habarẹ̌ u kai piạ datu wal᷊ine nawantelẹ̌ makoạ datun tau Yahudi e, ute i sie himěkosẹ̌ tạ sihinge, dingangu l᷊ai kal᷊awọu taumata su Yerusalem.
40002004	Tangu i sie nakireạeng kěbị těmbonangu imang dingangu manga mananěntirong agama tau Yahudi apětẹ̌tampung. Mase i sie nakiwal᷊o si sire, "Kai suapa sarung kawantelangu Ratun nikẹ̌dom Mawu Ruata e?"
40002005	I sire simimbang, angkuěng, "Su soam Betlehem, su wanuang Yudea. U kai kere ini niwohẹ u sěngkatau nabi e,
40002006	'Ei Betlehem, su wanuang Yehuda, i kau mambeng bal᷊inewe kakạdọdokangu soa wọu tal᷊oaran kěbị soa su Yehuda. Ual᷊ingu kai wọu i kau e sarung duměnta sěngkatau pangahạe kụ sarung měngahạ kawanuaku Israel.' "
40002007	Sarạeng nakakasingkạ kerene i Herodes kimuịe mapapandeng bituinge bọu sěmbẹ̌kan daki mapěni-pěnisẹ̌. Mase i sie nakiwal᷊o si sire, kai nạung dokeng kạnge wituing ene kinasilo.
40002008	Bọu ene i sie rimoloh'i sire sarang Betlehem kụ timanata, "Dakọe kụ sẹ̌suieko Rariọ ene pakapia-pia. Kụ kereu Rariọ ene kahombangeng i kamene, ute habareko iạ e, tadeạu iạ e mal᷊aing tamai makapẹ̌suba si Sie."
40002009	Mase němpẹ̌dal᷊engke i sire. I sire saụewe nakasilo wituing nạung seng bọu kinasilon sire kangerẹ su sěmběkan daki. Kụ měngkate mal᷊ua-l᷊uasẹ̌ i sire mạmanda wituing ene! Bituing ene mạngalimona si sire, bọu ene timaing su lanteh'u tampạ u Rariọ ene.
40002011	I sire nahunsuẹ̌ su ral᷊ungu wal᷊e ene kụ nakasilo Rariọ ene ringang i Maria, i ninang'E. I sire němpẹ̌těngkasanạe ringangu němpẹ̌subạe Rariọ ene, kụ němpangukahẹ̌ tampạ u arětạ i sire, mase němpangonggọu sasěmba wul᷊aeng, kamania, ringangu mur.
40002012	Tangu Mawu Ruata e nẹ̌gěllịu ingate si sire su ral᷊ungu ipi tadeạu abe pẹ̌bal᷊ị sarang anung Herodes. Kụ i sire něngkapul᷊ẹ e nẹ̌batụ dal᷊eng bal᷊ine.
40002013	Su apan manga mapapandem bituing něbuạe, tangu malạekat'u Mawu nẹ̌těngkasilom batangenge si Yusup su ral᷊ungu ipi. Malaekatẹ̌ e nẹ̌bera, "I Herodes e měkẹ̌karaki u mědeạ Dariọ ene pateěng. Ual᷊ingu ene, pěbangungke, ku lingkạko Rariọ ene dẹ̌duan ninang'E sarang Misirẹ̌. Kěngkatanạe sene sarang Iạ mẹ̌kui kapia si kau."
40002014	I Yusup něbangungke, kụ su hěbi ene apidẹ̌ nịbawawane Rariọ ene dingang i ninang'E niingkạ sarang Misirẹ̌.
40002015	I sire nẹ̌tanạ sene sarang i Herodes nate. Tangu nariadịe kere nihengetang'u Mawu, limiu nabin'E, kere ini, "Iạ měkẹ̌kui Ahusẹ̌ku wọu Misirẹ̌."
40002016	Sarạeng i Herodes nakaěnnạe u mapapandem bituing bọu sěmběkan daki ene němpangakal᷊ẹ̌ si sie, tangu i sie měngkatewe limangehẹ̌ marasai. Mase i sie nẹ̌parenta pěmẹ̌mate kal᷊awọewen manga rariọ esẹ apang umure rua taung tanaẹ su Betlehem ringangu apan soa mạngělikụ e. Ene nipẹ̌tatahinong habarẹ̌ kụ kinaěbakeng bọu mapapandem bituing ene mạanun orase wituing ene kinasilo.
40002017	Tangu nisěhụe kere nạung nitẹ̌bal᷊'u Nabi Yeremia u;
40002018	"Su Rama kinaringihẹ̌ tingihu ral᷊ungkang, kakuhau ore lai sasangị. I Rahel lụl᷊ungkangu manga anạe; i sie mạdiri hiborang batụ u i sire kai seng natạdise."
40002019	Sarạeng i Herodes nate, su tempong i Yusup bẹ̌dang su Misirẹ̌, piạ malạekat'u Mawu e nẹ̌těngkal᷊ahẹu watangenge kapia si Yusup su ral᷊ungu ipi.
40002020	Malạekatẹ̌ e nẹ̌berạe, "I sire apan mapulu měmpamate Rariọ e seng něngkate. Ual᷊ingu ene pẹ̌bangungke, al᷊ạko Rariọ ene dẹ̌duang ninang'E kụ pẹ̌sul᷊ẹ e sarang Israelẹ̌ e."
40002021	I Yusup nẹ̌bangungke, bọu e nẹ̌bawa Rariọ ene dẹ̌duam Maria nẹ̌sul᷊e sarang Israel.
40002022	Kutẹu samurine i Yusup e nakaringihẹ̌ u i Arkelaus, anạ i Herodes seng nakarol᷊osẹ̌ si amange naratu su wanuang Yudea. Tangu i Yusup matakụ makoạ sarang ene. Sarạeng i sie nakaěbạe tatul᷊adang Mawu nangělembo su ral᷊ungu ipi, i sie něngingkạe sarang banuang Galilea.
40002023	Sene i sie nẹ̌tanạ su soa isẹ̌sěbạ Nazaret. Kụ mang nisěhụ kere nạung niweran manga nabi e mạanung Dariọ ene: "I Sie sarung isěbạ Tau Nazaret."
40003001	Su tempo ene riměntạe i Yohanes Mananahani su wanua l᷊inggi su Yudea kụ nanětạe naněntiro.
40003002	"Pěmpẹ̌tobate wọu kal᷊awọu rosanu," angkuěnge, "batụ u Mawu Ruata e seng tạ karěngụe sarung mẹ̌parenta kere sěngkatau Ratu!"
40003003	I Yohanes ini e ilẹ̌habar'u Nabi Yesaya su ral᷊ungu manga wawerane kere ini, "Piạ tau mạmohang su wanua l᷊inggi, 'Diahiko ral᷊eng baugu Mawu e; teneko raral᷊engang baug'i Sie.' "
40003004	I Yohanes měpẹ̌pakeangu pakeang bọu rukụ u onta. Papehẹ e wọu pisim binatang, arawe kaěnge kal᷊imbotong ringangu ghul᷊ang katiupang.
40003005	Lawọ taumatang Yerusalem bọu patikụ banuang Yudea ringangu wọu manga wanua mạngělikụ Sal᷊ụ u Yordan nahunděnta su anung Yohanes.
40003006	I sire mạngakun kal᷊awọu rosan sire, kụ i Yohanes něnahani si sire su Sal᷊ụ u Yordan.
40003007	Lawọ l᷊ai tau Farisi ringangu Saduki němpẹ̌děnta su anung Yohanes mědeạu makisahani. Kai sarạeng i sie nakasilo si sire riměnta, i sie nẹ̌berạe si sire, "I kamene taumata ral᷊aị! I sai tangu nẹ̌bera u i kamene mal᷊iwirẹ̌ bọu hukumangu Mawu Ruata kụ sarung humombang?
40003008	Todẹko ringangu kakanoạ i kamene u i kamene seng nẹ̌tobatẹ̌ bọu kal᷊awọu rosang kamene.
40003009	Abe pěmpangěnnau i kamene mal᷊iwirẹ̌ bọu hukumang ual᷊ingu mẹ̌bera'u i Abraham kai i upungu. Kasingkạ, bọu manga watu tamai Mawu Ruata e makakoạ bue pal᷊ahite waug'i Abraham!
40003010	Bal᷊iung seng mạsasadia tadeạu ipanuwang kalu sarang manga hamụ e. Apang kalu ta mẹ̌bawuam buane mapapia e sarung tuwangeng, kụ iwahung su putung.
40003011	I kamene takụ sahaniangu akẹ tadeạu kasingkatengu i kamene seng němpẹ̌tobatẹ̌ bọu rosang kamene; arawe sarung duměnta samuring iạ e, ute sarung manahani si kamene dingangu Rohkẹ̌ u Ruata ringangu putung. I Sie limembọeweng kasěllahe wọu iạ e. Kal᷊ingung mẹ̌bawa sapatune lai iạ tawe hinone.
40003012	Su l᷊imane piạ nihung pẹ̌taẹ̌kangu kěbị ěmmene sarang mawurẹ̌si. Ěmme e sarung ikomol᷊ẹ̌ su ral᷊ungu wasung, arawe wal᷊ẹ̌kane ute tutungang su putung ta masasẹ̌bu."
40003013	Su orasẹ̌ ene i Yesus nẹ̌buạ bọu Galilea sarang Sal᷊ụ u Yordan. Su tampạ ene i Sie himaung si Yohanes kụ mědẹ̌dorong makisahani.
40003014	Arawe i Yohanes něnal᷊ukạ nametọ dorong'E ene. I Yohanes nẹ̌berạe, "Kai iạ e hinon sahaniang i Tuang. Kụ orasẹ̌ ini e kawe i Tuang diměnta su anuku."
40003015	Kai Mawu Yesus simimbah'u, "Měngkateko walạe pěněntal᷊ang su orasẹ̌ ini. Batụ u kai kere ini i kitẹ mẹ̌koạ kěbị ikẹ̌kapulung Duata." Tangu i Yohanes něnahanị e Mawu Yesus.
40003016	Bọuten nisahani, Mawu Yesus měngkatewe siměpụ bọu akẹ u sal᷊ụ e. Arakutẹu langịe natopẹ e kụ Mawu Yesus nakasilo Rohkẹ̌ u Ruata ěnnaẹ limintụ kere manụ paluma kụ dimorọ si Sie.
40003017	Mase nakaringihe tingih'u Mawu Ruata něhengetang, "Ini e kai Ahusẹ̌-Ku ikẹ̌kěndagẹ̌. I Sie makạl᷊uasẹ̌ naung-Ku."
40004001	Bọu e Mawu Yesus niahạ u Rohkẹ̌ u Ruata sarang banua l᷊inggi tadeạu pakisal᷊ukate su setang.
40004002	Ěpạ u pul᷊o su ěllone ringangu ěpạ u pul᷊o su hěbine Mawu Yesus tawe kimaěng. Nạdehọ i Sie nakapěndangke nahutung.
40004003	Setang himaungke bọu e nẹ̌bera, "O kai i Kau Ahus'u Mawu Ruata e ěng? Ho, pangorọe manga watu tamai e apakakoạ borotẹ̌."
40004004	Mawu Yesus simimbangke, "Su ral᷊ungu Winohẹ Susi mạbawohẹ: Taumata tawe makapẹ̌biahẹ̌ kětạeng bọu borotẹ̌ samatang, kaiso mal᷊aing bọu patikụ hengetang, kụ nipěhengetangu Mawu Ruata."
40004005	Kutẹu setange namaringangken Mawu Yesus sarang Yerusalem, soa susi, kụ napararisị i Sie sene su wowom pusig'u Wal᷊em Mawu.
40004006	Mase setange nẹ̌berạe si Sie, "I Kau kai Ahus'u Ruata arau? Mageng kerene ute pẹ̌těngkanawọe; u su ral᷊ungu Winohẹ Susi kai mạbawohẹ kere ini, 'Mawu Ruata e sarung mẹ̌parenta manga malạekatẹ̌ pěndiagạ si Kau, kụ i sire sarung měmpěnal᷊endengu l᷊iman sire si Kau, tadeạu laed'u mal᷊aing tawe masangkong su watu.' "
40004007	Mawu Yesus simimbang, "Kai su ral᷊ungu Winohẹ Susi mal᷊aing kạbawohẹ, 'Kumbahang i kau měnal᷊ukạ Mawu Ruatanu.' "
40004008	Bọu ene setang namaringang Mawu Yesus sarang bul᷊ude marangẹ-dangẹ kụ napatodẹ u kal᷊awọu kararatuangu dunia e ringangkeweng kěbị kakakalạe si Sie.
40004009	Mase setange nẹ̌bera su Mawu Yesus, "Kěbị ini e sarung takụ ionggọ si Kau, kereu i Kau mẹ̌tumpěkuhẹ̌ mẹ̌suba si siạ."
40004010	Mawu Yesus simimbangke, "Pamehọe i kau setang! Su ral᷊ungu Winohẹ Susi mạbawohẹ: I kau pangadatẹ̌ko Mawu Ruatanu, dingangu pẹ̌tahamawu si Sie sidutu!"
40004011	Nạdehọ setange naněntangkeng Yesus, kụ manga malạekatẹ̌ mal᷊aing nahunděnta němpẹ̌tangkiang si Sie.
40004012	Suapan nakaringihẹ̌'u i Yohanes kai nitahungkụ, Mawu Yesus nělingkạ sarang Galilea.
40004013	Mawu Yesus naněntangu Nazaret, mase natanạ su Kapernaum su wiwih'u Ranong Galilea su wanuan Zebulon dingang i Naftali.
40004014	Ual᷊ingu Mawu Yesus nẹ̌koạ kerene, ute nisěhụe apan nitěbal᷊u Nabi Yesaya, bawal᷊one:
40004015	"Ěntanang Zebulon dẹ̌duan Naftali su ral᷊eng sol᷊ong dano, su sěmběkang Sal᷊ụ u Yordan, Galilea e nakoạ ěntanang taumata wal᷊ine Yahudi!
40004016	Bansa kụ měbẹ̌biahẹ̌ su ral᷊ungu kararěndung seng nakasilo tualagẹ̌ mahamagẹ̌! Apan mětẹ̌tanạ su kararěndungu papate e nịsasarangengu sěnnangu tualagẹ̌!"
40004017	Nanětạ orasẹ̌ ene Mawu Yesus něhabar'u, "Pěmpẹ̌tobate wọu kal᷊awọu rosang kamene, batụ u semben tạ kararěngụe Mawu Ruata e sarung mẹ̌parenta kere sěngkatau Ratu!"
40004018	Ene Mawu Yesus rụdal᷊engke su apengu Ranong Galilea e, i Sie nakasilo měnanoma ruang katau, i Simon (kụ lai isẹ̌sěbạ si Petrus) dingangu tuarine i Andreas. I rẹ̌dua kạpěnẹ̌nomane su rano.
40004019	Mawu Yesus něhengetang si rẹ̌dua, "Mahịe tol᷊e Siạ kụ Iạ deng maněntiro si kamene měnoma taumata."
40004020	I rẹ̌dua měngkatewe naněntangu soma mase němpẹ̌tol᷊e su Mawu Yesus.
40004021	Mawu Yesus rimal᷊engke, mase nakasilo l᷊ai si rẹ̌dua tahatuari wal᷊ine, kụ kai i Yakobus rẹ̌duang Yohanes, anạ i Zebedeus. I rẹ̌dua sěngkapěnaming soma ringang i amang i rẹ̌dua su ral᷊ungu sakaeng. Mawu Yesus mal᷊aing nẹ̌kui si rẹ̌dua,
40004022	kụ i rẹ̌dua měngkatewe němpaněntangu sakaeng dingang i amang i rẹ̌dua e, mase timol᷊e Mawu Yesus.
40004023	Su Galilea, Mawu Yesus naměpidẹ̌ kạguwạu wanua ene ringangu naněntiro su manga wal᷊eng pẹ̌kakal᷊iomanengang. I Sie mělẹ̌habar'u Injilẹ̌, u Mawu Ruata e sarung mẹ̌parenta. Dingangu i Sie mal᷊aing napakapian masasakị, dingangu apạewen piạ kurangu wadange.
40004024	Habarẹ̌ mạanun Mawu Yesus e timeleng su kạguwạu wanuan Siria, hakịu l᷊awọ taumata nahunděnta su anun'E. I sire němpangěntudẹ̌ kal᷊awọu taumata masasakị dingangu l᷊ụl᷊ahunsusa. Taumata apan niwal᷊iuang u rohkẹ̌ dal᷊aị, apan piạ sakị u wawi ringangu peosẹ̌, kěbịe niapakapiang Yesus.
40004025	Měngkate apa l᷊awọ taumata nahuntol᷊e Mawu Yesus su tempo ene. Piạben diměnta wọu Galilea, piạben bọu Soa Mapul᷊o, wọu Yerusalem, wọu Yudea, dingangu l᷊ai wọu soa su sěmběkang Yordan.
40005001	Su apan Mawu Yesus nakasilọe taumata l᷊awọ, i Sie simakạ e su wul᷊udẹ̌. Bọuten i Sie naiangke, manga murit'E nahunděntạe su anun'E,
40005002	mase i Sie nanětạe naněntiro si sire:
40005003	"Kariangkamang i sai makạpěndang tawẹ kuate ringangu kětạewen mětẹ̌timbalong su Mawu sẹ̌sane; i sire kai kawanuan Duata!
40005004	Kariangkamang i saing lụlahunsusa; Mawu Ruata e sarung měhiborẹ̌ si sire!
40005005	Kariangkamang i sai masanạ naunge; Mawu Ruata e sarung mapakasěhụ u kẹ̌don'E si sire!
40005006	Kariangkamang i saing lụl᷊ahimpuluangu munara ikẹ̌kapulun Duata; Mawu Ruata e sarung mapakawatụ u kapulun sire!
40005007	Kariangkamang i saing kụkěndagu sěndinganenge, Mawu Ruata e sarung kuměndag'i sire lai!
40005008	Kariangkamang i sain naunge wurẹ̌si; i sire sarung makakiral᷊a Ruata.
40005009	Kariangkamang i sai měbẹ̌bawa pẹ̌darame su tal᷊oaran sěndinganenge; Mawu Ruata e sarung mangakun sire e makoạ anạ'E!
40005010	Kariangkamang i sai makahombang tatumbiagẹ̌ ual᷊ingu pẹ̌kakoạ kapulun Duata; i sire kai kawanuan Duata!
40005011	Kariangkamang i kamene, kereu i kamene lẹ̌heghesang, tẹ̌tumbiageng, dingangu lẹ̌hinakaneng ual᷊ingu Iạ.
40005012	Manga nabi apan němpẹ̌biahẹ̌ kal᷊amonan kamene ute seng bọu nitumbiageng kerene. Pěmpahul᷊uasẹ̌ dingangu pěmpahul᷊iagẹ̌, batụ u masaria wawal᷊ise su sorga nisadian Mawu waug'i kamene."
40005013	"I kamene kai asingu dunia. Kereu asing kai malele, ute kai saụ pěhadeng kerea? Semben tawẹ gunane lai, katewe irěmmẹ arau tatahidaěngu taumata.
40005014	I kamene kai tualag'u dunia. Soa kụ su wowom bul᷊ude tawe ikawuni.
40005015	Tawẹ taumata wọu měndikọ sol᷊o mase sol᷊o ene lingkuwangu wěnsadẹ̌. I sie mambeng maměllọ u sol᷊o ene su tetere, tadeạu makatualagẹ̌be patikụ dal᷊ohom bal᷊e.
40005016	Kerene lai tualag'u harusẹ̌ apasěnnang su těngon taumata, tadeạu i sire makasilo kal᷊awọu kakanoạu mapapia, mase mẹ̌dalo si Amangu su Sorga."
40005017	"Abe pěmpěngěnnau Iạ e ruměnta měndẹ̌dasẹ̌ torat'i Musa ringangu těntiron manga nabi. Iạ e riměnta wal᷊inewe měndědasẹ̌ e, kaiso kai maněbọu mangal᷊ene kahěngang.
40005018	Tahěndunge! Karěngụ u l᷊angị dingangu dunia e wẹ̌dang ene, hurupẹ̌ sěmbaụ arau titigẹ̌ kakạdọdokange su ral᷊ungu toratẹ̌ e tawe sarung dẹ̌daseng, kereu kěbịe remben tawe nạdiadi!
40005019	Ual᷊ingu ene, i saing lumampa sěmbaụ bọu manga tita ene, manilaing kakạdịdikange mase maněntiro taumata wal᷊ine apẹ̌koạ l᷊ai kerene, sarung mariadi kakạdịdikange su tal᷊oarang kawanuan Duata. Arawe su sěmběkane, isaịewen mẹ̌děndal᷊engu manga parenta ene dingangu mạněntiro taumata wal᷊ine apěkẹ̌koạ l᷊ai kerene, sarung iapakasaria su tal᷊oarang kawanuan Duata.
40005020	Tangu, tahěndungeko: I kamene tawe hinon makoạ kawanuan Duata, kereu tawe mamal᷊iu manga mananěntirong agama dingangu manga taumatan Farisi su hal᷊ẹ̌'u mẹ̌koạ kapulun Duata!"
40005021	"I kamene masingkạu su manga i upung i kitẹ e kẹ̌kaẹ̌bakeng těntiro kere ini: Kumbahang mamate; i sai mamate hinong ihukung.
40005022	Kai orasẹ̌ ini Iạ mẹ̌bera si kamene, i sai mẹ̌pědu su taumata wal᷊ine, sarung ihukung su těngon Pěnggaghutaěng u Agama. Ringangu i sai mẹ̌bera su taumata wal᷊ine, 'Apa pěmparal᷊u,' ute hinong irěmmẹ su ral᷊ungu putungu naraka.
40005023	Ual᷊ingu ene kereu piạ u sěngkatau wọu tal᷊oarang kamene kạpěngěntude sasěmba su Ruata mase nakatahěndung u kai piạ u natědụ naunge si sie,
40005024	ute kěnangko i sie paněntangu sasěmbane ene kal᷊amona su těngon pananěmbaěng mase tamaịe pẹ̌dame ringangu tau ene. Bọu ene wuhụe i sie makapẹ̌bal᷊ị kụ manarakangu sasěmbane su Ruata.
40005025	Kereu piạ u manarakang i kamene su mělahukunge ute pědame e ringange karěngụeng bědang piạ tempone ta nạhumpạ su mělahukung. Kamageng tala ute, tau ene sarung manarakang i kamene su mělahukung, mase manarakang su polisi. Kụ polisi e manuẹ̌ i kamene su ral᷊ungu tahungkụ.
40005026	Kụ pẹ̌tahěndungke: Mambeng těngadẹ̌ i kamene tawe makasěbang bọu tahungkụe, těntal᷊ang kal᷊awọu une wẹ̌dang ta nạsueng baehe kěbị."
40005027	"I kamene masingkạ u piạ těntiro kere ini: Kumbahang mawuang.
40005028	Arawe ini e Iạ mẹ̌bera si kamene: i sai mạmanda tau wawine ringangu piạ sahige ute tau ene seng nawuang dingangu wawine ene su ral᷊ungu naunge.
40005029	Kereu matanu koanenge makạdiading kau e mẹ̌baradosa, ute lěsạ e kụ děmmẹ e mata ene! Mapiaěngbe kailangengu laes'u wadangu sěmbaụ e sul᷊ungu kěbị badangu irěmmẹ su ral᷊ungu naraka.
40005030	Kereu l᷊imanu koanenge kai makakoạ dosa si kau e, ute potọ e kụ děmmẹ e l᷊ima ene! Ěndoben kailangengu l᷊imanu sěmběka sul᷊ungu kěbị badangu masuẹ̌ su naraka."
40005031	"Piạ l᷊ai těntiro kere ini: i sai-sai manindo kawinge, hinom mangonggọu surat'u sindo si sie.
40005032	Kai ini e Iạ mẹ̌bera si kamene: i sai manindo kawinge sěmbal᷊iau wawine ene tawe nawuang, ute makawodaị bawine ene mawuang, kereu kawinge ene mẹ̌kawing kapia. Kụ i sai mẹ̌kawing u wawine nisasindoěng ene, ute mal᷊aing nawuang."
40005033	"I kamene masingkạu su manga i upung i kitẹ e piạ těntiro kere ini: kumbahang mělanda kire. Apan seng niriandinu kụ pinẹ̌salu su těngon Duata e hinon kẹ̌koạ u.
40005034	Arawe ini e Iạ mẹ̌bera si kamene: kumbahang-kumbahang i kau mẹ̌salu, baebe su arengu l᷊angị e batụ u langị e kai kal᷊aianeng u Mawu Ruata,
40005035	kerene lai su arengu ěntana, u ěntana e kai laěmpahẹ̌ l᷊aede; arau su areng i Yerusalem, u ene kai soan Datu masěllahẹ̌.
40005036	Kumbahangbe lai mẹ̌salun těmbọu batụ u i kau sẹ̌sanu tawe makakoạ utạ u iapakawira arau iapakaitung maning kětạu sěmbua.
40005037	Pẹ̌berạe, 'Ore' arau 'Tala' -- nangělembo wọu ene ute rarěntane kai wọu anun setang."
40005038	"I kamene masingkạu piạ l᷊ai těntiro kere ini: mata awenge mata, isi awenge isi.
40005039	Arawe ini Iạ e mẹ̌bera si kamene e: kumbahang měmal᷊isẹ̌ une si sai apan měkẹ̌koạ dal᷊akị si kamene. Su sěmběkane kereu piạ u mameru pipị u koaneng, ute walạe lai i sie pameru pipị u kaihi.
40005040	Ringangu kereu piạ u měngaduhang i kamene su mělahukung kụ manuntụ lakụ u, ute ghěllị lai kakingkaengu.
40005041	Kereu sěngkatau mangangawasa e manihasa si kamene pěmasaěng bawawaěnge karaune sěngkilometerẹ̌, kụ pamasaěngke ghěnnangu ruang kilo meterẹ̌ karaune.
40005042	Kereu piạ u měgẹ̌gausẹ̌ sạbarang bo'i kamene, ute onggote wue i sie. Dingangu abe lai tatal᷊ikure i sai mapulu mangědang sạbarang bọi kamene."
40005043	"I kamene masingkạu piạ l᷊ai těntiro kere ini: kěndagu manga hapịu kụ pěmpẹ̌binsị u manga sědụ u.
40005044	Arawe ini Iạ e mẹ̌bera si kamene: kěndagẹ̌kong manga sědụ u, ringangu pěmpẹ̌kal᷊iomaneng u apan měmpẹ̌ngane si kamene,
40005045	tadeạu i kamene makoạbe manga anạ i Amangu su Sorga. Batụ u Mawu Ruata e mapasẹ̌bangu matangěllone waug'u taumata mapia e ringangu waug'u taumata raral᷊aị lai. I Sie mapạdasehẹ̌ baug'u taumata měkẹ̌koạ mapia ringangu taumata měkẹ̌koạ dal᷊aị.
40005046	Batụ u kereu i kamene kětạeng kụkěndag'u apang kụkěndag'i kamene, ute kai waug'u apạe ngae Mawu Ruata hinon mamal᷊isẹ̌ kakanoạu e? Bal᷊inewe maghaghělle bea lai měkẹ̌koạ kerene tangu?
40005047	Kụ kamageng i kamene kětạeng mětẹ̌tabeạ su manga hapị i kamene e ute apa wue lembone? I sire apan ta makakiral᷊a Mawu Ruata e mal᷊aing měkẹ̌koạ kerene!
40005048	I Amangu su Sorga kụkěndag'u kěbị taumata ringangu masukụ. I kamene pěmpẹ̌koakọ l᷊ai kerene."
40006001	"Pẹ̌tahěndungko, kumbahang i kamene mapatodẹ u tatuhụ agama su těngon taumata l᷊awọ, tadeạu ikasilon sire. Kamageng i kamene e měmpẹ̌koạ kerene, ute i kamene tawe kaonggọtangu wawal᷊ise kahiang Amangu su Sorga.
40006002	Kụ kereu i kamene měngonggọu tatongka su tau kasiang, ute kumbahang měngkawe mẹ̌mombengu hal᷊ẹ̌ ene kere kẹ̌koateng u taumata mẹ̌mělle. I sire puluang měmpẹ̌koạ kerene su wal᷊em pẹ̌kakal᷊iomanengang dingangu su manga ral᷊eng gaghuwạ, tadeạu makiralo. U pakatahěndung bue, i sire seng těbe nakatarimạ bawal᷊ise.
40006003	Arawe i kamene kamagengbe měmpěngonggọu tatongka e pěmpěnonggol᷊ẹ̌be su kapapěnisẹ̌ tadeạu tawẹu makakasingkạ.
40006004	Balạe kakanoạu e tawe kasingkateng i sai-sai, tabeạu katewe i Amang su Sorga. I Sie makạsilo kakanoạu apan mạbawunie kụ sarung mangonggọu wawal᷊ise si kamene."
40006005	"Kamageng i kamene měmpẹ̌kal᷊iomaneng, ariẹbe kere taumata papuluang měmpěmělle. I sire měmpẹ̌kal᷊iomaneng dụdarisị su wal᷊em pẹ̌kakal᷊iomanengang dingangu su pẹ̌sěmakengu ral᷊eng mědeạu ikasilon taumata. Tahěndunge, u mang seng kinatarimạ i sire wawal᷊ise.
40006006	Kai kereu i kamene měmpẹ̌kal᷊iomaneng ute pahunsuẹ̌ko su kamarẹ̌ dingangu hěpingko tukadẹ̌ mase pẹ̌kal᷊iomaneng si Amang tawe kasasilo. Tangu i Amangu e makasilo kakanoạu apang kạbawunie kụ sarung měngonggọu wawal᷊ise si kamene.
40006007	Kamageng i kamene měmpẹ̌kal᷊iomaneng, kumbahangbe ipẹ̌kakal᷊ikụ kere su manga taumata běgang Mawu. I sire mạngiral᷊ingu rorong i sire sarung daringihang, batụ u kakal᷊iomaneng i sire manandụe.
40006008	Kumbahangbe kere i sire. I Amangu sembeng masingkạu apang gẹ̌gausang i kamene, těntal᷊ang i kamene reng tawe nẹ̌dẹ̌dorong.
40006009	Kụ pěmpẹ̌kal᷊iomaneng kere ini, 'I Amang i kami su Sorga: Seng i Kau e Ruata man sěmbaụ. Mal᷊owọko i Kau e sěmbaěng dingangu adateng.
40006010	Kararatuangu karěntako. Kapulunu apakasěhụko su wowon dunia kerẹewe su sorga.
40006011	Pangonggọko si kami su sahěllo ini laidop'i kami měllo-měllo.
40006012	Dingangu pangampungko pẹ̌sasal᷊ag'i kami, kerẹewe i kami měgẹ̌gěllịu ampung su taumata apan měmpẹ̌sasal᷊agẹ̌ si kami.
40006013	Dingangu abe pěngahạ i kami sarang dal᷊engu sasal᷊ukạ, kaiso pělliu si kami wọ'i ral᷊aki. [Ukai si Kau kararatuang dingangu kawasa dingangu kawawantugẹ̌ e sarang kakalẹ̌. Aming.]'
40006014	Kamageng i kamene měmpangampung taumata apang mẹ̌sẹ̌sal᷊a si kamene ute i Amang su Sorga e sarung mangampung pẹ̌sasal᷊ang kamene.
40006015	Kai kereu i kamene tawe mangampung pẹ̌sasal᷊an taumata wal᷊ine, ute i Amang su Sorga e mal᷊aing tawe mangampung pẹ̌sasal᷊ang kamene."
40006016	"Kamageng i kamene mẹ̌puasa ute, kumbahangbe gating kamene měmpẹ̌kahěndusẹ̌ kere taumata puluang měmpěmělle. I sire mạmal᷊u gatin sire tadeạu taumata kěbị masingkạu i sire kai měpẹ̌puhědang. Tahěndungeko, u kai ene wawaehe kụ seng kinatarimạ i sire.
40006017	Kai kereu i kamene mẹ̌puhědang, ute pěmpěnděmusẹ̌be gating kamene ringangu pěmpěnaụ bue utạ i kamene,
40006018	tadeạu tawẹu masingkạu i kamene kai kapěpẹ̌puhědange, sul᷊ikudu i Amang ta ikasasilo e. I Sie nakasilo kakanoạ i kamene apam mạbawuni ringangu sarung měgěllịu wawaehe si kamene."
40006019	"Ariẹbe měngkai mědeạ arětạ'u dunia baug'u watangengue, suapan uane ringangu taing uase makạhupadẹ̌ e ringangu tahatako e ruměnta mẹ̌tako.
40006020	Su sěmběkane ute, pẹ̌deạko arětạ'u sorga waug'u watangenge suapan uane ringangu taing uase e tawe makahupadẹ̌, dingangu tahatako e tawe makatako.
40006021	Batụ u suapan piạ arětạu e, ute sene lai naungu e!"
40006022	"Mata e kai sol᷊o waug'u wadang. Kereu matanu matilang, kaguwạu wadangu e matuala-tualagẹ̌.
40006023	Kai kereu matanu marěndung, ute kạguwạu wadangu e marěndung-děndung. Kụ kereu sol᷊o su ral᷊ungu wadangu e marěndung, ute kai apạe maěllị kararěndung ene!"
40006024	"Tawẹu sarang sěngkatau makapamunara mạengu mawune ruang katau. U i sie kai sarung limembong kapiane su sěngkatau wọu wal᷊ine. Arau i sie limembon satia su sěngkatau wọu su wal᷊ine. Kerene lai i kamene; tawe mariadi mẹ̌tahamawu Mawu Ruata, ringangu mẹ̌tahamawuko l᷊ai arětạ.
40006025	Ual᷊ingu ene kasingkạko; kumbahangbe ghuměnggang u pẹ̌bawiahu, mangal᷊ene apan kụ sarung kanengang arau inungang, arau apa kụ sarung iluheng kamene. Pẹ̌bawiahẹ̌ marohkẹ̌ e kai limembong kaarẹ̌gane wọu kakaěng dingangu wadange limembong kaarẹ̌gane wọu pakeang?
40006026	Tingangko manụ u winalangeng. I sire tawe mělahěnsinuang, tawe měmaměnsạ, dingangu tawe lai měngangomol᷊ẹ̌ ěmme su pěndaresoěnge. Kai i Amang su Sorga e mang mělẹ̌hiking si sire! I kamene kai limembo maarẹ̌ga wọu manga manụ u winalangeng.
40006027	I sai wue wọ'i kamene su kaghaghěngganenge makatamba umure maning kětạeng kadodọ?
40006028	Unụe i kamene ghuměnggangu ta mẹ̌pakeang? Tingangko manga ghal᷊oghong mạhuntuwo su manga wimbaenge. Bungang tamai ene tawe měmpělahal᷊ẹ̌ e dingangu tawe mẹ̌kakahiwuang;
40006029	Seng Datu i Salomo kereng kakalạe lai, kai tawe nakal᷊uhem pakeang kerene kahole e kere su manga bungang ene!
40006030	Děmpugẹ̌ su wimbaenge timuwo sahěllo ini mase sěngkariọěllone nasue měngkahěngisẹ̌. Kai Mawu Ruata e mang mělẹ̌lěnggihẹ̌ ene iapakaholẹ. Něngalembọe wue i kamene! Katewe i kamene kadodọ pangangimange!
40006031	Kumbahangbe ghuměnggang dingangu mẹ̌bera u, 'Kai apạe sarung kanengang i kitẹ', arau 'kai apạe sarung inungangi kitẹ', arau 'kai apạe sarung iluheng kitẹ'?
40006032	Kěbị ene mang sẹ̌sahusuangu taumata kụ apan tawe makakiral᷊a Mawu Ruata. Sěmbal᷊iau i Amang su Sorga e těbe masingkạu i kamene měgẹ̌gausẹ̌ patikụ ene.
40006033	Pěmpẹ̌deạko kal᷊amona kararatuangu Mawu Ruata e kụ pěmpẹ̌koạko apang kapulun'E su pẹ̌bawiah'u. Tangu kěbị e sarung ionggọu Ruata si kamene.
40006034	Ual᷊ingu ene ute, kuhạe ghuměnggangu apan mariadi rịěllo. Batụ u rịělloe piạbe ghěnggange sẹ̌sane. Sigěsạ kụ sahěllo ini e seng piane kụ tawe wahal᷊uas'u tambaěng."
40007001	"Kumbahang měmpẹ̌hukung taumata wal᷊ine, tadeạu i kamene tawe ihukung u Ruata e.
40007002	U kerẹewe i kamene měmpẹ̌hukung taumata wal᷊ine, kerene lai Mawu Ruata e sarung měhukung i kamene. U sasukạ ipanukạ i kamene su taumata wal᷊ine e sarung l᷊ai ipanukạu Mawu Ruata si kamene.
40007003	Unụe i kamene makạsilo wue tahuwu su mata'm manga anạ u sěmbaụ u arawe sal᷊awaku su ral᷊ungu matanue tawe ikasilong kamene?
40007004	I kamene makạbera su anạ u sěmbaụ u, 'Mahịe iạ měngal᷊ạ pul᷊ing ene bọu matanu e,' dal᷊iune kawe piạ sal᷊awaku su ral᷊ungu matanu?
40007005	Ei tau mělle! Al᷊ako kal᷊amona sal᷊awaku su matanu ho, buhụe i kau makasilo mapia kụ makaal᷊ạ pul᷊ingu matang anạ u sěmbaụ u e.
40007006	Abe onggọ apan susi su asu, u asu e kai měmal᷊ị maněmbo si kamene. Kerene lai mutiara e abe onggọ su wawi, u mutiara e kai sarung dal᷊indaěngu wawi e."
40007007	"Pěmpẹ̌dorong, tangu i kamene onggol᷊ang. Pěmpědeạ, tangu i kamene makahombang. Pěmpěnengkel᷊ẹ̌, tangu i kamene sarung pěnopeěng tukadẹ̌.
40007008	Ual᷊ingu i sai mědẹ̌dorong i sie sarung onggotang; i sai mědẹ̌deạ sarung makahombang; dingangu i sai měnẹ̌nengkelẹ̌ sarung pěnopeěng tukadẹ̌.
40007009	I Amangbe sude ngae měgěllịu watu kereu anạe mẹ̌dorong kaěng?
40007010	Arau kawe mangonggọu těmpu kereu anạe mẹ̌dorong kinạ?
40007011	Maningbe i kamene matal᷊ipupụ, kai i kamene masingkạbe lai mangonggọu apan mapia su manga anạ i kamene. Něngalembọewe i Amang su Sorga e! I Sie limembong kapiane, kụ sarung mangonggọu apan dẹ̌dorongang si Sie.
40007012	Pěmpẹ̌koạko su taumata wal᷊ine kerẹewe ikẹ̌kapulung kamene, wọu i sire. U kai ene timonan toratẹ̌ nionggọ i Musa ringangu těntirom manga nabi."
40007013	"Pěmpẹ̌suẹ̌ bọu tukadẹ̌ mahepọ, u tukadẹ̌ dingangu ral᷊eng mětẹ̌timona naraka kai ghẹ̌guwạ dingangu mal᷊oahẹ̌, kụ mal᷊awọ taumata mạhunsuẹ̌ bọu ene.
40007014	Kai mahepọ dingangu masěsẹ tukadẹ̌ arau ral᷊eng makạhumpạ u pẹ̌bawiahẹ̌ e. Kụ kětạeng mahal᷊i taumata makahumpạ u ene."
40007015	"Pakatateghang su manga mahang nabi e. I sire rụděnta anung kamene makịtikạ domba, sěmbal᷊iau tumuhụ hinone i sire kai ral᷊ugẹ̌ bahani.
40007016	I kamene makakiral᷊a si sire wọu apang kẹ̌koateng i sire. Sumpinịe tawe kapanipoěng buang anggorẹ̌ dingangu wọu ěnggahanạe tawe kapědeakeng buang ara.
40007017	Bọu kakaluang matatendange kẹ̌kaěbakeng buane mapapia ringangu wọu kakaluang daral᷊akịe kẹ̌kaěbakeng buane ral᷊aị.
40007018	Kakaluang matatendange tawe mẹ̌bawuam buane ral᷊aị, dingangu kakaluang daral᷊akịe tawe mẹ̌bawuam buane mapapia.
40007019	Apang kalu tawe mẹ̌bawuam buane mapapia e ute tuwangeng dingangu tutungang.
40007020	Kerene lai manga mahang nabi e. I kamene sarung makakiral᷊a si sire wọu l᷊ěnnạ'u munarane."
40007021	"Bal᷊inewe kěbị taumata apan měsẹ̌sěbạu Iạ, 'Mawu, Mawu,' sarung makoạ kawanuan Duata, kaiso kawe kětạeng i sai-sai měkẹ̌koạ kapulung Amang-Ku su Sorga.
40007022	Tangu su ěllo kasamuriange sarung mal᷊awọ taumata měmpẹ̌bera su těngo-Ku, 'Mawu, Mawu, u karạ kai ringangu arengu Mawu e i kami mělẹ̌habar'u hengetangu Mawu Ruata? Dingangu karạ kai ringangu arengu Mawu e lai i kami měnẹ̌nokol᷊'u manga rohkẹ̌ daral᷊aị mase makakoạ manga hal᷊ẹ̌ makạdal᷊inaụ lawọ?'
40007023	Arawe Iạ e sarung sumimbah'u, 'Iạ e mambeng bẹ̌gang kamene! Kụ pěmpamehọe wọu ini, i kamene tahapẹ̌koạ dal᷊aị!' "
40007024	"Tangu, i sai makạdingihẹ̌ bawera-Ku ini e, kụ tutuhụe, ute mẹ̌sul᷊ungu tau matahuěnna nẹ̌koạ bal᷊ene su wowom batu.
40007025	Su tempon tahiti nangěndụ dingangu lẹ̌bae rimal᷊engke mase wal᷊e nitanggaěngkol᷊aing anging maihạ, kai wal᷊e ene mang tawe nahaka u kawe nirarisị su wowom batu.
40007026	Kụ i sai makạdingihẹ̌ bawera-Ku ini e kụ tawe tumatuhụ, ute i sie mẹ̌sul᷊ungu taumata l᷊ongong i sie namětị bal᷊ene su ěnne.
40007027	Su tempon nirasehang dingangu nělěbạe kụ anging maihạ timanggạe, tangu wal᷊e nahakạe. Kụ měngkate apa naghagholang!"
40007028	Ene sarạeng Mawu Yesus nasuẹen těntirone, tangu taumata apan ene sene mangkewen něngkaherang nakaringihẹ̌ těntiron'E e.
40007029	Ual᷊ingu i Sie mạněntiro piạ pěhěngkinge, wal᷊inewe kere manga mananěntirong agama.
40008001	Ene Mawu Yesus narěsungke wọu wul᷊ude e, i Sie nitol᷊eěngken gapaěngu taumata l᷊awọ.
40008002	Arakutẹu riměntạe tau piạ sakịe su pisị makatatakụ. I sie nẹ̌suba su těngom Mawu Yesus, kụ nẹ̌bera, "Tuang, kereu wotonge, apakaul᷊eko iạ."
40008003	Tangu Mawu Yesus nanenggeheng limane si sie apid'u kạpěberane, "Iạ mapulu. Kapiạe!" Kụ orasẹ̌ ene lai sakịe nailang.
40008004	Mase angkuěngu Mawu Yesus si sie, "Pakatahěndung! Abe pẹ̌běke si sai-sai. Kaiso pětěngkatodẹko su imang kụ gause i sie pěnahutěngadẹ̌kong kau u, kawe seng naul᷊e. Bọu ene pangěntudẹ̌be sasěmba ilẹ̌oron Musa e, makoạ tatahutěngadẹ̌ su těngon sire u i kau e mamben těngadẹ̌ seng naul᷊e wọu sakị!"
40008005	Sarạeng Mawu Yesus nasuẹ̌ e su Kapernaum, piạ e těmbonangu sordadong Roma e riměnta mẹ̌sombang i Sie, kụ kimahiorọe.
40008006	"Tuang," angkuěngu těmbonang ene, "ěllangku e masakị su wal᷊e. I sie nipeose, rụdal᷊oka kụ mambeng matědụ."
40008007	Angkuěngu Mawu Yesus, "Iạ e tamai mapakapian sie."
40008008	"Seng tawahal᷊uasẹ̌ i Tuang," angkuěngu těmbonang ene, "Iạ e tawe hinone manarimạ i Tuang su wal᷊eku. I Tuang pěhengetangke ěllangku e seng mul᷊e.
40008009	U iạ e mal᷊aing harusẹ̌ sumasuměllung su parentang těmbonangku e. Kụ su al᷊ungkue piạ l᷊ai manga mẹ̌sasekẹ, kụ mal᷊aing su al᷊ungu kawasaku e. Kereu iạ měndoloh'u sěngkatau sordado, 'Dakọko!' ute i sie mal᷊aing tamai. Iạ mẹ̌berạe wue su wal᷊ine u, 'Damahiko!' i sie mal᷊aing damahi; kụ kereu iạ mẹ̌parenta ěllangku e, 'Koạko ini!' ute i sie mang mẹ̌koạ."
40008010	Suapan Mawu Yesus nakaringihẹ̌ apan niweran těmbonang u sordado ene, i Sie rimal᷊inaụe tạ sihinge. Mase i Sie něhengetang su taumata apan mạhuntol᷊e si Sie, "Taumatawe lai wotonge ini! Maninglai bọu tal᷊oaran taumatan Israel e, Iạ e mambeng ta nakahombang pangangimang kere ini kasěllahe!
40008011	Mambeng kahěngang! Lawọ taumata sarung duměnta wọu sěmběkan daki ringangu wahẹ kụ měmpahul᷊uasẹ̌ dingang i Abraham, Ishak ringang i Yakub su ral᷊ungu Runian Duata Wuhu.
40008012	Arawe i sire kụ mạngakum batangenge hinong makoạ kawanuan Duata e sarung iwahung su ral᷊ungu kararěndung su l᷊ikude. Sene sarung piạ pal᷊ahunsangị dingangu kasasigěsạ."
40008013	Mase Mawu Yesus něhengetang su těmbonang u sordado ene, "Kapul᷊ẹ e, ual᷊ingu pangangimangue apang ikẹ̌kahiorọ u e sarungbe mariadi." Kụ orasẹ̌ ene lai ěllange napiạe.
40008014	Mawu Yesus e nakoạ sarang bal᷊em Petrus. Sene i Sie nakasilọe si ninang i Petrus kinaratingang, kạl᷊ěhabe sural᷊okaěng.
40008015	Tangu Mawu Yesus nanenggehẹ̌ l᷊imane, kutẹu l᷊ěhabe nailangke. I sie nẹ̌bangung kụ nanětạe nẹ̌tangkiang Mawu Yesus.
40008016	Sarạeng kạkabawěllone taumata e němpangěntuden sire lawọ apan niwal᷊iuang u rohkẹ̌ dal᷊aị e su anum Mawu Yesus. Kụ kětạewen dingangu wawera pẹ̌sěngkamohong, Mawu Yesus mạnokol᷊u manga rohkẹ̌ dal᷊aị e dingangu mạpakapian kěbị apan taumata masakị.
40008017	Mawu Yesus měkẹ̌koạ kěbị ene, kụ ual᷊ingu ene ute nisěhụe apan nịbaweran Nabi Yesaya, u, "I Sie manal᷊udẹ̌ tědụ i kitẹ dingangu mapakapian sakị i kitẹ e."
40008018	Měngkate mal᷊awọ-l᷊awọ taumata mělẹ̌liwung Mawu Yesus e. Sarạeng Mawu Yesus nakasilọe si sire ene kěbịe, i Sie nangorọe su manga tumatol᷊ene apạl᷊iu rano e.
40008019	Mase sěngkatau mananěntirong agama e himaung si Sie kụ nẹ̌berạe, "Tuang Guru, iạ mapulu tumol᷊e si Tuang balạewe měnsang sarang a!"
40008020	Mawu Yesus simimbangu, "Ral᷊ugẹ̌ e piạbe liange, ringangu manụ u winalangenge piạbe sal᷊ehe, arawe Ahus'u Taumata e tawẹu pangulelengange."
40008021	Mase sěngkatau tumatol᷊en'E wal᷊ine nẹ̌berạe, "Tuang, kereu wotonge iạ deng mapul᷊ẹ kal᷊imona měngubul᷊'i amangku e."
40008022	Arawe Mawu Yesus e kawe simimbah'u, "Tol᷊ẹ e Siạ, kụ balạe taumata nate e apělěbingken taumatan naten sire hala."
40008023	Mawu Yesus simakẹ e su sakaeng kụ manga murit'E nahunsakẹ e ringang.
40008024	Sěngkělěndị u piạ anging maihạ-ihạ timangga su rano e hakịu sakaenge tẹ̌takal᷊eng u wělladẹ̌ e. Su tempo ene Mawu Yesus e kạpěhědange.
40008025	Ene manga murit'E himaungke kụ namukọe si Sie. "Tuang! Ambangeko! I kitẹ kai miwonohẹ̌!" angkuěng i sire.
40008026	"Kawe unụe i kamene něngkatakụ?" angkuěngu Mawu Yesus. "Kai kadodọ pangangimang i kamene si Siạ e!" Bọu e i Sie rimarisị e kụ namal᷊ěndihẹ̌ anging dingangu rano e. Tangu měngkatewe nal᷊ene-l᷊enehẹ̌.
40008027	Manga murit'u Mawu Yesus něngkaherang. Angkuěng i sire, "Kai taumata kereapa ěndaịe, kal᷊ingung anging dingangu rano e kawe mạhimang si Sie!"
40008028	Mawu Yesus nahumpạe su sěmbẹ̌kan dano su soang Gadara. Paị sene i Sie nihaungangken taumata niwal᷊iuangu rohkẹ̌ dal᷊aị duang katau. I rẹ̌dua e kai taumata makạtatakụ tạ sihinge, hakịu tạ u sarang sěngkatau nakal᷊awes'u ral᷊eng ene.
40008029	I sire nahunsẹ̌bang bọu manga ral᷊ungu wangkang kubul᷊ẹ̌ kạpěmansage, "Ahus'u Ruata, sarung pẹ̌kapuraneng'U i kami e? Kai seng mapulu manịgěsạ si kami maningbe wẹ̌dang bal᷊ine tempone?"
40008030	Ene tawẹ karaune wọu ene, piạko ghapaěngu wawi mal᷊awọ-l᷊awọ kạpẹ̌dẹ̌deạe kaěnge.
40008031	Tangu manga rohkẹ̌ dal᷊aị e němpẹ̌kal᷊iomanengke si Sie angkuěng, "Kereu i kami e itokol᷊'u, ute rolohẹ̌ko i kami pasuẹ̌ su ral᷊ungu manga wawi tamai e."
40008032	"Dakọe!" angkuěngu Mawu Yesus. Manga rohkẹ̌ dal᷊aị e nahunsẹ̌bangke wọ'i rẹ̌dua e, kụ nahunsuẹ̌ e su manga wawi ene. Kutẹu manga wawi e nahuntal᷊angke apid'u nahuntumpa wọ'u wiwihu tagial᷊u sarang dano e, mase něngkal᷊ěmisẹ̌.
40008033	Měndal᷊ukadẹ̌ bawi e nahuntal᷊ang sol᷊ong soa, kụ němpẹ̌běkem patikụ apan nariadi su wawi ringangu su ruang katau niwal᷊iuangu rohkẹ̌ dal᷊aị e.
40008034	Tangu sěngkasoange měngkatewe nahunsěbang naněnsomahẹ̌ Mawu Yesus. Su tempong i sire nakasilọe Mawu Yesus, i sire němpẹ̌dorongke sěngapam botonge tadeạu i Sie maněntang bọu wanuan sire.
40009001	Mawu Yesus simakẹ e su sakaeng, kụ liměbạe rano, kụ nẹ̌sul᷊e su soan'E.
40009002	Paị sene taumata e němpanondạen tau nipeose su anun'E, rụdal᷊oka su těpihẹ̌. Tangu Mawu Yesus nakasilọe kasarian pangangimang i sire e, kụ i Sie něhengetangke su tau peosẹ̌ ene angkuěng, "Pakatarimạe naung u amang! Kal᷊awọu rosanu e seng niampungang."
40009003	Manga mananětirong agama němpẹ̌bẹ̌bera su ral᷊ungu naung i sire angkuěng, "Tau ěndaịe kai mělẹ̌hodatẹ̌ Mawu Ruata e!"
40009004	Mawu Yesus e masingkạu tiněnnan sire, kụ i Sie něhengetang, "Kai unụe i kamene měmpẹ̌tẹ̌tiněnna ral᷊akị?
40009005	Sude něngalembon nẹ̌tatarang: mẹ̌berau, 'Dosanu e seng niampungang' arau, 'Pẹ̌bangungke, kụ dal᷊eng'?
40009006	Arawe Iạ kai mapakasingkạ si kamene u su dunia ini e Ahus'u Taumata kai kawasa mangampung dosa." Tangu Mawu Yesus něhengetang su tau peosẹ̌ e, "Pẹ̌bangungke, sapuạe ral᷊okaěngu kụ kapul᷊ẹ e!"
40009007	Tau peosẹ̌ e nẹ̌bangung dingangu napul᷊ẹ sarang bal᷊ene.
40009008	Tangu taumata l᷊awọ nakasilọe hal᷊ẹ̌ ene, něngkatakụe kụ němpẹ̌dalọe Mawu Ruata watụ u seng nangonggọu kawasa kerene kasariane su taumata.
40009009	Ene wọu e Mawu Yesus naněntangken soa ene. Kạpahundal᷊enge i Yesus nakasilọe maghaghělle bea sěngkatau mạiang su wal᷊em pěmamaehang bea e arenge i Matius, kụ něhengetang si sie, "Tol᷊eko Siạ!" Tangu i Matius nẹ̌buạe kụ timol᷊ẹ e Mawu Yesus.
40009010	Piạ e Mawu Yesus kạkaěnge su wal᷊eng Matius, narěntạe lai i sire maghaghělle bea riọ natimu, ringangu apang lẹ̌ěnnaěngu taumata l᷊awọe kai taumata raral᷊aị, kụ nahungkaěng sěngkakaěng dingangu Mawu Yesus dingangkewelain manga murit'E.
40009011	Piạ i sire tau Farisi nakasilo hal᷊ẹ̌ ene, nakiwal᷊ọe su manga murit'u Mawu Yesus, "Kawe unụe mananěntirong kamene kawe kụkaěng dingangu maghaghělle bea ringangu taumata warạdosa?"
40009012	Mawu Yesus nakaringihẹ̌ kakiwal᷊on sire mase simimbang angkuěng, "Mal᷊ahuwekae tawe wahal᷊uas'u piạ mangangundang e, pianẹ e apan masasakị.
40009013	Sẹ̌suieko měnsang apa mangal᷊eng ayet'u Winohẹ Susi ini: 'Iạ e kai měgẹ̌gausẹ̌, tatal᷊ěntụ, bal᷊inewe sasěmba binatang'. Batụ u Iạ diměnta wal᷊inewe kumui apam mal᷊aadilẹ̌ kaiso kawe apang barạdosa e."
40009014	Bọu e manga tumatol᷊e si Yohanes Mananahani e němpẹ̌děnta su anum Mawu Yesus, kụ nakiwal᷊ou, "Kawe unụe i kami ringangu tau Farisi e měpẹ̌puasa wue, arawe manga murit'i Tuang kawe tala?"
40009015	Mawu Yesus simimbang, "Kereapa ngae su tiněnnan kamene? Botonge sake su sal᷊iwangu pẹ̌kakawinge lumahunsusa kereu kaghiang esẹ e wědang ene sutal᷊oaran sire? Tantu tala wue! Kai hědowen su tempong kaghiang esẹ e al᷊akeng bọu anun sire. Kụ su tempo ene wuhụe i sire měmpẹ̌tělling.
40009016	Tawẹ taumata měnděpel'u ririsẹ̌ buhu su lakụ těbe. Batụ u ririsẹ̌ ene kai měngahimběsọ dingangu makaghehẹ lakụ ene hakịu makakatapeng gehẹ e limembong kasariane.
40009017	Kerene lai tawẹu makapěndal᷊ingu anggorẹ̌ buhue su ral᷊ungu wakuhẹ̌ pisị seng těbe. Batụ u wakuhẹ̌ ene e kai mạběse ringangu magholang, mase anggorẹ̌ e mạboso. Anggorẹ̌ buhue harusẹ̌ itaho su ral᷊ungu wakuhẹ̌ lai wuhu tadeạu i rẹ̌dua ene mapiawe kěbị."
40009018	Piạ e Mawu Yesus kạpěhengetange su manga tumatol᷊e si Yohanes Měnanahani e, ute riměntạe sěngkatau těmbonang u wal᷊em pẹ̌kakal᷊iomanengang. I sie nẹ̌tumpěkuhẹ̌ su těngom Mawu Yesus dingangu nẹ̌bera, "Anạku wawine wuhu-wuhu nate. Kai karimạko i Tuang deng duměnta mědeạu makapěnělid'u l᷊iman'U e tadeạu i sie mẹ̌biahẹ̌ kapia."
40009019	Ene Mawu Yesus dingangu manga murit'E měngkatewe nẹ̌buạ kụ timol᷊e si sie.
40009020	Ene kạpahundal᷊enge kai piạ tau wawine kụ seng mapul᷊o dua su taunge karěngụe masakị dẹ̌dal᷊engangu raha, himaung si Yesus wọu l᷊ikude. I sie mětẹ̌tiněnna u, "Manịeng kětạeng manenggehẹ̌ kakingkaeng'E, iạ e mang sarung mapia." Mase i sie nanenggehe humbung kakingkaengu Mawu Yesus.
40009022	Su orasẹ̌ ene lai Mawu Yesus nẹ̌bihụe kụ nakasilo si sie, kụ nẹ̌bera u, "Pakatarimạ bue inang! Ual᷊ingu pangangimangu e nakapia si kau!" Ene tau wawine e nul᷊ẹ e wọu orasẹ̌ ene.
40009023	Bọu e Mawu Yesus narangengke su wal᷊en těmbonang u wal᷊em pẹ̌kakal᷊iomanengange. Sarạeng i Sie nakasilo měmamusikẹ̌ u pěhampugang dingangu taumata l᷊awọ měmpẹ̌gẹ̌ganohạe,
40009024	i Sie něhengetang si sire, "Sẹ̌bangko kěbị i kamene! Dariọ ini e tawe nate; i sie kětạeng mětẹ̌tikị." I sire kěbị němpěheghesẹ̌ Mawu Yesus.
40009025	Kụ sarạeng taumata l᷊awọe nahunsẹ̌bang, tangu i Sie simuẹ̌ e su ral᷊ungu kamar'u rariọ e, mase nangumpaedẹ̌ limane. Tangu rariọ e nẹ̌bangungke.
40009026	Habarẹ̌ ene e nasěsahe su kaguwạu wanua ene.
40009027	Kutẹu, sarạeng i Yesus dimal᷊eng bọu ene, i Sie kai niwatukangu tau wuta ruang katau kapẹ̌kuine angkuěng, "Tal᷊ěntụkong kandua e Ahus'i Daud!"
40009028	Sarạeng i Yesus simuẹ̌ su wal᷊e, tau wuta rarua e himaungke si Sie. Ene i Yesus nakiwal᷊ọe si rẹ̌dua, "I rua mangimang u Iạ makakaul᷊ewen dua wọu sakịe?" "Mangimang Tuang!" angkuěng i rẹ̌dua.
40009029	Mase Mawu Yesus nanenggehe matan dẹ̌dua apid'u něhengetang, "Ual᷊ingu i rua mangimang, ute kariadịe kere lẹ̌harapeng i rua."
40009030	Tangu i rẹ̌dua e někěllạe. Ene Mawu Yesus kai nẹ̌sẹ̌ding masěga-sěgadẹ̌ u kumbahang měhabar'u hal᷊ẹ̌ ene si sai-sai.
40009031	Kaiso i rẹ̌dua e mang nahundal᷊eng nẹ̌dal᷊ahabar'u Mawu Yesus su kạguwạu wanua ene.
40009032	Piạ i rẹ̌dua kạpahul᷊intụe, tangu piạko i anu mou nisawelangu rohkẹ̌ dal᷊akị niěntudẹ̌ su anung Yesus.
40009033	Mawu Yesus nanokol᷊eng rohkẹ̌ dal᷊akị e, kụ i anu mou e nakawerạe. Taumata l᷊awọe něngkaherangke ringangu němpẹ̌bera u, "Kakakoạ kere ini e tawe kinasilo sarang sěnsul᷊e su Israel e!"
40009034	Kai tau Farisi e němpẹ̌bera u, "kai těmbonang u rohkẹ̌ dal᷊akị e nangonggọu kawasa si Sie mẹ̌deạu manokol᷊ẹ̌ manga rohkẹ̌ dal᷊akị e."
40009035	Kerene raral᷊engu Mawu Yesus bọu soa sěmbaụ sarang soa wal᷊ine, wọu kampong sěmbaụ sarang kampong bal᷊ine. I Sie mạněntiro su manga wal᷊em pẹ̌kakal᷊iomanengang, dingangu mělẹ̌habar'u Injilẹ̌ mạanun kararatuang u Mawu. I Sie mapakạpian taumata wọu kal᷊awọu haghin sakị dingangu kurangu wadang.
40009036	Ene Mawu Yesus tụtal᷊ěntụ i sire, watụ u i sire měngkatewe nionganenge ringangu tawe makapẹ̌kapura, mẹ̌sul᷊ungkewen domba tạ měndal᷊ukade.
40009037	Kụ i Yesus něhengetang su manga murit'E, "Paměnsakenge mal᷊awọ bue, arawe měmaměnsạe kawe mahal᷊i.
40009038	Tangu pẹ̌dorongke su taghuangu waelẹ̌ e tadeạu měndoloh'u mamaměnsạ ipaměnsạ."
40010001	Mawu Yesus kimui si sire murit'E mapul᷊o dua su kataune pinẹ̌komolẹ̌, kụ nẹ̌gěllị u kawasa si sire apěnokol᷊'u manga rohkẹ̌ dal᷊aị dingangu mapạkapian kal᷊awọu haghin sakị dingangu tědụ u wadang.
40010002	I sire ene ute kai: humotong, i Simon (isẹ̌sẹ̌bạ lai si Petrus) dingangu tuarine i Andreas, mase i Yakobus dingangu tuarine i Yohanes, manga anạ i Zebedeus.
40010003	Bọu e i Filipus dingang i Bartolomeus, i Tomas dingang i Matius maghaghělle bea ringangkewen Yakobus anạ i Alfeus, dingang i Tadeus;
40010004	mase pěngěnsueěnge i Simon, i Anu Wahani ringang i Yudas Iskariot, i anu nẹ̌tul᷊ạen Mawu Yesus.
40010005	I sire mapul᷊o dua ene niroloh'i Yesus ringangu nitumbal᷊ungang u, "Kumbahang měmpahundal᷊eng makahumpạ u wanuam bal᷊ine tau Yahudi. Dingangu abe lai kakoạ sarang soan tau Samaria.
40010006	Kaiso kahumotongange kakoạko sarang anun tau Israel apan něngkailang.
40010007	Pẹ̌habarẹ̌ko si sire u Ruata e sarung mal᷊ighạ mẹ̌parenta kere sěngkatau Ratu.
40010008	Pakapiangkon masasakị; Pamiahẹ̌ko apan nate; pakaul᷊ekong apang piạ sakịe su pisị makạtatakụ, dingangu pěnokol᷊ẹ̌kon manga rohkẹ̌ daral᷊aị. I kamene seng něnarimạu kěbị ene tawẹ bawaehe, kụ pěmpěgěllịko l᷊ai tawẹ bawaehe.
40010009	Abe pěmpẹ̌bawa roitẹ̌ bul᷊aeng, roitẹ̌ sal᷊aka arau lai roitẹ̌ tambaga.
40010010	Abeko l᷊ai pěmpẹ̌bawa kawih'u roitẹ̌ arau l᷊ahaweng u rarua waug'u raral᷊engu, arau sapatu, arau těking. U i sai měkẹ̌karadiahange ute hinone wue makahombang laidope.
40010011	Kereu i kamene makahumpạen soa arau kampong sude, ute pěmpẹ̌deạbe si sai mapulu manarimạ i kamene. Kěngkatanạbe ringange sarạeweng i kamene měmpahundal᷊eng kạpia wọu ene.
40010012	Kereu i kamene kạdangenge su wal᷊e ute, pẹ̌berako, 'Karimạko Mawu e měngal᷊amatẹ̌ si kamene.'
40010013	Kamageng taumata su wal᷊e ene manarimạ u ene, ute pěngangadat'u e remben marěpang si sire. Kai kereu i sire tawe manarimạ i kamene ute kaul᷊e e kapia pangangadat'u e.
40010014	Kereu piạ bal᷊e arau soa tawe manarimạ i kamene arau tawẹu rumaringihẹ̌ si kamene, ute pahuntěntangkeng kamene tampạ ene ringangu tontongke awul᷊ẹ̌ bọu pal᷊ed'u laedu.
40010015	Tahěndungeko u, su Ěllong Kiamatẹ̌, Duata e mạhaěngangbe mangonggọu ampung su taumatan soan Sodom dingangu Gomora e sul᷊ungken taumatan soa ene!"
40010016	"Pẹ̌daringihẹ̌ko: Iạ e měndoloh'i kamene kere domba su tal᷊oaran dal᷊ugẹ̌ marangěngisẹ̌. Kụ pakapapentesẹ̌ko i kamene kere těmpu ringangu pakatatul᷊idẹ̌ naung, i kamene kere paluma.
40010017	Pakaral᷊ěndị bue, batụ u i kamene sarung samekang kụ ipẹ̌těngo manga mělahukung. U i kamene sarung ipakasịgěsạ su kanisan sire.
40010018	I kamene sarung isarakang su těngom mangangawasa ringangu manga ratu ual᷊ingu i kamene kawe tumatol᷊e Siạ. Kụ seng tempone si kamene waụg'u měmpẹ̌sahiding Iạ si sire ringangu su taumata apạewem bẹ̌gan Duata.
40010019	Arawe kamagengu i kamene kawe i sarakang su mělahukung ute, abe ghěnggangu apa hinong i werang kamene, arau kereapa i kamene hinong mẹ̌bisara. U apa hinong i werang kamene ene, sarung ihabarẹ̌ si kamene su tempone.
40010020	U měbẹ̌bisara su tempo ene e wal᷊inewe i kamene, kaiso kawe Rohkẹ̌ i Amang su Sorga e su ral᷊ung i kamene.
40010021	Sarung mariadi u taumata e sarung manarakangu anạ u sěmbaụe sẹ̌sane mědeạu ipakapate. Dingangu ene lai sarung mariadi sutal᷊oarang amange ringangu anạe. Manga anạ sarung dumokạ si ninange ringangu si amange ku manarakang i sire mědeạu pakipate.
40010022	I kamene sarung ipẹ̌binsị u kěbị ual᷊ingu i kamene kawe tumatol᷊e-Ku. Arawe i sai makakẹ̌dang sarang pangěnsueěnge, sarung masal᷊amatẹ̌.
40010023	Kereu i kamene sẹ̌sahusuang su soa sěmbaụ, ute pahuntal᷊ang sol᷊ong soa sěmbaụ. Iạ maul᷊ị si kamene: U mambeng kahěngang těntal᷊ang i kamene reng ta nakạsuen pěpide kal᷊awọu soang Israelẹ̌ e, Ahus'u Taumata e seng diměnta.
40010024	Muritẹ̌ e wal᷊inewe limembong gẹ̌guwạ bọu mananěntirone, ringangu ěllange wal᷊inewe limembong kasěllahẹ̌ wọu mawune.
40010025	Seng kapapiane kereu sěngkatau muritẹ̌ mariadi kere mananěntirone, ringangu sěngkatau ěllange kere mawune. Kereu matimad'u wal᷊e seng nisěbạ si Beelzebul ute, rumakeleng kawe ral᷊ohom bal᷊ene. I sire sarung kaghělirangu areng limembong karal᷊akise!"
40010026	"Abe kěngkatakụ u taumata. U tawẹu kạl᷊ahěmbung kụ tawe ikasilo, dingangu tawẹu kạbawuni kụ tawe kasingkateng.
40010027	Apạeweng takụ nipaul᷊ị si kamene su marěndung, ul᷊ịko su matualagẹ̌. Dingangu apạeweng nịsasiang su tul᷊ing kamene ute wohangko pakal᷊ikụ!
40010028	Abe kěngkatakụ i sire apam měmpamate wadang, kai tawẹ kawasa měmpamate himukudẹ̌ e. Kai kěngkatakụben Mawu Ruata kụ kai makạbinasa himukudẹ̌ ringangkewelaing badange su naraka.
40010029	Hěnggeng duambaụ botonge kawěliangu roitẹ̌ sěngkal᷊ẹ̌pa kakạdodokange. Maning kerene kai tawẹu sarang sěmbaụ manawo su ěntana su l᷊ikud'u kasingkạ i Amang i kamene.
40010030	Kakěpal᷊u utạ su těmbọ u seng nirekenang kěbị.
40010031	Batụ u ene, abe kěngkatakụ! I kamene limembowe maarẹ̌ga wọu manga hěnggeng!"
40010032	"Tangu i saịewen mangakung Iạ su těngon taumata e, sarul᷊aing takụ iaku su těngong Amang-Ku su Sorga e.
40010033	Arawe i saing kawe mẹ̌sunial᷊ẹ̌ su těngong lawọe, Iạ e lai sarung mẹ̌sunial᷊'i sie su těngong Amang-Ku su Sorga."
40010034	"Abe pěmpangiral᷊ingu Iạ e kawe ruměntam pẹ̌darame su dunia ini. Iạ e wal᷊inewe riměntam pẹ̌darame, kaiso kai pẹ̌darokạ.
40010035	Iạ e riměnta mapẹ̌daral᷊aị anạu esẹ dẹ̌duang amange, anạ bawine rẹ̌duan ninange, ringangu anạ mirarating bawine e rẹ̌duan ninange kinaratingang.
40010036	Ore, kụ sarung mariadi sědụ kạguwakenge, ute kai ral᷊ohong bal᷊ene sẹ̌sane.
40010037	I saing kụkěndag'i amange arau i ninange limembo wọu Iạ e, tawe hinone makoạ muritẹ̌-Ku. Kerene lai isaing kụkěndagu anạe esẹ arau anạe wawine limembo wọu Iạ e.
40010038	Dingangu i sain tawe mapulu mamasaěng kuruisẹ̌ e ringangu tumol᷊e si Siạ, ute tawe hinone makoạ muritẹ̌-Ku.
40010039	I sai mẹ̌tẹ̌tatahangu pẹ̌bawiahẹ̌ sarung kailangeng pẹ̌bawiahe, arawe i sai mẹ̌tẹ̌tatahangu pẹ̌bawiahẹ̌ e ual᷊ingu satiane si Siạ, e ute, sarungbe makahombang pẹ̌bawiahẹ̌."
40010040	"I sai manarimạ i kamene ute, manarimạu Iạ. Dingangu i sai manarimạu Iạ e ute manarimạ i Sie něndoloh'u Iạ e.
40010041	I saim manarimạu nabi, ual᷊ingu i sie kai nabi ute, sarung manarimạ bawal᷊ise waug'u sěngkatau nabi. Dingangu i sai manarimạu sěngkatau mapia ual᷊ingu i sie mapia ute, sarung manarimạ bawal᷊ise waug'u sěngkatau mapia.
40010042	I sai mapěnginungu sěngkatau wọu tal᷊oaran sire kasiang ini e manịeng tumbạ u akẹ lěnding ual᷊ingu i sie kawe muritẹ̌-Ku ute, pěmpangimangke u i sie mambeng těngadẹ̌ sarung manarimạ bawal᷊ise!"
40011001	Sarạeng i Yesus bọuten nangonggọu manga těntiron'E kerene su murit'E mapul᷊o dua e, i Sie naněntangken tampạ ene. I Sie tamai maněntiro ringangu mangeken hengetang'u Ruata su manga soa mararanine.
40011002	I Yohanes Mananahani nạung kạtatahungkụe kai nakaringihẹ̌ kakakoạu munarang Kristus. Bọu e i sie něndoloh'u tumatol᷊ene pirang katau apakạkoạ sarang anung Yesus pakịbal᷊o, angkuěng,
40011003	"I Tuang ngae sarung duměnta kere su kědom Mawu Ruata, arau i kami kai mangampal᷊ẹ̌ taumata wal᷊ine?"
40011004	Mawu Yesus simimbang, "Pěmpẹ̌bal᷊ịe kụ paul᷊ị si Yohanes apang kinaringihẹ̌ dingangu kinasilong kamene:
40011005	Tau wuta nakasilo, tau peosẹ̌ nakaral᷊eng, taumata piạ sakịe su pisị makạtatakụe nul᷊e; tau wengelẹ̌ nakaringihẹ̌, taumata nate e nẹ̌biahẹ̌ kapia, ringangu Injilẹ̌ e nihabarẹ̌ bue su taumata kasiang.
40011006	Kariangkamang kụ i sain tawẹ banggilu mẹ̌binsị u Iạ e!"
40011007	Samurin manga rarolohang i Yohanes ene naral᷊eng, tangu Mawu Yesus nanětạe něhengetang su taumata l᷊awọ mạanung Yohanes, angkuěng'E, "I kamene něngkakoạ sol᷊ong banua l᷊inggi e kai nẹ̌kakěllạe apa? Děmpugẹ̌ tẹ̌tiukangu anging?
40011008	Kai a tamai nịkakěllaěng i kamene? Arau kai sěngkatau mẹ̌pẹ̌pakeang mal᷊ěnggihẹ̌ ngae? Taumata apam mẹ̌pẹ̌pakeang kerene ute kai mětẹ̌tanạ su wal᷊em mararatu.
40011009	Unụe wue i kamene makoạ sol᷊ong banua l᷊inggi? Měmanda sěngkatau nabi tangu? Kahěngang bue, luhud'u něngalembo l᷊ai wọu sěngkatau nabi.
40011010	Batụ u kai i Yohanes ene ilẹ̌habar'u Winohẹ Susi ini, 'Ini e kai rarolohangku, angkuěngu Mawu Ruata, Iạ dimoloh'i sie pěngal᷊imona wọ'i kamene tadeạu i sie mamuka ral᷊eng baug'i kamene.'
40011011	Pẹ̌tahěndung! Su dunia ini tawẹ taumata limembo wọ'i Yohanes Mananahani. Maning kerene, i saing kakạdodokange su tal᷊oarang kawanuan Duata e limembowen gẹ̌guwạ wọ'i Yohanes.
40011012	Dokeng bọ'i Yohanes mạngekeng habarẹ̌ sarangkeng orasẹ̌ ini e, kawanuan Duata e rẹ̌dokatengu taumata apam měngkai mạngal᷊ạ kawasa e ringangu wuntal᷊ẹ̌.
40011013	Sarang darěntang Yohanes, kal᷊awọu titan Musa ringangu těntiron manga nabi e měnẹ̌něbal᷊'u apang hinom mariadi.
40011014	Kụ kereu i kamene měmpangimang bue ute, i Yohanes ene kai i Elia, kụ darěntane seng nitěbal᷊ẹ̌.
40011015	I sain piạ tul᷊ine ute pẹ̌daringihẹ̌!
40011016	Takụ isihing suapa tangu taumatang orasẹ̌ ini e? I sire kai kere manga rariọ mạhungkaiang su pasarẹ̌. Sěnggal᷊ipoho e měmpẹ̌kẹ̌kui si sire wal᷊ine,
40011017	'I kami mẹ̌kantarị u kakantarị makal᷊uasẹ̌ si kamene, kaiso i kamene mang tawẹu měmpẹ̌sal᷊ai! I kami e mẹ̌kantarịeweng kantarị u pěhampugang kaiso i kamene mang tawẹu mahunsangị!'
40011018	I Yohanes e riměnta -- i sie nẹ̌puasa ringangu tawe nanginung anggorẹ̌; kụ taumata e němpẹ̌bera, 'I sie kai nikasetangeng!'
40011019	Ěndaị Ahus'u Taumata e riměnta -- i Sie kimaěng dingangu něnginung; mase taumata e němpẹ̌bera, 'Kakělla tau ěndaị! Kombangeng, tahawukaneng, hapịu maghaghělle bea ringangu taumata warạdosa.' Maning kerene, kai katatahuěnnan Duata e limětạ bue wọu kal᷊awọu ual᷊ine."
40011020	Bọu e Mawu Yesus nanětạe naněngkul᷊ẹ̌ kal᷊awọu soa, suapang i Sie kasauange mẹ̌koạ tanda makal᷊aherang. Batụ u taumata suapan soa ene tawe mapulu mẹ̌tobatẹ̌ bọu rosan sire.
40011021	"Kạěngkěhang i kamene Korazim! Dingangu kaěngkěhang lai i kamene, Betsaida! U kamagengu kal᷊awọu tanda makạl᷊aherang nikoạe seng nariadi sutal᷊oarang kamene su Tirus dingangu Sidon, ute angkeěnge taumata apan sene sembem marěngụ němpẹ̌tobatẹ̌ bọu kal᷊awọu rosan sire ringangu němpẹ̌lutu mase němpanawuh'u awu su těmbọ i sire.
40011022	Pẹ̌tahěndung, u su Ěllong Kiamatẹ̌, taumatan Tirus dingangu Sidon e limembowen kal᷊owọe ampungang u Ruata wọu i kamene!
40011023	Ringangu i kamene Kapernaum! I hengkẹ sarang sorga ngae i kamene? Tala wue! Buạ i kamene ute sarung iwahung su naraka! U kawe mangạewe kal᷊awọu tanda makạl᷊aherange nikoạ sutal᷊oarang kamene e seng nikoạ l᷊ai su Sodom, ute Sodom e wẹ̌dangbe lai ene orasẹ̌ ini!
40011024	Pẹ̌tahěndung! U su Ěllong Kiamatẹ̌ e tau Sodom sarungbe limembong kal᷊owọe ampungang u Ruata e wọu i kamene!"
40011025	Su tempo ene Mawu Yesus někal᷊iomaneng, "O i Amang, Mawu mẹ̌ngẹ̌ngawasa l᷊angị ringangu dunia! Iạ makitarimakasẹ si Kau, u kěbị ini e kinal᷊irungu wọu mapapande ringangu matatahuěnna e, kụ nilahẹu su taumata rararodọ.
40011026	Kụ kai ene nạung mětẹ̌tatahino si Amang."
40011027	Mase Mawu Yesus něhengetang, "Patikụ sạbarange seng nisarakang i Amange si Siạ. Tawẹu makakiral᷊a Ahusẹ̌, sul᷊iung Amang. Tawẹu l᷊ai makakiral᷊a si Amang, sul᷊iung Ahusẹ̌, dingangu si sai-saịewe pělahekang i Amang kahiạeweng Ahusẹ̌ e.
40011028	Děntako su anu-Ku i kamene kěbị apan něngkasaghedẹ̌ dingangu něngkawěhạ u wawawaěnge; Iạ e sarung mapangirul᷊eng kamene.
40011029	Pěmpẹ̌tol᷊eko tita-Ku e dingangu pěmpangěndungko si Siạ e i kamene. U Iạ ini e kai masikome ringangu masanạ naung-Ku, kụ i kamene sarung makapěndang mal᷊unsemahẹ̌.
40011030	U kal᷊awọu tita-Ku e makạl᷊uasẹ̌, dingangu wawawaěng Takụ pakipasaěng si kamene e mahaěng!"
40012001	Piạ sěnsul᷊e su ěllon Sabatẹ̌, piạ e Mawu Yesus simahe wael'u gandung, manga murit'E e nanětạe němpaměnsạ gandung, kụ nahungkaěng batụ u kai seng kinal᷊unusang.
40012002	Sarangke kinasilon tau Farisi e ute i sire němpẹ̌berạe si Sie, "Kěllạe! Manga murit'U e limawang torat'i kitẹ dingangu němpẹ̌koạbe apan isẹ̌sěding su ěllon Sabatẹ̌."
40012003	Mawu Yesus simimbang, "I kamene kai ta nakạbasa apa kinoạ i Daud piạ i sie ringangu manga taumatane kinal᷊unusang?
40012004	I sie kawe simuẹ̌ su ral᷊ungu Wal᷊em Mawu Ruata; mase kimaěng borotẹ̌ nạung seng nakoạ sasěmba su Mawu. Sěmbal᷊iau tumuhụ torat'i kitẹ e, i sire sěndinganenge kawe pělli mahungkaěng borotẹ̌ ene kaiso mantịewen manga imange wotonge.
40012005	Arau kai wědang ta nakạbasa i kamene su ral᷊ungu torat'i Musa u apang ěllon Sabatẹ̌ e manga imang mẹ̌munara su Wal᷊em Mawu, kụ lụl᷊ampa atorang'u ěllon Sabatẹ̌, kai tawe nipẹ̌sal᷊a?
40012006	Tatingangko apa takụ niwera ini: ěndaị kai piạ limembong kasěllahe wọ'u Wal᷊em Mawu e.
40012007	Su ral᷊ungu Winohẹ Susi e mạbawohẹ: I kẹ̌kapuluku e kai pẹ̌kakakěndagẹ̌ e, wal᷊inewe sasěmba binatang. Kereu i kamene kahěnga-hěngang nakaěnna waweraku e, ute mambeng tawe sarung mapẹ̌sal᷊ang apan tawẹ sal᷊ane.
40012008	Baugu Ahus'u Taumata e kai kawasa su ěllon Sabatẹ̌ e."
40012009	Mawu Yesus naněntangken tampạ ene kụ simuẹ̌ su wal᷊em pẹ̌kakal᷊iomanengang.
40012010	Akutẹu sene kai piạ tau l᷊imane sěmbẹ̌ka nipatene. Pirang katau mědẹ̌deạ aị u mapẹ̌sẹ̌sal᷊a Mawu Yesus kụ měmpạkibal᷊o si Sie, "Botonge mapakapian masasakị su ěllon Sabatẹ̌?"
40012011	Mawu Yesus simimbang, "Mangawe piạ u sěngkatau wọu tal᷊oarang kamene piạ dombane, kụ su ěllon Sabatẹ̌ domba ene nataho su wangka maral᷊ung; kụ kereapa wue taghuang'u domba e tawe měněngal᷊ẹ̌ kụ mamatung domba e wọu lohange?
40012012	Kutẹu taumata e kawe limembom mạarěga wọu domba e! Kụ mạeng kerene, botonge wue mẹ̌tul᷊ungu taumata su ěllon Sabatẹ̌."
40012013	Bọu e i Yesus nẹ̌bera su tau limane nipatene sěmběka e, "Ul᷊uhẹ̌ko limanu." Tau ene něngul᷊uhẹ̌ limane, kụ lima ene napia kere limane sěmběka.
40012014	Arawe taumata'm Farisi e nahunsẹ̌bangke wọu wal᷊en pẹ̌kakal᷊iomanengange, mase němpẹ̌kakirẹ e mẹ̌deạu mamate.
40012015	Mawu Yesus nakahěngangke u tau Farisi e piạ dial᷊e rumokạ si Sie. I Sie rimal᷊engke wọu ene kutẹu kai nitol᷊eěngu taumata l᷊awọ-l᷊awọ, kụ i Sie napakapian kal᷊awọu masasakị.
40012016	Kụ i Sie nẹ̌sẹ̌dingken sire měmpẹ̌bawěken Sie su taumata wal᷊ine.
40012017	Ual᷊ingu ene ute nisěhụe apang pinẹ̌hengetang'u Mawu Ruata kere těbal᷊u Nabi Yesaya,
40012018	"Kai ini e rarolohang-Ku Takụ pinile, i Sie ikẹ̌kěndagẹ̌-Ku ringangu mětẹ̌tatal᷊ahino su naung-Ku e. Rohkẹ̌-Ku e Takụ isarakang si Sie, kal᷊aadilẹ̌-Ku e sarung ipakasingkạ su patikụ bansa.
40012019	I Sie tawe sarung manitori arau měmansagẹ̌, arau mẹ̌tahawerang su manga ral᷊eng gaghuwạ.
40012020	Hiung napěkuhẹ̌ e tawe pědiang'E ringangu sol᷊o mědẹ̌dusẹ̌ e tawe tiukang'E. I Sie sarung mẹ̌tatětol᷊ẹ̌ sarang makawunạ u kạadilẹ̌;
40012021	patikụ bansa e samatang mělẹ̌harapẹ̌ si Sie."
40012022	Ene niěntude su anun Yesus sěngkatau wuta ringangu ta kawawera ual᷊ingu pinẹ̌kawasaěngu rohkẹ̌ dal᷊akị e. Mawu Yesus napakaul᷊en tau ene hakịu i sie nakawera ringangu nakasilo.
40012023	Kal᷊awọu taumata e něngkaherang kụ němpẹ̌bera u, "Wal᷊inewe i Sie ini ngae Ahus'i Daud kere nạung su kẹ̌do e?"
40012024	Arawe tau Farisi nạung makạdingihẹ̌ ene, i sire němpẹ̌simbah'u, "Tau ěndaịe kětạeng makạpanokol᷊ẹ̌ rohkẹ̌ dal᷊aị e ual᷊ingu i Beelzebul, těmbonangu manga rohkẹ̌ dal᷊aị e, seng nangonggọu kawasa si Sie."
40012025	Mawu Yesus masingkạu tiněnnan tau Farisi e, kụ i Sie něhengetang si sire, "Kamageng kararatuang sěmbaụ mapahiạ pirang kamonaěng, mase sěmbaụ dingangu wal᷊ine mẹ̌daral᷊aị, ute kararatuang ene tawe tumei, kaiso mang maromba. Dingangu soa sěmbaụ arau wọu tal᷊oarang anạ u sěngkatau e mẹ̌kal᷊iaesẹ̌ kụ měmpẹ̌sẹ̌dụ sěmbaụ su wal᷊ine ute mang maghoghahẹ̌.
40012026	Kerene lai su ral᷊ungu kararatuang'u setang; kereu kamonaěng sěmbaụ měndal᷊aị kamonaěng bal᷊ine ute, kararatuang'u setange seng napahiạ-pahiạ kụ mang sarung magholang.
40012027	I kamene měbẹ̌bera u Iạ mạnokol᷊ẹ̌ rohkẹ̌ dal᷊aị ual᷊ingu kawasam Beelzebul. Kamageng kerene ute, kai ual᷊ingu kawasan sai tumatol᷊e si kamene e měmpanokol᷊ẹ̌ rohkẹ̌ dal᷊aị? I sire apan tumatol᷊e si kamene hala e mapẹ̌sẹ̌sal᷊an kamene!
40012028	Arawe Iạ e kawe mạnokol᷊ẹ̌ rohkẹ̌ dal᷊aị ual᷊ingu kawasan Rohkẹ̌ u Ruata. Kụ ene mangal᷊ene ute, Mawu Ruata e seng manětạ mẹ̌parenta su tal᷊oarang kamene!
40012029	Kereapa tangu makakasuẹ̌ su wal᷊en sěngkatau taumata matoghasẹ̌ kụ mamul᷊aho rarotonge, kereu i sie tawe mangikị tau matoghasẹ̌ e kal᷊imona? Mase wọu ene i sie wuhụe makapul᷊aho rarotonge.
40012030	I sain tawe manumbẹ̌ka wọu Iạ e ute nal᷊ahẹu i sie rumokạ si Siạ. Dingangu i sai tawe mẹ̌sumbala Siạ e ute, mambeng těngadẹ̌ makagholang hal᷊ẹ̌-Ku!
40012031	Ual᷊ingu ene ute, kěngkasingkạko, kereu i sai měkẹ̌koạ dosa ringangu měbẹ̌berang lahinakang, i sie wotonge i kaampung. Kai kamageng i sie měhinakang Rohkẹ̌ u Ruata e i sie tawe ikaampung!
40012032	Arawe kereu i sie kawe mẹ̌bẹ̌berang bawera ipěndokạ Ahus'u Taumata, i sie wotonge kaampung, arawe kamagengu i sie kawe měhinakang Rohkẹ̌ u Ruata ute, i sie tawe kaampungang, baẹ orasẹ̌ ini kerene lai su aheratẹ̌ e!"
40012033	"Mědeạu makahombangbe wuang kalu mapia e ute kalune harusẹ̌be lai mapia. Kereu kalune ral᷊akị, ute wuane mal᷊aing dal᷊akị. U kai wọu wuane kapẹ̌kiral᷊aěng kalune.
40012034	I kamene taumata ral᷊aị, i kamene kai makapẹ̌berawen mapia kereapa, kereu i kamene kawe ral᷊aị? Apang iwẹ̌bera'm mohong, ute ene kai tụtompẹ bọu ral᷊ungu naung!
40012035	Taumata mapia e kai měbẹ̌bera manga hal᷊ẹ̌ mapapia e batụ u i sie kai napenẹ u kapia. Arawe taumata ral᷊aị kawe mẹ̌bẹ̌bera manga hal᷊ẹ̌ daral᷊aị e batụ u i sie kai napenẹ u karal᷊aị.
40012036	Kụ pẹ̌tahěndungko: u su Ěllong Kiamatẹ̌, sěngkatau-sěngkatau e měnal᷊ud'u apam bawerane kụ tawe mẹ̌tatal᷊ahino.
40012037	U kai wọu manga waweranu hala e kụ sarung ipakẹ ipěnilakehu i kau měnsang nẹ̌sal᷊a arau nihino."
40012038	Bọu e pirang katau mananěntiro agama ringangu manga tau Farisi e němpẹ̌bera, "Tuang Guru, i kami kai mapulu reng makasilo si Tuang mẹ̌koạ tanda makạl᷊aherang."
40012039	"Apạe karal᷊aị dingangu kạduruhakane manga taumata tempo ini!" angkuěng u Mawu Yesus. "I kamene mědẹ̌dorong si Siạ pẹ̌koạ tanda makạl᷊aherang? I kamene tawe ghělirang u tanda makal᷊aherange maninglai tumbạu sěmbaụ, tabeạu katewe tanda makal᷊aherang i Nabi Yunus.
40012040	I Yunus e nạung těllu ěllo těllu hěbi su ral᷊ungu tiangu kinạ gẹ̌guwạ. Kerene lai Ahus'u Taumata e mal᷊aing těllu ěllo těllu hěbi su ral᷊ungu unid'u dunia.
40012041	Su Ěllong Kiamatẹ̌ tumanạ u Niniwe sarung měmpẹ̌bangung dingangu taumatang orasẹ̌ ini kụ měmpẹ̌hukung i sire. U taumatan Niniwe e kai seng němpẹ̌tobatẹ̌ bọu kal᷊awọu rosan sire, piạ i Yunus e seng měnẹ̌nasẹ̌ si sire. Kaiso orasẹ̌ ini e ěndaị piạkong lai nangělembong kasěllahe wọ'i Yunus e!
40012042	Su Ěllong Kiamatẹ̌ e, datu wawine wọu wanuan sěmběkang timuhẹ̌ e sarung mẹ̌bangung dingangu taumata orasẹ̌ ini e kụ měhukung i sire. U i sie riměnta wọu pondol᷊'u dunia e mědeạu makaringihẹ̌ kapanden Salomo. Kutẹu ěndaịe kawe piạ nangělembong kasěllahe wọ'i Salomo!"
40012043	"Kamageng rohkẹ̌ dal᷊aị e měmpẹ̌sěbang bọu pẹ̌sěngkatau, ute rohkẹ̌ ene měpẹ̌paiwuhị banua mamara mědeạu pěngirul᷊eěng, kaiso tawe makal᷊ahombang.
40012044	Ual᷊ingu ene i sie nẹ̌berau, 'Iạ sarung mẹ̌bal᷊ị kạpia su wal᷊e kụ seng takụ nitěntang.' Ene i sie nasongọe sene, kutẹu wal᷊e e kawe tạ taune, wurẹ̌si ringangu mahundugẹ̌.
40012045	Mase i sie rimal᷊eng kụ němaringang si sire pitu rohkẹ̌ bal᷊ine kụ limembong karal᷊aịe wọ'i sie. Bọu e i sire simuẹ̌ su tau ene, kụ nẹ̌tumanạ sene. Kụ pangěnsueěnge kakakoạu tau ene napal᷊iung karal᷊akịe wọu kal᷊amona. Kụ kerene lai sarung mariadi su taumata raral᷊aị orasẹ̌ ini."
40012046	Ene Mawu Yesus bẹ̌dang kạpěhengetange su taumata l᷊awọ-l᷊awọe, tangu narěntạe i ninang'E ringangu anạ u sěmbaụ'E. I sire mạhundarisị su l᷊ikude mědeạu mẹ̌bisaran Sie.
40012047	Sěngkatau wọu tal᷊oaran taumata l᷊awọe nẹ̌berạe si Yesus, "Tuang, i ninang dingangu manga anạ u sěngkataun Tuang e ene wawa su l᷊ikudẹ̌. I sire mapulu mẹ̌bisaran Tuang."
40012048	Mase Mawu Yesus simimbang, "I sai i ninang-Ku? I sai manga anạ u sěngkatau-Ku?"
40012049	Bọu e i Sie naněbọ su manga murit'E ringangu nẹ̌bera u, "Kakěllạe, kai ini e i ninang-Ku ringangu manga anạ u sěngkatau-Ku.
40012050	Taumata apam měmpẹ̌kẹ̌koạ kapulung Amang-Ku su Sorga, ute i sie anạ u sěngkatauku esẹ, anạ u sěngkatauku wawine ringangu i ninangku."
40013001	Su ěllo l᷊ai ene Mawu Yesus simẹ̌bangke wọu wal᷊e ene, mase nakoạ sarang biwih'u rano e kụ kimaiang sene.
40013002	Mal᷊awọ kahěngang taumata němpẹ̌tampung němpěliwung Mawu Yesus, hakịu ene i Sie simakẹ e su sakaeng kụ naiang, arawe taumata l᷊awọe mạhundarisịete su apeng e.
40013003	Mase Mawu Yesus naněntirọeng hal᷊ẹ̌ lawọ nẹ̌pakẹ u papinintu kerei. "Tangu kai piạ sěngkatau měnanawuhẹ̌, dimal᷊eng nanawuhẹ̌ bine," kerene Mawu Yesus nanětạu wěkene.
40013004	"Ara kapẹ̌nawuhe, piạ e wine nasawuhẹ̌ su ral᷊eng. Kụ manụ u winalangeng e riměnta kụ bine e nasueng temọe.
40013005	Piạ l᷊ai nasawuhẹ̌ su tampạ mawatu, kụ ěntanane mahal᷊i. Manga wine ene měngkate timuwo ual᷊ingu ěntanane manipị.
40013006	Ara matangěllo e nasahengkẹ e, tangu manga hětịe nanětạe něngkalolang bọu e nahẹ̌gu ringangu nate waug'u hamụe tawe tumanịu maral᷊ung.
40013007	Piạ l᷊ai wine nasawuhẹ̌ su tal᷊oaran manga sumpinị. Manga sumpinịe nahuntuwo ringangu němpangěpisẹ̌ manga hětịe ene, sarangkewen nate.
40013008	Kai piạbe lai wine nasawuhẹ̌ su ěntana mapia, mase němpẹ̌buạ e; piạ u mahasụ, piạ u ěnnungu pul᷊o, dingangu piạbe lai něhaweng sarang těllum pul᷊o su sul᷊ene."
40013009	Nasueẹng běkene papinintu ene Mawu Yesus něhengetang u, "I sain piạ tul᷊ine pẹ̌daringihẹ̌!"
40013010	Ene manga murit'i Yesus němpẹ̌haungke dingangu němpẹ̌kiwal᷊ọe si Sie, "Kawe unụe i Tuang měpẹ̌papinintu kereu mẹ̌bisaran taumata l᷊awọe?"
40013011	Mawu Yesus simimbang u, "Batụ u i kamene semben nionggotangu al᷊amatẹ̌ mědeạu makakasingkạu rahasiang kereapa Ruata e mẹ̌parenta, arawe i sire ute tala wue.
40013012	U si sai'm piạ sarung onggotang limembong kal᷊awọe, ringangu si sie ute sarung ipẹ̌dal᷊embo. Arawe si sain tala ute, apạewen pẹ̌kadodọ si sie ute sarung pangul᷊eěng.
40013013	Kai ene hakịu Iạ měpẹ̌papinintu kereu mẹ̌bisaran taumata l᷊awọ, ual᷊ingu i sire měmpěmẹ̌manda wue, kai mẹ̌sul᷊ungu tawe makasasilo, i sire měmpědẹ̌daringihẹ̌ bue kai mẹ̌sul᷊ungu tawe makararingihẹ̌ dingangu tawe makal᷊aěnna.
40013014	Ual᷊ingu ene ute natuhụe kere nitěbal᷊u Nabi i Yesaya, 'Ruata něhengetang: I sire sarung tatapẹ̌ měmpědẹ̌daringihẹ̌ kai tawe makaěnna; i sire sarung tatapẹ̌ měmpẹ̌kẹ̌kakělla kai wẹ̌ga wue apan seng nariadi.
40013015	U naungu sěngkawanuang ini e sen něngkal᷊umu, tul᷊in sire sen nẹ̌bengelẹ̌, dingangu matan sire sen nipakawuta. Ini e niapakariadi tadeạu matan sire kumbahang měmanda, tul᷊in sire kumbahang dumaringihẹ̌, naung i sire kumbahang makahěngang mase kumbahang mẹ̌sul᷊e su anuku, kụ Iạ e mapakaul᷊en sire.' "
40013016	"Kai enẹ e kapiane i kamene," angkuěngu Mawu Yesus su manga murit'E, "u i kamene kahěnga-hěngang makạsilo ringangu makạdingihẹ̌.
40013017	Pẹ̌tahěndungko, kai lawọ nabi ringangu taumata masatia su Ruata mẹ̌měnningu kumakělla apang kẹ̌kakěllaěng i kamene orasẹ̌ ini, kai i sire tawe makasilo. I sire mapulu měmpẹ̌daringihẹ̌ apang kinaringih'i kamene orasẹ̌ ini, kai i sire tawe makaringihẹ̌."
40013018	"Pẹ̌daringihẹ̌ko apa mangal᷊em papinintu mạanun mananawuhẹ̌ e.
40013019	Bine apan nasawuhẹ̌ su ral᷊enge tabidạu taumata apan nakaringihẹ̌ habar'u mạanun kereapa Ruata e mẹ̌parenta, kai tawe makal᷊aěnna. I ral᷊akịe riměnta ringangu nangaho apan seng nisawuhẹ̌ su ral᷊ungu naung i sire.
40013020	Bine kụ nisawuhẹ̌ su tampạ mawatu, tabidạu taumata kụ makạdingihẹ̌ injilẹ̌ ene, apid'u něnarimạ u naung mal᷊uasẹ̌.
40013021	Kaiso habarẹ̌ ene tawe něhamụ su ral᷊ungu naung'i sire, hakịu tawe mararěpang. Lẹ̌pase i sire kinahombangengu susa arau tatumbiagẹ̌ kahian injilẹ̌ e apid'u nẹ̌sunial᷊ẹ̌.
40013022	Bine kụ nasawuhẹ̌ su tal᷊oaran sumpinị e tabidạu taumata makạdingihẹ̌ injil'u Ruata, kaiso kai ghụgěnggangu pẹ̌bawiah'i sire ringangu mapulum pẹ̌bawiahẹ̌ marange. Ual᷊ingu ene, injilẹ̌ e nahepesẹ̌ su ral᷊ungu naung i sire hakịewen tawẹ buane
40013023	Arawe wine kụ nasawuhẹ̌ su ěntana mapia e tabidạu taumata apam makạdingihẹ̌ injilẹ̌ e apid'u nakahěngang. I sire měmpẹ̌bua mal᷊awọ, piạ u mahasụ, piạ u ěnnungu pul᷊o, ringangu piạ u l᷊ai těllum pul᷊o su sul᷊ene kal᷊awọe."
40013024	Mawu Yesus nẹ̌běke papinintu lai wal᷊ine su taumata l᷊awọe angkuěng'E, "Kereu Mawu Ruata e mẹ̌parenta ute kakakoạe kai mẹ̌sul᷊ungu papinintu kerei: Piạ sěngkatau mělahěnsinuang nangasị u wine mapia su waele.
40013025	Su sěhěbi piạ i sire kạpahuntikịe kěbị, sědụe riměnta nanawuhu wineng ěhe su tal᷊oarang gandung ene, mase něnggeang.
40013026	Sarạeng manga gandung ene timuwọe ringangu manga wurạe němpẹ̌songkangke, kutẹu manga ěhe kinasilọe lai.
40013027	Kutẹu manga ěllange němpẹ̌songọe su anun taghuang u waelẹ̌ e ringangu němpẹ̌bera, 'I tuang bal᷊inewe měsẹ̌suangu wine mapia su wael'i Tuang? Kụ kai kereapa tangu sarang kawe piạ ěhe timuwo sene?'
40013028	Taghuangu waelẹ̌ e simimbang u, 'Ene e kai nịkakoạ u sědụ.' Mase manga ěllange němpẹ̌berạe kapia, 'I tuang mapulu kereu manga ěhe ene tamai ěbukang i kami?'
40013029	'Balạe,' angkuěng'E, 'U kamagengu ěhe e kawe ěbukang ute měntěhang gandung kawe lai maěbụ dingang.
40013030	Balạe apatuwo sěngkakatuwo sarang pamaměnsạe. Iạ e hẹ̌dowen mẹ̌bera su taumata apan měmaměnsạu: Komol᷊ẹ̌ko kal᷊amona manga ěhe e, ikị kụ tutung. Masene pěmpangomol᷊ẹ̌ gandung kụ desọ su ral᷊ungu wasung.' "
40013031	Mawu Yesus nẹ̌běkeng lai papinintu sěmbaụ su taumata l᷊awọ, angkuěng'E, "Kawasan Duata e, kakakoạe kai kere papinintu: Bakị u sasawi sěmbaụ nial᷊ạu sěngkatau, kụ nisuange su waele.
40013032	Bakị u sasawi ene kai kakạdọdokangu kěbị bine. Kai kamageng seng tumuwo e ute i sie makoạ kasariaěngu patikụ sasuang. I sie makoạ kakaluang gaghuwạ hakịewen pěbẹ̌baesangu manụ u kinoaěng su manga lelange."
40013033	Mawu Yesus nẹ̌běken lai papinintu wal᷊ine sěmbaụ su taumata l᷊awọu, "Kawasang Mawu e kai kere kakakoạu lahaesẹ̌ nial᷊ạ u sěngkatau wawine, kụ nikaugẹ̌ nipẹ̌dal᷊aụ u tapoěng ěpạ pul᷊o su literẹ̌ sarang nasue timuwo!"
40013034	Kěbịe nitěntiro'm Mawu Yesus su taumata l᷊awọe ringangu papinintu.
40013035	Ual᷊ingu ene nasěhụe apang kụ nitěbal᷊u nabi u, "Iạ e sarung mẹ̌papinintu kereu mahumbisaran sire; Iạ e sarung mělahẹu kal᷊awọu apam mạpapěnnisẹ̌ dokeng bọu karariadin dunia ini."
40013036	Bọu e Mawu Yesus něnggeangken taumata l᷊awọe, mase rimangeng su wal᷊e. Manga muritẹ̌ e himaungke kụ němpẹ̌berau, "Kěnangko i Tuang pěnualagẹ̌ si kami mangal᷊em papinintun ěhe su tal᷊oarang gandung e."
40013037	Mawu Yesus simimbang, "Měnanawuhẹ̌ bine kụ mapia e ute kai Ahus'u Taumata.
40013038	Baelẹ̌ ene ute kai runia ini. Bine e mapia ene kai taumata apan seng nariadi kawanuan Duata e. Manga ěhe e ute kai apan taumata kụ manumběka setang.
40013039	Sědụ kụ měsẹ̌suangu manga ěhe ene ute kai setang. Tempom pěmaměnsạe ute kai Ěllong Kiamatẹ̌, dingangu taumata apan mạměnsạe ute kai manga malạekatẹ̌.
40013040	Kerẹewe ěhe e nịkakomol᷊ẹ̌ dingangu nịtatutung su putung, kerene lai sarung su Ěllong Kiamatẹ̌ e.
40013041	Ahus'u Taumata e sarung dumolohu manga malạekatẹ̌ měmpangomol᷊u apam makawodaị taumata mẹ̌barạdosa, ringangu kal᷊awọu taumata apam měmpẹ̌kẹ̌koạ dal᷊akịe wọu tal᷊oaran umat'E.
40013042	I sire kěbịe sarung iwahung su ral᷊ungu sunggilẹ̌ piạ putunge rụděllị; kụ sene i sire sarung piạ parahul᷊ungkang dingangu mẹ̌tatahangu sigěsạ.
40013043	Kụ i sai měmpẹ̌kẹ̌koạ kapulun Mawu e sarung sụsěnnang kere matangěllo su Wanuan Duata Wuhu e, Ruatạe i Amang i sire. Kụ kereu piạ tul᷊i ute pẹ̌daringihẹ̌ko!"
40013044	"Kamagengu Mawu Ruata mẹ̌parenta kakakoạe kai kere papinintu ini: kai piạ arětạ kụ mạl᷊aambung su ral᷊ungu ěntana kụ nikaěbakengu sěngkataue, mase nilẹ̌bing kapia su ral᷊ungu ěntana. Tangu kahiạen dal᷊uase tau ene nẹ̌bal᷊ụen patikụ darotonge, mase saụ nẹ̌sul᷊e kụ namělli ěntana ene."
40013045	"Kamagengu Mawu Ruata mẹ̌parenta kakakoạe kai kere papinintu ini: U kai piạ sěngkatau tahapẹ̌dagang mědẹ̌deạ mutiara maral᷊ěgadẹ̌.
40013046	Kutẹu sarạeng i sie nakahombangke mutiara sěmbaụ kụ tawẹ sihinge kal᷊ěnggihe, tangu i sie ringangu tamai nẹ̌bal᷊ụ u kěbị darotonge, bọu e namělli mutiara sěmbaụ ene."
40013047	"Kamagengu Mawu Ruata mẹ̌parenta kakakoạe kai nisihing su soma nipěllọ su rano, kụ nakal᷊iwung kal᷊awọu haghing kinạ.
40013048	Sarạeng soma e napenẹeng kinạ, ute niwol᷊eng sarang dul᷊unge kahian měnanoma. Bọu e i sire nahungkaiang němpamile kinạ. Apang mapapia e nitaho su manga l᷊uweng kinạ, arawe apan daral᷊akisẹ̌ e ute nirěmmẹ i sire.
40013049	Kerene lai su Ěllong Kiamatẹ̌, manga malạekatẹ̌ e sarung mapẹ̌dal᷊ahaen taumata apan dal᷊ai bọu taumata apam měkẹ̌koạ kapulun Duata.
40013050	Bọu ene taumata apan dal᷊aịe sarung iwahung su putung u rapuhang. Sene tangu i sire sarung mahul᷊ungkang dingangu masigěsạ."
40013051	"Kụ i kamene nakaěnnawe kěbị tamai ene?" kakiwal᷊ong Yesus. "Nakaěnna Tuang!" sasimbang i sire.
40013052	Mase Mawu Yesus něhengetang, "Kai ene hakịu apam měmpạněntiro agama kụ seng nakoạ kawanuan Duata e, kai mẹ̌sul᷊ungu sěngkatau taghuangu wal᷊e kụ nangukahẹ̌ apal᷊iwụ buhu ringangu těbe wọu pěndaresoěnge."
40013053	Ene, sarạeng nasuẹeng bẹ̌kene si Yesus kal᷊awọu papinintu tamai ene, i Sie něnggeangke wọu ene,
40013054	bọu e nẹ̌sul᷊e sol᷊ong banuane. Paịse tangu i Sie simuẹ̌ e naněntiro su kanisa, ringangu su taumata apan dụdaringihẹ̌ si Sie sene měngkai rụdal᷊inaụ. Ungkuěng i sire u, "Kai wọu apa i Sie ini nakahombang kapande kerene? Dingangu kai wọu apa wue i Sie nakahombang kawasa makapẹ̌koạ hal᷊ẹ̌ makạdal᷊inaụe?
40013055	Karạ kai anạ u basẹ̌ u kalu i Sie? Karạ kai i ninange i Maria; ringangu manga anạ u sěngkataune i Yakobus, i Yusup, i Simon, dingang i Yudas?
40013056	Dingangu karạ kawe mětẹ̌tanạ sini lai manga wawinene? Kai wọu apa i Sie nakahombang kěbị ene?"
40013057	Tangu i sire tawe měnarimạ i Yesus. Bọu ene i Yesus něhengetang si sire u, "Sěngkatau nabi e lẹ̌adateng balạewe su tampạ sude, tabeạu katewe su wanuane hala arau su wal᷊ene hala e."
40013058	Tangu Mawu Yesus e tawe nẹ̌koạ hal᷊ẹ̌ makạdal᷊inaụ natimu sene, watụ u i sire tawe měmpangimang.
40014001	Su tempo ene i Herodes datung Galilea e nakaringihẹ̌ teleng u mạanun Mawu Yesus.
40014002	Kụ i Herodes e nẹ̌berạe su manga ěllange, "Nal᷊ahẹ u ini mang i Yohanes Mananahani e nẹ̌bangung bọu tal᷊oaran taumata nate! Kụ kai ene hakịu i Sie makapẹ̌koạ hal᷊ẹ̌ makạdal᷊inaụ."
40014003	Batụ u kal᷊amonang ene i Herodes kai seng bọu nakisamẹ i Yohanes mase nipakihapusẹ̌ bọu e nipakitahungkụ. I Herodes nẹ̌koạ kerene kai ual᷊ingu kakakoạ i Herodias, kawingu tuarine sẹ̌sane i Filipus.
40014004	U nạung i Yohanes kai wọu nẹ̌bera kere ini si Herodes, "Kumbahang i kau mẹ̌kawing dingang i Herodias!"
40014005	Kutẹu nạung kapulung Herodes e kai měmate si Yohanes, kaiso i sie mạtakụ u taumata l᷊awọe, baug'u taumata l᷊awọe mạngiral᷊ingu i Yohanes e kai nabi.
40014006	Su tempọeng i Herodes měsẹ̌sal᷊iwangkeng ěllong kinariadiange, anạ i Herodias mahuala e nẹ̌sal᷊ai su těngong l᷊awọ. Pẹ̌sasal᷊aine měngkate makạl᷊uasẹ̌ naung i Herodes,
40014007	hakịu i Herodes nẹ̌kědo si sie ringangu kạsalune balạewe apan dorongange, sarung onggotang si sie.
40014008	Ual᷊ingu niwurungangken ninange ute mahuala ene nẹ̌bera, "Iạ mẹ̌dorong těmbọ i Yohanes Mananahani e onggọ si siạ orasẹ̌ ini e lai kụ taho su baki!"
40014009	Nakaringihẹ̌ dorong ene, i Herodes e měngkate nasusa-susa naunge. Kai ual᷊ingu i sie seng nẹ̌salu su těngong kal᷊awọu sakene, i sie nẹ̌parenta tadeạu rorongu mahuala ene pakịtuhuke.
40014010	I sie rimoloh'u taumata apakakoạ sarang tahungkụe mědeạu iapamotọ těmbọ i Yohanes.
40014011	Bọu e těmbọ i Yohanes e nisuẹ̌ mạtatal᷊endeng su wowom baki kụ nionggọ su mahuala ene. Mase mahuala ene naněpase lai sarang anun ninange.
40014012	Bọu ene manga murit'i Yohanes e nahunděntạe němpěngal᷊ạ bạdang i Yohanes kụ nịdal᷊ěbing. Bọu e i sire nahunděntạe němpẹ̌habar'u ene si Yesus.
40014013	Piạ i Yesus nakaringihẹ̌ habarẹ̌ e, i Sie simake sakaeng sẹ̌sane kụ nangal᷊ing bọu ene nẹ̌těngkahae. Kutẹu hal᷊ẹ̌ ene kinaringihen taumata ute, i sire němpaněntangkeng manga soan sire kụ timol᷊e si Yesus, nahul᷊ěngang.
40014014	Ene Mawu Yesus natumpạe wọu sakaeng kụ nakasilo taumata l᷊awọe, i Sie timal᷊ěntụen sire. Mase i Sie napakapiạen taumata masasakịe su tal᷊oaran sire.
40014015	Sěngkawawěllone, manga murit'i Yesus e himaungke kụ němpẹ̌bera si Sie, "Ěndaung seng bawěllo kutẹu tampạ ini e maghea. Mapiawe i Tuang pěndolohen sire ini aparal᷊eng, tadeạu makapamělliwe kaěng su manga apang kampong."
40014016	"Ta wahal᷊uasu i sire tamai," ungkuěng i Yesus, "i kamene e pakaěng i sire."
40014017	"I kami e kětạewen mạnaghuang borotẹ̌ limambaụ dingangu kinạ duambua!" Ungkuěngu manga murit'i Yesus e.
40014018	"Ěntude ramahi," ungkuěng i Yesus.
40014019	Bọu ene i Sie napakaiangu taumata l᷊awọe su rěmpugẹ̌. Bọu e i Sie nangal᷊ạe borotẹ̌ l᷊imam baụ dingangu kinạ duambua, mase rimal᷊ingara sol᷊ong langị, dingangu nakitarimakasẹ su Mawu Ruata. Bọu ene i Sie nangangompeng borotẹ̌ e ringangu l᷊imane kụ něgěllịe su manga murit'E pakịbal᷊awuhẹ̌ su taumata l᷊awọe.
40014020	I sire kěbịe nahungkaěngke sarang něngkal᷊aedẹ̌. Bọu e manga murit'E němpangomol᷊ẹ̌ lěmbeng kaěnge, mapul᷊o dua su luwene napenẹ.
40014021	Apan němpẹ̌kaěng su tempo ene ute mangawe lima hiwu su kataune, ta narekeng manga wawine ringangu manga rariọ.
40014022	Bọu e Mawu Yesus dimoloh'u manga murit'E nipẹ̌sakaeng kụ piněngal᷊amona si Sie rumakị sarang sěmbẹ̌kan dano, těntal᷊ang i Sie reng mẹ̌děndoloh'u taumata l᷊awọ iapakạpul᷊ẹ e.
40014023	Sarạeng taumata l᷊awọe napul᷊ẹ, Mawu Yesus simakạe su wul᷊ude, i Sie sẹ̌sane nẹ̌kal᷊iomaneng. Ene nahěbịe, kai Mawu Yesus e mang bẹ̌dang sene.
40014024	Kutẹu sakaeng nisakeěngu manga murit'i Yesus e, seng su l᷊oang u rano. Sakaenge mangkewen ipědẹ̌darereh'u wělladẹ̌ e, u anginge kai ipẹ̌sẹ̌somah'u sakaeng.
40014025	Su wěllạ u pukul᷊ẹ̌ tatěllu ringangu pukul᷊ẹ̌ ěnnung mal᷊ukadẹ̌, Mawu Yesus himaung si sire, rụdal᷊engke su wowong akẹ e.
40014026	Sarạeng manga muritẹ̌ nakasilo si Sie rụdal᷊eng su wowong akẹ tangu i sire měngkate apa himěkosẹ̌. "Himukudẹ̌!" kakiạ i sire něngkatakụ.
40014027	Arawe Mawu Yesus e měngkatewe lighạ simimbahẹ̌ si sire u, "Pakal᷊enehẹ̌ko! Iạ e kai i Yesus, abe katakụ!"
40014028	Mase i Petrus e nẹ̌berạe, "Kereu Mawu e kawe i Yesus, ute aparal᷊engko iạ e sol᷊ong anun'U su wowong akẹ."
40014029	"Děntạe," ungkuěng i Yesus. Kụ i Petrus timumpạe wọu sakaeng, kạdal᷊enge su wowong akẹ e kụ makoạ sol᷊ong anung Yesus.
40014030	Kutẹu piạ e i Petrus nakasilou kawe kaihạe anging su rano e, tangu natakụe i sie ringangu nanětạe kakạbul᷊use. "Mawu ambangeko!" kakiạe.
40014031	Ene i Yesus měngkatewe lighạ nangul᷊uh'u l᷊iman'E kụ něhěgo si sie, ringangu něhengetang, "Petrus, Petrus, i kau e měngkai wědang gụgoẹ̌u Iạ?"
40014032	Mase i rẹ̌dua e simakẹ e su sakaenge, kụ anginge lai nal᷊ědạe.
40014033	Tangu manga murit'i Yesus apan su sakaenge nasịhaungke kụ němpẹ̌suba si Sie. I sire němpẹ̌berau, "Mamben těngadẹ̌ u. Mawu e kai Ahus'u Ruata!"
40014034	Ene piạ e i sire narakịe su sěmběkan dano, i sire timumpạe su Genesaret.
40014035	Kutẹu sarạeng taumata sene nakasilo u kai i Yesus diměntae, tangu i sire měngkatewe napẹ̌kakekeng habarẹ̌ ene su kaguwạu wanua mạngělikụ soa ene. Mase kakěpal᷊ewem masasakị e niěntuden sire su anung Yesus.
40014036	Kụ i sire němpẹ̌dorong si Sie tadeạu wotongke manenggehẹ̌ lakụe, manịeng kětạeng humbun'E. Kụ kěbị apan nanenggehẹ̌ e napiạe.
40015001	Tau Farisi sěngkomol᷊ang dingangu mananěntiro agama pira-pira wọu Yerusalem nahunděnta sol᷊ong anung Yesus. I sire němpẹ̌kiwal᷊o si Sie,
40015002	"Unụe manga murit'U kawe lụl᷊ampa tundung i upung gaghurang i kitẹ? Mageng mahungkaěng, i sire kawe tawe měmpanguhasẹ̌ l᷊iman sire kal᷊amona kere su atorange!"
40015003	Mawu Yesus ute simimbangke si sire ungkuěng, "Kụ kawe unụe i kamene mal᷊aing lụl᷊ampa parentang Duata ual᷊ingu pamamewẹ tundung i upung gaghurang i kamene?
40015004	U Mawu Ruata kai něhengetang, 'Pangadatẹ̌ si amangu ringangu si ninangu, kụ i sai měngane si amang dingangu si ninange ute hinong pateěng.'
40015005	Arawe ungkuěng i kamene ute, mạeng u piạ u mẹ̌bera su gaghurange, 'Apạe angkeěng takụ ighěllị si amangku ringangu si ninangku, seng takụ nịsasěmba su Ruata,'
40015006	tangu tau ene seng tawe wahal᷊uas'u měngadatẹ̌ gaghurange. Kụ, ual᷊ingken tundung i upung gaghurang i kamene, ute i kamene kawe měmẹ̌malang hengetang'u Mawu Ruata.
40015007	I kamene kai tau mělle! Nihino-hino apan nitěbal᷊u Nabi Yesaya mạanung kamene, u,
40015008	'Kai kere ini ungkuěngu Mawu: Umatẹ̌ ini e kai měmpạngadat'u wiwih'i sire si Siạ, arawe naung i sire ute maraung Iạ.
40015009	Tawẹ gunane i sire měmpangadatẹ̌ Siạ, batụ u i sire kai mạněntirong atorangu taumata isẹ̌sihing i sire su atorangku.' "
40015010	Tangu Mawu Yesus kimuịe taumata l᷊awọe kụ něhengetang si sire, "Pěmpẹ̌daringihẹ̌ko mẹ̌deạu makaěnna!
40015011	Apan seng nawoko su mohonge tawe makakal᷊amuhụ taumata; tumbạeng apang mạl᷊ua wọu mohonge, ute kai ene makạkal᷊amuhụ si sie."
40015012	Mase manga murit'i Yesus nahunděnta kụ němpẹ̌bera si Sie, "Masingkạ bue i Tuang u i sire tau Farisi e kawe niměnggạu nakaringihẹ̌ hengetang i Tuang kawe kerene?"
40015013	Mawu Yesus simimbang, "Apạewen sasuang kụ bal᷊ine nisuang i Amang-Ku su Sorga e, kai ěbukang.
40015014	Manịeng aị sěmpike i sire tau Farisi ene. I sire kai měngangahạ buta; kụ kereu kawe wuta měngahạ buta ute i rẹ̌dua měngkawunsal᷊ẹ̌ sěngkawunsal᷊ẹ̌ su ral᷊ungu songe."
40015015	Ene i Petrus něberạe si Sie, "Tul᷊ungko i Tuang pělahẹu papinintu ene si kami."
40015016	Kutẹu Mawu Yesus simimbang si sire, "Kai ta nakaěnna i kamene?
40015017	Kai wěga i kamene, u apam masuẹ̌ su mohonge kawe sumuẹ̌ su tiang, kụ bọu e sumẹ̌bang kapia?
40015018	Arawe apan sụsěbang bọu mohong, ute kai měbẹ̌buạ bọu naung; kụ kai ene makạdiadi taumata mal᷊amuhụ.
40015019	U kai wọu ral᷊ungu naunge pěbẹ̌buakengu tiněnna raral᷊akịe, makạual᷊i taumata měmate, mawuang, mẹ̌sundal᷊ẹ̌, mẹ̌tako, mẹ̌sahiding konti, ringangu měhodatẹ̌.
40015020	Kakakoạ tamai ene makạual᷊i taumata mal᷊amuhụ, kai wal᷊inẹbe kumaěng u l᷊ima ta nịuhasẹ̌."
40015021	Bọu e Mawu Yesus dimal᷊engke naněntangu tampạ ene sol᷊ong banua maraning soan Tirus dingangu Sidon.
40015022	Ene piạ e sěngkatau wawineng Kanaan bọu wanua ene, lụhaung si Yesus kapẹ̌kẹ̌kuine, "Ahus'i Daud, tal᷊ěntụkong iạ! Anạku wawine e kai niwal᷊iuangu rohkẹ̌ dal᷊akị kụ tangu kakakoạe marasai."
40015023	Mawu Yesus e měngkate tawẹ kěndịe. Tangu manga murit'E němpẹ̌haungke si Sie kụ němpẹ̌dorong, "Tuang, dolohẹ̌ko apěngensọ bawine ěndaịe pakarau. I sie měngkate kětạeng měgẹ̌gahẹ su l᷊ikud'i kitẹ!"
40015024	Mawu Yesus simimbang, "Iạ e nirolohẹ̌ samatang baug'u kawanuang Israel e, tumange si sire apan něngkapal᷊idẹ̌."
40015025	Tau wawine ene himaungke kụ nẹ̌suba si Yesus kạpẹ̌berane, "Tul᷊ungko iạ, Mawu!"
40015026	Kai i Yesus simimbang, "Tawe hinone měngal᷊ạ kaěng u pal᷊ahanạ kụ iteledẹ̌ su manga asu."
40015027	"Kerene wue, Mawu," ungkuěngu wawine ene, "arawe asu e mal᷊aing kụkaěng manga popahẹ̌ apan měngkạhondosẹ̌ bọu medan mawune."
40015028	Mase Mawu Yesus něhengetangke si sie, "Ei wawine, mambeng masaria pěngangimangu e! Kariadịe apan dẹ̌dorongangu e!" Tangu wọuten orasẹ̌ ene anạe napiạe.
40015029	Ene Mawu Yesus naněntangken tampạ ene, kụ simělẹ e wiwih'u Ranong Galilea e. Bọu e i Sie simaka su wěntihe kụ naiang sene.
40015030	Mal᷊awọ taumata nahunděnta su anun'E němpangěntud'u tau kempal᷊ẹ̌, buta, peosẹ̌, mou ringangkewelain masasakị bal᷊ine. I sire němpanondang masasakị ene su těngong Yesus, kụ i Sie napakapian sire ene.
40015031	Taumata l᷊awọ apan ene sene měngkate apa měngkạherang, makạsilọ e apang mou makawera, kempal᷊ẹ̌ něngkapia, peosẹ̌ makạdal᷊eng, dingangu wuta makạsilo. Kụ i sire měngkate měmpẹ̌dẹ̌dalo Mawu Ruatang Israel.
40015032	Ene Mawu Yesus kimuịe manga murit'E mase něhengetang, "Iạ e tụtal᷊ěntụ u taumata l᷊awọ ini. Seng těllu ěllo karěngụe i sire měngkai ringangku kutẹu i sire seng tạ u kanengang. Iạ mạdiri wue i sire měngkapul᷊ẹ dingangu tiang tạ l᷊ohone, kibasị'u i sire mapinsang su ral᷊eng."
40015033	Mase manga murit'i Yesus nakiwal᷊ọe si Sie, "Kai makaěbạ kaěng bọu apa i kitẹ su wanua maghea ini waug'u taumata kal᷊awọe ini?"
40015034	"Pirambaụ borotẹ̌ si kamene? Mawu Yesus nakiwal᷊o si sire." "Pitumbaụ dingangu kinạ darodọ pirambua."
40015035	Tangu Mawu Yesus nangorọe taumata l᷊awọe niapahungkaiang su ěntana.
40015036	Mase i Sie nangal᷊ạe borotẹ̌ pitumbaụ dingangu kinạe kụ bọu e nakitarimakasẹ su Mawu. Bọu ene pinẹ̌kakakempangete borotẹ̌ dingangu kinạe ringangu l᷊iman'E, mase tinẹ̌gonẹ e su manga murit'E. Kụ i sire němpamahiạe su taumata l᷊awọ ene.
40015037	Kụ i sire nahungkaěng kěbị sarang něngkal᷊aedẹ̌. Bọu ene i sire němpěngomol᷊e manga lěmbeng kaěnge. Kěbị kal᷊awọe pitung kěmbuahẹ̌ napenẹ.
40015038	Kal᷊awọu manga esẹ apan nahungkaěng su orasẹ̌ ene tangu nạung ěpạ u hiwu su kataune, tawẹ nạdekeng manga wawine ringangu manga rariọ e.
40015039	Bọu e Mawu Yesus něndoloh'u taumata l᷊awọe pinakapul᷊ẹ. I Sie simakẹ e su sakaenge, kụ nawunạu wanuang Magadan.
40016001	Piạko tau Farisi ringangu Saduki pirang katau nahunděnta su anung Yesus měhěbagẹ̌ si Sie. I sire němpẹ̌dorong u i Sie apẹ̌kẹ̌koạko tanda makạl᷊aherang pạnahuntěngad'u rarěntan'E kai wọu anun Duata.
40016002	Mawu Yesus simimbang, ["Kamagengu matangěllo e kạsědạe, i kamene mạul᷊ị u, 'Wanua e mapia, u l᷊angịe kawe mahamụ.'
40016003	Dingangu mal᷊ukade wue ute, i kamene nẹ̌bera u, 'Sahěllo ini e rumasehẹ̌, u l᷊angịe kawe mahamụ dingangu malělubẹ̌.' Ho, i kamene masingkạbe mẹ̌patehẹ̌ banua ringangu makasilowe kakoạu l᷊angịe, arawe tatialan tempo e kawe tawe ikatighad'i kamene!"]
40016004	"Kai apạe karal᷊aị dingangu kawawal᷊ětohẹ̌ taumatang orasẹ̌ ini. I kamene měgẹ̌gaus'u Iạ e apěkẹ̌koạ tanda makạl᷊aherang. I kamene tawe panọdekangu tanda makạl᷊aherange sarang sěmbaụ tabeạu katewe tanda makạl᷊aherang bọu Nabi Yunus." Sarạeng bọu něhengetang kerene, i Yesus e naněntangken sire, mase rimal᷊eng.
40016005	Piạ e manga murit'i Yesus nahumpạen sěmběkan dano e, wuhụe kinasingkateng i sire u i sire kawe niwul᷊e nẹ̌bawa borotẹ̌.
40016006	I Yesus něhengetangke si sire, "Pakatateghang bue su ragin tau Farisi ringangu tau Yahudi e."
40016007	Nakaringihe manga wawera'm Mawu Yesus e, manga murit'E nanětạe němpahumbisara sěmbaụ su wal᷊ine. "I Sie nẹ̌bera kerene e kai puhinengu i kitẹ tawe němpẹ̌bawa borotẹ̌ e."
40016008	Mawu Yesus e masingkạ u apang ipạhumbisaran sire. Kụ i Sie něhengetang, "Unụe i kamene měmpạhumbisaran tawẹ borotẹ̌ niwawang kamene? I kamene kadodọ pangangimang e!
40016009	Kai wẹ̌dang ta nakaěnna i kamene ngae? Kai ta nakatahěndung i kamene borotẹ̌ l᷊imam baụ takụ pinẹ̌papahiạ baugu l᷊ima hiwu su kataune? Pirang luwe lěmbeng kaěng nịkakomol᷊'i kamene?
40016010	Kụ kereapa wue borotẹ̌ pitu ene waugu ěpạ u hiwu su kataune? Piran luwe lěmbeng kaěng nịkakomol᷊'i kamene.
40016011	Kawe nakoạ kereapa ho i kamene mang ta makal᷊aěnna, u Iạ, tawe mal᷊aanum borotẹ̌ si kamene? Pakatateghang bue su wawitaugu tau Farisi ringangu Saduki!"
40016012	Kasueěnge manga murit'i Yesus e nakaěnnạe u Mawu Yesus mạul᷊ịu pakatateghang e wal᷊inewe apẹ̌tẹ̌tihọ u ragi kakaugẹ̌ borotẹ̌ e, kaiso kawe apětẹ̌těghangu manga těntirong tau Farisi ringangu Saduki.
40016013	Mawu Yesus nakoạe sarang banua maraning soang Kaisarea Filipi. Sene i Sie kai nakiwal᷊o su manga murit'E, "Ungkuěng u taumata e, kai i sai Ahus'u Taumata e uade?"
40016014	Manga murit'E naul᷊ị u, "Angkuěngu sěnggạ i Yohanes Mananahani, sěnggạe wue mạul᷊ị u i Elia. I sirẹewe lai wal᷊ine ute mạul᷊ị u i Yeremia, arau sěngkatau wọu tal᷊oaran manga nabi."
40016015	"Arawe su tiněnnan kamene hala, i sai wue tangu Iạ e?" angkuěng i Yesus si sire.
40016016	Ene i Petrus simimbangu, "I Tuang kai Ratu Mananal᷊amatẹ̌, Ahus'u Ruata Kụ Biahẹ̌."
40016017	"Kariangkamang i kau, Simon anạ i Yona!" ungkuěng i Yesus, "U wal᷊inewe taumata nělahẹu ene si kamene, kaiso kai i Amang-Ku su Sorga.
40016018	Ual᷊ingu ene tangu kasingkạko, i kau e kai i Petrus, batu hanibẹ̌, kụ su wowom batu sasukunang ini e takụ pamětikang u gaheda-Ku; kụ tawe ikawatạ maning lai papate!
40016019	Iạ e sarung mẹ̌gěllị u kakunsị u Runian Duata Wuhu e si kau. Kụ apạewen isẹ̌sẹ̌dingu su dunia e mal᷊aing isẹ̌sědingu su sorga. Dingangu apạewen nẹ̌tatal᷊ahino angkuěngu su dunia e, ute nẹ̌tatal᷊ahino lai su sorga."
40016020	Bọu e Mawu Yesus měsẹ̌sědingu manga murit'E tadeạu i sire kumbahang maul᷊ị si sai-sai u i Sie kawe Ratu Mananal᷊amatẹ̌.
40016021	Nanětạ bọu tempo ene Mawu Yesus naul᷊ị mal᷊ahẹ su manga murit'E, u i Sie hinong sol᷊ong Yerusalem kụ mẹ̌tatahangu sunsara l᷊awọ bọu manga těmbonange, manga imang těmbonange dingangu manga mananěntirong agama. I Sie sarung pateěng, kaiso su katěllu ěllone i Sie sarung iapẹ̌bangung kapia.
40016022	Kutẹu i Petrus kai namol᷊eng si Yesus sol᷊ong sěndihange ringangu nẹ̌bera si Sie, ungkuěnge, "Karimạko Mawu Ruata e mapakaraung ene Mawu! Kumbahang bue hal᷊ẹ̌ ene humombang si Kau Mawu!"
40016023	Ene Mawu Yesus nẹ̌bihụe mase nẹ̌bera si Petrus, "Pamehọ e i kau wọu ini setang! I kau e kai mạnahaghe si Siạ. Tiněnnanue kai tiněnnan taumata; bal᷊inewe tiněnnan Duata!"
40016024	Bọu e Mawu Yesus něhengetangke su manga murit'E, "I sai mapulu tumol᷊e si Siạ, ute harusẹ̌ mẹ̌timbul᷊eng batangenge sẹ̌sane, kụ pamasaẹ̌ng kuruise kụ měngkatewe tol᷊e si Siạ e.
40016025	U i sai mapulu mẹ̌tahuntěndạ u pẹ̌bawiahe, ute sarung kailangengu pẹ̌bawiahe. Arawe i sai manarakangu pẹ̌bawiahe waug'u Iạ e, ute sarung makahombang ene.
40016026	Kai apạe untune su pẹ̌sěngkatau, kereu kạguwạu dunia ini makoạ tataghuanenge arawe i sie kailangengu pẹ̌bawiahẹ̌ e? Botonge pẹ̌bawiahẹ̌ e kasal᷊iuangu apa-apa?
40016027	Selain tawẹ karěngụe Ahus'u Taumata mahundingangu manga malạekatẹ̌ e sarung duměnta ringangu kawasang Amange. Su tempo ene i Sie sarung mamal᷊isẹ̌ su sěngkatau-sěngkatau tuhụewe kakanoạe.
40016028	Kasingkạko! U wọu tal᷊oarang kamene ěndaịe piạ u ta nakasilo Ahus'u Taumata ruměnta kere sěngkatau Ratu."
40017001	Ěnnungu ěllo samurim Mawu Yesus namaringang si Petrus dẹ̌duang Yakobus dingangu tuarine i Yohanes, němpěněntani sol᷊ong bul᷊ude marangẹ sěmbaụ.
40017002	Su kěllaěng i sire, Mawu Yesus kai nẹ̌bal᷊ui ghahịe: Gatin'E sụsěnnang kere matangěllo ringangu pakeange kụkerong mawira.
40017003	Mase i sire těllu manga murit'E nakasilo si Musa rẹ̌duan Elia mạhumbisara ringangu Mawu Yesus.
40017004	Mase i Petrus nẹ̌bera su Mawu Yesus, "Mawu, kai kapaelẹ̌ pěndange i kitẹ su tampạ ini. Kereu Mawu mal᷊uasẹ̌ ute iạ e reng mamětị selo tatěllu sini, sěmbaụ baugu Mawu, sěmbaụ baug'i Musa, ringangu sěmbaụewe lai e waug'i Elia."
40017005	Kutẹu i Petrus deng kapẹ̌bẹ̌berane, tangu winawa matuala-tualagẹ̌ e natimbuhungke si sire kụ bọu ral᷊ungu winawa ene kinaringihe tingihẹ̌ měbẹ̌bera, "Ini e kai Ahusẹ̌-Ku ikẹ̌kěndagẹ̌. I Sie kai makạl᷊ahimpulu naungku e. Daringihe i Sie!"
40017006	Lěpase manga murit'i Yesus himaung nakaringihe tingihẹ̌ ene, i sire měngkatewe apa něngkatakụ hakịu něngkasumagẹ̌ su ěntana.
40017007	Arawe Mawu Yesus himaung kụ nanenggehẹ̌ si sire, "Pẹ̌bangungke," angkuěng'E, "abe kěngkatakụ!"
40017008	Sarạeng i sire němpamandạe, i sire tawe nakasilo si sai-sai tumbạben Mawu Yesus sẹ̌sane.
40017009	Piạ e i sire kạpahundẹ̌sunge wọu wul᷊ude ene, Mawu Yesus kai mẹ̌gẹ̌gěllịu ingate si sire, "Abe pěmpěhabarẹ̌ si sai-sai apang kinasilong kamene buhu-wuhu, těntal᷊ang Ahus'u Taumata e reng tawe niapẹ̌bangung bọu papatene."
40017010	Manga murit'i Yesus nakiwal᷊ọe si Sie, "Kawe unụe mananěntirong agama e němpẹ̌bera u i Elia kai harusẹ̌ duměnta kal᷊amona?"
40017011	Mawu Yesus simimbang, "Mambeng kahěngang i Elia riměnta kụ i sie sarung měngul᷊ị kěbị.
40017012	Kai Iạ e maul᷊ị si kamene, i Elia seng diměnta, arawe taumata e tawe nakakiral᷊a si sie, kaiso i sire němpẹ̌koạ si sie wal᷊ạewe kapulun sire. Kụ kerene lai i sire sarung měmpẹ̌koạ Ahus'u Taumata."
40017013	Mase manga murit'E nakaěnnạe u i Yesus měbẹ̌bisara mạanung Yohanes Mananahani.
40017014	Piạ i Yesus dingang'i sire těllu murit'E nẹ̌bal᷊ị sol᷊ong anun taumata l᷊awọ ene, piạ sěngkatau esẹ himaung, kụ nẹ̌tumpěkuhẹ̌ su těngong Yesus,
40017015	ringangu nẹ̌bera, "Tuang, tal᷊ěntụkong anạku. I sie kai nitanggaěngu sakị u wawi. Tatanggang sakị u wawi e měngkate apa makasunsara, hakịu i sie seng tawẹ pal᷊ẹ e mawunsal᷊ẹ̌ su putung arau su akẹ.
40017016	Iạ seng bọu nangěntud'i sie su manga murit'i Tuang, kai i sire tawe nakapia si sie."
40017017	Mawu Yesus simimbang, "Bal᷊inewe mal᷊ongkọ i kamene ini! I kamene mangkewen taumata lụl᷊awang dingangu tawe měmpangangimang. Delaing kạděngụe Iạ mẹ̌tanạ dingang'i kamene ringangu mẹ̌tingkědang ual᷊ing'i kamene? Mahịe tonda rariọ ene!"
40017018	Mase Mawu Yesus e namal᷊ěndihẹ̌ rohkẹ̌ dal᷊akị su ral᷊ungu rariọ ene niapasẹ̌bang. Tangu rohkẹ̌ dal᷊akị e simẹ̌bangke, kụ dariọ ene nul᷊ẹ e lai orasẹ̌ ene.
40017019	Bọu e manga murit'i Yesus němpẹ̌haungke si Sie pẹ̌sěngkatau kụ makịbal᷊o si Sie, "Tuang! unụe i kami tawe makatokol᷊ẹ̌ rohkẹ̌ dal᷊akị ene?"
40017020	Mawu Yesus simimbang, "Suwụ u i kamene kadodọ pangangimang e. Tahěndungeko! Kamageng i kamene piạbe pangangimang i kamene kadiongeng kere kạguwạu wakị u sawi, ute i kamene makapẹ̌bera su wul᷊ude ini, u, 'Pangal᷊ingko sarang pai!' mambeng těngadẹ̌ bul᷊ude ini sarung maal᷊ing. Tawẹu ta ikakoạ i kamene! [
40017021	Kai rohkẹ̌ dal᷊akị kere ini e kětạeng botonge ikatokol᷊u kakal᷊iomaneng dingangu pẹ̌tatatělling samatang.]"
40017022	Piạ e manga murit'i Yesus měmpẹ̌tẹ̌tampung su Galilea, Mawu Yesus něhengetang si sire, "Selaing tawẹ karěngụe, Ahus'u Taumata e sarung isarakang su kawasan taumata.
40017023	I Sie sarung pateěng, kaiso su katěllu ěllone i Sie sarungbe iapẹ̌bangung." Tangu manga murit'E měngkate něngkasusa tawẹ sihinge.
40017024	Sarạeng Mawu Yesus dingangu manga murit'E narěntạe su Kapernaum, maghaghělle pajak u Wal᷊em Mawu e nahunděnta anum Petrus dingangu nakiwal᷊o, "Mananěntironu e mạmaehẹ̌be pajak u wal᷊em Mawu arau tala?"
40017025	I Petrus simimbang, "Mạmaehẹ̌!" Sarạeng i Petrus e napul᷊ẹ, Mawu Yesus nakiwal᷊o si sie kal᷊amona, "Simon, kerea su tiněnnanu e? I sai harusẹ̌ mamaehẹ̌ bea arau pajakẹ̌ su těmbonang u dunia ini e? Kawanua arau taumata raghị?"
40017026	"Tau raghị," angkuěng i Petrus. "Kamageng kerene," angkuěngu Mawu Yesus, "pamanuane sembeng tawe wahal᷊uas'u mamaehẹ̌ ho.
40017027	Kai kumbahangbe i kitẹ makaněnggạ pěndang i sire ene. Kụ dakọe sol᷊ong dano pěngekẹ. Al᷊ạko kinạ nikaal᷊ạu humotonge. Su ral᷊ungu mohonge ene tangu, sarung makahombang doitẹ̌ kụ seng botonge makawaehẹ̌ pajak'i kadua. Al᷊ạko roitẹ̌ ene kụ baehẹ̌ko pajak'i kadua baugu Wal᷊em Mawu si sire."
40018001	Su tempo ene manga murit'i Yesus himaungke si Sie kụ nakiwal᷊o, "I sai ngae lẹ̌ěnnaěng kasěllaheng e su tal᷊oarang kawanuan Duata?"
40018002	Mawu Yesus kimuịe sěngkatau rariọ kadodọ, kụ niapararisị su těngon sire.
40018003	Mase Mawu Yesus něhengetang, "Pangimangke! U kětạeng kereu i kamene měmpẹ̌bal᷊ui kụ měngkakoạ kere manga rariọ e ute, i kamene makoạ kawanuan Duata.
40018004	I sai mẹ̌těngkasanạu watangenge kụ mẹ̌těngkakoạ kere rariọ ini, ute i sie kai kasěllaheng e su tal᷊oarang kawanuan Duata.
40018005	Dingangu i sai kụ manarimạ u rariọ kere ini e ual᷊ingu Iạ e, mangal᷊ene manarimạ u Iạ."
40018006	"I sai makạbodaị sěngkatau wọu taumata kakạdọdokange ini e kụ seng tawe saụ mangimang si Siạ e, ute mạpiangbe i sie ikitangu watung gilimang su l᷊ehẹ e bọu e iwontol᷊ẹ̌ su l᷊audẹ̌ maral᷊ung.
40018007	Kai kạěngkěhang bue dunia ini ual᷊ingkeng apan makạbodaị taumata měmpẹ̌dosa. Kahěngang bue kěbị-kěbị e mang těbe ene, kaiso kạěngkěhang bue i saing makạkoạ ene!
40018008	Kereu l᷊imanu arau l᷊aed'u kawe makạbaradosa si kau e, ute potọe kụ děmmẹ. Mapiangbe i kau měbẹ̌biahẹ̌ dingangu Ruata tawẹ l᷊imanu sěmběka arau l᷊aedu sěmběka, kai sul᷊ungu i kau irěmmẹ su ral᷊ungu putung u naraka ringangu l᷊imanu arau l᷊aedu ruam běka.
40018009	Kụ kereu matanue kawe makạdiading kau warạdosa, ute lěsạe kụ hipẹ. Mạpiangbe i kau měbẹ̌biahẹ̌ dingangu Ruata kụ tawẹ matanu sěmbẹ̌ka, sul᷊ungu irěmmẹ su naraka ringangu matanu ruam běka."
40018010	"Pakapia wue! Kumbahang měhinakang su sarang sěngkatau wọu taumata kakạdọdokange ini. U pẹ̌tahěndung, batụ u manga malạekat'i sire sidutu mang ene su těngong Amang-Ku su Sorga. [
40018011	U Ahus'u Taumata e kai riměnta waug'u měngambang apan nailang!]
40018012	Kereapa su tingirangu? Kereu piạ u sěngkatau piạ dombane mahasụ, kutẹu sěmbaụe kawe nailang, kai a koateng e? Nal᷊ahẹu i sie reng maněntangu dombane siom pul᷊o sio e su wawul᷊urange mase tamai mědeạ sěmbaụ kụ nailang e.
40018013	Kụ kamagengu sembeng kareakeng domba ene, ute -- pangimangke Siạ -- u i sie kai sarung nangělembo lumuasẹ̌ su sěmbaụe wọu siom pul᷊o sio wal᷊ine kụ tawe nailang.
40018014	Kerene lai i Amangu su Sorga e mạdiri piạ u sěngkatau wọu taumata apan buhụewe mangimang si Siạ e miwuhị."
40018015	"Kereu anạ u sěngkataunue nẹ̌dosa su těngonu ute, kakoạko sol᷊ong anune kụ pělahẹkon pẹ̌sasal᷊ane. Kụ koạko ene pakapěnisẹ̌ kụ pianẹ e i rua hala e masingkạ. Kereu i sie tumuhụ manga waweranue ute, nẹ̌barauntu i kau e nakawol᷊eng kapia anạ u sěngkataunue.
40018016	Kai kereu tala e ute, saụko l᷊ai pamaringang sěngkatau arau ruang katau. U su ral᷊ungu Winohẹ Susi mạbawohẹ, 'Mẹ̌těngkahal᷊i rarua arau těllungkatau sahidi ipẹ̌nahuntěngadẹ̌ sěngkatau kaěnsilangu pẹ̌sasal᷊a.'
40018017	Kereu i sie tawe manarimạ u sasasan sire ene ute pěhabarẹ̌kong hal᷊ẹ̌ ene su jamaatẹ̌. Kụ samurine, kereu i sie tawe manarimạ u sasasang jamaatẹ̌ ute koạe i sie al᷊ingkai maghaghělle pajakẹ̌ dingangu al᷊ingkai sěngkatau wẹ̌gam Mawu Ruata."
40018018	"Kasingkạko: Apang isẹ̌sěding i kamene su dunia e ute, mal᷊aing isẹ̌sěding su sorga. Dingangu apan ipahuntěngad'i kamene su dunia e, ute mal᷊aing ipahuntěngadẹ̌ su sorga.
40018019	Dingangu kasingkạko l᷊ai: Kamageng su tal᷊oarang kamene ini kụ piạ duang katau kụ mẹ̌sěngkanaungu apa-apa ringangu mẹ̌kal᷊iomanengu ene ute, kakal᷊iomaneng ene sarung daringihang i Amang-Ku su Sorga.
40018020	U suapan piạ darua arau těllungkatau mětẹ̌tampung ual᷊ingu Iạ, ute Iạ ene su tal᷊oaran sire."
40018021	Bọu e i Petrus himaung si Yesus kụ nakiwal᷊o, "Mawu, kereu anạ u sěmbaụku němpẹ̌dosa su těngoku ute, kai sarang kapiran sul᷊ene ia harusẹ̌ mapěngampung i sie? Sarang pitun sul᷊e ngae?"
40018022	Mawu Yesus simimbang, "Tala, bal᷊inewe sarang pitun sul᷊e, kaiso pitum pul᷊o pitung kapitun sul᷊ene!
40018023	U kamagengu Ruata e mẹ̌parenta, kakakoạe kai kere su ral᷊ungu papinintu ini: Piạko sěngkatau ratu mapulu mẹ̌darekengu utangu manga ěllang e.
40018024	Piạ i sie nanětạe nẹ̌darekeng ute, piạko sěngkatau ěllang něngutang yutane kụ nipẹ̌těngon sie,
40018025	kụ seng tawe nakawaehẹ̌. Kụ datu e nẹ̌parenta tadeạu ěllang ene pakiwal᷊ụ sěngkawal᷊ụ dingangu anạe ringangu kawinge, ringangkewen patikụ darotonge tadeạu ipěmaehẹ̌ utang e.
40018026	Ěllang ene nẹ̌tumpěkuhẹ̌ su těngon datu e, kụ kapědẹ̌doronge, 'Tuang, pakanandụko wue naungu su ěllangu e. Ěllang hědowen měmaehẹ̌ utang pakasueng baehe.'
40018027	Tangu ratu e měngkatewe nẹ̌kakal᷊ěkad'u tatal᷊ěntụe hakịu i sie niliwirẹ̌ bọu kal᷊awọu utange.
40018028	Arakutẹu ěllang ene nasẹ̌bangke, i sie nẹ̌sombangkeng hapịe, mal᷊aing sěngkatau ěllang, kụ piạ utange manga pira hiwu. I sie měngkatewe něhěgo hapịe ene, nikěllọe kapẹ̌bẹ̌berane, 'Baeheko kěbị utangu e!'
40018029	Mase hapịe ene nẹ̌tumpěkuhẹ̌ su těngone kapẹ̌dẹ̌doronge, 'Pakasabarẹ̌ko wue hapị, kěbịe sarungbe takụ baehang!'
40018030	Arawe ěllang ene kai tawe nahimang. Kụ ěllange měngkatewe tamai nanuẹ̌ i sie su ral᷊ungu tahungkụ sarạeweng i sie namaehẹ̌ utang e.
40018031	Ene manga ěllang bal᷊ine e nakasilọe apang seng nariadi, i sire něngkasusa kụ něhabarẹ̌ hal᷊ẹ̌ ene su anun datu.
40018032	Tangu ratu e kimui ěllang dal᷊aị ene kụ nipẹ̌beraěng, 'E ěllang dal᷊aị! Kal᷊awọu utangu e seng takụ nirědasẹ̌, sěmatang ual᷊ingu i kau e nakitul᷊ung si siạ.
40018033	Kụ i kau e wal᷊inewe lai hinong kuměndag'u hapịu e kerẹewe iạ e seng kiměndag'i kau?'
40018034	Datu e limangehẹ̌ matědụ. Kụ ěllang dal᷊aị ene nịsasuẹ̌ e su ral᷊ungu tahungkụ sarang i sie nakawaehẹ̌ kěbị utang e."
40018035	Mawu Yesus nangěnsue wẹ̌kene ringangu wawerane kere ini, "Kerene lai i Amang-Ku su Sorga e sarung mapěkoạ i kamene sěngkatau-sěngkatau, kereu i kamene tawẹ karal᷊uase mẹ̌gěllị u ampung su manga anạ u sěngkataunue."
40019001	Ene Mawu Yesus nasuẹen hengetange kěbịe, i Sie naněntangkeng Galilea e mase nakoạ sol᷊ong banuang Yudea, su sěmběkan Sal᷊ụ u Yordan.
40019002	Lawọ taumata nẹ̌batụ si Sie, kụ i Sie napakapian sire sene.
40019003	Mase tau Farisi e nahunděnta mẹ̌deạu mětẹ̌gạ si Sie. I sire nakiwal᷊o, "Tumuhụ torat'u agamang kitẹ e, botonge ngae taumata manindo kawinge walạewe měnsang ual᷊ingu a?"
40019004	Mawu Yesus simimbang, "Kai ta nakạbasa i kamene su ral᷊ungu Winohẹ Susi u Měndariadi taumata e nạung bọu tětạe něndiadi si rẹ̌dua esẹ dingangu wawine?
40019005	Kụ bọu ene i Sie něhengetang, 'Kai ene, hakịeweng esẹ e kawe maněntang i ninang dingangu i amange kụ mẹ̌těngkatakidẹ̌ dingangu kawinge kụ i rẹ̌dua nasěmbaụ.'
40019006	Kutẹu i rẹ̌dua e sembem bal᷊inewe rarua, kaiso kawe sěmbaụ. Kụ kai ene, hakịu apang kụ seng nikauh'u Ruata abe pẹ̌tan taumata."
40019007	Mase tau Farisi němpẹ̌kiwal᷊o si Sie, "Kamageng kerene, unụe wue i Musa mạngoro taumata apěgẹ̌gěllịu surat'u sindo su kawinge kụ seng nisindoěng e?"
40019008	Mawu Yesus simimbang, "I Musa napakawalang kamene manindo kawing'i kamene ual᷊ingu i kamene tumanịu makětị těntiroěng. Kai tuhụ hinone ute kai wal᷊inewe kerene rokeng bọu tětạe.
40019009	Kụ pẹ̌daringihẹ̌ko ini: I sai manindo kawinge -- sěmbal᷊iau wawine ene tawe nawuang -- bọu e saụ nẹ̌kawing u wawine wal᷊ine ute, tau ene nawuang."
40019010	Tangu manga murit'i Yesus němpẹ̌berạe si Sie, "Kamageng kakakoạu sěngkawingang kai kerene ute, mạpiangbe ta mẹ̌kawing."
40019011	Mawu Yesus simimbang u, "Bal᷊inewe kěbị taumata makatarimạu manga wawera ene, kai kětạeng taumata apan seng nitilakeh'u Ruata.
40019012	Ual᷊ingu kai piạ taumata tawe nẹ̌kawing, ual᷊ingu i sire semben kerene rokeng bọu kal᷊uwaeng i ninange. Piạbe lai tawe nakapẹ̌kawing ual᷊ingu pẹ̌kakoạu taumata wal᷊ine. Dingangu piạbe lai nẹ̌tatudẹ tawe nẹ̌kawing, mědeạu makapẹ̌tangkiang Mawu Ruata. I sai makaumal᷊ẹ̌ manarimạ u těntiro ini ute, walạe kere i sie apěnarimạ."
40019013	Piạko taumata němpěngěntudẹ̌ manga rariọ su anung Yesus pakịtěllideng l᷊iman'E su těmbọ i sire ringangu makikal᷊iomaneng i sire. Kutẹu manga murit'i Yesus kawe němpẹ̌pědu si sire.
40019014	Tangu Mawu Yesus němpẹ̌bera su manga murit'E, "Balạe manga rariọ e ruměnta su anuku! Abe sahaghei i sire, u kai manga rariọ kere ini e sarung makoạ kawanuan Duata."
40019015	Mase Mawu Yesus naněllid'u l᷊iman'E su těmbọ u manga rariọ ene kụ něngal᷊amatẹ̌ si sire. Mase i Sie nangensọ bọu tampạ ene.
40019016	Su sahěllo piạ tau esẹ sěngkatau riměnta su anung Yesus. "Tuang Guru", angkuěng e, "kakanoạ sude mapia hinon takụ koateng tadeạu makatarimạ pẹ̌bawiahẹ̌ tutune ringangu kakalẹ̌ e?"
40019017	Mawu Yesus simimbang, "Unụe i kau makịbal᷊ong hal᷊ẹ̌ mapapia e si Siạ? Kětạeng piạ sěmbaụ mapia. Kereu i kau mapulu mẹ̌biahẹ̌ ute, i kau e harusẹ̌be pakatuhụ su tita'm Mawu Ruata."
40019018	"Tita we sude tangu ene?" angkuěngu tau ene. Mawu Yesus simimbang, "Kumbahang mamate, kumbahang mawuang, kumbahang mẹ̌tako, kumbahang mẹ̌sahiding konti,
40019019	pangadatẹ̌ si amang dingangu si ninangu ringangu kěndag'u kasanggidangu mẹ̌sul᷊ungu i kau kuměndag'u watangengu e hala."
40019020	"Patikụ tita e seng takụ nisěmpikang," angkuěngu tau umbaseng ene, "Delaing apa wědang?"
40019021	Mawu Yesus nẹ̌berạe si sie, "Kereu i kau mapulu masukụ ute, rakọe pẹ̌bal᷊ụ u patikụ darotong u, onggọko roite su taumata kasiang, kụ i kau sarung makahombang arětạ su sorga. Bọu ene, ramahị e tol᷊ẹ e si Siạ!"
40019022	Sarang nakaringihe wawera ene, umbaseng ene napul᷊ẹ dingangu naunge masusa watụ u i sie kawe taumata rarotonge lawọ.
40019023	Mase Mawu Yesus něhengetangke su manga murit'E, "Iạ mẹ̌bera si kamene, apawe mawěhạ kahěngang tau kalạ makoạ kawanuan Duata.
40019024	Kạpia Iạ maul᷊ị si kamene; mạl᷊owokangbe onta sumuẹ̌ lohangu tul᷊ing darahung, sul᷊ungu tau kalạ sumuẹ̌ su Runian Duata Wuhu e."
40019025	Sarạeng manga murit'i Yesus nakaringihẹ̌ baweran Mawu Yesus e, i sire měngkai apa rimal᷊inaụ. "Kamageng kerene," angkuěng i sire, "i sai wue masal᷊amatẹ̌ e ho?"
40019026	Mawu Yesus němandạe si sire mase nẹ̌berạe, "Su taumata e, ene tawe nasowa su akal᷊ẹ̌! Arawe su Ruata e, kěbị měngkai mariadi."
40019027	Mase i Petrus nẹ̌berạe, "Kakěllako, i kami seng naněntang u patikụ sạbarang baug'u tumol᷊e si Tuang. Kụ apa wue sarung ikatarimạ i kami?"
40019028	Mawu Yesus nẹ̌berạe si sire, "Pěmpangimangke: Su Dunia Wuhu e, Ahus'u Taumata e sarung maiang su wowong kaderang kawawantugẹ̌. Su tempo ene i kamene manga muritẹ̌-Ku e sarung maiang su kaderang kawawantugẹ̌ mapul᷊o dua kụ měmpẹ̌hukung u hěntong Israel mapul᷊o dua!
40019029	Kụ isaịewen naněntang u wal᷊e arau anạ u sěngkataune esẹ arau wawine, arau inang i amang arau manga anạ, arau winal᷊aenge waug'u Iạ e, tau ene sarung manarimạ kapia mahasụ su sul᷊ene. Kụ i sie sarung l᷊ai manarimạ pẹ̌bawiahẹ̌ tutune ringangu kakalẹ̌.
40019030	Kai lawọ taumata orasẹ̌ ini apang kahumotongange sarung měngkakoạ kasamuriange, ringangu apan kasamuriange sarung měngkakoạ kahumotongange."
40020001	"Kamageng u Ruata e mẹ̌parenta ute kakakoạe kai mẹ̌sul᷊ungu papinintu ini: Sěngkatau taghuangu wael'u anggorẹ̌ e siměbang dokeng mal᷊ukadẹ̌ mědẹ̌deạ taumata waug'u pěmunara su wael'u anggorẹ̌ e.
40020002	Sarạeng i sie kimirẹ e měmaeh'u roitẹ̌ sal᷊aka sěngkal᷊ěpa sahěllo si sire, i sie rimolohen sire pěmẹ̌munara su wawaelangu anggorẹ̌ e.
40020003	Pukul᷊ẹ̌ sio mal᷊ukadẹ̌, taghuangu waelẹ̌ e rimal᷊eng kạpia, kụ nakasilọe pirang katau lụl᷊iongahẹ̌ tawẹ hal᷊ẹ̌ e su pasarẹ̌.
40020004	Tangu něbera i sie si sire, 'Dakọe i kamene pěmunara su wael'u anggorẹ̌ku. Iạ sarungbe mamaehẹ̌ si kamene ringangu wawaehe mẹ̌tatal᷊ahino.'
40020005	Tangu i sire němpẹ̌tamaịe. Pukul᷊ẹ̌ mapul᷊o dua ěllo mal᷊ětu ringangu pukul᷊ẹ̌ tatěllu wawěllo, taghuangu waelẹ̌ ene saụewe rimal᷊eng, kụ nẹ̌koạ hal᷊ẹ̌ mẹ̌sul᷊ung.
40020006	Kụ mangạe pukul᷊ẹ̌ lima wawěllo, i sie saụewe simẹ̌bang kụ nakasilo lai piạ taumata lụl᷊iongahẹ̌ tawẹ hal᷊ẹ̌ e. Mase i sie nakiwal᷊o si sire, 'Unụe i kamene měngkai mạhundarisị sahěllo tiwatu ěndaị sini kụ tawe němpẹ̌koạ apa-apa?'
40020007	I sire němpẹ̌simbang, 'Tawẹ taumata mapěhal᷊ẹ̌ i kami.' Angkuěngu taghuangu waelẹ̌ e, 'Mạeng kerene ute, rakọko i kamene pěmunara su wael'u anggorẹ̌ku.'
40020008	Nawawěllọe, taghuangu wael'u anggorẹ̌ e nẹ̌berạe su sawohịe, 'Kuịe manga měmamunara ene kụ baehẹ e sewan sire sěngkatau-sěngkatau, něnětạ bọu i sain simuẹ̌ pěngěnsueěnge sarang i sain simuẹ̌ kahumotongange.'
40020009	Mase nahunděntạe měmpělahal᷊ẹ̌ apan nanětạ bọu pukul᷊ẹ̌ lima wawěllo. I sire němpanarimạ u roitẹ̌ sal᷊aka nahuntiạ u pẹ̌sěngkal᷊ěpa.
40020010	Bọu ene nahunděntạe lai měmamunara apang bẹ̌baehang nanětạ dokeng mal᷊ukadẹ̌. I sire měmpạngěnnau reng makatarimạ nangělembo. Sěmbal᷊iau i sire kětạeng nighělikangu l᷊ai roitẹ̌ sal᷊aka pẹ̌sěngkal᷊ěpa.
40020011	Piạ e měnẹ̌narimạ doitẹ̌ ene, i sire měmpẹ̌sẹ̌simbul᷊ung su taghuangu waelẹ̌ e:
40020012	'Manga apan měmpamunara apang kụ diměnta samuri ene kětạeng nempẹ̌halẹ̌ sěngkaorasẹ̌. Arawe i kami kawe mẹ̌munara ghěnangu pẹ̌sahěllo, su tětị u pědisẹ̌, kaiso i Tuang kawe namaehẹ̌ si sire mẹ̌sul᷊ungu si kami!'
40020013	Taghuangu wael'u anggorẹ̌ e simimbahẹ̌ su sěngkatau wọ'i sire, 'E hapị, iạ e tawe něsal᷊a si kau. Bal᷊inewe i kau napulu waehang pẹ̌sěngkal᷊ěpa waug'u pěmamunaranu sěhěllo?
40020014	Kụ, al᷊ạ e bawaehe dingangu kapul᷊ẹ e. Iạ e mang mapulu měgěllị bawaehe su tau simuẹ̌ samuri mẹ̌sul᷊ung dingangu takụ nighěllikang si kau.
40020015	Kai tawe wotonge iạ mẹ̌batụ kapuluku su rarotongku e? Arau kai sumingking i kau, puhinengu iạ kawe matal᷊ěntụe?' "
40020016	Mase Mawu Yesus nẹ̌berạe lai, "Mal᷊aing kerene taumata apang kasamuriange sarung makoạ kal᷊ahumotongange, ringangu taumata apang kal᷊ahumotongange sarung makoạ kasamuriange."
40020017	Piạ e i Yesus makoạ sarang Yerusalem, ene su tal᷊oaran dal᷊eng i Sie kai namaringang murit'E mapul᷊o dua nẹ̌komol᷊ẹ̌ i sire hala. Bọu e i Sie něhengetang si sire,
40020018	"Pẹ̌daringihẹ̌ko! I kitẹ ini mětẹ̌timona Yerusalem. Pai sene Ahus'u Taumata e sarung isarakang su manga imang těmbonange ringangu manga mananěntirong agama. Mase i Sie sarung ihukung pateěng,
40020019	bọu e isarakang su wal᷊ine taumatang Yahudi. I sire sarung měmpẹ̌taghunalang i Sie, manigěsạ si Sie, dingangu měnguruis'i Sie. Kai su katěllu ěllone, i Sie sarung iapẹ̌bangung kapia."
40020020	Bọu e kawing i Zebedeus diměnta ringangu manga anạe su anung Yesus. Su těngom Mawu Yesus i sie nẹ̌suba waụgu piạ dẹ̌dorongange.
40020021	"I ninang kai mapulung a?" angkuěngu Mawu Yesus. I ninang ene simimbang, "Iạ kai mapulu tadeạu anạku rarua ini pakaiang su kaihi ringangu su koaneng i Tuang kereu i Tuang makoạ Datu."
40020022	"I kamene wẹ̌gaweng apa rẹ̌dorongang i kamene," angkuěng i Yesus si sire. "I kamene makainung bue wọu panganginumangu kasasigěsạ-Ku kụ hinon takụ inungang?" "Botonge," angkuěng i sire.
40020023	Mawu Yesus něhengetang, "Těngadẹ̌ i kamene sarungbe manginung lai wọu panganginumang-Ku. Arawe mạanun i sai sarung kumaiang su kaihi'U ringangu su koaneng-Ku, ene wal᷊inewe Iạ mananilakehe. Manga tampạ ene kai waug'u taumata apan seng nitilakeh'i Amang-Ku."
40020024	Tangu sarang i sire manga muritẹ̌ mapul᷊ongkatau wal᷊ine nakaringihẹ̌ hal᷊ẹ̌ ene, i sire kai limangehẹ̌ si rẹ̌dua tahatuari ene.
40020025	Batụ u ene ute Mawu Yesus kimuịe si sire kěbị kụ něhengetang, "I kamene masingkạu manga těmbonang u bansa kụ tawe makakiral᷊a Ruata e, manigěsạ kawanuane. Dingangu kasasěllaheng i sire měmpanědạ si sire.
40020026	Arawe i kamene e tawe wotonge kerene. Su sěmběkane, i saing kụ mapulu mẹ̌těngkasěllahẹ̌ su tal᷊oarang kamene, hinong makoạ mẹ̌tatangkiang si kamene.
40020027	Dingangu i sai mapulu makoạ kahumotongange su tal᷊oarang kamene, hinom makoạ ěllang i kamene.
40020028	Kerẹewe lai Ahus'u Taumata e; i Sie riměnta wal᷊inewe waug'u makitangkiang, kaiso kawe mědeạu mẹ̌tangkiang, dingangu mangonggọu niawane mědeạu ipěliwirẹ̌ taumata l᷊awọ."
40020029	Tangu piạ i sire nahunsẹ̌bangke wọu Yerikho, lawọ taumata timol᷊e si Yesus.
40020030	Kutẹu kai piạ tau wuta ruang katau mạhungkaiang su wiwih'u ral᷊eng. Sarang i sire nakaringihẹ̌ u i Yesus kai sụsahe ute i rẹ̌dua němpẹ̌kuịe, "Ahus'i Daud, tal᷊ěntụkong kami!"
40020031	Taumata l᷊awọ apang ene sene němpěhěkadẹ̌ si rẹ̌dua e kụ měsẹ̌sěding i rẹ̌dua e apakạděmmasẹ̌. Kaiso i rẹ̌dua e nakapiang pěmamansage něngalembong kaihạe lai, "Tuang, Ahus'i Daud, tal᷊ěntụkong kami!"
40020032	Mase Mawu Yesus e timaingke kụ kimui si rẹ̌dua. "I rua e mapulu takụ kapuraneng?" kakiwal᷊ong Yesus.
40020033	I rẹ̌dua e němpẹ̌simbang, "Tuang, i kami e mapulu makasilo!"
40020034	Mawu Yesus e timal᷊ěntụen dẹ̌dua e, kụ bọu nanenggehẹ̌ matan dẹ̌dua. Kụ su orasẹ̌ ene lai i sire nakasilo. Bọu e i rẹ̌dua e němpẹ̌tol᷊e si Yesus.
40021001	Kakạsandigeng Yerusalem tangu, i sire nahumpạu Betfage su Wukid'u Zaitun. Sene Mawu Yesus dimolohe murit'E ruang katau piněngal᷊imona.
40021002	"Dakọko sol᷊ong kampong su těngone pai," tatanatan Mawu Yesus si rẹ̌dua. "I kamene apid'u makasilo kalide sěmbaụ mạl᷊aikị ringangkeweng anạe. Lukako kalide ene kụ ahạ damahi.
40021003	Kereu piạ taumata makiwal᷊ong sạbarang ute, pẹ̌bera su tau ene, 'Kai Mawu měgẹ̌gausẹ̌ e,' tangu tau e měngkatewe lighạ napakawalang kalide ene pakiwawa."
40021004	Kerene katataingu hal᷊ẹ̌ ene tadeạu misěhụ kere pinẹ̌beran nabi, u,
40021005	"Pěhabarẹ̌ko su Sion, Datunu seng kạděntane su anunu. I Sie měngkate masanạ naunge kụ i Sie simake su kalide, kụ kai sěmbaụ anạ u kalide, kụ deng bědang kawuhuang."
40021006	Bọu e murit'E rarua e němpẹ̌tamaịe kụ němpẹ̌koạe kerẹewe nioron Mawu e si rẹ̌dua.
40021007	I rẹ̌dua němpẹ̌bawa kalide e ringangu anạe. Mase pal᷊ukang kalide e niěmpahengu kakingkaeng i rẹ̌dua e. Kụ Mawu Yesus simakẹ e.
40021008	Taumata sěmbuntuang sene e němpamilạe manga kakingkaeng i sire su ral᷊eng, arawe sěnggạ ute měmpaněntọe manga lelang u kalu e kụ niantehe su tal᷊oaran dal᷊eng.
40021009	Taumata měgẹ̌gapaěng kạdal᷊enge su těngo ringangu su l᷊ikud'i Yesus e kạpěbẹ̌bansage u, "Biahẹ̌ Ahus'i Daud! Al᷊amatẹ̌ e mahundingang i Sie kụ dụděnta su ral᷊ungu arengu Mawu! Pẹ̌daloko Mawu Ruata Su Marangẹ!"
40021010	Ene, sarạeng Mawu Yesus sụsuẹ̌ e su Yerusalem, sěngkasoaěng e měngkatewe mẹ̌gẹ̌gahẹ̌, "Kai i sai ini?" angkuěngu taumata su soa ene.
40021011	"I Sie kai Nabi i Yesus, bọu Nazaret su Galilea," angkuěngu taumata l᷊awọ měmpạhuntaking si Yesus.
40021012	Bọu e Mawu Yesus simuẹ̌ e su Wal᷊em Mawu, kụ nanokol᷊ẹ̌ patikụ taumata apang měmpẹ̌bẹ̌bawělli sene. I Sie namal᷊intuị manga meda'm mananal᷊iu roitẹ̌ dingangu kakaianeng u mẹ̌bawal᷊ụ paluma.
40021013	Mase i Sie něhengetang si sire u, "Su ral᷊ungu Winohẹ Susi e kạbawohẹ u Mawu Ruata e kai něhengetang, 'Bal᷊e-Ku e sarung isěbạ bal᷊e pẹ̌kakal᷊iomanengang.' Kutẹu kahiang kamene kawe nịkakoạ baes'u tahapěhampasẹ̌!"
40021014	Ene piạ e manga tau wuta ringangu peosẹ̌ nahunděnta su anung Yesus su Wal᷊em Mawu, kụ i Sie napakapian sire.
40021015	Arawe manga imang těmbonange ringangu mananěntirong agama němpẹ̌pědu nakasilo manga hal᷊ẹ̌ makạdal᷊inaụ kẹ̌koateng i Yesus. Naung i sire naral᷊akị lai ual᷊ingu nakaringihẹ̌ manga rariọ měmpẹ̌gẹ̌gio su Wal᷊em Mawu, "Kaumburẹ̌ Ahus'i Daud!"
40021016	I sire němpẹ̌berạe si Yesus, "I Kau e makạdingihẹ̌ apa iwẹ̌beran sire?" "Ore, Iạ makạdingihẹ̌," ungkuěng i Yesus. "Kai wědang ta nakạbasa i kamene Winohẹ Susi ini: 'Manga rariọ dingangu anạ deng sụsusu seng takụ nitěntiroěng kereapa mẹ̌berang daralo mapia?' "
40021017	Bọu e Mawu Yesus naněntang i sire, kụ simẹ̌bang bọu soa ene sol᷊ong Betania, kụ něhědang sene.
40021018	Sěngkariọěllone mal᷊uka-l᷊ukadẹ̌ kạpahundal᷊enge mẹ̌sul᷊e sol᷊ong soa, Mawu Yesus kai nahutung.
40021019	I Sie nakasilo ara sěngkalu su wiwih'u ral᷊eng. I Sie himaungke kalu ene, kutẹu kai tawe nakahombang buane sarang manga kadiongeng sěmbaụ, tumbạewen daukalune sẹ̌sane. Mase Mawu Yesus nẹ̌berạe su kalu ene, "I kau e kumbahang delaing mẹ̌bua!" Apid'u nahẹ̌guete kalu ene.
40021020	Tangu, sarạeng manga murit'i Yesus nakasilo hal᷊ẹ̌ ene, i sire měngkatewe apa něngkaherang, "Kawe kereapa hakịu kalu ene apid'u nahěgu kěbị?" i sire nakiwal᷊o.
40021021	"Těngadẹ̌," angkuěng i Yesus, "kereu i kamene mangimang kụ tawẹ goẹ̌ e ute, i kamene makakoạ apan seng takụ nikoạ su kalu ara ini. Dingangu wal᷊inewe tumbạ ene lai, kaiso i kamene mal᷊aing makapẹ̌bera su wul᷊udẹ̌ ini, 'Kasapuạko kụ kateledẹ̌ su l᷊audẹ̌'; tangu hal᷊ẹ̌ ene sarung mariadi.
40021022	Kụ apạewen dẹ̌dorongang i kamene su ral᷊ungu kal᷊iomaneng i kamene e, sarungbe ikatarimạ i kamene, asal᷊u i kamene měmpangimang."
40021023	Bọu e Mawu Yesus nẹ̌sul᷊e sol᷊ong Wal᷊em Mawu, mase simuẹ̌ e kụ naněntiro sene. Ene i Sie kạpaněntirone, manga imang těmbonange ringangu matatimad'u tau Yahudi e kai himaung si Sie ringangu nakiwal᷊o, "Kai wọu kawasang apa i Kau makapěkẹ̌koạ patikụ ini e? I sai tangu nẹ̌gěllịu kawasa ene si Kau?"
40021024	Mawu Yesus simimbang, "Iạ e mal᷊aing mapulu makiwal᷊o si kamene. Kụ kereu i kamene sumimbang bue ute, Iạ sarung mẹ̌bera si kamene u kai ringangu kawasan sai Iạ makakoạ manga hal᷊ẹ̌ ini.
40021025	I Yohanes něnahani e kai ual᷊ingu kawasan sai tangu? Mawu Ruata arau taumata?" Mase manga imang těmbonange ringangu matatimad'u tau Yahudi ene nanětạe němpẹ̌sasinggata su tal᷊oaran lawọ i sire, "Kereu i kitẹ sumimbah'u, 'Ringangu kawasan Duata,' i Sie sarung mẹ̌bera, 'Mạeng kerene unụe i kamene tawe mangimang si Sie?'
40021026	Kai kereu i kitẹ mẹ̌bera, 'Dingangu kawasan taumata,' ute i kitẹ e kai matakụben taumata l᷊awọe, u su naung i sire kěbịe i Yohanes e kai nabi."
40021027	Tangu i sire simimbangke si Yesus u, "I kami e wẹ̌ga wue." Mase Mawu Yesus něhengetangke si sire, "Mạeng kerene Iạ e tawe lai měhabarẹ̌ si kamene u kai ringangu kawasan sai Iạ makapěkẹ̌koạ kěbị ini e."
40021028	"Kụ kerea su pěndangeng i kamene su hal᷊ẹ̌ ini?" angkuěng i Yesus tuhụe. "Piạko matimadẹ̌ esẹ piạ anạe esẹ duang katau. I sie himaungke su anạe kaiakanenge kụ nẹ̌bera, 'Amang, dakọko pamunara su wael'u anggorẹ̌ e sahěllo ini.'
40021029	'Mạdiri iạ,' angkuěngu rariọ ene. Kai wọu e i sie nẹ̌sasaul᷊e tiněnnane kụ nakoạ sol᷊ong bael'u anggorẹ̌ e.
40021030	Bọu e matimadẹ̌ esẹ e himaung su anạe karuane, kụ mal᷊aing nẹ̌bera kerene. 'Kerenẹ e gaghurang,' angkuěngu anạ karuane e. Kaiso i sie tawe rimal᷊eng.
40021031	Kụ bọu tal᷊oarang anạ darua ene, sudẹ e měkẹ̌koạ kapulung amange?" "Kaiakanenge," angkuěngu manga imang těmbonange ringangu matatimad'u tau Yahudi e. Tangu Mawu Yesus něhengetangke si sire, "Pangimangke: Manga maghaghělle pajakẹ̌ dingangu manga wawine tahapẹ̌sundal᷊ẹ̌ kai sarung makal᷊imona makoạ kawanuan Duata e wọu i kamene.
40021032	Ual᷊ingu i Yohanes Měnanahani e riměnta kụ mělahẹ si kamene u kai kereapa mẹ̌biahẹ̌ kere ikẹ̌kapulu'm Mawu, kaiso i kamene tawe mangimang těntirone arawe manga maghaghělle bea ringangu manga wawine tahapẹ̌sundal᷊ẹ̌ e měmpangimang bue si sie. Kai manịeng i kamene sembeng makạsilo kěbị ene, kai i kamene mang ta nẹ̌sasaul᷊e ringangu tawe němpangimang su Mawu."
40021033	"Pěmpẹ̌daringihẹ̌ko l᷊ai papinintu sěmbaụ ini," angkuěng i Yesus. "Nạung kai piạ sěngkatau taghuang ěntana nẹ̌suangkeng anggorẹ̌ su waelẹ̌. Baele nitěndakenge pinakal᷊ikụ, mase němangka l᷊ohange waug'u pěmaměhaěng u anggorẹ̌, mase napararisịu měnara pěndariagateng. Bọu ene i sie nakitamangu sasuange anggorẹ̌ e su manga měmamunarane, mase namundal᷊ẹ̌ sol᷊ong banua wal᷊ine.
40021034	Sarạeng seng masandig'u tempon pananipo wuang anggorẹ̌ e, taghuang ěntana e rimolohen manga ěllange sol᷊ong anum měmamunara sasuange mědeạu iapanarimạ buane wahageange.
40021035	Kutẹu manga měmamunara'n sasuange kai němpěnamẹ manga ěllangu taghuang bael᷊ẹ̌ e: Kụ sěngkataue nilimadẹ̌, sěnggạ pinate, arawe sěnggạe wue ute niěntungangu watu.
40021036	Taghuangu waelẹ̌ saụewe rimoloh'u manga ěllange wal᷊ine, něngalembong kal᷊awọe wọu humotong. Kutẹu i sire mal᷊aing nikakoạ kerene.
40021037	Nadehọ taghuangu waelẹ̌ e rimoloheng ahusẹ̌ esẹ e niapakakoạ sol᷊ong anun sire. 'Nal᷊ahẹu anạku e sarungbe adateng i sire,' angkuěngu naunge.
40021038	Kai sarang měmamunara nakasilọe ahus'u taghuang baelẹ̌ e, i sire němpẹ̌berạe sěmbaụ su wal᷊ine, 'Enekụ ěndaị taghuange. Mahịe pateěngkeng kitẹ i sie, tadeạu i kitẹ makapěnaghuang pusakạe!'
40021039	Tangu rariọ e nihěgọen sire, niwahung sul᷊ikude, mase pinate."
40021040	Mawu Yesus nakiwal᷊ọe, "Ho, kereu taghuang bael'u anggorẹ̌ e ruměnta kạpia ute, kai pẹ̌kapuraěng e ngae manga měmamunara ene?"
40021041	I sire němpẹ̌simbang, "Nal᷊ahẹu i sie sarung měmate taumata raral᷊akị ene mase makitamangu wael'u anggorẹ̌ e su taumata wal᷊ine apang měmpạngonggọbem buane si sie su tempone."
40021042	Tangu Mawu Yesus něhengetangke si sire, "Kai wědang ta nakạbasa ngae i kamene mạbawohẹ su ral᷊ungu Winohẹ Susi e? 'Batu niwalan tukang e seng nakoạ batu kahumotongang e. Ini e kai munara'm Mawu; kụ enẹewe makạnaniang kal᷊ěnggihe!' "
40021043	"Kụ pěmpẹ̌tahěndung," angkuěng i Yesus, "patikụ apan tẹ̌taghuanengu kawanuan Duata e sarung al᷊akeng bọ'i kamene kụ ionggọ su umatẹ̌ měděndal᷊eng u kapulun Duata. [
40021044	I saing kụ maěnsạ su watu ene, sarung maral᷊umadẹ̌; kụ i saing kaěnsakengu watu ene, sarung mararul᷊ẹ kere awul᷊ẹ̌.]"
40021045	Ene, sarạeng manga imang těmbonange ringangu tau Farisi e nakaringihẹ̌ papinintun Mawu Yesus ene, i sire nakaěnnạe u i Yesus kai měbẹ̌bisara mạanun sire.
40021046	Kụ i sire němpẹ̌deạbe měhěgo si Sie. Kaiso i sire kai mạtakụ u taumata l᷊awọe, watụ u taumata l᷊awọ měngẹ̌ngěnnau Mawu Yesus kai sěngkatau nabi.
40022001	Kutẹu Mawu Yesus saụewe něhengetang su taumata l᷊awọ dingangu papinintu,
40022002	angkuěnge, "Pẹ̌paparenta Mawu Ruata e, kakakoạe kai mẹ̌sul᷊ungu papinintu: Sěngkatau ratu namangung sal᷊iwang u pẹ̌kakawing baug'u ahuse esẹ.
40022003	Datu ene rimolohen manga ěllange tamai pạněnsomahẹ̌ taumata apan nihabareng su sal᷊iwang ene. Kutẹu apạewen nihabarenge kai něngkadiri riměnta.
40022004	Nẹ̌saụ kapia ratu e rimoloh'u manga ěllange wal᷊ine. Tatanatane si sire: 'Pěmpěhabarẹ̌ko si sai-saing kewe ninotẹ̌ e: Kaěngu sal᷊iwange seng nasadia. Sapi, ringangu manga anạ u sapi ku karal᷊ěnggihange seng pinotọ. Kěbịe seng nauadipẹ̌. Sal᷊amate mahunděnta su sal᷊iwang u kawing!'
40022005	Kutẹu kal᷊awọu sake apan ninotẹ̌ e tawe němpẹ̌sěmpị. I sire nasịdal᷊engu ral᷊enge sol᷊ong pěmamunaraěnge -- sěngkatau sol᷊ong baelẹ̌, sěnggạe wue ute nẹ̌deạ pẹ̌bawal᷊ukange;
40022006	arawe sěnggạete wue kawe němpěhěgo manga ěllang u ratu e, mase němpěndariha ringangu němpamate si sire.
40022007	Sarạeng datu e nakaringihẹ̌ hal᷊ẹ̌ ene, i sie měngkatewe limangehẹ̌. I sie rimoloheng buntuangu mẹ̌sasekẹ e mědeạu pěmate manga tahapate ene, ringangu niapanutung soan sire.
40022008	Bọu e i sie kimui manga ěllange mase něhengetang, 'Sal᷊imbang u kawinge semben sadia, kai apan ninotẹ̌ e tawe hinone nạung.
40022009	Dakọko luhu e apan dal᷊eng gaghaghuwạe kụ notẹ̌ko kal᷊awọewen taumata sol᷊ong sal᷊iwang u kawing ini.'
40022010	Tangu manga ěllange nahundal᷊engke. I sire nahundal᷊eng suapạewen dal᷊eng gaghaghuwạe kụ němpěnampungu kěbị taumata apạewen kinaẹ̌bakeng i sire sene bae mapapia, bae raral᷊aị. Tangu napenẹ e tampạu pẹ̌sasal᷊imbangenge kahian sake.
40022011	Bọu e ratu ene simuẹ̌ kimakělla manga sake. I sie nakasilo kai piạ sěngkatau su sal᷊imbang ene tawe něluhen pakeangu sal᷊imbang.
40022012	Bọu ene i sie nakiwal᷊o su tau ene, 'Hapị, kawe nakakasuẹ̌ kereapa i kau sarang ini kụ kawe tawe něluhen pakeangu sal᷊imbang e?' Tau e tawe nakawerang apa-apa.
40022013	Tangu ratu e něhengetangke su manga ěllange, 'Hapusẹ̌ko laede ringangu l᷊imane, kụ bahungko i sie sol᷊ong l᷊ikude su tampạ marěndung. Sene sarung piạ sasangị dingangu kasasigěsạ.' "
40022014	Mase Mawu Yesus nangěnsuen papinintu e kere ini, "Lawọ bue kinakuiange, kai tangu kawe mahal᷊i kinapile."
40022015	Tangu manga tau Farisi e němpẹ̌sohọe kụ němpẹ̌dal᷊ahintau měnsang kereapa i sire makapěngal᷊ạ bera si Yesus e ringangu manga kakiwal᷊o.
40022016	Tangu i sire rimoloheng manga murit'i sire sol᷊ong anung Yesus, ringangkewen pirang katau taumatang Herodes. I sire němpẹ̌berạe si Yesus, "Tuang Guru, i kami masingkạu i Tuang kai matul᷊idẹ̌. I Tuang mạněntirowe su katěngadẹ̌ mạanun kapulun Duata waug'u taumata, tawe mẹ̌sasasěmpịbe tiněnnan sai-sai. U i Tuang e tawe měmamile ghatin taumata.
40022017	Ual᷊ingu ene ute, kěnang i Tuang pẹ̌bera si kami: Kereu tumuhụ atorangu agamang kitẹ, botonge měmaehẹ̌ pajakẹ̌ su Kaisarẹ̌ arau tawe wotonge?"
40022018	Mawu Yesus masingkạ tiněnnan sire ral᷊akị ene, kụ i Sie něhengetang, "E, i kamene taumata mẹ̌mělle! Unụe i kamene měmpanal᷊ukạ Siạ?
40022019	Todẹko si Siạ gahịu roitẹ̌ ipẹ̌pakẹ i kamene mědeạu pěmaehẹ̌ pajakẹ̌!" Mase i sire nangonggọu roitẹ̌ sal᷊aka sěngkal᷊ěpa si Sie.
40022020	Kutẹu Mawu Yesus nakiwal᷊ọe si sire, "Kai ghahị i sai ringangu areng i sai ini e?"
40022021	"Kaisarẹ̌," angkuěng i sire. Tangu Mawu Yesus něhengetangke si sire, "Kamageng kerene ute, onggọe su Kaisarẹ̌ apan tẹ̌taghuaneng'u Kaisarẹ̌ dingangu su Ruata apan tẹ̌taghuaneng'u Ruata."
40022022	Sarạeng i sire nakaringihẹ̌ pěndal᷊ahẹ ene, i sire naral᷊ingu. Kụ i sire němpaněntang i Yesus.
40022023	Su ěllo ene lai, piạ e tau Saduki pirang katau nahunděnta su anung Yesus. I sire kai taumata nạung měmpẹ̌bẹ̌bera u taumata nate e seng tawe sarung mẹ̌bangung kapia.
40022024	"Tuang Guru," angkuěng i sire, "I Musa e naněntiro kere ini: Kereu sěngkatau esẹ e mate, kụ tạ anạe ute anạ u sěngkataune harusẹ̌ pẹ̌kawing dingangu wal᷊une tadeạu mapal᷊ěton hite waug'u tau ěndaị seng nate e.
40022025	Nạung piạ i sire pitu tamahuari kụ němpẹ̌tanạ sini. Ene kaiakanenge nẹ̌kawing kụ bọu ene nate tawẹ anạe. Tangu wal᷊une nitěntang baug'u anạ u sěngkataune.
40022026	Bọu e tuarine mal᷊aing nate tawẹ anạe. Hal᷊ẹ̌ kerene mal᷊aing himombang su tuarine katěllune nakahakịewen lai kapitune.
40022027	Kasamuriange ute wawine ene hala e mal᷊aing nate.
40022028	Kụ su tempon taumata nate e ipẹ̌bangung kapia e ute, kawingken sai tau wawine e? U nạung i sire pitu e seng bọu pinẹ̌kawingange."
40022029	Mawu Yesus ute simimbangke, "I kamene mambeng nẹ̌sal᷊a, u i kamene tawe nakaěnna Winohẹ Susi, kerene lai kawasan Duata.
40022030	Batụ u kamạgeng taumata nate e sarung mẹ̌bangung kapia ute i sire semben tawe mẹ̌kawing kaiso i sire sarung mẹ̌biahẹ̌ kere malạekatẹ̌ su sorga e.
40022031	Kai wědang ta nakạbasa i kamene apa hengetangu Mawu Ruata mạanun taumata nate nipẹ̌bangung kapia? Mawu Ruata e něhengetang,
40022032	'Iạ e kai Ruatang Abraham, Duatang Ishak dingangu Ruatang Yakub.' Mawu Ruata e tangu wal᷊inewe Ruatan taumata nate. I Sie kai Ruatan taumata wiahẹ̌!"
40022033	Sarạeng taumata l᷊awọ ene nakaringihẹ̌ tatualag'i Yesus, i sire měngkatewe němpẹ̌dal᷊inaụ u těntiron'E.
40022034	Ene sarạeng tau Farisi e nakaringihẹ̌ u i Yesus kai seng nakapẹ̌kěmming mohongu tau Saduki e, kụ i sire kai němpẹ̌tampung.
40022035	Sěngkatau wọ'i sire, kai sěngkatau mananěntiro agama, kai měnangkạ si Yesus kụ mangal᷊ạ bera ringangu kakiwal᷊o sěmbua.
40022036	"Tuang Guru," angkuěnge, "kai tita sude kahumotongange su ral᷊ungu atorang u agama?"
40022037	Mawu Yesus simimbang, "Kěndag'u Mawu Ruatanu ringangu kạguwạu naungu, ringangu kaguwạu himukud'u, ringangu kạguwạu l᷊aěnnanu.
40022038	Kai ene tita kahumotongange ringangu kạguwakenge!
40022039	Tita karuane ute mẹ̌sul᷊ung dingangu humotonge ute kai: Kěndag'u sěndinganengu kerẹewe i kau kuměndagu watangengu.
40022040	Patikụ tita kụ nionggọ i Musa ringangkewen těntiro manga nabi e niapakaiang su tita rarua ene."
40022041	Kutẹu tau Farisi e nạung deng mạtatampung sene, Mawu Yesus nakiwal᷊ọe si sire,
40022042	"Kerea su tiněnnang kamene mạanun Datu Mananal᷊amatẹ̌? Kai hěnton sai tangu i Sie?" "Hěnton Daud," sasimbah'i sire.
40022043	"Mạeng kerene," angkuěng i Yesus, "kawe unụe tangu hakịu Rohkẹ̌ u Ruata e měkẹ̌karadiahang si Daud kụ mẹ̌sẹ̌sěbạu Ratu Mananal᷊amatẹ̌ e 'Mawu'? U i Daud nẹ̌bera,
40022044	'Mawu e něhengetang su Mawuku: kaiangko su koaneng-Ku, sarang Iạ mẹ̌koạ manga rumarokạu e sumasuměllung si Kau.'
40022045	Kutẹu kereu i Daud měsěbạu Ratu Mananal᷊amatẹ̌ e kai 'Mawu', ute kereapa wue i Sie hěnton Daud?"
40022046	Tawẹu sarang sěngkatau nakakasimbahẹ̌ si Yesus. Kụ nanětạ bọu ěllo ene tawẹu wahani makiwal᷊o manga apa l᷊ai si Sie.
40023001	Mase Mawu Yesus něhengetang su taumata l᷊awọ dingangu su manga murit'E angkuěng,
40023002	"Manga mananěntirong agama ringangu tau Farisi e nakahombang kawasa waụg'u mělahẹ u tita'm Musa.
40023003	Batụ u ene ute pěmpẹ̌sěmpị bue ringangu pěmpẹ̌tuhụ bue waug'u patikụ apang ipẹ̌parentan sire. Kai kumbahangbe měmpẹ̌těno kakanoạ i sire, u i sire tawe mẹ̌kakoạ apang itẹ̌těntiron sire.
40023004	I sire měmpạnuntụewe manga hal᷊ẹ̌ mawawěhạ dingangu měmpangonggọu atorẹ̌ mawawěhạ, kai mang ta kadiongeng mẹ̌tul᷊ungu taumata tadeạu měmpẹ̌děndal᷊engu ene.
40023005	Patikụ apang kẹ̌koateng i sire kětạeweng mědeạu pakịpandai su taumata. I sire mětẹ̌tatudẹ měpẹ̌pakẹ u wawěkise mawawěnahẹ̌ kereu měmpẹ̌kal᷊iomaneng dingangu mapakanandụ u humbung lakụ i sire.
40023006	I sire papuluang su tampạ kahoroěnge su manga sal᷊iwang dingangu su manga kal᷊aianeng su těngone su ral᷊ungu manga wal᷊en pẹ̌kakal᷊ioamanengang.
40023007	I sire puluang makịadatẹ̌ su manga pasarẹ̌, dingangu mal᷊uasẹ̌ kuiang 'Tuang Guru'.
40023008	Arawe i kamene, abe kapulu kuiang 'i Tuang Guru', u gurunu e mang sěmbaụ kụ i kamene kěbịe kai anạ u sěmbaụ.
40023009	Dingangu kumbahang i kamene kumui su sěngkatau su dunia ini 'Amang', u i Amang i kamene e mang sěmbaụ kụ kai i Amang su Sorga.
40023010	Dingangu abe kapulu i kamene kuiang 'Měngangahạ', batụ u měngangahạ i kamene mang sěmbaụ kụ kai Ratu Mananal᷊amatẹ̌ seng nikẹ̌don Duata.
40023011	I saing kasěllahenge su tal᷊oarang kamene, hinong kakoạ mẹ̌tatangkiang si kamene.
40023012	I sai mẹ̌těngkarangẹu watangenge sarung iapakasanạ; arawe i saịewe mẹ̌těngkasanạ, sarung iapakarange."
40023013	"Kaěngkěhang i kamene manga mananěntiro agama ringangu tau Farisi! I kamene taumata mẹ̌mělle. I kamene mạnahaghe taumata mědeạu makoạ dal᷊ohong jamạat'u Mawu. I kamene hala mạdiri makoạ dal᷊ohong jamạat'u Mawu, arawe wal᷊ine apam mapulu e, kahian kamene sahagheěng. [
40023014	Kaěngkěhang i kamene manga mananěntiro agama ringangu tau Farisi: I kamene kai měmpẹ̌mělle. I kamene měngẹ̌ngakal᷊ẹ̌ manga wawine wal᷊u ringangu měmpělẹ̌hampasẹ̌ bal᷊en sire kụ mědeạu ipangambung kararal᷊aịe tangu i kamene měkẹ̌kal᷊iomaneng manandu-nandu. Suwụ u ene ute hukumang i kamene e sarung limembong kawěhạe!]
40023015	Kaěngkěhang i kamene manga mananěntirong agama ringangu tau Farisi! I kamene kai tahapěmělle! I kamene rụdal᷊eng mararau mạmotọ l᷊audẹ̌, dingangu měmpạměpidẹ̌ banua mědeạu reng makasahionge sěngkatau makakasuẹ̌ agamanu. Kụ sarạeng tau e simuẹ̌ agamanu e ute i sie koateng i kamene ral᷊ohon naraka ruan sul᷊e limembong karal᷊akịe wọu'i kamene!
40023016	Kạěngkěhang i kamene manga měngangahạ buta! I kamene měmpạněntirong ini, 'Kereu i sai mẹ̌salu su Wal᷊em Mawu e ute, saluwe tawẹ mangal᷊ene; kai kereu i sie mẹ̌salu su wul᷊aeng su ral᷊ungu Wal᷊em Mawu e ute i sie kạkakaịu salune ene.'
40023017	I kamene taumata e wodokẹ̌ o kawe lai wuta! Sude l᷊imembong kapiane: bul᷊aenge arau Wal᷊em Mawu e makasusi wul᷊aenge?
40023018	I kamene mạněntirong ini lai, 'Kereu sěngkatau mẹ̌salu ual᷊ingu pananěmbaěng, taumata ene tawe naikị su salune; arawe kereu i sie mẹ̌salu ual᷊ingu sasěmba su wowom pananěmbaěnge, i sie naikị kahian sasalune ene.'
40023019	Kai wuta kaěllị i kamene! Sude limembong kapiange? Sasěmbane arau pananěmbaěng kụ makakoạ sasěmba ene masusi?
40023020	Batụ u ene, kereu piạ u mẹ̌salu su pananěmbaěng, ene mangal᷊ene i sie nẹ̌salu ual᷊ingu kai su pananěmbaěng, měbẹ̌bawa kěbị apạewen mạpapěllọ su wowone.
40023021	Kụ kereu piạ u mẹ̌salu su Wal᷊em Mawu, ene mangal᷊ene i sie měsẹ̌salu kurai su Wal᷊em Mawu e, kurai su Ruata mětẹ̌tumanạ sene.
40023022	Dingangu kereu piạ u sěngkatau mẹ̌salu ual᷊ingu sorga, ene mangal᷊ene i sie měsẹ̌salu ual᷊ingu kararatuang u Mawu, dingangu ual᷊ingu Ruata kụ mạiang su kal᷊aianeng'E.
40023023	Kạěngkěhang i kamene manga mananěntiro agama ringangu tau Farisi! I kamene kai tahapěmělle. I kamene měmpạngonggọu katahạpul᷊ong kapahiakengu salasi, pingkilẹ̌, dingangu pempasẹ̌ e su Mawu. Arawe manga hal᷊ẹ̌ kaghaghuwakenge su ral᷊ungu atorang u agama, kere manga: Kạadilẹ̌, pẹ̌kakakěndagẹ̌, katatuhụe tawe sasěmpikang i kamene. Sěmbal᷊iau kai ene harusẹ̌ koateng i kamene kal᷊amona, su sěmbẹ̌kang ene tamai lai mapakawalan hal᷊ẹ̌ bal᷊ine.
40023024	I kamene e kawe mangangahạu wuta lai! Lango su inumang sahikang i kamene, arawe onta e kawe ělukangbeng kamene!
40023025	Kạěngkěhang i kamene mananěntiro agama ringangu tau Farisi! I kamene e tahapěmělle! Manga l᷊ainumang dingangu manga lamạ i kamene lẹ̌uhasengbeng kamene l᷊ikude pakawurẹ̌si, arawe ral᷊unge měngkate apa mal᷊amuhụ kahiạewen hal᷊ẹ̌ kẹ̌kaěbakeng i kamene ual᷊ingu pěmamul᷊aho ringangu pẹ̌bawawusa.
40023026	I kamene tau Farisi wuta! Uhasẹ̌ko kal᷊amona pakawurẹ̌si ral᷊ungu manga l᷊ainumang dingangu manga l᷊amạ, tadeạu l᷊ikude mal᷊aing burěsi!
40023027	Kạěngkěhang i kamene mananěntiro agama ringangu tau Farisi! I kamene e tahapěmělle! I kamene kerẹ e manga kubul᷊ẹ̌ nilaburẹ̌ pinakawira, su l᷊ikude ikẹ̌kasilo mal᷊ěnggihẹ̌, arawe su ral᷊unge napenẹu ruhi ringangu kěbịewe apam mawawuhụ.
40023028	Kerene lai i kamene. Wọu l᷊ikude i kamene kakěllaěng mapia su taumata; arawe su ral᷊unge ute i kamene kawe napenẹ u konti ringangu kararal᷊akị."
40023029	"Kaěngkěhang i kamene mananěntiro agama ringangu tau Farisi! I kamene e tahapěmělle! I kamene němpangěndụ u watung kubul᷊ẹ̌ maral᷊ěnggihẹ̌ baugu manga nabi e, ringangu lělẹ̌gahengu palẹ̌ tatialạen taumata kakanoạe mapia.
40023030	Kụ i kamene němpẹ̌bera u, 'Mangawe i kami nẹ̌biahẹ̌ su tempong manga i upung i kami e nạung ute, i kami e tawe timuhụ dingang i sire němpamate manga nabi!
40023031	Kụ i kamene němpangaku hala u i kamene e kai hiten taumata němpamate manga nabi.'
40023032	Mạeng kerene ute, pěmpanurusẹ̌ e ringangu měngkate pakasuẹ e kal᷊awọu rosa kụ seng niwahětang i upung i kamene e!
40023033	I kamene e kai raral᷊aị dingangu kawe hiten taumata raral᷊aị! Kereapa ngae i kamene mapakasal᷊amat'u watangeng bọu hukumangu naraka?
40023034	Daringihẹ̌ko pakapia-pia: Iạ e sarung měndoloh'u manga nabi, taumata matatahuěnna, ringangu manga mananěntiro; kụ sěnggạ bọ'i sire sarung pateěng i kamene, ringangu sěnggạewe lai wal᷊ine sarung kuruisang i kamene. Piạbe lai sarung pahangeng i kamene su ral᷊ungu wal᷊eng pẹ̌kakal᷊iomanengang, mase saghegheěng i kamene bọu soa sěmbaụ sarang soa wal᷊ine.
40023035	Batụ u ene i kamene sarung ihukung ual᷊ingu pěmamate kụ nịkakoạ su kal᷊awọu taumata tawẹ sal᷊ane -- nanětạ bọu pěmamate si Habel kụ tawẹ sal᷊ane sarang pěmamate si Zakharia anạ i Berekhya, kụ pinateng kamene su tal᷊oaram Wal᷊em Mawu ringangu pananěmbaěng.
40023036	Pangimangke: patikụ ene sarung tumuhung su taumata orasẹ̌ ini!"
40023037	"Yerusalem, Yerusalem! Manga nabi e kawe nịpapatenu. Manga rarolohang u Ruata e niěntungangu watu sarang nate. Seng kapirang sul᷊ẹ e Iạ mapulu mangomol᷊'u patikụ mẹ̌tatumanạu, tabidạeng iněngen manụ mạngokọ manga anạe sual᷊ung u panide, kutẹu i kau e kawe mạdiri!
40023038	Ual᷊ingu ene Mawu Ruata e tawe lai mahundingang i kamene.
40023039	Kasingkạko: Manětạ bọu orasẹ̌ ini e i kau seng tawe makasilo Siạ saụ sarang i kau mẹ̌bera, 'Al᷊amatẹ̌ e mahundingang si Sie kụ diměnta su arengu Mawu.' "
40024001	Sarạeng Mawu Yesus dimal᷊engke naněntangu Wal᷊em Mawu e, tangu manga murit'E himaung si Sie kụ němpaněbọeng saheng kakakoạ u Wal᷊em Mawu e si Sie.
40024002	Kutẹu i Yesus něhengetang si sire, "Nakasilo wue patikụ ene i kamene? Kasingkạko, mambeng těngadẹ̌ u, tawẹu watu sarang sěmbaụ bọu manga wal᷊e tamai ini e bẹ̌dang mawala mạdal᷊ěnsung sěmbaụ su wal᷊ine, su ěnnạe. Kěbịe sarung těnnehang."
40024003	Bọu e Mawu Yesus simaka sol᷊ong Bukid'u Zaitun, tangu piạ e i Sie mạiang, manga murit'E himaungke mědeạu mahumbisara ringang'E mẹ̌těngo. "Pěhabarẹ̌ko si kami kụ kai angerẹ tempone patikụ ene sarung mariadi," angkuěng i sire si Sie. "Kai mangạe tatiala apa ngae pělahekangu rarěntan Tuang dingangkewe lai kasueěngu runia?"
40024004	Mawu Yesus simimbang, "Pakapapia wue, kumbahangbe sarung i kamene kaakal᷊eng.
40024005	Batụ u taumata l᷊awọe sarung měmpẹ̌děnta ringangu areng-Ku kụ měmpẹ̌bera, 'Kai Iạ e Ratu Mananal᷊amatẹ̌!' I sire kai sarung měngakal᷊ẹ̌ taumata l᷊awọ.
40024006	I kamene sarung makaringihẹ̌ tingihu pẹ̌sasekẹ e dingangu habar'u pẹ̌sasasekẹ e, kaiso abe kěngkatakụ. U kěbị ene mang harusẹ̌ mariadi, kai ene wal᷊inewe tempone seng mẹ̌kiamatẹ̌.
40024007	Bansa sěmbaụ sarung mẹ̌sekẹ dumokạ bansa wal᷊ine, dingangu kararatuang sěmbaụ sarung měngalo kararatuang bal᷊ine. Kụ suapan tampạ sarung piạ karal᷊unusẹ̌ dingangu mělinuhẹ̌.
40024008	Kụ patikụ ene wuhụewe panẹ̌takenge, kere tědụ u sěngkatau wawine su tempon měhěnding.
40024009	Bọu e i kamene sarung samekang kụ isarakang mědeạu pahangeng dingangu pateěng. Patikụ dunia e sarung měmpẹ̌binsị i kamene ual᷊ingu i kamene kai muritẹ̌-Ku.
40024010	Su tempo ene sarung mal᷊awọ taumata měmpẹ̌sohọ dingangu mẹ̌daral᷊aị ore lai měmpẹ̌binsị sěmbaụ dingangu wal᷊ine.
40024011	Lawọ mahang nabi sarung měmpẹ̌lěto, kụ makaakal᷊ẹ̌ taumata l᷊awọ.
40024012	Karal᷊akịe mangken mạhuntinambang katoghase hakịu taumata l᷊awọe selaing tawe makakoạ mẹ̌kakěndagẹ̌.
40024013	Arawe i saịewen mạtatanạ satia sarang pangěnsueěnge ute sarung iapakasal᷊amatẹ̌.
40024014	Kụ Injilẹ̌ e mạanung kereapa Mawu Ruata mẹ̌parenta ute sarung ihabarẹ̌ su kaguwạu dunia, tadeạu patikụ umatẹ̌ e makaringihẹ̌. Mase wuhụewe ruměnta kiamatẹ̌."
40024015	"I kamene sarung makasilo, 'Karal᷊akisẹ̌ kụ makawihua', kere ilẹ̌habar'i Nabi Daniel, dụdarisị su tampạ susi. (Kaketạ suapam mẹ̌bawasane: Ěnnaiko kaia mangal᷊ene!)
40024016	Su tempo ene i saing ene su Yudea harusẹ̌ tumal᷊ang sol᷊ong bawul᷊udange.
40024017	I sain su wowong atụ u wal᷊e abe lintụ měngal᷊ạ apa-apa wọu ral᷊ungu wal᷊e.
40024018	I sain su waelẹ̌ abe pẹ̌sul᷊e měngal᷊ạ l᷊akụe.
40024019	Kạěngkěhang ěllo ene su manga wawine piạ kapapia, ringangu su manga wawine kạpanusune rariọ!
40024020	Pěmpẹ̌kal᷊iomanengko tadeạu kumbahang sarang i kamene harusẹ̌ tumal᷊ang su tempong pẹ̌dasehang arau su ěllon Sabatẹ̌!
40024021	Su ěllo makạgaghěnggang ene sarung piạ kasasusa masaria kerẹewe wẹ̌dang ta nạdiadi rokeng bọu tětạu dunia sarangkewen orasẹ̌ ini, ringangu selaing tawe mẹ̌saụ.
40024022	Kai manga Mawu Ruata e tawe mangěsọ tempone ute; tawẹ u sarang sěngkatau masal᷊amatẹ̌. Kai ual᷊ingu umat'E, ute Mawu Ruata e nangěsọ u tempo ene.
40024023	Kụ su tempo ene kereu piạ sěngkatau mẹ̌bera si kamene, 'Kakělla, Ratu Mananal᷊amatẹ̌ e ěndaung sini!' arau 'i Sie paị sene!' -- ute abe pěmpangimang su tau ene.
40024024	U kai sarung luměto mahang kristus e ringangu mahang nabi. I sire sarung měmpẹ̌koạ manga hal᷊ẹ̌ makadal᷊inaụ dingangu makạl᷊aherang mědeạu makaakal᷊ẹ̌, sěngapam botonge sarang su kawanuan Duata ewe lai.
40024025	Kụ, pẹ̌tahěndungko! U Iạ e seng něhabarẹ̌ si kamene kal᷊amona těntal᷊ang hal᷊ẹ̌ ene ta nạdiadi.
40024026	Kereu piạ u mẹ̌bera si kamene, 'Kakělla, i Sie ene pai su wanua l᷊inggi!' -- kumbahang i kamene tamai. Arau kereu i sire měmpẹ̌bera, 'Kakělla, i Sie měkẹ̌kěmbuni su ral᷊ungu kamarẹ̌ ěndaị sini e!' -- ute abe pangimang.
40024027	U rarěntang Ahus'u Taumata e kai mẹ̌sul᷊ungu sěnnang u kilạ bọu sěmběkan daki, kụ mạtuahẹ̌ sol᷊ong sěmběkam bahẹ.
40024028	Suapan piạ kasuang ute sene piạ manụ tahapanemọ kasuang."
40024029	"Tangu lěpasewen napal᷊usẹ̌ kasasusan tempo ene ute, matangěllo e sarung marěndung, dingangu wul᷊ang e seng tawe suměnnang. Manga wituing e sarung měngkahondosẹ̌ bọu l᷊angị, dingangu kal᷊awọu mangangawasa kinoaěng e sarung mẹ̌kal᷊emboghang.
40024030	Bọu e tatialang Ahus'u Taumata e sarung ikasilo su l᷊angị. Su tempo ene patikụ umatẹ̌ su dunia e sarung mahul᷊ungkang. I sire sarung makasilo Ahus'u Taumata kạděntane su wowom binawa ringangu kawasa ringangu kawawantugẹ̌ masěllahẹ̌.
40024031	Napiri gaghuwạe sarung tiukang, kụ Ahus'u Taumata sarung měndoloh'u manga malạekatẹ̌ ipangomol᷊ẹ̌ kawanuan'E wọu kěbị bukun dunia ěpạ e, dingangu wọu pungu l᷊angị sěmbaụ sarang pungu l᷊angị bal᷊ine."
40024032	"Pěngal᷊ạko těntiro wọu kalung ara, kereu manga hakondane kawe melong dingangu masasikome, ringangu manětạe humětị, i kamene masingkạu tempom pědisẹ̌ e seng marani.
40024033	Kerene lai kereu i kamene makasilo hal᷊ẹ̌ tamai ene mariadi, i kamene masingkạu tempone seng masandi-sandigẹ̌.
40024034	Kasingkạko! Hal᷊ẹ̌ tamai ene sarung mariadi těntal᷊ang taumata apan měbẹ̌biahẹ̌ orasẹ̌ ini e, měngkairị kěbị.
40024035	Langị dingangu dunia e sarung mapaghohẹ̌, arawe wawera-Ku e tatapẹ̌ sarang marěngụ-děngụ."
40024036	"Tawẹu masingkạ měnsang angerẹ ěllone ringangu orase, manga malaekatẹ̌ su sorga e wěga, Ahus'u Taumata e mal᷊aing běga, samatang i Amang tumbạ masingkạe.
40024037	Kamageng Ahus'u Taumata e ruměnta ute, kakakoạe kai mẹ̌sul᷊ungu su tempong Nuh nạung.
40024038	Su pira ěllo těntal᷊ang ta nědẹ̌darulung gẹ̌guwạe, taumata e mạhungkaěng měmpạnginung dingangu měmpẹ̌kẹ̌kawing. Kerene sěntiniạ sarạeweng nịdating u ěllon Nuh nasake su ral᷊ungu kapal᷊ẹ̌.
40024039	Sarạeng darulunge nangelọe si sire kěbị buhụe i sire nakahěngangu kaia seng nariadi. Kerene lai kakakoạe sarung kereu Ahus'u Taumata e ruměnta.
40024040	Su tempo ene piạko ruang katau su waelẹ̌ kạpamunarane: Sěngkataue sarung paringaneng, arawe sěngkataụe wue itěntang.
40024041	Manga wawine ruang katau e kạpěnggilinge gandung: Sěngkatau paringaneng, sěngkataụewue itěntang.
40024042	Tangu pakal᷊ahěkosẹ̌ bue, u i kamene wẹ̌ga wue měnsang angerẹ Mawunu sarung duměnta.
40024043	Pẹ̌tahěndungko ini! Kereu manga taghuangu wal᷊e e masingkạu kai pukul᷊ẹ̌ pira su hěbi kụ piạ tahatako e sarung duměnta, ute i sie tawe mẹ̌tikị, tadeạu tahatako e tawe sumuẹ̌ sol᷊ong dal᷊ungu wal᷊ene.
40024044	Ual᷊ingu ene, i kamene mal᷊aing pakarariahi. Batụ u Ahus'u Taumata e sarung duměnta su orasewe i kamene tạ pěngangantibe."
40024045	Angkuěngu Mawu Yesus kapia, "Kamageng kerene, kai ěllang sude masatia ringangu matahuěnna? Seng i sie niruị u mawune nakoạ těmbonang u manga ěllang bal᷊ine; tadeạu i sie mangonggọu kaěng si sire su tempone.
40024046	Kariangkamang su ěllang ene kamageng kawal᷊ikangu mawune, kụ i sie kahombangengbe kapẹ̌koạe munarane.
40024047	Pangimangke, u mawune sarung manarakangu kal᷊awọu rarotonge su ěllang ene.
40024048	Kai kereu ěllang ene kawe ral᷊akị ute, i sie sarung mẹ̌bera su ral᷊ungu naunge,
40024049	'Mawuku bědaweng marěngụ mẹ̌bal᷊ị,' kụ i sie nanětạe namal᷊ọ manga ěllang bal᷊ine, mase kimaěng nanginung dingangu tahapẹ̌těngkiwukang.
40024050	Bọu e mawune sarung mẹ̌bal᷊i su ěllo ringangu orase ta l᷊aantiwange.
40024051	Tangu ěllang ene sarung bẹ̌bawẹ̌bahengu mawune, kụ iwahung sol᷊ong tampạu taumata mělle. I sire sarung mahunsangị dingangu mẹ̌tatahangu sigěsạ paịse."
40025001	"Kereu Ahus'u Taumata e ruměnta waug'u i Sie kawe Mawu ute, kakakoạe kai mẹ̌sul᷊ungu papinintu ini: Mahuala mapul᷊o nasịal᷊ạ sol᷊one, mase tamai němpaněnsomahẹ̌ kaghiang esẹ.
40025002	Ene limangkatau wọ'i sire e kai longong, arawe limangkatau wal᷊ine e kai matatahuěnna.
40025003	Limangkatau mahuala l᷊ongong e němpẹ̌bawawe sol᷊on sire, kaiso tawe němpẹ̌bawa l᷊ana rariahine.
40025004	Limangkatau mahuala matatahuěnna e nasịbawa sol᷊one ringangkewen lana rariahine.
40025005	Kaghiang esẹ e riměnta riọ mal᷊ongge, kụ manga mahuala e nanětạe něngiolabẹ̌ kụ nikahuntikilangke.
40025006	Ara kẹ̌kal᷊oaranete, wuhụe kinaringihẹ̌ piạ kakui u, 'Kaghiang esẹ e narěnta! Ěndaịe pěmpaněnsomahẹ̌ si sie!'
40025007	Ene mahuala mapul᷊oe němpẹ̌bangungke kụ němpěndikọ sol᷊on sire.
40025008	Manga mahuala apan longong e němpẹ̌berạe su matatahuěnna, 'Pahiakengkon lanang kamene e, i kami, u sol᷊ong kami e seng mědẹ̌dusẹ̌.'
40025009	'Tawe makaonggọ!' angkuěng i sire mahuala matatahuěnnae, 'batụ u měntěhang kai i kitẹ kěbị lanane ta natimu. Dakọe pěmpamělli su toko!'
40025010	Ene, manga mahuala l᷊ongong e tamai e němpěmělli lana. Sarạeng i sire nal᷊ikudẹ̌, narěntạe kaghiang esẹ. I sire mahuala kụ seng nariahie nahunsuẹ̌ e ringangkeweng kaghiang esẹ su sal᷊iwange mase tukadẹ̌ e nikunsị!
40025011	Bọu e i sire mahuala wal᷊ine e něngkarěntạe. I sire mạhungkui, 'Mawu, Mawu, topeiko tukadẹ̌ e i kami.'
40025012	Kai kaghiang esẹ e simimbang, 'Iạ běgaweng kamene!' "
40025013	Tangu Mawu Yesus nangunsịe papinintune e kere ini, "Ual᷊ingu ene pakaral᷊ukadẹ̌ bue, batụ u i kamene bẹ̌gaweng ěllone lai orase."
40025014	"Kamageng Ahus'u Taumata ruměnta su ral᷊ungu kararatun'E, kakakoạe ute mal᷊aing kere su papinintu ini. Sěngkatau esẹ měnẹ̌naung mẹ̌buạ sol᷊ong tampạ marau. I sie kimui manga ěllange, piněnarakanengu rarotonge si sire.
40025015	Suapang ěllange ene i sie nangonggọ pinẹ̌tatal᷊ahinọewen pelẹesang sěmbaụ-sěmbaụ. Su sěngkatau i sie nangonggọu roitẹ̌ bul᷊aeng lima hiwu. Su wal᷊ine lai i sie nangonggọu roitẹ̌ bul᷊aeng dua hiwu. Kụ su sěngkatauewe lai i sie nangonggọu roitẹ̌ bul᷊aeng sěhiwu. Mase i sie rimal᷊eng.
40025016	Tangu ěllang kụ něnarimạu roitẹ̌ bul᷊aeng lima hiwu ene apid'u rimal᷊eng nahumbal᷊ụ, mase nakaěbạ untunge lai roitẹ̌ bul᷊aeng lima hiwu.
40025017	Kerene lai ěllang kụ nanarimạu roitẹ̌ bul᷊aeng dua hiwu e mal᷊aing nakaěbạ untunge rua hiwu.
40025018	Arawe ěllang kụ něnarimạu roitẹ̌ bul᷊aeng sěhiwue kawe rimal᷊eng kụ němangka lohange su ěntana, kụ němuni roit'u mawune sene.
40025019	Marěngụ kahěngang bọu ene mawu manga ěllang ene napul᷊ẹ, kụ nanětạe němpẹ̌darekeng dingang i sire.
40025020	Ěllang kụ nakatarimạu roitẹ̌ bul᷊aeng lima hiwu ene himaung kụ něnarakangu mapul᷊o hiwu. 'Tuang,' angkuěnge, 'i Tuang něnarakangu roitẹ̌ bul᷊aeng lima hiwu si siạ. Kakěllako, iạ nakaěbạ l᷊ai untunge lima hiwu.'
40025021	'Mapia,' angkuěngu tuange ene, 'i kau ěllangbe mapia ringangu satia. Ual᷊ingu i kau kawe kapěngumbalaěngu mahal᷊i, iạ tangu sarung manarakangu l᷊awọ si kau. Suẹ̌ e kụ pěmpahul᷊uasẹ̌ dingangku!'
40025022	Mase ěllang kụ něnarimạu roitẹ̌ bul᷊aeng dua hiwu ene himaung, kụ nẹ̌berạe, 'Tuang, i Tuang seng něnarakang u roitẹ̌ bul᷊aeng dua hiwu si siạ. Kakěllako, iạ dembeng nakaěbạ untunge rua hiwu lai.'
40025023	'Mapia,' angkuěngu tuange ene, 'i kau ěllang mapia ringangu masatia. Ual᷊ingu i kau kapěngumbalaěng su mahal᷊i ute iạ sarung manarakangu l᷊awọ si kau. Suẹ̌ e kụ pahul᷊uase ringangku!'
40025024	Bọu e ěllang kụ nanarimạ doitẹ̌ bul᷊aeng sěhiwu himaung kụ nẹ̌berạe, 'Tuang, iạ masingkạ i Tuang e kai sěngkatau mahasa. I tuang měnẹ̌nipo wuang kalu su tampạ i Tuang tawe nẹ̌suang, dingangu mạměnsạ su tampạ i Tuang tawe nangasị.
40025025	Iạ kai natakụ, kụ iạ e rimal᷊eng němuning doit'i Tuang su ral᷊ungu ěntana. Ěndaung doit'i Tuang e.'
40025026	'I kau ěllang dal᷊akị dingangu malaseng!' ungkuěng i tuang e. 'Karạ kawe i kau e seng masingkạu iạ e kai manipo wuang kalu su tampạ iạ tawe nẹ̌suang dingangu mạměnsạ su tampạ iạ tawe něngasị?
40025027	Kamageng kerene, hinone i kau e kai měndesọu roitẹ̌ku e su bank, tadeạu su kawawal᷊ịku e, iạ e makatarimạ kạpia roitẹ̌ku e ringangu rentene.
40025028	Ual᷊ingu ene, al᷊ạko roitẹ̌ bo'i sie, mase ghěllị su taumata apang piạ doite mapul᷊o hiwu doitẹ̌ bul᷊aenge.
40025029	Batụ u taumata kụ seng piạ, sarung gělikang limembong kal᷊awọe, kụ i sie sarung mạhěmpal᷊iu. Arawe taumata kụ tawẹ apa, kadodọ kụ bědang si sie, saụ al᷊akeng.
40025030	Kụ ěllang kụ tạ gunane e, hipẹ e su ral᷊ungu kararěndung su l᷊ikude. Sene i sie sarung sumangị dingangu masigěsạ!' "
40025031	"Kamageng Ahus'u Taumata e ruměnta kere sěngkatau ratu, tẹ̌takinangu kal᷊awọu malạekatẹ̌ e, i Sie sarung maiang su wowong kawawantug'E mahamagẹ̌.
40025032	Patikụ umatẹ̌ su dunia ini sarung ipẹ̌tampung su těngon'E. Bọu e i Sie sarung mapẹ̌dal᷊ahaen sire makoạ duang kamonaěng kere měndal᷊ukadẹ̌ napẹ̌dal᷊ahaeng domba wọu kambing.
40025033	Taumata apang měkẹ̌koạ kapulun Duata e sarung ikomol᷊ẹ̌ su sěmbẹ̌kane koaneng, arawe apang tawe mẹ̌kakoạ kapulun Duata e su sěmbẹ̌kane kaihi.
40025034	Mase ratu e sarung měhengetang si sire su sěmbẹ̌kane koaneng, 'Pěmpẹ̌damahịe i kamene apang nial᷊amateng i Amang-Ku. Pěmpẹ̌suẹ̌ e su ral᷊ungu kararatuang kụ seng nịdariahi si kamene rokeng su pěmamahěta dunia e.
40025035	U su tempong Iạ nahutung, i kamene niapakaěngu Iạ dingangu su tempong Iạ narou, i kamene niapanginungu Iạ. Iạ e kai tau raghị, i kamene něnarimạu Iạ su wal᷊eng kamene.
40025036	Piạ Iạ těntol᷊e, nipakeaneng i kamene. Iạ masakị niundangeng i kamene. Piạ Iạ nitahungkụ, i kamene němpẹ̌dal᷊inge si Siạ.'
40025037	Mase i sire němpẹ̌bera, 'Mawu, angerẹ e i kami nakasilo Mawu e lunusẹ̌ kụ i kami e napakaěng arau narou kụ i kami e napěnginung?
40025038	O angerẹ bue i kami nakasilo Mawu e kere tau raghị, kụ i kami e naněnsomahẹ̌ Mawu e kụ napěnumpang su wal᷊eng kami? Angerẹ, bue Mawu e kinasilo těntol᷊e mase i kami napěluhen pakeang su Mawu e?
40025039	Angerẹ i kami nakasilo Mawu masakị arau mạtatahungkụ, mase i kami e nẹ̌tul᷊ung?'
40025040	Tangu Ratu e simimbang si sire angkuěng, 'Kasingkạko: apang nạung nịkakoạ i kamene, manịeng su sěngkatau wọu manga anạ u sěngkatauku masasusa e, ute mẹ̌sul᷊ungu kinoạ i kamene Siạ!'
40025041	Mase Ratu e něhengetangke lai si sire su kaihin'E, 'Pamehọe wọu ini, i kamene taumata niapakakutu! Pěmpẹ̌suẹ̌ e su ral᷊ungu putung ta masasẹ̌bu, kụ seng nịdariahi waugu setang dingangu manga malạekatẹ̌!
40025042	U su tempong Iạ lunusẹ̌, i kamene tawe napakaěngu Iạ; su tempong Iạ narou i kamene tawe napěnginungu Iạ.
40025043	Iạ e tau raghị, i kamene tawe nanarimạu Iạ e su wal᷊eng kamene. Iạ těntol᷊e, i kamene tawe napěluheng Iạ pakeang. Iạ masakị dingangu mạtatahungkụ, i kamene tawe nẹ̌tangkiang si Siạ.'
40025044	Mase i sire mal᷊aing němpẹ̌simbang si Sie, 'Mawu, angerẹ bue i kami e nakasilo Mawu e lunusẹ̌ arau narou, arau mẹ̌sul᷊ungu taumata raghị, arau těntol᷊e, arau masakị, arau mạtatahungkụ, kụ i kami e tawe nẹ̌tul᷊ungu Mawu e?'
40025045	Tangu ratu e sumimbang, 'Kasingkạko: su tempong i kamene tawe mapulu mẹ̌tul᷊ungu sěngkatau wọ'i sire kasiang ini e ute, mangal᷊ene i kamene tawe nẹ̌tul᷊ungu Iạ.'
40025046	Tangu i sire ene sarung ihukung u hukumang kakalẹ̌, arawe i sire apang měmpẹ̌kẹ̌koạ kapulung Duata e, sarung makahombang pẹ̌bawiahẹ̌ tutune ringangu kakalẹ̌."
40026001	Kutẹu nasuẹen těntirone kěbị hal᷊ẹ̌ ene su Mawu Yesus, i Sie něhengetang su manga murit'E,
40026002	"I kamene masingkạu kate lai rua ěllo seng Ěllong Paskah, kụ Ahus'u Taumata e sarung isarakang tadeạu pakipaku su kalu kuruisẹ̌!"
40026003	Su tempo ene manga imang těmbonange ringangu manga matatimad'u tau Yahudi e němpẹ̌tampung su istanang Imang Mawantugẹ̌ i Kayafas.
40026004	I sire němpẹ̌dal᷊ahintau mědeạu měnamẹ si Yesus pakapěnisẹ̌ dingangu měngakal᷊ẹ̌ měmate si Sie.
40026005	"Kaiso," angkuěng i sire, "kumbahang hal᷊ẹ̌ ene koateng su tempon sal᷊iwang, mạdiring makapẹ̌gonggạ kawanua."
40026006	Piạ i Yesus nạung su Betania, su wal᷊en Simon nạung piạ sakịe su pisị makạtatakụ,
40026007	ene piạ e tau wawine sěngkatau himaung si Yesus. I sie nẹ̌bawa wotol᷊ẹ̌ pualam sěmbua lohone lana mawěngi mal᷊ěgadẹ̌. Ene Mawu Yesus mạiang kapẹ̌sẹ̌simokol᷊e, tau wawine ene naněboheng lana mawěngi ene su těmbọu Mawu Yesus.
40026008	Manga murit'i Yesus e nakasilọe hal᷊ẹ̌ ene kụ naral᷊akị naung i sire. "Apawe gunane kěbị ene nipẹ̌gagholọ?" angkuěng i sire.
40026009	"Lana mawěngi ene wotonge ikawal᷊ụ mal᷊ěgadẹ̌, kụ doite rembeng ikaonggọ su taumata kasiang!"
40026010	Mawu Yesus masingkạu tiněnnang sire, kụ i Sie něhengetang, "Kawe unụe i kamene mapakasusan tau wawine ěndaịe? I sie kai nẹ̌koạ munara mapia ringangu mawantugẹ̌ baugu Iạ.
40026011	Tau kasiang e hanesẹ̌be ene su tal᷊oarang kamene, arawe Iạ ute wal᷊inewe sěntiniạ dingangi kamene.
40026012	U pananěbohu l᷊ana mawěngi ene su wadang-Ku e ute, i sie kai mẹ̌děndiahi pělal᷊ěbing baug'u Iạ.
40026013	Pangimangke! Su kaguwạu dunia e suapạeweng Injilẹ̌ ipẹ̌kẹ̌kakeke ute, kakanoạu tau wawine ene sarung ipẹ̌bawěke lai makoạ tatahěndung si sie."
40026014	Kutẹu sěngkatau wọ'i sire mapul᷊o dua murit'u Mawu Yesus, kụ arenge i Yudas Iskariot, natamai nẹ̌sěmạu manga imang těmbonange.
40026015	I sie nẹ̌berạe si sire, "Apa sarung ionggọ i kamene si siạ kereu iạ manarakang i Yesus si kamene?" Tangu i sire němpěndekengke roitẹ̌ sal᷊aka, těllum pul᷊o su kal᷊ěpane kụ bọu ene nangonggọeng doitẹ̌ ene si sire.
40026016	Nanětạ bọu ene i Yudas hanesẹ̌ mědẹ̌deạ loahe mapia měnarakang u Mawu Yesus.
40026017	Su ěllo humotong su Sal᷊iwangu Borotẹ̌ Ta Lahaesang, manga murit'u Mawu Yesus němpẹ̌haungke si Sie. I sire nakiwal᷊ọe, "Kai suapa kapulun'U sadiaěng i kami e kaěng u Paskah e waug'i Tuang?"
40026018	Mawu Yesus simimbang, "Dakọe sol᷊ong soa pẹ̌sěmạ i anu sene kụ pẹ̌bera si sie, 'Angkuěng i Mananěntiro, tempoku e seng nịdating; kụ Iạ mapulu mẹ̌sal᷊iwang u Paskah e su wal᷊enu ringangkeweng manga muritẹ̌-Ku.' "
40026019	Manga murit'i Yesus e němpẹ̌koạ kerẹewe nioron Mawu Yesus si sire. I sire tamai němpěnadia kaěngu Paskah ene.
40026020	Ene nahěbịe, Mawu Yesus dingang i sire murit'E mapul᷊o dua e němpẹ̌kaiangke su meda.
40026021	Ara i sire kạpahungkaěnge, Mawu Yesus něhengetang, "Daringihẹ̌ko: sěngkatau wọu tal᷊oarang kamene e sarung mẹ̌sunial᷊'u Iạ."
40026022	Nakaringihẹ̌ ene, manga muritẹ̌ e měngkate něngkasusa tạ sihinge. Mase i sire nasịkiwal᷊ong kiwal᷊one su Mawu Yesus, "Bal᷊inewe iạ sutimonang Kau Mawu?"
40026023	Mawu Yesus simimbang, "I sain nangunong borotẹ̌ su ral᷊ungu mangko ringangku ute, i sie sarung mẹ̌sunial᷊ẹ̌ u Iạ e.
40026024	Kahěngang bue Ahus'u Taumata e sarung mapohong kere mạbawohẹ su ral᷊ungu Winohẹ Susi. Kaiso kạěngkěhang bue i sai mẹ̌sunial᷊'u Ahus'u Taumata! Tau ene mạěndokangbelai nạung tawe kadiongeng piněhanạ!"
40026025	Mase i Yudas i anụ e nẹ̌sunial᷊ẹ̌ e nẹ̌bera, "Kụ bal᷊inewe iạ ngae itẹ̌timonang Kau Mawu?" I Yesus simimbangke, "Kerẹewe nịbaweranu!"
40026026	Ene i sire mạhungkaěngke, Mawu Yesus nangal᷊ạe borotẹ̌, mase nẹ̌berang kakal᷊iomaneng tatarimakasẹ. Bọu e i Sie něngangempangke borotẹ̌ ene ringangu l᷊iman'E kụ nitěgone su manga murit'E apid'u něhengetang, "Pěmpangal᷊ạe, pěmpẹ̌kaěngke; ini e kai wadang-Ku."
40026027	Bọu e i Sie nangal᷊ạe panganginumangu anggorẹ̌ e, mase nakitarimakasẹ su Mawu Ruata. Nitěgone su manga murit'E, kapẹ̌berane, "Panginumẹen kamene kěbị!
40026028	U ini e kai rahaku ipạnahutěngadẹ̌ pẹ̌kakědon Duata -- dahạ e iapatědọ baugu l᷊awọ ipangampung dosan sire.
40026029	Pangimangke: Iạ sembeng tawe sarung manginung anggorẹ̌ ini lai sarung tempong Iạ manginung anggorẹ̌ buhu ringangkeweng kamene su Runia Wuhung Amang-Ku e."
40026030	Bọu e i sire němpẹ̌kantarịu kakantarị daralo sěmbua. Kụ mase i sire nakoạ sol᷊ong Bukid'u Zaitun.
40026031	Ene i Yesus něhengetangke su manga murit'E, "Su hěbi ini e lai i kamene kěbịe ral᷊iu měmpẹ̌tal᷊ang maněntangu Iạ. U su Winohẹ Susi e mạbawohẹ: Mawu Ruata něhengetang, 'Iạ e sarung měmate mělal᷊ukadẹ̌ e, kụ gapaěngu domba e sarung měkal᷊iaesẹ̌.'
40026032	Kai kereu Iạ seng niapẹ̌bangung kapia, Iạ e sarung měngal᷊imona si kamene sol᷊ong Galilea."
40026033	I Petrus simimbang su Mawu Yesus u, "Manilaing i sire wal᷊ine e maněntang i Tuang, arawe iạ e mambeng tala!"
40026034	"Tahěndunge," angkuěngu Mawu Yesus si sie, "su hěbi ini e lai těntal᷊ang manụ ta kimẹ̌kukụ, i kau e seng těllung sul᷊e nẹ̌sunial᷊'u Iạ."
40026035	I Petrus simimbang, "Manilaing iạ pateěng sěngkapate ringangu Mawu, kai iạ e mang ta mẹ̌sunial᷊'i Kau Mawu!" Ku kěbị manga muritẹ̌ bal᷊ine e mal᷊aing němpẹ̌bera kerene.
40026036	Nal᷊iung ene Mawu Yesus natamai ringangu manga murit'E nědeạ tampạ isěsẹ̌ba Getsemani. Sene i Sie něhengetang si sire, "Pahungkaiangko sini těntal᷊ang Iạ deng tamai mẹ̌kal᷊iomaneng."
40026037	Mase i Sie němaringang si Petrus dingangi rẹ̌dua anạ i Zebedeus sěngkatamai ringang'E. I Sie nanětạe nasusa ringangu ghiměnggang.
40026038	I Sie něhengetang su manga murit'E, "Naungku e nasusa tạ sihinge, pěndange mẹ̌sul᷊ungu seng mate e. Kěngkatanạko sini i kamene, kụ pěmpẹ̌dal᷊ukadẹ̌ko ringang-Ku."
40026039	Bọu e Mawu Yesus diọ nẹ̌těngkaghea, kụ i Sie nẹ̌těngkasumagẹ̌ su ěntana kụ nẹ̌kal᷊iomaneng. "O Amang," angkuěng'E, "kereu wotonge, apakarauko wọu Iạ e kasasigěsạ takụ tal᷊udang ini. Kai wal᷊inewe kapuluku e mariadi, kaiso kawe tumuhụ kapulung Amang-Ku e sẹ̌sane."
40026040	Bọu e Mawu Yesus nẹ̌bal᷊ịe su anum manga murit'E i sire těllu, kutẹu sěngkakakěllae i sire kawe kạpahuntikịe. I Sie něhengetangke si Petrus, "Kal᷊ingung lai sěngkaorasẹ̌ kai i kamene těllu e mang tawe nakal᷊ukadẹ̌ dingang-Ku?
40026041	Pakaral᷊ukadẹ̌ bue ringangu pěmpẹ̌kal᷊iomanengko mạdiring i kamene kahombangengu sasal᷊ukạ. Těngadẹ̌ bue rohkẹ̌ e mapulu mẹ̌koạ hal᷊ẹ̌ mětẹ̌tahino, kaiso i kamene mang ta makatohạ, batụ u wọu sěmběkang katataumata e kai lome."
40026042	Saụ kapia Mawu Yesus natamai nẹ̌kal᷊iomaneng, angkuěng'E, "O i Amang, kereu kasasigěsạ ini kawe hinong takụ tal᷊udang, kụ tawe ikahipe ute, walạe karariadine kapulung Amang."
40026043	Bọu e Mawu Yesus nẹ̌sul᷊e kapia, kụ sěngkakěllane manga murit'E kawe wědang kạpahuntikịe, ual᷊ingu tikị i sire kai tumanịu mawěhạ běhạ.
40026044	Sěnsul᷊ẹko l᷊ai Mawu Yesus naněntangken sire kụ katěllun sul᷊ene nẹ̌kal᷊iomaneng, bawerane mẹ̌sul᷊ung u kal᷊amona.
40026045	Bọu e i Sie nẹ̌sul᷊ẹ e kapia su anum manga murit'E kụ něhengetang, "Měngkai wědang měmpẹ̌tẹ̌tikị dingangu měmpạngirul᷊e i kamene? Kakěllạe, seng nidating tempone Ahus'u Taumata isarakang su kawasang taumata waradosa.
40026046	Pěmpẹ̌bangungke, bọe i kitẹ mahundal᷊engke. Tingangke! Taumata mẹ̌sunial᷊'u Iạ e seng ene!"
40026047	Piạ i Yesus bẹ̌dang kạpělẹ̌hengetange i Yudas, sěngkatau wọ'i sire mapul᷊o dua murit'E ene narěntạe. Ringangi sie ute, nahunděntạe lai taumata l᷊awọ kụ piạ pedane ringangu pal᷊o-pal᷊on sire. I sire niroloh'u manga imang těmbonange ringangu manga matatimad'u tau Yahudi.
40026048	I taha pẹ̌sunial᷊ẹ̌ e kai seng nạung něhabarẹ̌ si sire tatiala ini, "I sain takụ děnguange ute ene taumatane. Kụ samẹ e i Sie!"
40026049	Kerene sarang nahumpạu tampạ ene i Yudas měngkatewe himaung su Mawu Yesus kụ nẹ̌bera, "Tabeạ, Tuang Guru!" mase i sie riměngu Mawu Yesus.
40026050	I Yesus simimbang, "Anu, kai waugu apa i kau nakakarěnta sini?" Ene taumata l᷊awọe nẹ̌těngkawahanịe kụ něnamẹ si Yesus.
40026051	Sěngkatau wọ'i sire murit'E apang ene sene ringangi Yesus, něnawụ pedane kụ namilị ěllangu imang mawantugẹ̌ sarangkewe nahěnsị tul᷊ine.
40026052	Mawu Yesus něhengetangke su murit'E ene, "Suhịe kapia pedanu e su homane u kěbị apang měmpamateng peda e, sarung lai mateng peda.
40026053	Arau su naungu Iạ e kai ta makarorong tul᷊ung si Amang-Ku e, kụ i Sie apid'u měndolohu malạekat'E nangělembo wọu mapul᷊o dua su ghapaěnge?
40026054	Arawe mạeng kawe kerene ute, tawẹ kasasěhụe kereu apang kụ seng nitěbal᷊ẹ̌ su ral᷊ungu Winohẹ Susi u mambeng těngadẹ̌ mariadi kere orasẹ̌ ini e?"
40026055	Mase Mawu Yesus něhengetang su taumata l᷊awọ ene, "Unụe Iạ e kai tahapate, hakịu i kamene ruměnta měmpẹ̌bawa warạ dingangu pal᷊o-pal᷊o mědeạu měnamẹ si Siạ? Ěllo-ěllo Iạ e kawe mạněntiro su Wal᷊em Mawu e, kai i kamene tawe měnamẹ Siạ!
40026056	Kai mang seng harusẹ̌ kerene tadeạu misěhụ apang kụ niwohẹu manga nabi e su ral᷊ungu Winohẹ Susi." Bọu e kěbị murit'E nahuntal᷊ang němpaněntangu Mawu Yesus.
40026057	Taumata apạen němpẹ̌namẹ Mawu Yesus němpangěntuden Sie sol᷊ong bal᷊eng Imang Mawantugẹ̌ i Kayafas. Sene manga mananěntirong agama e ringangu manga matatimad'u tau Yahudi e seng němpẹ̌tampung.
40026058	I Petrus tụtol᷊e Mawu Yesus bọu maraune sarang dělah'u wal᷊eng imang marangẹ. Mase i Petrus simuẹ̌ e su ral᷊ungu rělahe, kụ naiangke ringangu manga měndariagạ. I sie mapulu makakasingkạ měnsang kereapa sarung ěnsuene.
40026059	Manga imang těmbonange ringangu patikụewen dal᷊ohong Sanhedrin e mědẹ̌deạ sahidi konti, mědeạu mapakanawong hukumangu papate su Mawu Yesus.
40026060	Kai i sire tawe nakareạ sarang sěmbaụ tatahutěngade, sěmbal᷊iau seng lawọ nial᷊ạ sahidi konti. Nadehọ piạ e ruang katau riměnta.
40026061	I rẹ̌dua e němpẹ̌berae, "I anu ěndaịe nẹ̌bera, 'Iạ e makaghoghahẹ̌ bue Wal᷊em Mawu, kụ saụbe ikakoạ-Ku su ral᷊ungu těllu ěllo.' "
40026062	Mase imang mawantugẹ̌ e nẹ̌buạe, kụ nẹ̌bera si Sie, "Kawe unụe i Kau e mang tawẹ sasimbangu su laěnsilẹ̌ ipangěnsilẹ̌ si Kau e?"
40026063	Arawe Mawu Yesus měngkate tawẹ kěndịe. Nẹ̌saụ kapia imang mawantugẹ̌ e nẹ̌bera si Sie, "Su Těngon Duata Wiahẹ̌ e ute paul᷊ịko si kami měnsang kai i Kau e Ratu Mananal᷊amatẹ̌, Ahus'u Ruata?"
40026064	Mawu Yesus simimbang, "Kere niweranu. Kai pangimangko: u manětạ bọu orasẹ̌ ini e, i kamene sarung makasilo Ahus'u Taumata mạiang su sěmběkang koanengu Mawu Ruata Makawasa, kụ duměnta su wowom binawa su l᷊angị e!"
40026065	Tangu imang mawantugẹ̌ e měngkate naningkasẹ̌ pakeange, kụ nẹ̌berạe, "I Sie něhinakang Duata! Seng ta wahal᷊uasu piạ lai sahidine. I kamene kěbị e seng nakaringihẹ̌ hala pělahinakange su Mawu Ruata e.
40026066	Kụ ini e kerea su tiněnnang kamene e?" I sire němpẹ̌simbang u, "I Sie nẹ̌sal᷊a kụ hinong pateěng."
40026067	Ene i sire nangědụe ghating Yesus, kụ němpangoka si Sie. Sěnggạe wue ute němpameru si Sie,
40026068	ringangu nẹ̌bera, "Kěnangko tikạ dingangu pěhabarẹ̌ko si kami, ei Ratu Mananal᷊amatẹ̌! I sai wue nameru si Kau e?"
40026069	Ene i Petrus kạkaiange su l᷊ikude, su rělahẹ̌. Sěngkatau wọu tal᷊oarang ěllang bawine himaung kụ nẹ̌bera si Petrus, "Bal᷊inẹbe i kau l᷊ai ringang i Yesus tau Galilea e?"
40026070	Kai i Petrus nẹ̌děndil᷊ẹ̌ su těngon sire kěbị. "Iạ e ta nakahěngang měnsang i kau e mạanung a," angkuěng i Petrus,
40026071	bọu ene i sie siměbangkě wọu tukadẹ̌ e. Sěngkatau ěllang bawine wal᷊ine nakasilo si Petrus, kụ nẹ̌bera si sire sene, "Tau ěndaị ini e mang mal᷊aing dingang i Yesus bọu Nazaret e."
40026072	Kutẹu saụe wue i Petrus nẹ̌děndilẹ̌, kapẹ̌salune, "Těnga-těngadẹ̌ iạ běgawen tau ene!" angkuěng i Petrus.
40026073	Ta nararěnnạ wọu ene i sire apang dụdarisị sene němpẹ̌haungke si Petrus dingangu nẹ̌bera, "Mal᷊ahẹ bue, i kau e mang dingang i sire. Ene kinakiral᷊a wue wọu pẹ̌bawisaranu."
40026074	Ene i Petrus nanětạe mẹ̌sẹ̌sasalu kụ nẹ̌bera, "Makakutụe, iạ e wẹ̌gawen tau ene!" Su orasẹ̌ ene lai manụ kimukụ.
40026075	Kụ i Petrus nakatahěndungke u Mawu Yesus seng bọu něhengetang si sie, "Těntal᷊ang manụ deng ta kimẹ̌kukụ, i kau e seng těllun sul᷊e nẹ̌sunial᷊'u Iạ." Bọu e i Petrus simẹ̌bangke kụ simangịe ringangu pẹ̌sasasěsilẹ̌.
40027001	Deng mal᷊uka-l᷊ukadẹ̌, kal᷊awọu imang těmbonange ringangu matatimad'u tau Yahudi nẹ̌sěngkanaungke mamate Mawu Yesus.
40027002	I sire něhapusẹ̌ si Sie, ringangu nẹ̌bawa si Sie, wọu e něnarakang i Sie si Pilatus, guběrnurẹ̌ paparentaengu Roma.
40027003	Ene i Yudas tahapẹ̌sunial᷊ẹ̌ ene nakasilọe u i Yesus seng nihukung, i sie nẹ̌sasěsilẹ̌. Mase i sie něnul᷊ẹeng doitẹ̌ sal᷊aka těllung pul᷊o su kal᷊ěpane ene su manga imang těmbonange ringangu matatimad'u tau Yahudi.
40027004	I sie nẹ̌berạe, "Iạ e mamben nẹ̌dosa, watụ u něnarakangu tau tạ sal᷊ane, sarang i Sie nihukungu papate!" Kai i sire němpẹ̌simbang, "Kaia gunane si kami? Ene kai hal᷊ẹ̌ u!"
40027005	I Yudas něhipen doitẹ̌ ene su Wal᷊em Mawu, mase nẹ̌těngkawitingu watangenge.
40027006	Manga imang těmbonange němpangemongke roitẹ̌ ene kụ němpẹ̌bera, "Doitẹ̌ ini e kai roit'u raha. Tumuhụ toratẹ̌ e, doitẹ̌ ini e kai kumbahang isowa su ral᷊ungu tampạu sasěmba su Wal᷊em Mawu."
40027007	Mase sarạeng i sire sěngkanaungke, i sire něngal᷊ạ doitẹ̌ e piněmělli ěntana kụ isẹ̌sẹ̌bạ Ěntanang Mẹ̌kakoạ Kuring. Ěntana ene nịkakoạ pěndal᷊ẹ̌bingangu taumata raghị.
40027008	Ual᷊ingu ene hakịu sarang orasẹ̌ ini e ěntana ene nisěbạ "Ěntanang Daha".
40027009	Ual᷊ingu ene, nisěhụe kere seng nipaul᷊ịu Nabi Yeremia, u, "I sire něnarimạ doitẹ̌ sal᷊aka těllum pul᷊o su kal᷊ěpane, u kai arẹ̌ga pinẹ̌kiren tau Israel kere wawaehẹ̌ baug'i Sie.
40027010	Kụ doitẹ̌ ene nịpapakẹ i sire piněmělli Ěntanang Mẹ̌kakoạ Kuring e, kerẹewe seng niorong Mawu e si siạ."
40027011	Piạ i Yesus nẹ̌těngom Pilatus, guběrnurẹ̌ u wanua ene, i Pilatus nakiwal᷊o, "I Kau e ratun tau Yahudi?" "Kere niweranu," angkuěngu Mawu Yesus.
40027012	Arawe nạung piạ e manga imang těmbonange ringangu matatimad'u tau Yahudi e měnẹ̌nokeng kal᷊awọu laěnsilẹ̌ su Mawu Yesus, kai i Sie tawe simimbang sarang sěngkamohong.
40027013	Ual᷊ingu ene i Pilatus nẹ̌berạe si Sie, "I Kau kai ta nakaringihẹ̌ kal᷊awọu laěnsil'i sire si Kau?"
40027014	Kai Mawu Yesus e tawe simimbang kadiongeng sěngkamohong hakịu guběrnurẹ̌ e naral᷊ingu tạ sihinge.
40027015	Su apan tempong Sal᷊imbang u Paskah e, guběrnurẹ̌ kai piạ tundune mạměllọu sěngkatau wọu tal᷊oaran taumata mạtatahungkụe walạewe tuhụ pinilen taumata l᷊awọe.
40027016	Su tempo ene piạ sěngkatau taumatang hukumang pinẹ̌tateleng. Arenge i Yesus Barabas.
40027017	Tangu piạ e taumata l᷊awọe natampungke, i Pilatus nakiwal᷊ọe si sire, "Kai i sai tangu su kapulung kamene e takụ ipěllọ? I Yesus Barabas arau i Yesus isẹ̌sěbạ si Kristus?"
40027018	I Pilatus nẹ̌bera kerene u i sie kai masingkạu manga mangangawasa tau Yahudi e němpěnarakang i Yesus si sie ual᷊ingu i sire němpananoi.
40027019	Su tempong Pilatus kụkaiang su wal᷊eng mělahukung, kutẹu kawinge timanatang ini si sie, "Kumbahang i kau mẹ̌těngkal᷊aụ pěrkarang tau tạ sal᷊ane ene, batụ u kai ual᷊ingu i Sie, iạ nipi ral᷊aị ěllo ini."
40027020	Kai manga imang těmbonange ringangu matatimad'u tau Yahudi e měngkai měmpạnahowong taumata l᷊awọ ene mẹ̌deạu i Barabas pakịpěllọ kụ Mawu Yesus pakịpate.
40027021	Mase guběrnurẹ̌ saụ kapia nakiwal᷊o si sire, "I sai su kapulung kamene takụ pěllokang bọu tal᷊oaran dẹ̌dua ěndaịe?" "I Barabas," angkuěng i sire.
40027022	"Kamageng kerene ute, iạ kai hinong mẹ̌koạ a si Yesus isẹ̌sěbạ si Kristus e?" angkuěng i Pilatus si sire. "Kuruise i Sie!" angkuěng i sire kěbị.
40027023	"Kawe apa pẹ̌sasal᷊an'E tangu?" angkuěng i Pilatus. Mase i sire němpamansagẹ̌ limembong kaihạe lai, "Kuruise i Sie!"
40027024	Nạdehọ i Pilatus nakahěngangke u i sie tawe lai makakoạ apa-apa ringangu i sire kawe sarung měmpẹ̌ganohạ. Ene i sie něngal᷊ạe akẹ, kụ su těngon taumata l᷊awọ ene i sie nanguhasẹ̌ l᷊imane ringangu kạpěberane, "Iạ e tawe makatal᷊udẹ̌ su papaten tau ini! Ene kai kasingkạ i kamene!"
40027025	Kutẹu taumata l᷊awọe němpẹ̌simbangke, "Ore, walạe si kami ringangu manga anạ i kami e kahombangengu hukumang su papatene!"
40027026	Mase i Pilatus naměllọeng Barabas baug'i sire, kụ dimoloh'u taumata pinělimadẹ̌ Mawu Yesus dingangu nanarakang i Sie mědeạu pakịkuruisẹ̌.
40027027	Bọu e manga sordadom Pilatus němpẹ̌bawa si Yesus simuẹ̌ su wal᷊eng lawọ u guběrnurẹ̌, kụ kạguwạu wuntuangu sordado e nẹ̌komol᷊ẹ̌ něliwung Mawu Yesus.
40027028	I sire němpẹ̌luạ pakeangu Mawu Yesus, kụ pinẹ̌kakingkaengu kakingkaeng kamumụ si Sie.
40027029	I sire němpělokongu paporong bọu manga lelangu kalu piạ hanggange, kụ tinakạ i sire su těmbọu Mawu Yesus. Bọu e pinakiumpaed'i sire těking sěmpědi su l᷊iman'E koaneng, kụ němpamul᷊angeng su těngon'E, kụ němpẹ̌taghunalangken Sie. "Tabeạ Datun Tau Yahudi!" angkuěng i sire.
40027030	I sire němpěngědụe si Sie, kụ nangal᷊ạe těking sěmpědi ene, mase nipěměbahẹ̌ si Sie su těmbọ'E.
40027031	Bọuten němpẹ̌taghunalang si Sie, i sire němpěluạe kakingkaeng kamumụe wọu e niluheěngken pakeange kapia. Bọu e i Sie niwawa sol᷊ong likude mẹ̌deạu ipakikuruisẹ̌.
40027032	Su tal᷊oarạen dal᷊eng, i sire němpẹ̌sěmạeng sěngkatau wọu Kirene arenge i Simon. I sire něnihasạen tau ene iapạmasaěng kuruis'i Yesus.
40027033	Bọu ene i sire nahumpạe su tampạ sěmbaụ isẹ̌sěbạ Golgota, mangal᷊ene "Tampạu Raran Těmbọ".
40027034	Su tampạ ene i sire napěnginung i Yesus anggorẹ̌ nilaukangu pědu. Kai sarạeng Mawu Yesus bọu nẹ̌temang anggorẹ̌ e i Sie nạdirịe nanginung.
40027035	Bọu e i sire němpanguruise si Sie, kụ němpẹ̌papahiạen pakeang'E kụ pinẹ̌dal᷊ahurị.
40027036	Mase i sire nahungkaiangke němpěhapa si Sie sene.
40027037	Su lantehu těmbọ'E i sire nẹ̌taingu wohẹ laěnsilẹ̌ si Sie kerei: "Ini e kai i Yesus, Datun Tau Yahudi".
40027038	Dingangu Mawu Yesus e, piạko l᷊ai tahapate ruang katau nikuruis'i sire, sěngkatau su sěmběkane koaneng, sěngkatauewe lai su sěmběkane kaihi.
40027039	Taumata apan sụsahe sene měmpẹ̌pakilingu těmbọ i sire kapẹ̌lẹ̌hinakange Mawu Yesus.
40027040	I sire kapẹ̌berane, "I Kau mapulu měnggoghahẹ̌be Wal᷊em Mawu, kụ mamětị kapia su ral᷊ungu těllu ěllo! Kereu i Kau kai Ahus'u Ruata ute ěnnạe e rěllusẹ̌ bọu kuruisẹ̌ ene, kụ pẹ̌těngkasal᷊amateng batangengu."
40027041	Kerene lai manga imang těmbonange ringangu manga mananětiro agama e ringangkewen manga matatimad'u tau Yahudi měmpěbẹ̌baheaun Mawu Yesus. I sire němpẹ̌bera u,
40027042	"I Sie makạsal᷊amatẹ̌ taumata wal᷊ine, arawe watangeng'E sẹ̌sane, i Sie seng tawe makasal᷊amatẹ̌! Kereu i Sie kai ratuwen tau Israel ute mạpiangbe i Sie pẹ̌těngkarěllusẹ̌ bọu kuruisẹ̌ ene buhụe i kami mangimang si Sie.
40027043	I Sie mạngimang su Mawu Ruata, kụ nẹ̌berau i Sie kai Ahus'u Ruata. Ho, ene i kitẹ deng měmanda měnsang Duata e makasal᷊amatẹ̌be si Sie ini e."
40027044	I rẹ̌dua tahapěhampasẹ̌ nikuruisẹ̌ dingang'E mal᷊aing měmpělẹ̌hinakang si Sie kerene.
40027045	Ene, ěllo e mal᷊ětu, karěngụe těllung kaorasẹ̌, kaguwạu wanua ene měngkatewe narěndung.
40027046	Ene mangạe pukul᷊ẹ̌ tatěllu wawěllo, Mawu Yesus nẹ̌kiạ dingangu tingih'E maihạ, "Eli, Eli lama sabakhtani?" kụ mangal᷊ene, "O Ruataku, o Ruataku, unụe i Kau naněntang u Iạ e?"
40027047	Pirang katau sene nakaringihẹ̌ kakiạ ene, kụ němpẹ̌bera, "I Sie mẹ̌kẹ̌kui si Elia!"
40027048	Sěngkatau wọ'i sire měngkatewe nẹ̌bal᷊ikěkasẹ̌ tamai něngal᷊ạ bungan saghẹ kụ nilaehe su anggorẹ̌ mahaesẹ̌. Mase kahian sie nịsasusụe su kotọu kalu sěmpědi kụ niwuhane su wiwih'u Mawu Yesus.
40027049	Arawe angkuěngu wal᷊ine e, "Pěngampal᷊ẹ̌ko, i kitẹ deng kumakělla měnsang i Elia sumongo měngambang si Sie!"
40027050	Ene Mawu Yesus saụewe nẹ̌kiạ maihạ-ihạ, mase něminsul᷊u singongon'E pěngěnsueěnge.
40027051	Gorden kạsasangẹ su ral᷊ungu Wal᷊em Mawu e natingkasẹ̌ napahiạ darua wọu rasị sarang bawa. Banua e nělinuhẹ̌ kụ manga wukidẹ̌ batu e nawawẹ̌ka.
40027052	Manga l᷊ěbing něngkatope, kụ l᷊awọ badang u masasusi nate e, nẹ̌bangung kapia.
40027053	I sire nahunsěbangke wọu manga lěbinge sarạeng i Yesus nẹ̌bangung bọu papaten'E, kụ i sire nahunsuẹ̌ su Yerusalem. Kụ sene lawọ taumata nakasilo si sire.
40027054	Těmbonangu sordado ringangkewen manga sordado apạen mělẹ̌hapa si Yesus mangkewen něngkatakụ tạ sihinge sarang nakasilo l᷊inuhẹ̌, dingangu apạewen nariadie. I sire němpẹ̌berạe, "Mambeng těngadẹ̌, i Sie ini kai Ahus'u Ruata!"
40027055	Sene piạko l᷊ai manga wawine lawọ měmpẹ̌kẹ̌kakẹ̌lla wọu marau. Kai i sire ene nạung nahuntol᷊e si Yesus mẹ̌tangkiang si Sie rokeng bọu Galilea.
40027056	Su ral᷊unge kai i Maria Magdalena, i Maria i ninang i Yakobus dẹ̌duan Yusup, dingang i ninangu manga anạ i Zebedeus.
40027057	Hěbi ene riměntạ e sěngkatau kalạ bọu Arimatea, kụ arenge i Yusupẹ̌. I sie mal᷊aing tumatol᷊e si Yesus.
40027058	I sie nakoạ sol᷊ong anung Pilatus kụ nẹ̌dorong bal᷊unangu Mawu Yesus. Mase i Pilatus nẹ̌parentạe tadeạu wal᷊unang u Mawu Yesus pakịgěllị si sie.
40027059	Tangu i Yusup nangal᷊ạe wal᷊unang'E kụ nipikungu hekạ al᷊usẹ̌ leneng buhu.
40027060	Mase i sie něngomol᷊em bal᷊unang u Mawu Yesus su l᷊ěbing tataghuanenge, nạung seng těbe nipakange su wukidẹ̌ batu. Bọu e i sie nělungging batu masaria sěmbaụ, kere lahěping tukad'u l᷊ěbinge, mase i sie napul᷊ẹ.
40027061	I Maria Magdalena ringangu i Maria wal᷊ine mạhungkaiang sene tụtatěngo l᷊ěbing ene.
40027062	Tangu su sěngkariọěllone su ěllon Sabatẹ̌, manga imang těmbonange ringangu manga tau Farisi sěngkapahunděnta nẹ̌sombang i Pilatus,
40027063	kụ nẹ̌bera, "Mawu, i kami nakatahěndung su tempong i anu kontiang ene wědang biahẹ̌, i Sie kai wọu nẹ̌bera u, 'Mal᷊iun těllu ěllo Iạ e sarung mẹ̌bangung.'
40027064	Ual᷊ingu ene, pẹ̌parentako taumata pěhapa lěbing ene pakapia-pia sarang katěllu ěllone, mạdiringu manga murit'E makatako wal᷊unang u wadange kụ nẹ̌bera su taumata u i Sie kai seng nẹ̌bangung kapia wọu papatene. Kụ pěmamitaugẹ̌ pangěnsueěnge ini sarung limembong karal᷊akịe wọu humotong e."
40027065	"I kamene piạ be sordadong kamene měndal᷊ukadẹ̌," angkuěng i Pilatus si sire, "dakọe riagate pakasěgadẹ̌ lẹ̌binge sěngapam botonge."
40027066	Mase i sire nakoạe sol᷊ong lěbinge, němpanegelẹ̌ lahěping tukadẹ̌, mase nipělloěngu měndariagạe su těngone tadeạu tawe makapěnggohaeng su l᷊ěbing e.
40028001	Ene sarạeng ěllon Sabatẹ̌ e nal᷊iu, tangu su kalongeng ěllo Misa e, i Maria Magdalena ringangi Maria lai wal᷊ine natamaịe němpẹ̌dal᷊inge němpamanda l᷊ěbing ene.
40028002	Sěngkianu piạ linuhẹ̌ maihạ. Sěngkatau malaekat'u Mawu e limintụ bọu sorga kụ nělungging batu lahěpinge; kụ kimaiangke su wowone.
40028003	Gahịu malạekatẹ̌ e kere kilạ, pakeange mawira pal᷊usẹ̌.
40028004	Sordado měndal᷊ukadẹ̌ e měmpẹ̌lěhapa sene měngkatewe něngkawintogẹ̌ sarang i sire nahungkende, kụ tabidạu kere taumata nate.
40028005	Malạekatẹ̌ e nẹ̌bera su manga wawine ene, "Abe kěngkatakụ! Iạ masingkạ i kamene mědědeạ si Yesus nạung seng nikuruisẹ̌ ene.
40028006	I Sie tawẹdise sini. I Sie kai seng nẹ̌bangung kerẹewe seng nihabar'E kal᷊amona. Mahịe pěmpẹ̌kakělla ěnnạ u rẹ̌dal᷊okaěnge.
40028007	Ene, rakọe lighạ pěhabarẹ̌ su manga murit'E, 'U i Sie kai seng nẹ̌bangung bọu tal᷊oaran taumata nate, kụ i Sie kai seng natamai něngal᷊imona si kamene sol᷊ong Galilea. Sene i kamene sarung makasilo si Sie!' Tahěndungeko apang seng takụ nịbawera si kamene."
40028008	Měngkatewe masahawụ manga wawine ene němpaněntang u l᷊ěbing ene. I sire nahuntal᷊ang mědeạu měhabaru hal᷊ẹ̌ nariadie su manga murit'u Mawu Yesus, dingangu takụ nẹ̌dal᷊aụ u ral᷊uasẹ̌.
40028009	Sěngkianụe Mawu Yesus naněnsomahẹ̌ manga wawine ene, kụ něhengetang, "Tabeạ!" Kụ i sire himaungke si Sie mase limahěkụe laede ringangu němpẹ̌suba si Sie.
40028010	"Abe kěngkatakụ," angkuěng i Yesus si sire, "dakọe pěmpěhabarẹ̌ su manga anạ u sěmbaụku e mẹ̌deạu i sire makoạ sol᷊ong Galilea kụ sene i sire sarung makasilo Siạ."
40028011	Piạ e manga wawine ene kạpahundal᷊enge, pirang katau sordado apang měmpělẹ̌hapa l᷊ěbinge němpẹ̌bal᷊ị sol᷊ong soa, kụ němpěhabar'u patikụ apan nariadie su manga těmbonangu imang.
40028012	Manga imang těmbonange němpẹ̌dal᷊ahintau ringangu manga matatimad'u tau Yahudi, mase nangonggọen doitẹ̌ lawọ su sordado měndal᷊ukadẹ̌ e,
40028013	kụ nẹ̌bera, "I kamene harusẹ̌ pěmpaul᷊ị u manga murit'u Mawu Yesus e riměnta hěbi, kụ němpẹ̌tako maiet'u Mawu Yesus piạ i kamene kạpahuntikịe.
40028014	Kụ kereu ikaringihu guběrnurẹ̌ hal᷊ẹ̌ ene ute, i kami hědowe měloke si sie tadeạu i kamene tawe mẹ̌sombangu sungkal᷊ene apa."
40028015	Tangu sordado měndal᷊ukadẹ̌ e rimaẹ doitẹ̌ ene, kụ nẹ̌koạewe apan nạung nitanata si sire. Ual᷊ingu ene tangu wěke ene wědangben nasěsahẹ̌ su tal᷊oaran tau Yahudi e sarang ěllo ini.
40028016	Murit'E mapul᷊o ěsa e simaka sol᷊ong bul᷊ude su Galilea, kerẹewe nạung pakịděntaing Yesus si sire.
40028017	Piạ i sire nakasilo Mawu Yesus sene, i sire němpẹ̌suba si Sie. Maning kerene kai mang piạ u mẹ̌děndapatẹ̌ bọu tal᷊oaran sire.
40028018	Mawu Yesus himaung si sire, apid'u nẹ̌bera angkuěng, "Patikụ kawasa su sorga ringangu su dunia e seng nisarakang si Siạ.
40028019	Ual᷊ingu ene ute, dakọe pěmpahundal᷊eng, kụ patikụ umatẹ̌ su kasěllah'u dunia e koạko muritẹ̌-Ku. Sahaniko i sire su areng i Amange ringangu Ahusẹ̌ dingangu Rohkẹ̌ u Ruata e.
40028020	Těntiroiko i sire mẹ̌sempị kěbị apan takụ nioro si kamene. Kụ pẹ̌tahěndungu Iạ e mang maněntanudẹ̌ si kamene sarạeweng kasueěngu dunia e."
41001001	Ini e kai Injilẹ̌ mạanun Mawu Yesus Kristus, Ahus'u Ruata e.
41001002	Injilẹ̌ e nitětạ kerẹewe nịbawohẹ u Nabi Yesaya kere ini, " 'Kai ini e rarolohang-Ku,' angkuěngu Mawu Ruata; 'Iạ e něndoloh'i sie niapěngal᷊imona si Kau, tadeạu i sie apẹ̌děndiahi raral᷊engang'U.'
41001003	Piạ e tau mạmohang su wanua l᷊inggi, 'Riahiko ral᷊eng baugu Mawu; teneko raral᷊engang apan dal᷊engange.' "
41001004	Mẹ̌sul᷊ungkewen mạbawohẹ e kerene lai rarěntang Yohanes su wanua l᷊inggi. I sie měnẹ̌nahani taumata ringangu mẹ̌děndal᷊engken habar'u Mawu Ruata e. "I kamene harusẹ̌ pěmpẹ̌tobatẹ̌ bọu kal᷊awọu rosanu ringangu harusẹ̌ sahaniang, tadeạu Mawu Ruata e mẹ̌gěllịu ampung si kamene," kerene angkuěng i Yohanes.
41001005	Kěbị taumata wọu wanuang Yudea e ringangu soang Yerusalem nahuntamai němpẹ̌daringihẹ̌ si Yohanes. I sire němpangakung kal᷊awọu rosan sire, kụ i Yohanes něnahani si sire su Sal᷊ụ u Yordan.
41001006	I Yohanes měpẹ̌pakeangu pakeang bọu rukụ u onta. Papehẹ e wọu pisị, ringangu kinạe kal᷊imbotong dingangu kaěnge ghul᷊an katiupang.
41001007	I sie kai mạul᷊ị u habarẹ̌ ini, "Samurin iạ e sarung duměnta sěngkatau nangělembong kasěllahe wọu iạ e. Kal᷊ingung kumakurung měluka tal᷊ing sapatun'E e, iạ e tawe wotonge.
41001008	Iạ měnẹ̌nahani si kamene e kai ringangu akẹ arawe i Sie kụ sarung měnahani si kamene ringangu Rohkẹ̌ u Ruata."
41001009	Su tempo ene tangu Mawu Yesus narěnta wọu Nazaret su wanuang Galilea, kụ i Yohanes něnahani si Sie niurung su Sal᷊ụ u Yordan.
41001010	Sarạeng Mawu Yesus e nasěpụ bọu akẹ ene, i Sie nakasilo langị natope kụ Rohkẹ̌ u Ruata e natěntung kere manụ paluma kụ dimorọ si Sie.
41001011	Bọu e kinaringihẹ̌ tingih'u Mawu Ruata mělẹ̌hengetang, "I Kau e kai Ahusẹ̌-Ku ikẹ̌kěndagẹ̌. I Kau e mětẹ̌tal᷊ahino su naung-Ku e."
41001012	Bọu ene Rohkẹ̌ u Ruata apid'u něngahạ Mawu Yesus sol᷊ong banua l᷊inggi.
41001013	Ěpạ u pul᷊o su ěllone i Sie sene nisal᷊ukatengu setang. Manga binatang dul᷊u e mal᷊aing ene ringangkewen Sie sene e, kụ manga malaekatẹ̌ e měmpẹ̌tẹ̌tangkiang si Sie.
41001014	Sarạeng i Yohanes nitahungkụ, Mawu Yesus e nakoạ sol᷊ong Galilea, kụ něhabar'u Injil'u Mawu Ruata e paịse.
41001015	Angkuěng'E, "Kararatun Mawu Ruata e seng masandigẹ̌. Kụ pěmpẹ̌tobate i kamene wọu kal᷊awọu rosang kamene, kụ pangimangke su Injil'u Ruata!"
41001016	Ene, Mawu Yesus kạdal᷊enge su apengu Ranong Galilea e, i Sie nakasilo měnanoma duang katau, kụ i Simon dingangu tuarine i Andreas. I rẹ̌dua e kai kapẹ̌nẹ̌nomane su rano.
41001017	Mawu Yesus něhengetang si rẹ̌dua, "Pěmpẹ̌tol᷊eko si Siạ. Iạ e sarung maněntiro si kamene měnomạ taumata."
41001018	Ene i rẹ̌dua měngkatewe naněntangu somạ i rẹ̌dua e mase timol᷊e su Mawu Yesus.
41001019	Mawu Yesus mang kạdal᷊enge, tangu i Sie saụewe nakasilo si rẹ̌dua tahatuari wal᷊ine, i Yakobus dẹ̌duang Yohanes, manga anạ i Zebedeus. I rẹ̌dua kinaẹ̌bakeng su ral᷊ungu sakaeng, kạpěnẹ̌naminge somạ i rẹ̌dua.
41001020	Mawu Yesus apid'u kimui si rẹ̌dua. Ku i rẹ̌dua e měngkatewe naněntang i amangi rẹ̌dua e su sakaeng, ringangkewen i sire mělahal᷊ẹ̌ bal᷊ine e. Bọu e i rẹ̌dua němpẹ̌tol᷊e e Mawu Yesus.
41001021	Mawu Yesus dingangu manga murit'E nahumpạ su soang Kapernaum. Kụ su ěllon Sabatẹ̌ tuhụe, Mawu Yesus nasuẹ̌ su wal᷊em pẹ̌kakal᷊iomanengang kụ nanětạe naněntiro.
41001022	Taumata kụ apan dụdaringihẹ̌ e mangkewen dụdal᷊inaụ u pananěntiron'E. U i Sie naněntiro e kai piạ pěhěngkinge, wal᷊inewe kere manga mananěntiro agama e.
41001023	Su tempo ene piạ sěngkatau kinasuẹ̌kangu rohkẹ̌ dal᷊akị kụ simuẹ̌ su ral᷊ungu wal᷊eng pẹ̌kakal᷊iomanengang, kụ němansagẹ̌,
41001024	"Ei Yesus tau Nazaret, kai pẹ̌kapuraěngu i kami e? I Kau e ruměnta waug'u mapakawinasang kami e? Iạ e masingkạ i sai i Kau e: I Kau e kai rarolohang masusi wọu anun Duata!"
41001025	"Karěmasẹ̌ko!" angkuěngu Mawu Yesus něhěkadẹ̌ rohkẹ̌ dal᷊akị ene, "Sẹ̌bangke wọu tau ini!"
41001026	Ene rohkẹ̌ dal᷊akị e měngkatewe něnggaghinggọ tau ene maihạ-ihạ, bọu e simẹ̌bang bọu ral᷊ungu tau ene kạbansage.
41001027	Kěbị taumata e měngkatewe něngkaherang hakịu i sire němpẹ̌bera sěmbaụ su wal᷊ine, "Hu, kai apạe ini? Piạewe těntiro wuhu! Makạl᷊ahěngking rẹ̌děndinganengu kawasa i Sie nanokol᷊ẹ̌ rohkẹ̌ dal᷊akisẹ̌ niapasẹ̌bang, kụ i sire měngkawe mararingihẹ̌ si Sie!"
41001028	Tangu habar'u Mawu Yesus e měngkatewe masahawụ nẹ̌kakeke su kaguwạu wanuang Galilea.
41001029	Mawu Yesus dingangu manga murit'E naněntangu wal᷊em pẹ̌kakal᷊iomanengang ene, kụ nakoạ sol᷊ong bal᷊en Simon dẹ̌duang Andreas. I Yakobus dẹ̌duan Yohanes mal᷊aing natol᷊e ringangi sire.
41001030	I ninangi Simon kinaratingang nilěhabe sural᷊okaěng. Kụ ene piạ e Mawu Yesus dingangu manga murit'E simuẹ̌ su wal᷊e ene, Mawu Yesus e nihabareng u hal᷊ẹ̌ ene.
41001031	Tangu Mawu Yesus tamai himaung si ninang i Simon kinaratingang, kụ nangumpaedẹ̌ l᷊imane apid'u němangung si sie. Kutẹu l᷊ěhabe napiạ e, kụ i sie nanětạe nakapẹ̌siliwirẹ̌ si sire.
41001032	Ene nawawěllọe, kụ matangělloe seng simědạe, i sire tangu němpangěntudẹ̌ kal᷊awọu taumata apan masakị dingangu nikasuẹ̌kangu rohkẹ̌ dal᷊akịe sol᷊ong anun Mawu Yesus.
41001033	Kakẹ̌pal᷊ewen pěmamanuan soa ene e němpẹ̌tampungke su těngon bal᷊e ene.
41001034	Mase Mawu Yesus napakapiạen taumata l᷊awọ apan piạ sakịe mědẹ̌dal᷊ahaghi e, kụ nanokol᷊ẹ̌ko lai rohkẹ̌ daral᷊akịe malawọ. I Sie tawe napakawalang rohkẹ̌ daral᷊akị e pěběbera, watụ u i sire masingkạu kai i sai i Sie.
41001035	Sěngkariọěllone reng marěndung-děndung, Mawu Yesus nẹ̌bangung kụ limintụ naněntangu wal᷊e. I Sie nakoạ sol᷊ong tampạ marěmasẹ̌ su l᷊ikud'u soa, kụ nẹ̌kal᷊iomaneng sene.
41001036	Arawe i Simon dingangu manga hapịe natamai němpẹ̌deạ si Sie.
41001037	Kụ sarạeng i sire nẹ̌sombang i Sie, i sire němpẹ̌berạe, angkuěng, "Kěbị taumata e měmpědẹ̌deạ si Tuang."
41001038	Mawu Yesus e kai simimbang, "Bọete i kitẹ maněpasẹ̌kon daral᷊eng i kitẹ sol᷊ong apan soa wal᷊ine kụ mararani e wọu ini. Iạ harusẹ̌ lai maněntiro tamai sene, u kai ene tẹ̌gal᷊u rarěntakue."
41001039	Kai ual᷊ingu ene Mawu Yesus e rụdal᷊eng mạměpidẹ̌ kạguwạu Galilea e, mạněntiro su manga wal᷊eng pẹ̌kakal᷊iomanengang apidẹ̌ měnẹ̌nokol᷊u manga rohkẹ̌ dal᷊akị e.
41001040	Tau nirorokangu sakịe su pisị makạtatakụe riměnta su anum Mawu Yesus. Tau ene němul᷊angeng kụ nẹ̌bera, "Kereu i Tuang tumal᷊ěntụ u iạ, ute i Tuang botonge mapakaul᷊en iạ e."
41001041	Mawu Yesus timal᷊ěntụen tau ene. Kụ i Sie něnenggehe tau ene apid'u nẹ̌bera, "Iạ e mapulu kụ kapiạ e!"
41001042	Su orasẹ̌ ene tangu sakịe nailang kụ i sie napia.
41001043	Mase Mawu Yesus něndoloh'i sie pinakapul᷊ẹ apid'u timanatang ini,
41001044	"Ene ěng abe pẹ̌běke si sai-sai, kaiso tamaiko sol᷊ong anung imang, kụ pẹ̌dorong si sie pẹ̌sahiding kau u i kau e seng napia. Mase waug'u pěngangundangu e, pěnondangkon sasěmba kerẹewe nititan Musa, kere tatiala su taumata l᷊awọ u i kau e kahěnga-hěngang seng napia."
41001045	Kaiso taumata ene napul᷊ẹ, mang hanesẹ̌ mẹ̌bẹ̌běken karariadin hal᷊ẹ̌ ene suapan tampạ, hakịewen Mawu Yesus e tawe nakasuẹ̌ su soa ene ringangu waharia. I Sie kětạeng nẹ̌tanạ su l᷊ikud'u soa su manga tampạ mararěmasẹ̌. Kai manilaing kerene taumata e mang tạ pontode mạhunděnta su anun'E bọu apan beọ e.
41002001	Pira ěllo nal᷊iung ene Mawu Yesus nẹ̌sul᷊e sol᷊ong Kapernaum. Tangu nakekẹ e habarẹ̌ u i Sie kai su wal᷊e.
41002002	Kụ l᷊awọ taumata němpẹ̌děnta. I sire němpẹ̌tampung sene, hakịu seng tawẹ apa l᷊oahe. Kal᷊ingung tukadẹ̌ e mal᷊aing nasěsẹ u taumata. Mase Mawu Yesus e něhabareng hengetang u Mawu Ruata e si sire.
41002003	Kạpěhengetang'E i Sie, piạ e i sire ěpạ měbẹ̌bawenteng tau nẹ̌peose tadeạu wawaěng sarang anum Mawu Yesus.
41002004	Kai kahian kal᷊awọu taumata, i sire tawe nakakahaung sarang děduh'E. I sire nawị kụ nělekesẹ̌ atụ su l᷊anteh'u Mawu Yesus e. Bọu ene i sire němpangul᷊uh'u tau peosẹ̌ ene ringangu těpihe.
41002005	Sarạeng Mawu Yesus nakasilo kasariang pangangimang i sire, i Sie něhengetangke su tau peosẹ̌ e, "Amang, kal᷊awọu rosanue seng niampungang."
41002006	Ene piạ e mananěntirong agama pirang katau kạpahungkaiange sene, nanětạe nahěngkiwal᷊o su ral᷊ungu naung i sire,
41002007	"Kawahani i anu ěndaịe nẹ̌bera kerene! I Sie kai mělẹ̌hinakang Mawu Ruata. I sai wotonge makaampung dosa e sul᷊iun Mawu Ruata e sẹ̌sane?"
41002008	Su tempo ene lai Mawu Yesus masingkạu tiněnnang sire. Mase i Sie něhengetangke, "Kawe unụe i kamene měmpẹ̌tẹ̌tiněnna kerene su naung i kamene?
41002009	Sude limembong mahaěng: mẹ̌berang, 'Dosanu seng niampungang', arau měberang 'Pẹ̌bangungke, hengkẹ e těpihu kụ dal᷊engke'?
41002010	Arawe ini Iạ sarung mělahẹ si kamene u su wowon dunia ini e, Ahus'u Taumata e kai kawasa měngampung dosa." Mase Mawu Yesus něhengetang su tau peosẹ̌ ene,
41002011	"Pẹbangungke, hengkẹ e těpihu e kụ kapul᷊ẹ e!"
41002012	Nẹ̌bangungke i sie kụ apid'u něngal᷊ạ těpihe mase simẹ̌bangke tẹ̌tatinganeng i sire kěbị. I sire e němpẹ̌dal᷊inaụ, kụ mase němpẹ̌dalọe Mawu Ruata. Angkuěng i sire, "Bẹ̌daweng tanakạsilo i kitẹ hal᷊ẹ̌ kere ini e!"
41002013	Mawu Yesus nẹ̌sul᷊e kapia sol᷊ong apeng u Ranong Galilea. Mal᷊awọ taumata e himaung si Sie, mase i Sie naněntiro si sire.
41002014	Piạ e Mawu Yesus kapẹ̌daral᷊enge sene, i Sie nakasilo sěngkatau maghaghělle bea arenge i Lewi, anạ i Alfeus, kụkaiang su kantorẹ̌ u bea. "Tol᷊ẹ e Siạ," ungkuěngu Mawu Yesus si sie. Tangu i Lewi e měngkatewe nẹ̌buạ kụ timol᷊e Mawu Yesus.
41002015	Kutẹu Mawu Yesus kapẹ̌sẹ̌simokol᷊e su wal᷊eng Lewi, tangu narěntạ e ghapaěngu maghaghělle bea ringangu taumata apạewen pẹ̌pandaěngu taumata l᷊awọ e taumata ral᷊akisẹ̌ kụ nahungkaěng sěngkakaěng dingangu Mawu Yesus sire manga murit'E. U kai lawọ su tal᷊oaran sire nahuntol᷊e su Mawu Yesus.
41002016	Mananěntirong agama pirang katau wọu ghapaěng u tau Farisi nakasilo Mawu Yesus sěngkapahungkaěng dingangu manga maghaghělle bea ringangu taumata lẹ̌ěnnaěng barạdosa e. Kụ i sire němpẹ̌kibal᷊o su manga murit'u Mawu Yesus, "Kawe unụe mananěntirong kamene e kawe kụkaěng dingangu manga maghaghělle bea ringangu taumata apan dal᷊akisẹ̌ e?"
41002017	Mawu Yesus e nakaringihẹ̌ kakiwal᷊on sire ene, kụ simimbang ungkuěng, "Taumata apan mal᷊ahuweka e tawe mẹ̌gaghausẹ̌ dokterẹ̌, kaiso kawe apang masasakị e sidutu. Iạ diměnta e wal᷊inewe kumui apan kụ měpẹ̌pěndang batangenge seng mapia, kaiso kawe taumata apan baradosa e."
41002018	Ene piạ su sěngkatempo manga murit'i Yohanes Měnanahani ringangu tau Farisi e kạpẹ̌puasane. Bọu e kai piạ u himaung su Mawu Yesus kụ nakiwal᷊o angkuěng, "Kawe unụe murit'i Yohanes Měnanahani ringangu tumatol᷊e tau Farisi e kawe měpẹ̌puasa, arawe manga murit'i Tuang kawe tala wue?"
41002019	Mawu Yesus simimbang, "Makoạ bue su sal᷊imbangu kawing, kụ manga sake ipẹ̌puhědang? Kereu kaghiang esẹ deng bẹ̌dang dingangi sire, nal᷊ahẹu i sire mang mahungkaěng.
41002020	Kai sarung su tempone kaghiang esẹ e al᷊akeng bọu i sire. Su tempo ene ute wuhụewe i sire tawe měmpahungkaěng.
41002021	Tawẹ apa taumata měnděpelu ririsẹ̌ buhu waug'u ghědẹu pedesẹ̌ těbe. Batụu ririsẹ̌ buhu ene kai měngahěbụ dingangu makaghědẹ pedesẹ̌ ene, kụ sauneng makasaria ghehẹ e.
41002022	Kerene lai tawẹu mẹ̌tahong anggorẹ̌ buhu su kawihẹ̌ pisị těbe. U anggorẹ̌ buhu e sarung makaběse kawihẹ̌. Samurine i rẹ̌dua e magholọ kěbị. Anggorẹ̌ buhu e kawe hinong itaho su kawihẹ̌ buhu e lai!"
41002023	Piạ sěnsul᷊e su ěllon Sabatẹ̌ e, piạ e Mawu Yesus simahe wọu rahaming gandung, manga murit'E, nanětạ e němpanipo gandung.
41002024	Kutẹu tau Farisi e němpẹ̌berạ e su Mawu Yesus, angkuěng, "Kawe unụe manga murit'U e kawe lụl᷊ampa ator'u agamang kitẹ, kụ i sire kawe měmpẹ̌kẹ̌koạbe apang ipẹ̌pělli su ěllon Sabatẹ̌ e?"
41002025	Mawu Yesus simimbangke u, "Kai wẹ̌dang ta nakạbasa i kamene apang kụ nịkakoạ i Daud, piạ i Abyatar kapẹ̌munarane kere sěngkatau imang mawantugẹ̌. Piạ i Daud dingangu manga taumatane něngkal᷊unusẹ̌, kụ nikawusangu kaěng, tangu i sie simuẹ̌ su Wal᷊em Mawu mase kimaěng borotẹ̌ sasěmba su Mawu Ruata. Ku borotẹ̌ ene mal᷊aing pinẹ̌gěllikange su taumatane. U sěmbal᷊iau su atorang'u agamang kitẹ e kětạewen manga imang botonge kumaěng borotẹ̌ ene."
41002027	Mase Mawu Yesus bẹ̌dang nẹ̌bera lai u, "Ěllon Sabatẹ̌ e nikoạ baugu taumata wal᷊inewe taumata waugu ěllon Sabatẹ̌;
41002028	Kụ Ahus'u Taumata e kai kawasa, ore lai su ěllon Sabatẹ̌."
41003001	Mawu Yesus nẹ̌sul᷊e kapia sol᷊ong bal᷊e'm pẹ̌kakal᷊iomanengang. Sene kai piạ tau l᷊imane sěmbẹ̌ka nipatene.
41003002	Sene kai lai piạ i sire měmpẹ̌dědeạ sal᷊ang Mawu Yesus, mědeạu makapangěnsil'i Sie. Tangu i sire měngkatewe hanesẹ̌ měkẹ̌kakělla si Sie, měnsang i Sie mạpakaul᷊en taumata masakị e su ěllon Sabatẹ̌.
41003003	Mawu Yesus nẹ̌bera su taumata l᷊imane sěmbẹ̌ka nipatene e, "Mahiko rarisị ěndaung sini su těngone."
41003004	Mase i Sie nakiwal᷊o si sire sene, "Tuhụ agamang kitẹ e, kai apa hinong koateng i kitẹ su ěllon Sabatẹ̌ e? Mẹ̌koạ mapia arau mẹ̌koạ dal᷊akị? Měngambang taumata arau měmate?" I sire měngkate něngkarěmmasẹ̌.
41003005	Mawu Yesus e limangehẹ̌ kạpẹ̌mandane mạngělikụ si sire, kaiso naung'E mang masusa, ual᷊ingu i sire mạhěmpal᷊iung tungkětị e. Mase i Sie nẹ̌bera su tau ene, "Togorẹ̌ko l᷊imanu." Tau ene nanogore limane, kụ sěngkianụe naul᷊e.
41003006	Tangu tau Farisi e němpaněntangken bal᷊eng pěkakal᷊iomanengang, mase nẹ̌dal᷊ahintau ringangi sire pirang katau tumatol᷊e si Herodes, mědeạu měmate Mawu Yesus.
41003007	Mawu Yesus dingangu manga murit'E simohọ sol᷊ong Danong Galilea. Tangu mal᷊awọ-l᷊awọ taumata wọu Galilea nahuntol᷊e Mawu Yesus. Mal᷊awọ lai nahunděnta wọu Yudea,
41003008	wọu Yerusalem, bọu wanuang Idumea, dingangu wọu wanua su sěmběkan daking Yordan, dingangu wọu l᷊ikud'u manga soa su Tirus dingangu Sidon. I sire kěbị němpẹ̌děnta sol᷊ong anun Mawu Yesus, u i sire seng nakaringihẹ̌ kal᷊awọu hal᷊ẹ̌ kụ seng nikakoạ'E.
41003009	I sire ene mal᷊awọ-l᷊awọ, hakịu Mawu Yesus něndoloh'u manga murit'E apẹ̌děndiahi sakaeng baug'i Sie, u mạdiringu i Sie kasẹ̌sekangu taumata l᷊awọ.
41003010	I Sie napakaul᷊ẹen masasakị mal᷊awọ, kụ kakěpal᷊ewen masasakị e měngkate měpẹ̌papangansuhẹ̌ mẹ̌těngkarani kạdiongeng deng makapěnenggehẹ̌ si Sie.
41003011	Dingangu i sire apan nikasuẹ̌kangu rohkẹ̌ dal᷊akị e, kasuewen makạsilo si Sie, apidu mẹ̌suba su těngon'E ringangu měmansagẹ̌ u, "Seng i Kau e Ahus'u Ruata e!"
41003012	Kai Mawu Yesus měsẹ̌sěding sěngapan botonge u kumbahang manga rohkẹ̌ dal᷊akị e měmombeng i Sie.
41003013	Bọu e Mawu Yesus simaka sol᷊ong bul᷊udẹ̌, kụ kimui si sire apang ikẹ̌kapulune. I sire e nahunděnta,
41003014	mase i Sie namile wọu tal᷊oaran sire mapul᷊o dua su kataune. Angkuěng'E, "Iạ e namile si kamene, tadeạu i kamene tumaking si Siạ kụ i kamene Takụ irolohẹ̌ iapangeken Injil'u Mawu Ruata,
41003015	ringangu i kamene sarung makatarimạ kawasa mědeạu makapěnokol᷊'u manga rohkẹ̌ daral᷊akisẹ̌."
41003016	Kai ini e areng i sire mapul᷊o dua ene: I Simon (Kụ isẹ̌sěbạ e lai si Petrus),
41003017	i Yakobus dẹ̌duan Yohanes tuarine, manga anạ i Zebedeus (i sire ini nitambaěngu areng i Boanerges mangal᷊ene "manga anạ u rěllụ"),
41003018	i Andreas, Filipus, Bartolomeus, Matius, Tomas, Yakobus anạ i Alfeus, Tadeus, Simon i Mal᷊intoị,
41003019	dingang'i Yudas Iskariot, kụ ianụ e nẹtul᷊ang Mawu Yesus e.
41003020	Bọu e Mawu Yesus napul᷊ẹ sol᷊ong bal᷊ě. Kai taumata l᷊awọ e saụ nahunděnta nẹ̌tampung, sarạeweng Mawu Yesus dingangu manga murit'E tawe nakapẹ̌simokol᷊ẹ̌.
41003021	Taumata němpẹ̌bera, "I Sie seng nẹ̌pulu!" Ene sarạeng manga anạ u sěngkataune nakaringihe hal᷊ẹ̌ nariadi e, tangu i sire němpangal᷊ạ e si Sie.
41003022	Manga mananěntirong agama apang němpẹ̌děnta wọu Yerusalem němpẹ̌bera u, "I Sie nikasuěkang i Beelzebul! Těmbonangu manga rohkẹ̌ dal᷊akị ene e kụ němpěgěllịu kawasa si Sie tadeạu makapěnokol᷊u rohkẹ̌ dal᷊akị."
41003023	Tang|u Mawu Yesus kimuị e taumata l᷊awọ e, ringangu nẹ̌běken papinintu pirambaụ si sire. "Kai makoạbe kerea rohkẹ̌ dal᷊akị e manokol᷊'u rohkẹ̌ dal᷊akị?" ungkuěngu Mawu Yesus.
41003024	"Kụ kereu sěmbanuaěnge kawe napahiạ su ral᷊ungu piran kamonaěng kụ tawẹ pẹ̌daramene, ute wanua ene tawe mẹ̌daragẹ̌.
41003025	Kụ kereu su ral᷊ungu sěntahanakeng tawẹ kasasěmbaụe ringangu apạewen dal᷊ohone kawe měmpẹ̌sẹ̌sitori sěmbaụ dingangu wal᷊ine, ute pẹ̌tatěnganạu sěngkataue sarung magholang.
41003026	Kereu su ral᷊ungu kararatuangu setang kai piạ kaghagholang dingangu pẹ̌sasitori, kararatuang ene e tawe mẹ̌daragẹ̌ dingangu sarung miwu.
41003027	Tawẹu sarang sěngkatau makasuẹ̌ su wal᷊en tau matoghasẹ̌ kụ měhampasẹ̌ arětạe kereu i sie tawe měhapusẹ̌ tau matoghasẹ̌ ene kal᷊imona. Bọu ene wuhụ e i sie makapěhampasẹ̌ darotonge.
41003028	Kěngkasingkạko! Kereu taumata mẹ̌koạ dosa ringangu měhinakang, i sie wẹ̌dang kaampungang.
41003029	Arawe i sai měhinakang Rohkẹ̌ u Ruata e i sie tawe kaampungang! Batụu pělahinakang ene kai rosa sarang kakalẹ̌." (
41003030	Mawu Yesus nakapẹ̌bera kerene, batụu piạ u nẹ̌berau Mawu Yesus niwal᷊iuangu rohkẹ̌ dal᷊akị.)
41003031	Bọu e i ninang'E ringangu manga anạ u sěmbaụe nasongọe. I sire němpěngampal᷊ẹ̌ su l᷊ikude kụ dimoloh'u taumata niapẹ̌kui Mawu Yesus.
41003032	Su tempo ene mal᷊awọ taumata mạiang mělẹ̌liwung Mawu Yesus. I sire němpẹ̌bera si Sie, "Tuang, i ninang dingangu manga anạ u sěmbaụ i Tuange ene su l᷊ikude. I sire měmpědẹ̌deạ si Tuang."
41003033	Mawu Yesus simimbang, "I sai tangu i ninangkue? I sai tangu anạ u sěmbaụkue?"
41003034	Bọu ene i Sie namanda si sire apan kụkaiang měmpělẹ̌liwung e mase něhengetang, "Tamai ini e i ninangku ringangu manga anạ u sěmbaụku e!
41003035	I sai mẹ̌kẹ̌koạ kapulu'm Mawu Ruata e, i sie kai anạ u sěmbaụku esẹ dingangu anạ u sěmbaụku wawine, ringangu i ninangku."
41004001	Mawu Yesus saụewe naněntiro su apengu Ranong Galilea. Taumata měngkate mal᷊awọ měmpẹ̌lěhěmbung si Sie. Ual᷊ingu ene i Sie simakẹ e kụ naiang su ral᷊ungu sakaeng sěnggẹ̌sa dụdalěto su akẹ, kụ taumata l᷊awọ e rụdarisị su wiwih'u rano.
41004002	Mase Mawu Yesus naněntirong hal᷊ẹ̌ mal᷊awọ si sire su ral᷊ungu papinintu. Kụ i Sie naněntiro kere ini si sire.
41004003	"Pěmpẹ̌daringihẹ̌ko! Piạ tahawaelẹ̌ sěngkatau taraị něngasịu wine.
41004004	Kapẹ̌nawuhe, piạ e wine naasị su wěntang dal᷊eng. Bọu e nirěntaěngkeng manụ u winalangeng kụ bine e nasuẹen temọe.
41004005	Piạbeng sěnggạ naasị su ěntana mahuwatu kụ ěntanane mahal᷊i. Bine e mal᷊ighạ nahuntuwo watụ u kai manipị ěntanane,
41004006	kai sarạeng matangěllo e nasahengkẹ, hětịe nanětạe nalolang kụ su samurine naghihang mase nahěgu, batụu hamụe tawe nakasuẹ̌ maral᷊ung.
41004007	Sěnggạ e wue ute piạ bine nasawuhẹ̌ su tal᷊oaran manga sumpinị. Sumpinị ene timuwo kụ naněsẹewe manga towọe, sarang tawe nẹ̌bua.
41004008	Kai piạbe lai wine naasị su ěntana mapia. Bine ene himětị kụ timuwo nakoạ gẹ̌guwạ mase něbua e, piạbeng těllum pul᷊o, piạbeng ěnnungu pul᷊o, ringangu piạbeng limembo mahasụ su sul᷊ene kakěpal᷊e."
41004009	Bọuten nẹ̌běke papinintu ene Mawu Yesus něhengetang, "I kamene piạbe tul᷊ing kamene, raringihe!"
41004010	Natarangke Mawu Yesus sẹ̌sane, taumata apan seng nakaringihẹ̌ těntiron'E riměntạ e su anun'E sěngkakarěnta ringangu manga murit'E i sire mapul᷊o dua. I sire mědẹ̌dorong tadeạu i Sie pěnẹ̌nualag'u mangal᷊en papinintu ene.
41004011	Tangu Mawu Yesus nẹ̌berạe si sire, "I kamene seng nionggol᷊angu al᷊amatẹ̌, tadeạu makakasingkạu dahasia mạanun kereapa kararatun Mawu Ruata e. Arawe taumatang likude tẹ̌těntiroěng'u papinintu,
41004012	tadeạu 'I sire sarung měmpạmandawe kahěnga-hěngang kaiso kawe tawe makasilo, i sire sarung hanesẹ̌ měmpẹ̌dẹ̌daringihẹ̌, kaiso tawe makal᷊aěnna, tadeạu kumbahang i sire makasilo ringangu makaěnna ringangu kumbahang mahunděnta su anum Mawu Ruata kụ Mawu e měngampung dosan sire.' "
41004013	Bọu e Mawu Yesus něhengetang si sire, "Kereu i kamene tawe makaěnna papinintu ene, ute i kamene kawe makaěnna kereapa manga papinintu lai wal᷊ine tangu?
41004014	Měnanawuhẹ̌ e ute kai taumata apam mělẹ̌habar'u hengetangu Mawu Ruata.
41004015	Bine ninawo su ral᷊eng ute kai isẹ̌sihing si sire apan dụdaringihẹ̌ injilẹ̌ mạanung kereapa kararatun Mawu Ruata e, kaiso tawe makaěnna. Ene nakaringihe, tangu riměntạe setang kụ něngal᷊ạe apang kụ seng nisawuhẹ̌ su ral᷊ungu naung i sire.
41004016	Bine kụ apan ninawo su ěntana kụ mawawatu, al᷊ingkai taumata makạdingihẹ̌ injilẹ̌, kụ apidewe něnarimạ dingangu mal᷊uasẹ̌.
41004017	Kai injilẹ̌ ene tawe něhamụ su ral᷊ungu naung i sire hakịu tawẹ kararěpange. Sarangke i sire kinahombangengu sigěsạ arau tatumbiagẹ̌ ual᷊ingu injilẹ̌ e, ute i sire apid'u nẹ̌tul᷊a.
41004018	Apam bine nasawuhẹ̌ su tal᷊oaran sumpinị e, al᷊ingkai taumata apam makạdingihẹ̌ injilẹ̌ e,
41004019	kaiso kawe ghụgěnggangu pẹ̌bawiah'i sire ringangu lụěnning u wiahẹ̌ mạhěmpal᷊iu. Měnningu haghin sabarange sụsuẹ̌ su ral᷊ungu naungi sire. Ual᷊ingu ene injil'u Mawu Ruata e kẹ̌kaěpisang su ral᷊ungu naungi sire, hakịu tawe mẹ̌bawua.
41004020	Dingangu wine kụ nasawuhẹ̌ su ěntana matawa e al᷊ingkai taumata kụ apam makạdingihẹ̌ injilẹ̌, ute měnarimạu ene, kụ i sire mẹ̌bua mal᷊awọ, piạbeng těllum pul᷊o, piạbeng ěnnungu pul᷊o, ringangu piạbeng mahasụ su sul᷊ene limembong kal᷊awọe wuane."
41004021	Mase Mawu Yesus něhengetangke kapia, "Seng piạ ngae taumata něndikọ sol᷊o kụ bọu e nitakatengu wěnsadẹ̌, arau nipěllọe su ral᷊ungu raral᷊okaěng? Kawe unụe i sie tawe maměllọu sol᷊o ene su ral᷊aede?
41004022	Tawẹu mạbawuni kụ tawe sarung kasilo; ringangu tawẹu kạpapěnisẹ̌ e kụ sarung tawe masongkahẹ̌.
41004023	Ual᷊ingu ene, kereu piạ tul᷊i ute, daringihẹ̌ko!"
41004024	Mase Mawu Yesus saụ lai něhengetang, "Pẹ̌sipirẹ̌ko apang ikaringih'i kamene ini! Sasukạ kụ ipanukạ i kamene waugu taumata wal᷊ine sarung lai ipanukạu Mawu Ruata si kamene -- dingangu wẹ̌dal᷊aing limembong kal᷊awọe.
41004025	U i sain seng piạ, sarung l᷊ai onggotang bẹ̌dang limembong kal᷊awọe; arawe apang kụ tạ apa ute, relaing pěngal᷊akengu apam mahal᷊i kụ bědang si sie."
41004026	Mawu Yesus delaing naněmpụ bisarane, "Kereu Mawu Ruata e mẹ̌parentạe al᷊ingkai sěngkatau Ratu, kakakoạe wotonge ikasihing kere sěngkatau měnanawuhẹ̌ bine su waelẹ̌ e.
41004027	Hěbi i sie mẹ̌tikị; arawe ěllo i sie mẹ̌bangung. Kụ manga wine ene mang kạtuwone ringangu kakạsariane. Katewe měnsang kereapa kakakoạu tatuwone ringangu nasaria e, tau ene e wẹ̌ga wue.
41004028	Ěntana ene sẹ̌sane nal᷊ahẹ̌u mapasẹ̌bangu wuane: kahumotongange pul᷊ane, bọu ene kawene, mase wuane.
41004029	Kụ kereu gandung ene seng nasasạe, ute tau ene manětạe měharesẹ̌ e, batụu kai seng tempom pamaměnsạ."
41004030	"Kereu Mawu Ruata e mẹ̌parenta, ute kai ikasihing i kitẹ e ringangu a?" Kapia Mawu Yesus nakiwal᷊o. "Kai papasihing apa ikapakẹ i kitẹ mědeạu ikapanualagẹ̌ ngae?
41004031	Kereu Mawu Ruata e mẹ̌parenta kakakoạe ute kai kere papinintu ini: Bakịu sasawi sěmbaụ nial᷊ạu sěngkatau kụ nisuang su ěntana. Bakịu sasawi e kai kararidikangu wine su dunia.
41004032	Kai kamagengu seng timuwo ute, i sie mariadi kasariaěnge wọu tal᷊oarang haghin sasuang. Manga lelange měngkate apa masuhampạ hakịu manga manụ u winalangenge měmpạhunděnta kụ měmpẹ̌kẹ̌koạ sal᷊ehe su naụe."
41004033	Kerene kakakoạu Mawu Yesus mạněntiro taumata l᷊awọ dingangkewen papinintu matatimu mẹ̌sul᷊ungu ene, karaụewen kahěnganeng i sire.
41004034	Mawu Yesus měngkate sěntiniạ měpẹ̌pakẹu papinintu kereu i Sie maněntiro si sire ene. Kai kamagengu i Sie hala ringangu manga murit'E, ute i Sie měnẹ̌nualag'u kěbị tamai ene si sire.
41004035	Su sěngkawawěllo ene lai, Mawu Yesus něhengetang su manga murit'E, "Tamaị e i kitẹ mẹ̌sakaeng sol᷊ong sěmběkan dano."
41004036	Tangu Mawu Yesus simakẹ e su sakaeng dingangu manga murit'E, kụ naněntangu taumata lawọ e su wiwihu rano e, kụ simake sěngkasake. Manga sakaengkewe lai wal᷊ine e mal᷊aing ene sene. Mase Mawu Yesus dingangkewelai manga murit'E tangu nanětạe nẹ̌sakaenge.
41004037	Tawe nararěnnạ wọu ene tangu rěllang maihạe timiụe. Mělisange nanětạe nanakal᷊ẹ̌ sakaenge kụ kinasakeěnge hakịu sakaeng kawe maraning mapenẹu akẹ.
41004038	Su petong sakaeng ene Mawu Yesus kapẹ̌hědange kụ těmbọe kạdal᷊ěngkang su kapepẹ. Manga murit'E němpěmukọe si Sie. I Sire němpẹ̌bera, "Tuang Guru, kawe tawe sěmpikang i Tuang tangu i kitẹ masilakạ?"
41004039	Mawu Yesus napukọe kụ namal᷊ěndihẹ̌ anginge kụ nẹ̌berạe su rano u, "Kěndị e, kal᷊enehẹ̌ko!" Kutẹu anginge nal᷊ědạe, kụ dano měngkatewe nal᷊ene-l᷊enehẹ̌.
41004040	Mase Mawu Yesus něhengetang su manga murit'E, "Kawe unụe i kamene mạtakụ? Kawe unụe i kamene tawe mangimang si Siạ?"
41004041	Tangu i sire něngkatakụe kụ němpẹ̌berạe sěmbaụ su wal᷊ine, "Kawe i sai tangu i Sie ini, hakịu anging dingangu luạ e kawe mạhimang si Sie."
41005001	Bọu e Mawu Yesus dingangu murit'E nawunạe su sěmbẹ̌kan Danong Galilea, su wanuan Gerasa.
41005002	Ene Mawu Yesus natumpạe wọu sakaeng, i Sie nihaungangu sěngkatau esẹ matoghasẹ̌ simẹ̌bang bọu manga liangu kubul᷊ẹ̌.
41005003	Tau ene seng nipẹ̌banuangu rohkẹ̌ dal᷊akị kụ i sie seng mẹ̌tẹ̌tanạ su manga pěngangubul᷊ang. I sie seng tawe ikaikị manilaing ikitangu hante.
41005004	Seng masau wěntungang su l᷊aede ringangu su l᷊imane, kai manga hante e měngkate wẹ̌běsukange, dingangkewen uase su l᷊aede pẹ̌papẹ̌diange. I sie kerene katoghase hakịewen tawẹu makatětol᷊ẹ̌ měhẹ̌go si sie.
41005005	Ěllo hěbi i sie měngkatewe lěgah'u manga lẹ̌bing dingangu manga wěntihe, kạpěmansage kụ mẹ̌děndal᷊esẹ badange ringangu watu.
41005006	Ene wọu maraune i sie seng nakasilo Mawu Yesus narěnta, kụ i sie měngkatewe timal᷊ang naněnsomahẹ̌ mase nẹ̌suba su těngon Mawu Yesus.
41005007	Dingangu tingihe maihạ i sie mạmansagẹ̌, "Yesus Ahus'u Mawu Ruata Karangetange! Kai sarung pẹ̌kapuranengu iạ ini e? Su arengu Mawu Ruata, iạ mědẹ̌dorong, abe sigěsake iạ e!" (
41005008	Tau ene nẹ̌bera kerene batụu Mawu Yesus něhengetang si sie, "Rohkẹ̌ dal᷊akị, sěbangke wọu tau ěndaị ini!")
41005009	Mase Mawu Yesus nakiwal᷊ọe si sie, "I sai areng u?" Tau ene simimbang, "Arengku e i 'Legiun' -- batụu i kami ini e kai mal᷊awọ-l᷊awọ!"
41005010	Apan piran sul᷊e i sie mědẹ̌dorong sěngapang botonge tadeạu Mawu Yesus abe pěnokol᷊'u manga rohkẹ̌ dal᷊aị e wọu weọ e ene.
41005011	Maranin tampạ ene piạ gapaěngu wawi mal᷊awọ měmpědẹ̌deạ kaěnge su lengeh'u wul᷊ude.
41005012	Manga rohkẹ̌ dal᷊aịe němpẹ̌dorong su Mawu Yesus, "Rolohe i kami apạhunsuẹ̌ su ral᷊ungu manga wawi e."
41005013	Kụ Mawu Yesus kimirẹ e. Tangu manga rohkẹ̌ daral᷊aị e nahunsěbangke wọu tau ene kụ němpẹ̌suẹ̌ su wawi e. Kal᷊awọu wawi e němpẹ̌tal᷊ang kụ nahuntumpa wọu wiwih'u těnggilihange kụ něngkawunsal᷊ẹ̌ su rano mase něngkawul᷊usẹ̌ -- kal᷊awọe mangawe rua hiwu su waụ e.
41005014	Manga měndal᷊ukadẹ̌ bawi e nahuntal᷊ang kụ němpẹ̌běken hal᷊ẹ̌ ene su soa ringangu su apang kampong mạngělikụ e. Mase taumata l᷊awọ e simẹ̌bang němpamanda hal᷊ẹ̌ seng nariadi e.
41005015	I sire němpẹ̌haungke Mawu Yesus, kụ nakasilo tau kanini niwal᷊iuangu rohkẹ̌ dal᷊akịe kụ mạiang ěndaịse. I sie seng piạ pakeange, ringangu tiněnnane seng kere wiasa. Kụ i sire kěbị e něngkatakụ.
41005016	I sire apạewen nakasilo hala kakakoạu tau ene ringangu manga wawi e, měmpẹ̌bẹ̌běken hal᷊ẹ̌ seng nariadie.
41005017	Mase apan tumanạu weọ e ene tangu mědẹ̌dorong tadeạu Mawu Yesus maněntangu wanua ene.
41005018	Ene Mawu Yesus simakẹ e su sakaeng, i anu nạung niwal᷊iuangu rohkẹ̌ dal᷊aịe nẹ̌dorongke su Mawu Yesus mědeạu i sie wotonge makatol᷊e.
41005019	Kai Mawu Yesus e tawe napakawala, angkuěng'E, "Dakọe kapul᷊ẹ, kụ paul᷊ịe su manga anạ u sěmbaụ u apan seng kinoạu Mawu si kau, ringangu kereapa kapian'E i Sie si kau!"
41005020	Tau e apid'u napul᷊ẹ, kụ nanětạe nẹ̌běke su kạguwạu Soa Mapul᷊o apang kụ seng nikoạu Mawu Yesus si sie. Kụ kěbị taumata e měngkaherang nakaringihẹ̌ ene.
41005021	Mawu Yesus nẹ̌sul᷊e kạpia sol᷊ong sěmběkan dano. Su wiwih'u rano e, taumata l᷊awọ němpẹ̌dahěmbung Mawu Yesus.
41005022	Ene piạ tau narěnta arenge i Yairus. I sie kai sěngkatau těmbonangu wal᷊eng pẹ̌kakal᷊iomanengang su soa ene. Piạ i sie nakasilo Mawu Yesus, i sie nẹ̌suba su těngon'E,
41005023	kụ mědẹ̌dorong sěngapam botonge, "Tuang, anạku wawine kai masakị matědụ. Karimạko i Tuang deng duměnta kụ makapaněllid'u liman'U, kụ i sie maul᷊e ringangu tawe mate!"
41005024	Tangu Mawu Yesus e natamai ringang i Yairus. Mal᷊awọ taumata němpẹ̌tol᷊e si Sie měmpẹ̌sẹ̌sasěngkelẹ̌ balạewe měnsang bọu tampạ sude.
41005025	Su tal᷊oaran sire e piạ l᷊ai sěngkatau wawine kụ seng mapul᷊o dua su taunge měngkai rẹ̌dal᷊engangu raha wọu wadange pělli.
41005026	Patikụ darotonge seng nasuen pakẹ e waugu pinamaehẹ̌ manga mangangundang, kaiso tawẹu nakapia, kaiso kawe napahuntinambang tědụe.
41005027	Bawine ene seng mal᷊awọ dingihe mạanun Mawu Yesus. Tangu su tal᷊oarạen taumata l᷊awọ ene, i sie himaungke Mawu Yesus bọu l᷊ikude,
41005028	u su tiněnnane, "Kạdiongeng katewe iạ manenggehẹ̌ lakụe, tangu iạ e seng mapia!"
41005029	I sie nanenggehẹ̌ lakụ u Mawu Yesus, kụ su tempo ene e lai raral᷊engu rahane e napontodẹ̌. I sie nakapěndangu i sie seng nul᷊e.
41005030	Tangu su orasẹ̌ ene lai Mawu Yesus nakapěndangu piạ kuatẹ̌ siměbang bọu watangeng'E. Tangu i Sie nẹ̌bihu su taumata lawọ ene kụ něhengetang, "I sai wědị nanenggehẹ̌ lakụ-Ku e?"
41005031	Manga muritẹ̌ e němpẹ̌bera, "I Tuang makạsilo hala u apạe mal᷊awọ taumata kụ měmpẹ̌sẹ̌sasěsẹ. Kụ i Tuang delaing makiwal᷊ou, i sai nanenggehẹ̌ si Tuang?"
41005032	Arawe Mawu Yesus měngkate sěntiniạ, mạmanda kaihi koaneng mědẹ̌deạ tau nanenggehẹ̌ si Sie.
41005033	Tau wawine ene kụ nasingkạeng apa nariadi su watangenge, kụ kạkendenẹeng takụ tangu i sie nẹ̌suba su těngon Mawu Yesus kụ něngakụen kěbị-kěbị.
41005034	Tangu Mawu Yesus něhengetang su wawine ene, "Anạ-Ku, ual᷊ingu i kau nangimang si Siạ, ute i kau e naul᷊e! Dakọe kapul᷊ẹ su ral᷊ungu pẹ̌darame. I kau e seng nul᷊e kahěngang!"
41005035	Ene Mawu Yesus bẹ̌dang kapẹ̌hengetange, piạ darolohang pirang katau, nahunděnta wọu wal᷊eng Yairus. "Ahus'i Tuang bawine e seng naněntang," angkuěng i sire si Yairus. "Tawe wahal᷊uasẹ̌ i Tuang mapakasusa Mawu Yesus e wẹ̌dang."
41005036	Tawe nẹ̌sěmpị apang iwẹ̌berang taumata lawọ e, Mawu Yesus něhengetang si Yairus, "Abe katakụ, měngkate pangimang!"
41005037	Mase Mawu Yesus dimal᷊eng turusẹ̌, kai i Sie tawe napakawalan sarang sěngkatau niapatol᷊e si Sie, kětạewen i Petrus, Yakobus dingangi Yohanes sire tahatuari.
41005038	Sarạeng i sire nahumpạ su wal᷊eng Yairus, Mawu Yesus nakasilou měngkate němpẹ̌golang, dingangu nakaringihẹ̌ sasangị dingangu ral᷊ungkang maihạ.
41005039	Bọu e Mawu Yesus simuẹ̌ dingangu nẹ̌bera si sire, "Kawe unụe měmpěgẹ̌ganohạ dingangu mạhunsangị? Dariọ ene wal᷊inewe nate, i sie kětạeng mětẹ̌tikị!"
41005040	I sire kai nahul᷊ěgen Mawu Yesus. Tangu i Sie něndolohen sire niapasẹ̌bang kěbị. Bọu ene i Sie namaringang si ninang dingangu i amangu rariọ dingangu i sire těllungkatau murit'E simuẹ̌ su ral᷊ungu kamar'u rariọ ene.
41005041	Mawu Yesus nangumpaedẹ̌ liman dariọ e, kụ něhengetang si sie, "Talita kum," mangal᷊ene, "Momọ, Iạ mẹ̌bera si kau: pẹ̌bangungke!"
41005042	Dariọ mahuala e měngkatewe nẹ̌bangung, kụ dimal᷊eng. (Umure seng mapul᷊o dua su taunge.) Kěbị apan nakasilo karariading ene e měngkatewe němpẹ̌dal᷊inaụ!
41005043	Kai Mawu Yesus e nẹ̌sěding sěngapam botonge si sire měhabar'u hal᷊ẹ̌ ene si sai-sai. Mase ungkuěng'E, "Gělikengkong kaěnge rariọ ene."
41006001	Bọu tampạ ene, Mawu Yesus napul᷊ẹ sěngkakapul᷊ẹ dingangu manga murit'E sol᷊ong soan sire.
41006002	Kụ su ěllon Sabatẹ̌, i Sie nanětạe naněntiro su wal᷊em pẹ̌kakal᷊iomanengang. Sene kai piạ taumata mal᷊awọ. Ene i sire nakaringihe těntiron Mawu Yesus, i sire mangkewen němpẹ̌dal᷊inaụ. I sire němpẹ̌bera, "Kai wọu apa tau ěndaị nakaěbạ kěbị tamai ene? Kai kasingkạ kereapa si Sie? Kai kereapa i Sie měkoạ karal᷊inaụ?
41006003	Karạ i Sie kawe basẹ̌ u kalu, anạ i Maria, kụ tuhang i Yakobus, i Yoses, i Yudas dingangi Simon? Ore, manga wawinene mal᷊aing měmpẹ̌tẹ̌tanạ sini." Ual᷊ingu ene i sire tawe něnarimạ i Sie.
41006004	Mase Mawu Yesus něhengetangke si sire, "Sěngkatau nabi e lẹ̌adateng suapan tampạ tabeạu katewe su wanuane ringangu sutal᷊oarang anạ u sěmbaụ e ringangu walage."
41006005	Kụ sene Mawu Yesus tawe nakapěkoạ munara makạdal᷊inaụ tabeạu katewe napakapian masasakị, pirang katau ringangu naněllid'u l᷊imane si sire.
41006006	I Sie naral᷊ingung sire, kawe tawe mangimang. Bọu e Mawu Yesus limuhu manga kampong mạngěllikụe kạpaněntirone.
41006007	I Sie kimui manga murit'E mapul᷊o dua e, mase rimoloh'i sire pẹ̌tahạduang katau kụ nionggotangu kawasa tadeạu i sire makapěnokol᷊ẹ̌ manga rohkẹ̌ dal᷊aị e.
41006008	I Sie nẹ̌gěllịu těntiro kere ini si sire, "Kumbahang mẹ̌bawa manga apa-apa su raral᷊engang i kamene, tabeạu katewe tẹ̌king. Kumbahang měmpẹ̌bawa kaěng arau kawih'u siděka, arau roitẹ̌.
41006009	Pěmpẹ̌sasapatu wue, kai manịeng tawe mẹ̌bawa laahusẹ̌ duam parẹ̌."
41006010	I Sie mal᷊aing něhengetang, "Kereu i kamene rumangeng su wal᷊e sěmbaụ, ute katanạe sene sarang i kamene maněntangu soa ene.
41006011	Kai kereu i kamene mahumpạe su tampạ sěmbaụ, kụ i sire sene tawe manarimạ dingangu tawe rumaringihẹ̌ si kamene, ute těntangke wanua ene. Kụ tontongko awul᷊ẹ̌ bọu laed'i kamene makoạ kere sasahidi si sire!"
41006012	Tangu manga murit'u Mawu Yesus i sire mapul᷊o dua e nahundal᷊engke. I sire rimal᷊eng němpẹ̌kakekeng habarẹ̌ u taumata e apětẹ̌tobatẹ̌ bọu kal᷊awọu rosane.
41006013	Manga murit'u Mawu Yesus e němpanokol᷊ẹ̌ kal᷊awọu manga rohkẹ̌ dal᷊aịe, namuhang lanang zaitun su masasakị, dingangu niapakaul᷊en sire.
41006014	Manga habarẹ̌ mạanung kal᷊awọu apan seng nariadi kinaringih'u Ratu i Herodes, batụu arengu Mawu Yesus e seng timeleng suapan tampạ. Piạ taumata nẹ̌bera u, "i Yohanes Mananahani e seng nẹ̌biahẹ̌ kạpia! Kai ene hakịu i Sie piạ kawasane mẹ̌koạ karal᷊inaụ tamai ene."
41006015	Arawe i sire wal᷊ine e měbẹ̌bera u, "i Sie kai i Elia." Piạ l᷊ai měbẹ̌bera u, i Sie kai nabi, mẹ̌sul᷊ungu sěngkatau nabi wọu tal᷊oarang tempo kal᷊imona.
41006016	Piạ e i Herodes nakaringihẹ̌ ene, i sie nẹ̌bera u, "Mang kahěngangu ini e kai i Yohanes Mananahani kụ kạngerẹ e seng takụ pakịbusạ těmbọe. Ini i sie kai seng nẹ̌biahẹ̌ kapia!"
41006017	Batụu kal᷊imonang ene, i Herodes nạung seng nangoro taumata piněnamẹ si Yohanes, kụ pinakitahungkụ. I Herodes nẹ̌koạ kerene ual᷊ingu i Herodias kawingu anạ u sěmbaụ e hala i Filipus. Batụu i Herodes kai seng nẹ̌kapapuěng dingangi Herodias,
41006018	kụ su hal᷊ẹ̌ ene tangu i Yohanes kai seng piran sul᷊e měbẹ̌bera si Herodes kere ini, "Tawe wotonge i kau mẹ̌kapapuěng kawingu anạ u sěmbaụ u ene!"
41006019	Kai ene sungkal᷊ene hakịu i Herodias nạung nangune si Yohanes kụ mapulu měmate si Yohanes, kai i sie tawe nakakoạ hal᷊ẹ̌ ene, batụu sẹ̌sahagheěng i Herodes.
41006020	Batụu i Herodes kai seng něndoloh'u taumata pẹ̌děndiagạ pakapia-pia si Yohanes su tahungkụ, ual᷊ingu i sie kai mạtakụ i Yohanes. I sie masingkạu i Yohanes kai sěngkatau taumata naunge mapia ringangu matul᷊idẹ̌ kụ nidaroloh'u Mawu Ruata. Kụ kamageng i Yohanes mẹ̌bisara ute, i Herodes mal᷊aing puluang dumaringihẹ̌, maning i sie ikẹ̌kal᷊ipomponge.
41006021	Pangěnsueěnge i Herodias nakaẹ̌bạe loahe su ěllom pẹ̌tatahěndungangu karariading Herodes. Su tempo ene i Herodes namangung sal᷊iwangu kěbị wẹ̌batone, těmbonangu manga mẹ̌sasekẹ dingangu manga matatěllangu wanuang Galilea.
41006022	Su sal᷊iwang ene, anạ i Herodias mahuala taraịe simuẹ̌ nẹ̌sal᷊ai, kụ pẹ̌sasal᷊aine měngkai nakal᷊ahimpulu naung i Herodes dingangkewelai manga sakene. Tangu i Herodes nẹ̌berạe su rariọ mahuala ene, "I kau e mẹ̌tonengu a, pěhabare! Iạ e sarung měngonggọu ene si kau!"
41006023	Mase i Herodes nẹ̌kědo su rariọ mahuala ene apid'u piạ salune. I Herodes nẹ̌berau, "Baẹbe apa rorongangue mang sarung takụ ionggọ, ore lai maning sěmbẹ̌ka wọu wanua pẹ̌parentaěngku e!"
41006024	Tangu rariọ mahuala ene simẹ̌bangke kụ nakiwal᷊o si ninange, "Inang, apạ e kapiange takụ dorongang?" I ninange simimbang, "Pẹ̌dorongke těmbọ i Yohanes Měnanahani."
41006025	Dariọ mahuala e měngkatewe lighạ nẹ̌sul᷊e sol᷊ong anung Herodes kụ nẹ̌bera, "Iạ mẹ̌dorong těmbọ i Yohanes Měnanahani kụ onggọ si siạ su orasẹ̌ ini lai ku taho su baki!"
41006026	Sarang nakaringihẹ̌ dorong ene, tangu i Herodes měngkatewe apa masusa-susa naung e. Kaiso, i sie mang tawe makakoạ mangilěmmụ u rorong ene, ual᷊ingu i sie kai seng nẹ̌salu su těngon manga sakene.
41006027	Kụ i sie měngkatewe něhanggosẹ̌ dimoloh'u sěngkatau l᷊ukade apẹ̌ngal᷊ạ těmbọ i Yohanes Měnanahani e. Tangu lukadẹ̌ ene simuẹ̌ e su tahungkụ, mase namusạ těmbọ i Yohanes.
41006028	Bọu ene i sie nẹ̌bawa těmbọ ene su baki kụ nitẹ̌gone su rariọ bawine ene. Mase rariọ bawine ene saụ něnogor'u těmbọ ene si ninang e.
41006029	Bọu e manga murit'i Yohanes nakaringihẹ̌ hal᷊ẹ̌ ene, i sire nahunděntạe němpangal᷊ạ maieti Yohanes mase nilẹ̌bing.
41006030	Manga rarolohang kụ niroloh'u Mawu Yesus e němpẹ̌sul᷊e kapia kụ němpẹ̌komol᷊ẹ̌ dingangu Mawu Yesus. I sire němpẹ̌běke si Sie patikụewe apan seng nikoạ dingangu nitěntiron sire.
41006031	Měngkai apa mal᷊awọ taumata měngkasongo ringangu měngkapul᷊ẹ, hakịu kal᷊ingung kumaěnge Mawu Yesus dingangu manga muritẹ̌ e tawẹ loahe. Tangu Mawu Yesus něhengetang su manga murit'E, "Bọete i kitẹ sol᷊ong tampạ marěmasẹ̌ mẹ̌těngkatěntani i kitẹ hala, tadeạu i kamene reng makapangirol᷊o kadodọ tempo."
41006032	Tangu i sire němpẹ̌buạ e ringangu sakaeng sol᷊ong tampạ marěmasẹ̌.
41006033	Kutẹu kai lawọ taumata seng nakasilo si sire němpaněntangu tampạ ene, kụ masingkạu i sai wue i sire. Kụ bọu kěbị soa su wanua ene, i sire měngkatewe mạhuntal᷊ang bọu rul᷊unge měmpẹ̌ngal᷊imona Mawu Yesus dingangu manga murit'E.
41006034	Ene, Mawu Yesus tụtumpạe wọu sakaeng, i Sie nakasilo taumata lawọ. I Sie timal᷊ěntụ i sire, ual᷊ingu i sire kai kere domba tạ měral᷊ukade. Tangu i Sie nanětạe naněntirong hal᷊ẹ̌ lawọ si sire.
41006035	Ene nawawěllọe, tangu manga murit'u Mawu Yesus němpẹ̌berạe si Sie, "Seng masarạ mahěbi, kutẹu tampạ ini e kawe maghea.
41006036	Mapiawe i Tuang pěndoloh'i sire ini e aparal᷊eng, tadeạu i sire makawelliwe kaěng su manga weọ e arau manga kampong apan mạngělikụ ini e."
41006037	Kai Mawu Yesus e simimbang, "I kamene e pěgěllị kaěng i sire." "Hu, kai i kami harusẹ̌ dumal᷊eng mamělli borotẹ̌ arẹ̌gan doitẹ̌ sal᷊aka dua hasụ su kal᷊ěpane waug'u kaěng i sire ini e?" kerene angkuěngu manga murit'u Mawu Yesus e.
41006038	Mase Mawu Yesus nakiwal᷊ọ e, "Kai pirang baụ borotẹ̌ si kamene? Kěnangko pěmpẹ̌kakělla." Bọuten i sire němpẹ̌kakělla, ute i sire němpẹ̌bera u, "Piạ borotẹ̌ limambaụ dingangu piạ lai kinạ duambua."
41006039	Mase Mawu Yesus nangoro si sire kěbị e apạkaiang pěkẹ̌kamonaěng su rěmpugẹ̌ melong.
41006040	I sire měngkate nahungkaiang němpẹ̌kamonaěng. Kụ piạ u pẹ̌tahạ mahasụ, dingangu piạ l᷊ai pẹ̌tahạ l᷊imam pul᷊o su kataune pẹ̌sěngkamonaěng.
41006041	Bọu ene Mawu Yesus něngal᷊ạ e borotẹ̌ limambaụ dingangu kinạ duambua ene, mase rimal᷊ingara sol᷊ong langị kụ nakitarimakasẹ su Mawu Ruata. Bọu ene, i Sie nangangompeng borotẹ̌ ene ringangu l᷊iman'E kụ nionggọ e su manga murit'E pakipahiạ su taumata l᷊awọ ene. Kụ kinạ duambua ene nipẹ̌papahiạ l᷊ai si sire kěbị.
41006042	Tangu i sire nahungkaěngke sarang něngkal᷊aedẹ̌.
41006043	Bọu ene lěmbeng kaěng e nịkakomol᷊u manga murit'u Mawu Yesus -- kal᷊awọe mapul᷊o dua su luwene napenẹ-penẹ.
41006044	Kụ kal᷊awọu manga esẹ apan nahungkaěng borotẹ̌ e nạung piạu manga lima hiwu su kataune.
41006045	Bọu e Mawu Yesus měngkatewe rimoloh'u manga murit'E nipẹ̌sakaeng piněngal᷊imona si Sie sol᷊ong Betsaida paị sěmběkan dano, arawe i Sie reng mạpakapul᷊ẹ u taumata lawọ e.
41006046	Sarạeng bọu nẹ̌katạu taumata l᷊awọ e, Mawu Yesus simaka sol᷊ong bul᷊ude tadeạu mẹ̌kal᷊iomaneng.
41006047	Ene nahěbi e, sakaengu manga murit'E ene seng su tal᷊oaran dano, arawe Mawu Yesus e wẹ̌dang su rul᷊unge.
41006048	I Sie nakasilọete si sire měngkate marasai mẹ̌děndalung sakaenge watụ u somahẹ̌. Ual᷊ingu ene, mangạe su wěllạu pukul᷊ẹ̌ tatěllu ringangu pukul᷊ẹ̌ ěnnung mal᷊ukadẹ̌, i Sie němatụ si sire kụ dimal᷊eng su wowong akẹ. Kụ i Sie měngkate rimal᷊eng mẹ̌sul᷊ungu lumiu si sire.
41006049	Kai sarạeng i sire nakasilo si Sie rụdal᷊eng su wowon akẹ e, ute i sire mạngiral᷊ingu i Sie kai himukudẹ̌,
41006050	hakịu i sire němpẹ̌kiạ u katatakụ. U kai i sire kěbị e nakasilo si Sie kụ i sire něngkawintogẹ̌. Kai Mawu Yesus e lighạ namisara si sire, "Pakarěmmasẹ̌ko! Iạ e kai i Yesus. Abe kěngkatakụ!"
41006051	Mase i Sie simakẹ e su sakaeng i sire, kụ anginge nal᷊ědạ e. Manga murit'E mangkewen dimal᷊inaụ tawẹ sihinge.
41006052	Karal᷊inaụ su piạ borotẹ̌ limambaụ e, wědang ta nakạpuko pangangimangi sire. Mawěhạ baug'i sire makahěngang.
41006053	Sarạeng narakị su sěmběkan dano e, i sire němal᷊ango su apengu Genesaret.
41006054	Lěpase i sire natumpa wọu sakaenge, i sire nakakiral᷊a u narěntae kawe Mawu Yesus.
41006055	Mase i sire měngkatewe nẹ̌tatal᷊ang suapang kạguwạu weọe ene, kụ nanětạe nanondan masasakị su těpihẹ̌ sol᷊ong anum Mawu Yesus. Kereu i sire makaringihẹ̌ u Mawu Yesus kai ene su tampạ sěmbaụ, i sire tamai manondang masasakị sene.
41006056	Balạewe Mawu Yesus měnsang -- su weọ e sude su kampong, su soane arau su wawurasenge -- sene i sire mang duměnta maměllọu masasakịe su tal᷊uahe. Mase i sire měmpẹ̌dorong tadeạu masasakịe rembeng ipakawala měmpanenggehẹ̌ kakingkaenge manịeng tumbạu humbune. Kěbị apan němpanenggehẹ̌ e, něngkapia.
41007001	Tau Farisi sěngkamonaěng dingangu pirang katau mananěntirong agama wọu Yerusalem nahunděnta su anun Mawu Yesus.
41007002	I sire nakasilo manga murit'u Mawu Yesus pirang katau mạhungkaěngu l᷊iman sire kotorẹ̌ tuhụ agama, mangal᷊ene tawe němpanguhasẹ̌ lima kal᷊imona tuhụ ator'u agama.
41007003	Tau Farisi, kerene lai patikụ apan tau Yahudi e masatia kahěngang mahuntol᷊e tundung i upung gaghurang i sire. I sire tawe mahungkaěng kereu tawe nanguhasẹ̌ liman sire tuhụ tundu seng nihundugẹ̌ e.
41007004	Apan niwělliang su pasarẹ̌ e reng tawe kanengang, těntal᷊ang deng tawe nilẹ̌uhasẹ̌ kal᷊imona. Dingangu lawọ l᷊ai atorẹ̌ bal᷊ine wọu i upung i sire kụ lẹ̌umpaedang i sire matoghasẹ̌; kere manguhasẹ̌ galasẹ̌, bekerẹ̌ dingangu apal᷊iwụ bọu witụ.
41007005	Batụu ene manga tau Farisi ringangu manga mananěntirong agama e, němpẹ̌kiwal᷊o su Mawu Yesus, "Kai unụe manga murit'U e kawe kụkaěngu lima tawe nilẹ̌uhasẹ̌? Kai unụe i sire tawe tumatol᷊e tundu manga i upung gaghurang i kitẹ e?"
41007006	Mawu Yesus simimbang, "I kamene mamben taumata mělle! Mangkewen nihino apang nitẹ̌bal᷊'i Yesaya mạanung kamene, 'U kai kere ini angkuěng u Mawu Ruata, i sire ene kětạeng mạngadatẹ̌ si Siạ su mohong, arawe naung i sire e kai marau wọu Iạ e.
41007007	Tawẹ kěhase i sire měmpaněmba Siạ, batụu kai tiahan taumata itẹ̌těntiron sire, tabidạu kai tita-Ku!'
41007008	Manga titan Duata e tawe sasěmpikang i kamene, arawe tundung taumata e lẹ̌umpaerangbeng kamene masěga-sěgadẹ̌."
41007009	Mase Mawu Yesus saụe wue něhengetang, "I kamene e pande kahěngang mẹ̌sunial᷊'u tita'm Mawu Ruata e, tadeạu makapẹ̌tahutěndạu těntirong kamene hala.
41007010	I Musa e seng nangonggọu tita kerei, 'Pangadatẹ̌ si amangu ringangu si ninangu,' dingangu 'I sai mamul᷊o si amange ringangu si ninange, hinong ihukung pateěng.'
41007011	Arawe i kamene kawe mẹ̌nẹ̌něntiro: Kereu piạ u měmul᷊o gaghurange, 'Apang kụ hinong takụ ionggọ si amangku ringangu si ninangku, seng bọu takụ nịsasěmba su Ruata,'
41007012	tangu i kamene kai něliwirẹ̌ taumata ene wọu tatangkianenge mẹ̌tul᷊ung i amange ringangu i ninange.
41007013	Tangu ual᷊ingu těntirong kamene kụ nionggọ i kamene su taumata e, i kamene měnděmmẹ u hengetangu Mawu Ruata. Bědal᷊aing mal᷊awọ kakakoạ kere ini kụ kẹ̌koateng i kamene."
41007014	Mase Mawu Yesus kimui taumata lawọ e sěnsul᷊e kạpia kụ něhengetang si sire, "Pěmpẹ̌daringihẹ̌ko tadeạu makaěnna!
41007015	Tawẹ manga apa kụ bọu l᷊ikude masuẹ̌ su ral᷊ungu taumata kụ makal᷊amuhụ si sie. U kawe apan sụsěbang bọu sěngkatau ene nakal᷊amuhụ si sie. [
41007016	Tangu kereu piạ tul᷊i, pěmpẹ̌daringihẹ̌.]"
41007017	Ene sarạeng Mawu Yesus naněntangken taumata l᷊awọ e kụ dimangeng su wal᷊e, manga murit'E nakiwal᷊o si Sie měnsang kaia timonan papinintu ene.
41007018	Tangu Mawu Yesus něhengetang si sire, "Kai ta nakaěnna i kamene? Arau kai tawe makaěnna i kamene u apan masuẹ̌ su ral᷊ungu pẹ̌sěngkatau e tawe makal᷊amuhụ si sie?
41007019	U apạewen masuẹ̌ e tawe sumahe ral᷊ungu naung, kaiso kawe lụl᷊iu tiang, kụ susamurine sụsěbang kapia." Bọu manga wawera ene Mawu Yesus mělẹ̌lahẹ u kěbị kaěng e mapia.
41007020	Mase Mawu Yesus saụ lai něhengetang, "Apan sumẹ̌bang bọu pẹ̌sěngkataue kai ene makạl᷊amuhụ si sie.
41007021	Batụu wọu ral᷊unge, mangal᷊ene wọu ral᷊ungu naung, pěbẹ̌buakengu tiněnna raral᷊akị kụ makạbodaị taumata měkẹ̌koạ lamuhụ, mẹ̌tako, měmate,
41007022	mạbuang, měngakal᷊ẹ̌, mělẹ̌hinakang dingangu měkẹ̌koạ haghing kakanoạ dal᷊akị, mauagẹ̌, tạ adate, mẹ̌nanoi, maobotẹ̌, dingangu mawěhạ pěněntiroěnge.
41007023	Kěbị apan daral᷊akị ene sụsěpụ bọu ral᷊unge, kụ kai ene e makạl᷊amuhụ taumata e."
41007024	Bọu e Mawu Yesus naněntang u tampạ ene, kụ nakoạ sol᷊ong beọ e maraning soan Tirus. I Sie simuẹ̌ su ral᷊ungu wal᷊e sěmbaụ, kụ tawe mapulu piạu makakasingkạu i Sie kawe ene sene. Kai i Sie tawe nakawuning batangenge.
41007025	Sěngkatau inang, kụ piạ anạe wawine kụ niwal᷊iuang u rohkẹ̌ dal᷊aị, nakaringihẹ̌ piạ Mawu Yesus. I Sie riměnta sol᷊ong anum Mawu Yesus kụ nẹ̌suba su těngon'E,
41007026	apid'u nẹ̌kal᷊iomaneng tadeạu Mawu Yesus e měnokol᷊u rohkẹ̌ dal᷊aị bọu rariọ ene. Tau wawine ene wal᷊inewe tau Yahudi, nihanạ su wanuan Fenisia su Siria.
41007027	Mawu Yesus něhengetang si sie, "Manga rariọ e hinong gělirang u kaěnge kal᷊imona. Kawe ral᷊akị mangal᷊ạ kaěng u manga rariọ e kụ iteledẹ̌ su asu."
41007028	"Tuang," angkuěngu wawine ene, "manga asu su al᷊ungu meda e mal᷊aing kụkaěng manga popahẹ̌ kụ ilẹ̌ondol᷊'u manga rariọ e!"
41007029	Mase Mawu Yesus e něhengetang si sie, "Ual᷊ingu sasimbahu ene, ute kapul᷊ẹ e; rohkẹ̌ dal᷊akịe seng simẹ̌bang bọu anạu e!"
41007030	Inang ene e napul᷊ẹ. Su wal᷊e, i sie nakahombangke anạ e rụdal᷊oka su raral᷊okaěng, kụ rohkẹ̌ dal᷊akịe mambeng kahěngang seng siměbang bọu rariọ e.
41007031	Bọu e Mawu Yesus naněntangken Soan Tirus kụ nanẹ̌paseng daral᷊enge lumiun Sidon sol᷊ong Danong Galilea. I Sie niral᷊engu weọ e limiu Soa Mapul᷊o.
41007032	Sene tangu taumata e nangěntud'u sěngkatau mou kutẹu lai wengelẹ̌ su anun'E. I sire mẹ̌dorong su Mawu Yesus apạněllid'u limane su tau ene.
41007033	Mawu Yesus nẹ̌bawạe tau ene niapakatěntani wọu taumata l᷊awọ, mase naněllid'u tal᷊imědone su tul᷊in tau ene ruambẹ̌ka e. Mase Mawu Yesus nangědu ringangu nanenggehẹ̌ lilang tau ene.
41007034	Tuhụ e Mawu Yesus e rimal᷊ingara sol᷊ong langị, kụ simindạ maral᷊ung dingangu něhengetang su tau ene, "Efata," mangal᷊ene, "Kawuka e!"
41007035	Tul᷊in tau ene nawukạ e, ringangu lilane limontọe saụ, kụ i sie nanětạ e nakawera mapia.
41007036	Mase Mawu Yesus nẹ̌seding i sire kěbị měmpẹ̌běken hal᷊ẹ̌ ene si sai-sai. Kai mangkeng isẹ̌dingu Mawu Yesus, i sire lai mangkeng měbẹ̌běkeng ene.
41007037	Kụ kěbị taumata apan nakaringihẹ̌ e, rimal᷊inaụ tawẹ sihinge. I sire němpẹ̌bera, "Kěbị e seng nikoạ'E ringangu maudupẹ̌! O i Sie wẹ̌dang lai napakateleng u tul᷊in tau wengelẹ̌ dingangu taumata mou e nakawera!"
41008001	Tawe nararěnnạ wọu ene, piạ l᷊ai ghapaěngu taumata l᷊awọ diměnta nẹ̌komol᷊ẹ̌. Ual᷊ingu i sire tawẹu kanengang, ute Mawu Yesus měngkatewe kimui manga murit'E kụ něhengetang,
41008002	"Iạ e timal᷊ěntụ u taumata l᷊awọ tamai ini e. Seng těllu ěllo karěngụe i sire ringang-Ku, kụ orasẹ̌ ini i sire tawẹu kanengang.
41008003	Kamageng Iạ měndoloh'i sire iapakapul᷊ẹ lunusẹ̌ e ute i sire sarung měnsu su tal᷊oaran dal᷊eng. Kutẹu sěnggạ kawe piạ u nahunděnta wọu mararau."
41008004	Manga murit'E simimbang, "Su tampạ kụ naghea ini e, kai suapạ e kapědeakeng kaěng mapakal᷊aed'u taumata l᷊awọ ini e?"
41008005	"Kal᷊awọe borotẹ̌ si kamene?" ungkuěng u Mawu Yesus. "Pitumbaụ," angkuěng i sire.
41008006	Tangu Mawu Yesus nangorọe taumata sěnggapaěnge niapakaiang su ěntana, mase i Sie nangal᷊ạ borotẹ̌ pitum baụ e kụ nakitarimakasẹ su Ruata. Bọu e i Sie něngangangompengke borotẹ̌ ene ringangu l᷊iman'E, mase nitẹ̌gone su manga murit'E tadeạu ipẹ̌papahiạ su taumata l᷊awọ. Tangu manga murit'E němpẹ̌koạ ene.
41008007	Ene si sire piạko l᷊ai kinạ daridị manga pirambua. Mawu Yesus nakitarimakasẹ su Mawu Ruata waug'u manga kinạ ene, bọu e rimoloh'u manga murit'E pinẹ̌papahiạ u kinạ ene lai.
41008008	I sire nahungkaěngke sarang něngkal᷊aedẹ̌ -- kụ piạu manga ěpạ u hiwu su kataune apan nahungkaěng. Bọu ene manga murit'u Mawu Yesus e němpangomol᷊en lěmbeng kaěng -- kụ pitung kěmbuahẹ̌ nasěgadẹ̌. Mase Mawu Yesus dimoloh'i sire ene nipakapul᷊ẹ,
41008010	kụ i Sie ringangu manga murit'E apid'u němpẹ̌sake sakaeng kụ něngkakoạ sol᷊ong banuan Dalmanuta.
41008011	Piạ e tau Farisi pirang katau nahunděnta su anun Mawu Yesus kụ nanětạe nẹ̌darendehẹ̌ dingang'E tadeạu měmpanompol᷊ẹ̌ e. I sire mědẹ̌dorong Mawu Yesus pěkẹ̌koạ karal᷊inaụ kere karal᷊ahẹu i Sie kai wọu anun Duata.
41008012	Mawu Yesus nẹ̌kurate, bọu e simimbang, "Kawe unụe taumatang ěllo ini e mědẹ̌dorong si Siạ pěkẹ̌koạ karal᷊inaụ? Tala! Iạ e tawe měgěllịu karal᷊inaụ kerene si sire!"
41008013	Mase Mawu Yesus naněntang i sire, kụ simake su sakaeng; kụ bọu ene rimakị sol᷊ong sěmběkan dano e.
41008014	Manga murit'u Mawu Yesus e nạung niwul᷊e němpẹ̌bawa borotẹ̌ pinakatimu. Si sire nạung kětạewen piạ borotẹ̌ sěmbaụ su sakaeng.
41008015	"Pěmpẹ̌teghang bue su lahaes'u tau Farisi ringangu lahaes'i Herodes," ungkuěng u Mawu Yesus si sire.
41008016	Tangu manga murit'u Mawu Yesus e nanětạe němpahumbisarang hal᷊ẹ̌ ene. I sire němpẹ̌bera, "I Sie nẹ̌bera kerene watụ u si kitẹ e kawe tawẹ apa borotẹ̌."
41008017	Mawu Yesus e masingkạu apa ipẹ̌pahumbisaran sire. Batụu ene i Sie nakiwal᷊o si sire, "Kawe unụe ipạhumbisarawen kamene hal᷊ẹ̌ u si kamene tawẹ apa borotẹ̌ e? I kamene kai wěga, arau kai relaing ta nakaěnna? Kai apạe kal᷊umu tiněnnang kamene e?
41008018	I kamene piạbe mata, kawe unụe tanakasilo? I kamene piạbe tul᷊i, kawe unụe ta nakaringihẹ̌? Kai ta nakatahěndung i kamene,
41008019	borotẹ̌ limambaụ Takụ nipẹ̌kakakompeng baug'u l᷊ima hiwu su kataune? Pirang luwe kal᷊awọe lěmbeng kaěng nịkakomol᷊'i kamene?" "Mapul᷊o dua," angkuěng i sire.
41008020	"Kutẹu piạ e Iạ něngangempang borotẹ̌ pitumbaụ baug'u ěpạ u hiwu su kataune," saụewe kapia Mawu Yesus nakiwal᷊o, "pirang luwe kal᷊awọe lěmbeng kaěng nịkakomol᷊'i kamene?" "Pitu," sasimbah'i sire.
41008021	"Kutẹu, měngkai wẹ̌dang ta nakaěnna i kamene?" angkuěngkewen Mawu Yesus e.
41008022	Tangu i sire narěntạe su Betsaida. Sene kai piạ taumata nangěntud'u sěngkatau wuta su anum Mawu Yesus, kụ mědẹ̌dorong tadeạu i Sie apạnenggehẹ̌ tau wuta e apakạpia.
41008023	Tangu Mawu Yesus něngumpaedẹ̌ liman tau wuta e kụ nitatan'E niapasěbang bọu soa ene. Bọu e Mawu Yesus něngědu matan tau ene ringangu naněllid'u liman'E su matan tau ene, kụ nakiwal᷊o si sie, "Piạ e nikasilonu orasẹ̌ ini e?"
41008024	Tau ene němandạ e sol᷊ong těngone, kụ nẹ̌bera u, "Ore. Iạ e nakasilo taumata mědẹ̌daral᷊eng; kaiso i sire kakěllaěng kai kere kalu."
41008025	Mawu Yesus saụewe naněllidu l᷊iman'E su matan tau ene. Sěnsul᷊e ini tau ene tụtaedẹ̌ sěngapam botonge. Matane nul᷊e, kụ i sie nakasilọ e kěbị dingangu mal᷊ahẹ-l᷊ahẹ.
41008026	Mase Mawu Yesus nehengetang si sie, "Kapul᷊ẹ e, kụ abe pẹ̌sul᷊e sol᷊ong soa ene."
41008027	Mawu Yesus dingangu manga murit'E nahundal᷊eng sol᷊ong manga kampong mạngělikụ Kaisarea Filipi. Su tal᷊oaran dal᷊eng Mawu Yesus nakiwal᷊ọe si sire, "Angkuěngu taumata, kai i sai Iạ ini e?"
41008028	I sire simimbang, "Piạ u němpẹ̌berau i Yohanes Měnanahani; piạ u lai němpẹ̌berau, i Elia, ringangu wal᷊ine ete wue němpẹ̌berau; kai sěngkatau wọu manga nabi."
41008029	"Arawe tumuhụ si kamene hala e, kai i sai Iạ ini e?" ungkuěngu Mawu Yesus. I Petrus simimbang, "I Tuang e kai Ratu Mananal᷊amatẹ̌!"
41008030	Bọu e Mawu Yesus nẹ̌sěding masěga-sěgadẹ̌ si sire, tadeạu kumbahangbe piạu měhabarẹ̌ si sai-sai mạanun batangeng'E.
41008031	Bọu ene, Mawu Yesus nanětạe naněntiro manga murit'E u Ahus'u Taumata e harusẹ̌ mẹ̌tatahangu sunsara haghi, ringangu sarung dokatengu manga těmbonange, manga imang těmbonange ringangu manga mananěntiro agama. I Sie sarung pateěng, kai su katěllu ěllone i Sie sarung ipẹ̌bangung kapia.
41008032	Dingangu mal᷊ahẹ-l᷊ahẹ Mawu Yesus něhabar'u hal᷊ẹ̌ ene su manga murit'E. Tangu i Petrus němol᷊engke Mawu Yesus sarang sěndihange apid'u namokạ si Sie.
41008033	Kai Mawu Yesus e nẹ̌bihu kụ němanda manga murit'E, mase nẹ̌bera maihạ si Petrus, "Pěmehọe wọu ini, setang! Tiněnnanu e kai tiněnnan taumata; wal᷊inewe tiněnnan Duata!"
41008034	Bọu ene Mawu Yesus nẹ̌kuị e taumata lawọ apang ene sene ringangu manga murit'E. Mase i Sie něhengetang si sire, "I sai mapulu tumol᷊e Siạ harusẹ̌ mẹ̌timbul᷊eng kapulun batangenge, bọu e pamasaěng kuruisẹ̌ kụ tol᷊e si Siạ sěntiniạ.
41008035	U i sai mẹ̌tahutěndạu pẹ̌bawiahe, sarung kailangengu pẹ̌bawiahe. Arawe i sai kụ manarakangu pẹ̌bawiahe waugu Iạ dingangu waugu Injil'u Ruata, sarung mapakasal᷊amat'u watangenge.
41008036	Apa wue gunane su taumata e, kereu kạguwạu dunia e makoạ tataghuanenge, a kutẹu i sie kawe kailangengu pẹ̌bawiahe?
41008037	Makoạ bue ngae pẹ̌bawiahẹ̌ e ipěnal᷊iu apa-apa?
41008038	Kereu pẹ̌sěngkataue mamea mangakung Iạ dingangu těntiroku su tempon duruhaka ringangu kararalakisẹ̌ ini e, ute Ahus'u Taumata e mal᷊aing mamea mangakun taumata ene, su tempong i Sie ruměnta sarung dingangu kawasang Amang'E, tẹ̌takinangu manga malạekatẹ̌ masasusi e."
41009001	"Kasingkạko!" angkuěngu Mawu Yesus. "Bọu tal᷊oarang kamene sini e piạ u tawe mate, těntal᷊ang deng ta nakạsilo Mawu Ruata nẹ̌parenta ringangu kawasa!"
41009002	Ěnnungu ěllo samuring ene Mawu Yesus němaringangi Petrus dingangi Yakobus dẹ̌duang Yohanes tuarine, nẹ̌těngkatěntani sol᷊ong bul᷊ude sěmbaụ marangẹ. Kutẹu su pandaěng i sire Mawu Yesus e kai nẹ̌bal᷊ui ghahịe.
41009003	Pakeange nẹ̌těngkawira kụkerong. Tawẹu sarang sěngkatau tahaunsạu dunia ini e kụ makawurẹ̌si kerene kawirane.
41009004	Bọu e i sire těllu manga murit'E nakasilo Mawu Yesus mạhumbisara ringangi Elia rẹ̌duan Musa.
41009005	Tangu i Petrus měngkatewe nẹ̌bera su Mawu Yesus, "Tuang Guru, kai apạe kapia su tampạ ini. Mapiawe i kami měndarisị selo tatěllu: sěmbaụ baug'i Tuang, sěmbaụ baug'i Musa, dingangu sěmbaụ lai e waug'i Elia."
41009006	Tuhụ hinone i Petrus e wẹ̌ga wue měnsang apa ipẹ̌berane, batụu i sie ringangu ringange rarua e kai su katatakutang tạ sihinge.
41009007	Bọu e piạ binawa něhěmbung si sire kụ bọu ral᷊ungu winawa ene kinaringihe tingihẹ̌ měbẹ̌berau, "Ini e kai Ahusẹ̌-Ku ikẹ̌kěndagẹ̌. Pěmpẹ̌daringihẹ̌ si Sie!"
41009008	Masahawụ-sahawụ i sire měkẹ̌kakělla su kaihi arau koaneng i sire, kai mang tawẹu sarang sěngkatau kinasilo ringangi sire sene, sul᷊iun Mawu Yesus sẹ̌sane.
41009009	Tangu piạ e i sire mạhunděsung bọu wul᷊udẹ̌, i Sie měgẹ̌gěllịu ingate si sire u, "Abe pěmpẹ̌běke su sarang sěngkatau apang kinasilong kamene těntal᷊ang Ahus'u Taumata e reng tawe nipẹ̌bangung bọu papatene."
41009010	I sire mang mẹ̌tẹ̌tahěndung tatanata ene, kai su tal᷊oaran sire hala e, nanětạ e měkẹ̌kakereapa měnsang apa timona'm Mawu Yesus su "mapẹ̌bangung kapia wọu papate".
41009011	Tangu i sire nakiwal᷊o si Sie, "Kawe unụe manga mananěntirong agama e měmpẹ̌bẹ̌bera u, i Elia e harusẹ̌ duměnta kal᷊imona?"
41009012	Mawu Yesus simimbang, "I Elia e mambeng harusẹ̌ duměnta kal᷊amona e tadeạu mapěnạdiang kal᷊awọu kěbị e. Kai kereapa wue ngae Ahus'u Taumata? Kawe unụe su Winohẹ Susi e mạbawohẹ u i Sie sarung mẹ̌tatahangu sunsara l᷊awọ dingangu hinakanengu taumata e?
41009013	Arawe Iạ maul᷊ị si kamene: i Elia e seng diměnta, kụ i sire němpẹ̌koạ si sie tuhụewe kapulun sire. Ene nẹ̌tatahino ringangu mạbawohẹ su Winohẹ Susi mạanun batangenge."
41009014	Piạ e Mawu Yesus dingangi sire těllu murit'E narěnta kạpia sutal᷊oaran manga muritẹ̌ bal᷊inẹ e, i sire nakasilo taumata l᷊awọ sene. Mananěntirong agama pirang katau měmpẹ̌dẹ̌darendehẹ̌ dingangu manga murit'u Mawu Yesus e.
41009015	Lěpasewe taumata l᷊awọ e nakasilo Mawu Yesus, i sire měngkatewe rimal᷊inaụ, mase nahuntal᷊ang němpaněnsomahẹ̌ si Sie.
41009016	"Kai apạe ipědẹ̌darendeh'i kamene ringangu manga mananěntirong agama e?" angkuěngu Mawu Yesus su manga murit'E.
41009017	Sěngkatau wọu tal᷊oaran taumata l᷊awọ e simimbang, "Tuang Guru, iạ kai mạngěntud'u anạku si Tuang. I sie kai němou ual᷊ingu niwal᷊iuangu rohkẹ̌ dal᷊akisẹ̌.
41009018	Kamagengu i sie sampokang u rohkẹ̌ ene ute wadange ipětẹ̌těngkawěbahẹ̌ su ěntana, mohonge mẹ̌nẹ̌něbu, isine mẹ̌kẹ̌karerong, dingangu kạguwạu wadange mạtětogẹ̌. Iạ mẹ̌dorong su manga murit'i Tuang pěněnokol᷊u rohkẹ̌ dal᷊akị ene, kai i sire mang tawe nakapẹ̌koa ene."
41009019	Tangu Mawu Yesus něhengetang si sire, "Balinewe mal᷊ongkọ i kamene ini e! I kamene e mambeng kahěngang-hěngang taumata ta měmpěngangimang. Delaing kạděngụe Iạ mẹ̌tanạ dingangi kamene dingangu mẹ̌kakědang ual᷊ingu i kamene? Bawạe rariọ ene ramahi!"
41009020	I sire němpangěntuden dariọ e su anum Mawu Yesus. Lẹ̌pasewe rohkẹ̌ dal᷊akịe nakasilọe Mawu Yesus, i sie napakatẹ̌tog'u wadangu rariọ e, hakịu rariọ e nawatang kụ nẹ̌paral᷊unggi su ěntana. Mohonge piạ sẹ̌bune.
41009021	Mase Mawu Yesus nakiwal᷊o si amangu rariọ e, "Seng kạděngụe i sie kere ini?" "Dongkeng i sie wẹ̌dang kadodọ!" angkuěng i amange.
41009022	"Seng masau rohkẹ̌ dal᷊akịe mẹ̌deạu měmate si sie, mangondol᷊'i sie sarang dal᷊ungu putung arau sarang dal᷊ungu akẹ. Kai kereu i Tuang e wotonge makatul᷊ung, ute karimạko i Tuang e sadia tumal᷊ěntụ i kami ringangu mẹ̌tul᷊ung i kami e!"
41009023	"Apa ungkuěngu? Kereu i Tuang botonge?" angkuěngu Mawu Yesus, "Patikụe wotonge, asal᷊eweng taumata e mangimang!"
41009024	I Amangu rariọ e apidu nẹ̌kiạ, "Mawu, iạ e mạngimang, kaiso pangangimangkue kai lome. Tul᷊ungko iạ e tadeạu pangangimangku e mahuntinamba!"
41009025	Ene Mawu Yesus nakasilou taumata lawọ e nanětạe riměnta němpẹ̌dahěmbung, ute i Sie něnokol᷊u rohkẹ̌ dal᷊akị ene nipẹ̌beraěng u, "Rohkẹ̌ bengelẹ̌ dingangu mou, Iạ e mẹ̌parenta si kau, sẹ̌bangke wọu rariọ ini kụ kumbahang-bahang sumuẹ̌ kapia su ral᷊unge!"
41009026	Tangu rohkẹ̌ dal᷊akị e měngkatewe nẹ̌pal᷊ehe mase nipẹ̌kahimběsọ u wadangu rariọ e, bọu e simẹ̌bang bọu rariọ ene. Dariọ e pandaěng seng mẹ̌sul᷊ungu kasuang hakịu kal᷊awokange taumata e němpẹ̌berau, "I sie seng nate!"
41009027	Kai Mawu Yesus měngkatewe něngumpaedẹ̌ l᷊imane kụ nẹ̌tul᷊ungi sie němangung. Kụ anạe lai nẹ̌bangung.
41009028	Ene, sarạeng Mawu Yesus seng su wal᷊e, manga murit'E němpẹ̌haungke těntani su anun'E kụ nakiwal᷊o, "Kawe unụe i kami ta nakatokol᷊ẹ̌ rohkẹ̌ dal᷊akị ene?"
41009029	Mawu Yesus simimbang, "Rohkẹ̌ dal᷊akị kerene tawe ikatokol᷊ẹ̌ baebe koateng kereapa tabeạu katewe ringangu kal᷊iomaneng."
41009030	Mawu Yesus dingangu manga murit'E naněntangu tampạ ene kụ nanẹ̌pas'u raral᷊eng limiu wanuang Galilea. Mawu Yesus mạdiri kasingkateng u taumata měnsang kai suapa i Sie e,
41009031	u i Sie kai kạpaněntirone manga murit'E. "Ahus'u Taumata e sarung isarakang su kawasan taumata," kerene angkuěngu Mawu Yesus, "kụ i Sie sarung pateěng, kai su katěllu ěllone i Sie sarung mẹ̌bangung!"
41009032	Manga murit'E tawe nakaěnna apa itẹ̌těntirom Mawu Yesus, kai i sire matakụ makiwal᷊o si Sie.
41009033	Ene i sire narěntạe su Kapernaum. Kutẹu sarangke seng su wal᷊e, Mawu Yesus nakiwal᷊ọ e su manga murit'E, "I kamene nạung kai měmpạhumbisarang apạe su raral᷊engang kanini?"
41009034	I sire tawe němpẹ̌simbang, batụu kạpahundal᷊enge i sire kai mědẹ̌darendeh'u měnsang i sai kasěllahenge.
41009035	Mawu Yesus naiang, kụ bọu e nẹ̌kui si sire mapul᷊o dua murit'E. I Sie něhengetang si sire, "I sai kụ mapulu makoạ kahumotongange, i sie harusẹ̌ makoạ kasamuriange kụ harusẹ̌ makoạ mẹ̌tatangkuang patikụ taumata."
41009036	Bọu e Mawu Yesus něngal᷊ạ dariọ kadodọ sěngkatau, kụ nipararisị su těngon sire kěbị. Mawu Yesus limahěkụ dariọ ene kụ něhengetang su manga murit'E,
41009037	"I sai měnarimạ u sěngkatau rariọ kere ini ual᷊ingu Iạ e, ute něnarimạ u Iạ. Kụ i sain něnarimạu Iạ, i sie wal᷊inewe tumbạu něnarimạu Iạ e, kaiso mal᷊aing něnarimạ i Sie kụ dimoloh'u Iạ e."
41009038	Mase i Yohanes nẹ̌bera su Mawu Yesus, "Tuang Guru, i kami nakasilo piạ tau mělẹ̌liwuahẹ̌ setang su areng i Tuang. Kụ i kami nẹ̌sěding i sie, batụu i sie wal᷊inewe wọ'i kitẹ."
41009039	Kai Mawu Yesus e kawe něhengetang, "Abe pẹ̌sěding i sie, u kai tawẹu sarang sěngkatau mẹ̌koạ karal᷊inaụ su ral᷊ungu arengku, kụ apid'u měngkai měndal᷊akịu Iạ e.
41009040	U i sai tawe rumokạ si kitẹ e ute kai mělẹ̌lahẹu su sěmběkang kitẹ.
41009041	Pẹ̌tahěndungke! I sai mạpanginung i kamene ual᷊ingu i kamene kawe tumatol᷊e Ratu Mananal᷊amatẹ̌, ute i sie mambeng těngadẹ̌ manarimạu wawal᷊ise."
41009042	"I sai makawodaị sěngkatau wọu i sire rarodọ tamai ini e kụ tawe mangimang si Siạ, ěndokangbe watuangengu watung pěmaměhaseng kụ ikị su lehẹ e, kụ i sie iwahung su l᷊audẹ̌.
41009043	Kereu limanue kai makarosa si kau, pentehe limanu ene! Mapiaěngbe i kau mẹ̌biahẹ̌ dingangu Mawu limanu sěmbẹ̌ka sul᷊ungu piạ limanu ruambẹ̌ka kụ masuẹ̌ su naraka, mangal᷊ene putung kakalẹ̌. [
41009044	Sene putunge tawe masasẹ̌bu, ringangu ul᷊idẹ̌ e tawe l᷊umaate.]
41009045	Dingangu kereu laed'u e kai makarosa si kau, pentehe laed'u ene. Mạpiaěngbe i kau mẹ̌biahẹ̌ dingangu Mawu Ruata e tạ laed'u sěmběka, sul᷊ungu piạ laed'u ruamběka kụ i kau iwahung su naraka. [
41009046	Paị sene putunge tawe masasẹ̌bu ringangu ul᷊idẹ̌ e tawe l᷊umaate.]
41009047	Kereu matanue kai makarosa si kau, loẹ e mata ene! Mapiaěngbe i kau sumuẹ̌ Dunia Wuhun Duata tạ mata sěmbẹ̌ka, sul᷊ungu piạ matanu ruamběka kụ i kau iwahung su naraka.
41009048	Paị sene putung ta masasẹ̌bu ringangu ul᷊idẹ̌ e tawe l᷊umaate.
41009049	Sěngkatau-sěngkataue sarung sahikangu putung, kerẹewe sasěmba sẹ̌sahikangu asing.
41009050	Asinge apạewe mapia, kai kereu kawe malele, botonge saụ asingang ngae? Tangu karimạko i kamene makoạ kere asing. Pěmpẹ̌biahe sěngkapẹ̌biahẹ̌ su ral᷊ungu pẹ̌darame."
41010001	Bọu e Mawu Yesus naněntang u tampạ ene, kụ dimal᷊eng sol᷊ong banuang Yudea ringangu wanua su sěmběkan Sal᷊ụ u Yordan e. Taumata lawọ nahunděnta saụ němpẹ̌tampung němpẹ̌tal᷊ipurung su Mawu Yesus. Kụ kerẹewe sěntiniạ Mawu Yesus e mạněntiro si sire.
41010002	Pira-pirang katau taumatan Farisi e mal᷊aing diměnta mědeạu měnamẹ sal᷊ang Mawu Yesus. I sire nakiwal᷊o, "Tumuhụ ator'u agamang kitẹ e, botonge taumata manindo kawinge?"
41010003	Mawu Yesus simimbang, "I Musa e nẹ̌parenta kereapa si kamene?"
41010004	"I Musa e napakawalan taumata manindo kawinge, kětạeweng apạmohẹ surat'u sindo kal᷊imona," angkuěng i sire.
41010005	"I Musa namohẹu parenta ene watụ u i kamene tumanịu masigěsạ paněntiroěnge," angkuěngu Mawu Yesus si sire.
41010006	"Arawe nạung deng su tětạ e Mawu Ruata něndiadi taumata e, kạbawera u 'Ruata e něndiadi si sire esẹ dingangu wawine.
41010007	Kai ene hakịu esẹ e sarung maněntang i ninange rẹ̌duang amange kụ mẹ̌těngkatakidẹ̌ su kawinge, hakịu i rẹ̌dua e nakoạ sěmbaụ.'
41010008	Kụ i sire bal᷊inewe lai ruang katau kaiso kai sěmbaụ.
41010009	Ual᷊ingu ene, apang nikauh'u Ruata e, tawe wotonge ipẹ̌tal᷊ein taumata!"
41010010	Sarạeng i sire simuẹ̌ e su wal᷊e, manga murit'E nakiwal᷊o su Mawu Yesus mạanụeng hal᷊ẹ̌ ene.
41010011	Mawu Yesus něhengetang si sire, "I sai manindo kawinge, mase mẹ̌kawing dingangu wawine wal᷊ine, tau ene nawuang su kawinge humotong.
41010012	Kerene lai wawine kụ manindo kawinge mase mẹ̌kawing dingangu esẹ bal᷊ine, i sie mal᷊aing nawuang."
41010013	Tangu piạko i sire němpangěntud'u manga rariọ su anum Mawu Yesus tadeạu i Sie manenggeh'u l᷊imane ringangu měngal᷊amatẹ̌ si sire. Kaiso manga murit'u Mawu Yesus e kai němpẹ̌langehẹ̌ si sire.
41010014	Nakasilọe hal᷊ẹ̌ ene, Mawu Yesus limangehẹ̌ kụ i Sie něhengetang su manga murit'E, "Walạe manga rariọ e aparěnta su anuku! Abe petoke i sire, u kai taumata kere i sire ini e makoạ kawanua'm Mawu Ruata e.
41010015	Tahěndungko ini e! I sai tawe mẹ̌těngon Duata e kere sěngkatau rariọ e, tawe makoạ kawanua'm Mawu Ruata e."
41010016	Sarạeng bọu něhengetang kerene, Mawu Yesus limahěkụ manga rariọ e, bọu e i Sie apid'u naněllidu l᷊iman'E si sire sěngkatau-sěngkatau kụ něngal᷊amatẹ̌ si sire.
41010017	Piạ e Mawu Yesus saụ maněpasu raral᷊eng'E, piạ e tau tụtal᷊ang mětẹ̌timona anum Mawu Yesus. Tau ene nẹ̌subạe su těngon Mawu Yesus kụ nakiwal᷊o, "Mananěntiro mapia, iạ e kai hinon mẹ̌koạ apa mẹ̌deạu makahombang pẹ̌bawiahẹ̌ tutune ringangu kakalẹ̌ e?"
41010018	"Kawe unụe i kau měbẹ̌bera u Iạ mapia?" kakiwal᷊on Mawu Yesus. "Tawẹu mapia, sul᷊iun Mawu Ruata sẹ̌sane.
41010019	I kau seng masingkạ u manga tita'm Mawu Ruata, 'Kumbahang měmate, kumbahang mawuang, kumbahang mẹ̌tako, kumbahang mẹ̌sahiding konti, kumbahang měngakal᷊ẹ̌, pěngadatẹ̌ si amangu ringangu si ninangu e.' "
41010020	"Tuang Guru," angkuěngu tau ene, "kal᷊awọu parenta ene seng takụ nituhukang dokeng iạ deng mangudạ."
41010021	Mawu Yesus němanda tau ene ringangu tatal᷊ěntụe mase něhengetang, "Bědang hal᷊ẹ̌ sěmbaụ hinong gausangu. Dakọe kapul᷊ẹ kụ pẹ̌bal᷊u kal᷊awọu apan tẹ̌taghuanengu; doite onggọ su taumata kasiang, kụ i kau sarung makahombang arẹ̌tạ su sorga. Bọu e ramahịe tol᷊e si Siạ."
41010022	Nakaringihe hengetangu Mawu Yesus kerene, tau e kiměndung, bọu e měngkatewe naněntangu tampạ ene ringangu susa naung ual᷊ingu i sie kai makalạ.
41010023	Tangu Mawu Yesus němandạe manga murit'E mase něhengetang si sire, "Mawěhạ kahěngang su taumata kalạ makoạ kawanuan Duata!"
41010024	Manga murit'E němpẹ̌dal᷊inaụ nakaringihẹ̌ hengetang u Mawu Yesus ene. Kai Mawu Yesus něhengetang kạpia, "Manga anạku, mambeng mawěhạ mẹ̌těngkakoạ kawanuan Duata!
41010025	Mạl᷊owokangbe onta sumuẹ̌ su tul᷊in darahung sul᷊ungu tau kalạ sumuẹ̌ su Runia'n Duata Wuhu."
41010026	Hengetang u Mawu Yesus tamai ene nakaral᷊inaụ manga murit'E, hakịu i sire nẹ̌kakiwal᷊oẹ sěmbaụ su wal᷊ine, "Kamageng kerene, i sai wue sarung masal᷊amatẹ̌ e?"
41010027	Mawu Yesus timingang si sire kụ simimbang, "Su taumata e hal᷊ẹ̌ kerene ta mariadi, arawe su Mawu Ruata e mang mariadi; patikụ e makoạ su Mawu Ruata e."
41010028	Mase i Petrus nẹ̌bera, "Kakěllạe, i kami e seng naněntangu kal᷊awọu patikụ mẹ̌deạu tumol᷊e si Tuang."
41010029	Angkuěngu Mawu Yesus, "Pěmpangimangke: I sai kụ seng naněntangu ral᷊ohom bal᷊ene arau anạ u sěngkataune esẹ arau wawine arau i ninange arau i amange arau manga anạe arau pělahěnsinuaěnge ual᷊ingu Iạ dingangu ual᷊ingu Injilẹ̌ bọu anum Mawu Ruata,
41010030	i sie sarung makahombang limembong kal᷊awọe wọu tempo ini. I sie sarung makahombang mahasụ su sul᷊ene limembong kal᷊awọe wal᷊e, anạ u sěngkatau esẹ, anạ u sěngkatau wawine, inang, manga rariọ, pělahěnsinuangeng -- dingangu sasigěsạ l᷊ai. Kụ hědon sarung su tempo ramahi, i sie sarung manarimạ u pẹ̌bawiahẹ̌ tutune ringangu kakalẹ̌ e.
41010031	Kaiso kai lawọ taumata su orasẹ̌ ini apan kakal᷊imonaěnge sarung makoạ kasamuriange, dingangu lawọ orasẹ̌ ini e apang kasamuriange makoạ kakal᷊imonaěnge."
41010032	Mawu Yesus dingangu manga murit'E kạpahundal᷊enge sol᷊ong Yerusalem. Mawu Yesus dụdal᷊eng su horone, arawe manga murit'E su kaghaghěngganeng kěbị. Dingangu taumata apang mạhuntol᷊e si sire mal᷊aing něngkatakụ. Kasamuriange Mawu Yesus saụ l᷊ai kimui manga murit'E natěntani kụ něhabarẹ̌ si sire apa sarung mariadi su watangeng'E.
41010033	"Pěmpẹ̌daringihẹ̌ko," angkuěnge, "I kitẹ orasẹ̌ ini kapẹ̌tẹ̌timonane Yerusalem. Paise Ahus'u Taumata e sarung isarakang su manga imang těmbonange ringangu manga mananěntiro agama. I Sie sarung ihukung pakipate bọu e isarakang su taumata wal᷊ine tau Yahudi.
41010034	I sire sarung mẹ̌baheau si Sie, měmpěngědu si Sie, měmpělimadẹ̌ si Sie, ringangu měnguruisẹ̌ si Sie. Kaiso su katěllu ěllone i Sie kai sarung mẹ̌bangung kạpia."
41010035	Ene i Yakobus dẹ̌duan Yohanes anạ i Zebedeus e, himaungke Mawu Yesus kụ nẹ̌bera, "Tuang Guru," angkuěng i rẹ̌dua, "kai piạ hal᷊ẹ̌ sěmbaụ, i kami mapulu koateng i Tuang baug'i kandua."
41010036	"Kai apa ikẹ̌kapulun dua Takụ koateng baug'i rua?" angkuěng u Mawu Yesus.
41010037	I rẹ̌dua e simimbang, "I kandua lụěnningu sěngkatau e reng makakaiang su koaneng i Tuang dingangu sěngkatau e su kaihing Tuang, kereu i Tuang seng mạiang su kawawantugẹ̌."
41010038	"I rua e kai wěga apa rẹ̌dorongang irua," angkuěng u Mawu Yesus si rẹ̌dua, "Makaumal᷊ẹ̌ bue i rua manginung bọu panganginumangu kasasigěsạ kụ sarung Takụ inungang dingangu sumuẹ̌ su ral᷊ungu wal᷊ang kasasigěsạ kụ sarung Takụ suěkang?"
41010039	"Makaumal᷊ẹ̌," angkuěng i rẹ̌dua. Tangu Mawu Yesus saụewe něhengetang si rẹ̌dua, "Kahěngang i rua sarung manginung bọu l᷊ainumang u sigěsạ kụ sarung Takụ inungang, dingangu makasuẹ̌ su wal᷊ang sigěsạ kụ sarung Takụ suěkang e.
41010040	Arawe kụ mẹ̌tatahinong i sai sarung maiang su koaneng dingangu su kaihiku e, ene wal᷊inewe Iạ hinom mẹ̌tatilakehẹ̌. Kai Mawu Ruata e manilakeh'u i sai-sai sarung kumaiang su manga tampạ ene."
41010041	Ene i sire manga murit'u Mawu Yesus mapul᷊o wal᷊ine e nakaringihe hal᷊ẹ̌ ene, ute i sire kai limangehẹ̌ si Yakobus dẹ̌duang Yohanes.
41010042	Tangu Mawu Yesus kimuị e si sire kěbị, dingangu něhengetang angkuěng, "I kamene masingkạ u manga těmbonangu kawanua kụ bẹ̌gan Duata e kai mětẹ̌tahuěllang u kawanuane. Dingangu manga těmbonang i sire e měmpạnědạ si sire.
41010043	Arawe i kamene wal᷊inewe kerene! Kai nawal᷊ị, i sai mapulu mẹ̌těngkasěllahẹ̌ sutal᷊oarang kamene e, i sie kai hinom makoạ mẹ̌tatangkiang si kamene.
41010044	Arau i sai mapulu makoạ kahumotongange su tal᷊oarang kamene, ute hinom mariadi ěllangu kěbị.
41010045	U Ahus'u Taumata e wal᷊inewe riměnta mědeạu tangkianeng. I Sie riměnta mědeạu mẹ̌tangkiang dingangu měnarakang u niawane, waug'u měliwir'u taumata l᷊awọ."
41010046	Ene i sire narěntạe su soang Yerikho. Kụ piạ e Mawu Yesus dingangu manga murit'E ringangu lai ghapaěngu taumata l᷊awọ nahunsẹ̌bang bọu soa ene, piạko sěngkatau wuta mědẹ̌dorong doitẹ̌, kạkaiange su wiwih'u ral᷊eng arenge i Bartimeus, anạ i Timeus.
41010047	Sarạeng i sie nakaringihẹ̌ u sụsahe ene kai Mawu Yesus tau Nazaret, ute i sie kimuị e, "Yesus, Ahus'i Daud! Tal᷊ěntukong ia!"
41010048	I sie nipěpẹ̌duangken taumata l᷊awọ kụ iapakạděmmasẹ̌. Kaiso sauneng i sie limembong kaihạ e němansag'u, "Ahus'i Daud, tal᷊ěntukong iạ!"
41010049	Tangu Mawu Yesus timaingke mase něhengetang, "Kuieko i sie." Kụ i sire němpẹ̌kuị e tau wuta ene. I sire němpẹ̌berạ e si sie, "Pakatatape! I kau e kẹ̌kuiangu Mawu Yesus, pẹ̌buạ e!"
41010050	Tau wuta e měngkai něnděmmẹ pakeange, mase masahawụ-sahawụ dimarisị kụ tamai sarang anun Mawu Yesus.
41010051	"Apa kapulunu e, Takụ koateng baug'i kau e?" angkuěng u Mawu Yesus si sie. Tau wuta e simimbang, "Tuang Guru, kapuluku e tadeạu iạ makasilo."
41010052	"Dakọe," angkuěngu Mawu Yesus, "ual᷊ingu i kau mạngimang si Siạ, i kau e nul᷊e." Kụ su tempo ene lai tau ene nakasilo. Tangu i sie timol᷊e Mawu Yesus.
41011001	Masanggiden soang Yerusalem, i sire nahumpạ e su soam Betfage ringangu Betania, su lengeh'u Wukid'u Zaitun. Sene piạ duang katau wọu murit'E nirolohẹ̌ kal᷊imona kahian Mawu Yesus.
41011002	"Dakọko sol᷊ong soa su těngone pai e," angkuěngu Mawu Yesus si rẹ̌dua. "Masuẹ̌ e su soa pai ene, i rua sarung makasilo anạ u kalide mạl᷊aikị, kụ bẹ̌dang tawẹ taumata simẹ̌sake. Lukạe kalide ene kụ bawạ e ramahi.
41011003	Kụ kereu piạ u makiwal᷊o si rua, kawe unụe i rua něluka ene ute paul᷊ịko, 'Mawu e měgěgausẹ̌ e, ringangu saụbe lighạ isul᷊e.' "
41011004	Murit'u Mawu Yesus darua e natamaịe, kụ nakahombangke anạ u kalide mạl᷊aikị su tukad'u wal᷊e su wiwih'u ral᷊eng. Tangu nilukạen dẹ̌dua kalide e.
41011005	I sire apam mạhundarisị sene nakiwal᷊ọ e si rẹ̌dua, "Oi, kai měkẹ̌kapura i rua e? Unụe kai měluka anạ u kalide ene?"
41011006	Tangu i rẹ̌dua e simimbang kerẹewe nitanatang Mawu Yesus si rẹ̌dua. Kutẹu i sire napakawalan dẹ̌dua nempẹ̌bawa kalide ene.
41011007	Nasongọe su anum Mawu Yesus, tal᷊ětugu kalide e niěmpaheng u l᷊akụ i sire, mase Mawu Yesus e simakẹ e su wowone.
41011008	Mal᷊awọ taumata němpamilạ u l᷊akụ i sire su ral᷊eng piạ l᷊ai sěnggạ němpangěmpah'u hakonda nitěntong sire wọu kěhu.
41011009	I sire apam mạhundal᷊eng su horone ringangu i sire samuri, kěbị e měmpẹ̌gẹ̌gio, "Pẹ̌dalo Mawu Ruata! Kaal᷊amatengko i Sie kụ diměnta su arengu Mawu.
41011010	Apasombọko kararatun'E sarung -- kararatun Daud i upung i kitẹ! Pẹ̌dalo Mawu Ruata su Marange!"
41011011	Pangěnsueěnge Mawu Yesus narěntạe su Yerusalem, ku simuẹ̌ su Wal᷊em Mawu. Nal᷊ikụ bue i Sie sene mạmepidẹ̌ kụkakělla. Kai ual᷊ingu seng bawěllo, ute i Sie wọu ene simẹ̌bangke nakoạ sol᷊ong Betania ringangkewen sire mapul᷊o dua murit'E
41011012	Sěngkariọěllone piạ i sire nahunsěbang bọu Betania, Mawu Yesus kai nahutung.
41011013	Bọu marau i Sie nakasilo kalung ara daunge mal᷊ahěbung. Tangu i Sie himaungke kalu ene tadeạu měmanda měnsang piạ buane. Kai sarạeng nahumpạ su pungene, i Sie tawe nakahombang apa-apa, kětạewen manga raukalune, u su tempo ene bal᷊inewe tempone pẹ̌buaěngu ara.
41011014	Mase Mawu Yesus něhengetangke su kalung ara ene, "Manětạ orasẹ̌ ini tawẹu sarang sěngkatau makateěng buanu e!" Manga murit'u Mawu Yesus e nakaringihẹ̌ hengetang ene.
41011015	Bọu e i sire nahumpạ su Yerusalem kụ Mawu Yesus simuẹ̌ kapia su Wal᷊em Mawu e. Sene i Sie nanětạe nanokol᷊u kěbị taumata apan mạhumbal᷊ụ dingangu měbẹ̌bawělli su tampạ ene. I Sie namal᷊intuị manga medan měnanul᷊e roitẹ̌ dingangu manga kakaianengu mẹ̌bawal᷊ụ paluma.
41011016	Kụ tawẹu sarang sěngkatau niapakawala mẹ̌bawa manga apal᷊iwụ kụ iparal᷊engu rěllah'u Wal᷊em Mawu e.
41011017	Bọu e Mawu Yesus naněntiro si sirẹewe apan sene. I Sie něhengetang, "Su ral᷊ungu Winohẹ Susi e mạbawohẹ kere ini: Mawu Ruata něhengetang, 'Bal᷊e-Ku e sarung isẹ̌bạ bal᷊e pẹ̌kakal᷊iomanengang u patikụ umatẹ̌.' Kai kahiang kamene kawe nikoạ liangu tahapěhampasẹ̌!"
41011018	Manga imang těmbonange ringangu manga mananěntirong agama e nakaringihẹ̌ bawera ene. Tangu i sire nanětạe němpědeạ dal᷊engu tadeạu měmate Mawu Yesus. I sire matakụ i Sie, batụu kěbị taumata e mạngaku ringangu měmpẹ̌dẹ̌dalon těntiron'E.
41011019	Maranịeng mahěbi Mawu Yesus dingangu manga murit'E naněntangu soa ene.
41011020	Ene sěngkariọěllone mal᷊uka-l᷊ukadẹ̌ piạ i sire simahe wọu kalung ara ene, i sire kimakělla kalu ene kai seng nahěgu sarang hamụe.
41011021	Tangu i Petrus nakatahěndungke apan seng nariadi kahěbi e. Tangu i Petrus něberạe su Mawu Yesus, "Tuang Guru, kěnangko kakělla! Ara kụ nianeng Tuang e seng nahěgu!"
41011022	Mawu Yesus simimbang, "Pěmpangimangke su Mawu Ruata.
41011023	Kahěnga-hěngang i kamene makawera su wul᷊udẹ̌ ěndaị e, 'Kasapuạko kụ kateledẹ̌ su l᷊audẹ̌!' tangu hal᷊ẹ̌ ene sarung masěhụ baug'i kamene; asal᷊eweng i kamene tawe ghumoẹ̌, dingangu i kamene mangimang u apang iwẹ̌berang kamene e těnga-těngadẹ̌ mariadi.
41011024	Ual᷊ingu ene pakatahěndungeko ini e: Kereu i kamene mẹ̌kal᷊iomaneng dingangu měgẹ̌gausẹ̌ apa-apa, pěmpangimangke u, Mawu Ruata e seng těbe nangonggọ u apang gẹ̌gausang i kamene, tangu i kamene sarung makahombang.
41011025	Kụ kereu i kamene mẹ̌kal᷊iomaneng, kai naung i kamene kawe piạ une su sěngkatau, ute ampungeko sal᷊an tau ěndaị e kal᷊imona, tadeạu i Amangu su Sorga e mal᷊aing mangampung kal᷊awọu rosanu. [
41011026	Kereu i kamene kawe tawe mangampung taumata wal᷊ine ute i Amang su Sorga e mal᷊aing tawe mangampung kal᷊awọu rosanu e.]"
41011027	I sire nẹ̌sul᷊e kapia sol᷊ong Yerusalem. Kutẹu piạ e Mawu Yesus mědẹ̌daral᷊eng su ral᷊ungu Wal᷊em Mawu e, manga imang těmbonange, manga mananěntirong agama ringangu manga pangahạ u Yahudi e himaungke si Sie.
41011028	I sire němpẹ̌kiwal᷊o, "Kai apa wanggile i Kau nakapẹ̌koạ patikụ ini e? Kai i sai nangoro si Kau e?"
41011029	Mawu Yesus simimbang, "Iạ e mal᷊aing mapulu makiwal᷊o si kamene. Simbahẹ̌ko, kụ Iạ e sarung maul᷊ị si kamene, u kai ual᷊ingu kawasan sai kụ Iạ e mẹ̌kẹ̌koạ kěbị-kěbị e.
41011030	I Yohanes měnẹ̌nahani e kai munaran sai tangu? Mawu Ruata arau taumata?"
41011031	Mase manga imang těmbonange ringangu manga mananěmbonang u Yahudi e nanětạ e němpẹ̌dal᷊ahintau l᷊awọ i sire. I sire němpẹ̌bera, "Kamageng i kitẹ e mẹ̌bera, 'Kawe ual᷊ing u kawasan Duata,' Sie sarung mẹ̌berau, 'Kawe unụe i kamene tawe měmpangimang si Yohanes?'
41011032	Kaiso mawěhạ l᷊ai kụ mẹ̌bera u, 'Ringangu kawasan taumata.' " Waugu i sire matakụ u taumata lawọ ual᷊ingu i sire kěbị nangěnna u i Yohanes kai sěngkatau nabi.
41011033	Tangu i sire simimbangke, "I kami wẹ̌ga wue." Mase Mawu Yesus něhengetang si sire, "Kamageng kerene, Iạ e tawe maul᷊ị si kamene měnsang dingangu kawasan sai Iạ e makapẹ̌koạ kěbị ene."
41012001	Bọu e Mawu Yesus nanětạ e nẹ̌bisara ringangu papinintu su manga imang těmbonange manga mananěntiro agama ringangu manga mananěmbonangu Yahudi e. Mawu Yesus něhengetang, "Piạ e sěngkatau nẹ̌suangu anggorẹ̌ su wawaelange, mase nipagarenge nal᷊ikụ. Bọu ene i sie namangka l᷊ohang baug'u pěmaměhaseng anggorẹ̌, mase něndarisịu wal᷊en pělahapaěng. Bọu ene i sie nakitamangu sasuang u anggorẹ̌ ene su měndal᷊ukadẹ̌ pirang katau mase i sie něbuạ sol᷊ong banua wal᷊ine.
41012002	Sarạeng seng tempone manipo wuang anggorẹ̌, i sie rimoloh'u ěllange sěngkatau sol᷊ong anum mělahal᷊ẹ̌ u sasuang ene mědeạu měnarimạ bageang e.
41012003	Kutẹu manga mělahal᷊ẹ̌ e měngkatewe něnamẹ ěllang ene. Bọu ene nipahangeng i sire, kụ nioro pinakapul᷊ẹ tạ ul᷊ene apa-apa.
41012004	Mase taghuangu sasuange saụewe rimoloh'u sěngkatau ěllange wal᷊ine. Kutẹu manga mělahal᷊ẹ̌ e kawe němpaměbahẹ̌ těmbọ u ěllang ene, mase nanokolẹ̌ apid'u kapẹ̌parohange.
41012005	Taghuangu sasuange saụewe rimoloh'u sěngkatau ěllange wal᷊ine. Kai i sire kawe němate ěllang ene. Kụ kerene lai pẹ̌kakoạ i sire su kal᷊awọu ěllang bal᷊ine, tuhụ e: piạ u niwanggo ringangu piạbe lai nịpapate.
41012006	I sai lai ini e wẹ̌dang botonge ikaroloh'u taghuang sasuang e? Kate nal᷊ěmbe sěngkatau, kụ samatang ahuse ikẹ̌kěndagẹ̌. Kụ samurine i sie rimoloh'u ahuse sol᷊ong anum manga mělahal᷊ẹ̌ e. 'Nal᷊ahẹ u ahusẹ̌ku e sarungbe ilahunggeẹ̌,' su tiněnnane.
41012007	Kutẹu manga mělahal᷊ẹ̌ ene němpahumbisara sěmbaụ su wal᷊ine, 'Ěndaị mẹ̌papusakạ e! Mahịe pateěng i kitẹ i sie, tadeạu makoạ si kitẹ pusakạ e!'
41012008	Tangu rariọ ene nisamẹ mase nipate. Kasuange nirěmmẹ i sire su l᷊ikud'u waelẹ̌ ene."
41012009	Mase Mawu Yesus nakiwal᷊o, "Apạe ngae sarung koateng u taghuang sasuang e? Nal᷊ahẹu i sie sarung sumongo kụ měmate si sire mělahal᷊ẹ̌ ene, kụ bọu ene měnarakangu sasuange su mělahal᷊ẹ̌ bal᷊ine.
41012010	I kamene nal᷊ahẹu seng bọu němpẹ̌basa ayetẹ̌ ini su ral᷊ungu Bukẹ̌ Susi e, 'Batu kụ ta nipakẹ u tukang e, ini e nakoạ batu pinẹ̌bukuange.
41012011	Ini e munara'm Mawu Kasěllahenge; kụ enẹ e kaholẹ e!' "
41012012	Tangu manga mananěmbonangu tau Yahudi apan nakaringihẹ̌ papinintu ene, mědẹ̌deạu měnamẹ Mawu Yesus, batụu i sire kai masingkạu papinintu ene ipětẹ̌tahino Mawu Yesus si sire. Kaiso i sire kai matakụ u taumata l᷊awọ. Tangu i sire němpẹ̌dal᷊eng naněntangken Mawu Yesus.
41012013	Pirang katau wọu tau Farisi ringangu wọu ghal᷊ipohon Herodes nirolohẹ̌ pěngẹ̌ngal᷊ạ bera su Mawu Yesus ringangu kakiwal᷊o.
41012014	I sire riměnta su anum Mawu Yesus kụ němpẹ̌bera, "Tuang Guru, i kami e masingkạ u i Tuang kawe matul᷊idẹ̌ dingangu lai tawe mẹ̌sasěmpị kapulun sai-sai. I Tuang mạněntirowe ringangu mal᷊ahẹ mạanung kapulun Duata su taumata, batụu i Tuang e tawe měmamamile ghatin taumata. Ho, kěnangko i Tuang pẹ̌bera si kami, 'Tuhụ ator'u agamang kitẹ e, botonge mamaehẹ̌ pajakẹ̌ su Kaisarẹ̌ arau tala? Harusẹ̌ i kitẹ mamaehẹ̌ pajakẹ̌ arau tala?' "
41012015	Mawu Yesus e masingkạu lulun sire měmpẹ̌mẹ̌mělle. I Sie simimbang, "Kawe unụe i kamene měmpěnal᷊ukạ si Siạ? Kěnangko todẹ Siạ doitẹ̌ sal᷊aka sěngkal᷊ěpa."
41012016	Tangu i sire němpanẹ̌gọen doitẹ̌ sal᷊aka sěngkal᷊ěpa. Mase Mawu Yesus nakiwal᷊o, "Kai ghahị i sai ringangu areng i sai ini e?" "Kaisarẹ̌," angkuěng i sire.
41012017	"Ho, kamageng kerene," angkuěng'u Mawu Yesus, "onggọ e su Kaisarẹ̌ apạewen tataghuanengu Kaisarẹ̌, dingangu su Mawu Ruata apạewen tataghuanengu Ruata." I sire mangkewen dimal᷊inaụ nakaringihẹ̌ si Sie.
41012018	Ene piạ e pirang katau wọu ghal᷊ipohon tau Saduki himaung su Mawu Yesus. (I sire kai wọu komol᷊angu apam mangěnna u taumata nate e tawe mẹ̌biahẹ̌ kapia.)
41012019	"Tuang Guru," angkuěng i sire su Mawu Yesus, "I Musa e namohẹ u tita ini waug'i kitẹ: 'Kereu sěngkatau esẹ mate kụ i sie wědang tawẹ anạe su kawinge, ute sěngkatau wọu anạ u sěmbaụ e hinong mamillasẹ̌ su wal᷊une tadeạu makahombangke pal᷊ahite waugu wahakạ e.'
41012020	Nạung piạ i sire pitu tahatuari. Kaiakanenge nẹ̌kawing, mase nate wẹ̌dang tạ hitene.
41012021	Tangu tuarine karuane nẹ̌kawingu wal᷊une, kụ i sie mal᷊aing nate tawẹ hitene. Kakakoạ kerene mal᷊aing nariadi su tuarine katěllune,
41012022	kụ mětẹ̌tatuhụ sarạeweng kapitune. Pangěnsueěnge tangu tau wawine ene nate e lai.
41012023	Su tempo'm pẹ̌bawangungu taumata nate kapia e, ute kawingken sai ngae tau wawine ene? U i sire pitu e seng bọu němpẹ̌kawing i sie kěbị!"
41012024	Mawu Yesus simimbang, "I kamene mambeng nẹ̌sal᷊a kahěngang. Batụu i kamene tawe makal᷊aěnna Winohẹ Susi kerene lai kawasa'm Mawu Ruata e.
41012025	Kụ kamageng manga taumata nate měmpẹ̌bangung kapia, i sire seng tawe saụ měmpẹ̌kawing, kaiso i sire saụ mẹ̌biahẹ̌ kere malaekatẹ̌ su sorga.
41012026	Arawe taumata nate kụ ipẹ̌bangung kapia e, kai wědang ta nakạbasa i kamene su ral᷊ungu bukẹ̌ i Musa piạ běkeng gahundungu sumpinị dimaẹ tangu? Su ral᷊ungu manga ayetẹ̌ ene kạbawohẹ u Mawu Ruata e něhengetang si Musa, 'Kai Iạ e Ruatang Abraham, Duatang Ishak dingangu Ruatang Yakub.'
41012027	Ruata ene wal᷊inewe Ruatan taumata nate. I Sie kai Ruatan taumata wiahẹ̌. I kamene kai tumanịu měsẹ̌sal᷊a ěnna!"
41012028	Kutẹu narěntạe sěngkatau mananěntirong agama nạung nakaringihẹ̌ pal᷊ahumbisaram Mawu Yesus dingangi sire wọu komol᷊angu Saduki e. Mananěntirong agama e masingkạ u Mawu Yesus seng simimbahẹ̌ mapia-pia si sire. Tangu i sie nakiwal᷊ọe su Mawu Yesus, "Kai tita sude kasěllahengu patikụ tita e?"
41012029	Mawu Yesus simimbang, "Kahumotongangu tita ute: 'Daringihẹ̌ko, i kamene tau Israel! Mawu Ruatang kitẹ e kai Mawu mang sěmbaụ.
41012030	Kěndagẹ̌kon Mawu Ruatanu e ringangu kạguwạu naungu, ringangu kạguwạu l᷊aěnnanu ringangu lai kạguwạu ihạu.'
41012031	Tita karuane ute ini: 'Kěndagẹ̌ko kasanggidangu e, kerẹewe i kau kuměndag'u watangengu.' Tawẹ tita wal᷊ine limembong kahumotongange wọu tita ene."
41012032	Mase mananěntirong agama e nẹ̌berạe su Mawu Yesus, "Sembeng nihino, Tuang Guru! Mambeng těngadẹ̌ apan nipěhengetang i Tuang: Seng i Tuang e Mawu Ruata mang sěmbaụ kụ seng tawẹ apa Ruata wal᷊ine.
41012033	Dingangu taumata e harusẹ̌ kuměndagu Mawu Ruata e ringangu kaguwạu naunge, ringangu kaguwạu l᷊aěnnane, ringangu lai kaguwạu ihạe. Dingangu i sie lai harusẹ̌ kuměndagu kasanggidange kerẹewe kuměndagu watangenge. Ene kai limembong kapiaěnge wọu maněmbang sasěmba tẹ̌tutungang ringangkewelain sasěmba wal᷊ine su Mawu Kasěllahenge."
41012034	Mawu Yesus nakasilọe u mananentirong agama e seng simimbahẹ̌ maudupẹ̌ kahěngang. Kụ Mawu Yesus něhengetang si sie, "I kau seng maraning makoạ kawanuan Mawu Ruata." Bọu ene seng tawẹu sarang sěngkatau relaing bahani makiwal᷊o su Mawu Yesus.
41012035	Kạpaněntirone su Wal᷊em Mawu, i Yesus nakiwal᷊o, "Kawe kereapa manga mananěntirong agama e makapěbẹ̌bera u Ratu Mananal᷊amatẹ̌ e kai hěnton Daud?
41012036	Sěmbal᷊iau i Daud sẹ̌sane -- ual᷊ingu nipẹ̌karadiahangu Rohkẹ̌ u Ruata e -- nẹ̌bera, 'Mawu e něhengetang su Mawuku: kaiangke su koaneng-Ku sarang Iạ e mapakawatạ u kal᷊awọu sědụ'U su těngo-Nu.'
41012037	Tangu kamagengu i Daud měsẹ̌sěbạ u Ratu Mananal᷊amatẹ̌ e kai 'Mawu', ute mariadi we kereapa u i Sie kawe hěnton Daud?" Taumata l᷊awọ apang ene su Wal᷊em Mawu maral᷊uasẹ̌ dụdaringihẹ̌ Mawu Yesus mạněntiro.
41012038	I Sie něhengetang si sire, "Pakal᷊aingatẹ̌ bue su manga mananěntirong agama. I sire papuluang mẹ̌daral᷊eng dingangu lakụ mananandụ, dingangu papuluang adateng su manga pasarẹ̌.
41012039	I sire papuluangu kal᷊aianeng su horone su ral᷊ungu Wal᷊em Mawu ringangu su manga sal᷊iwang.
41012040	I sire měmpạngakal᷊ẹ̌ manga wawine wal᷊u ringangu měmpěngẹ̌ngaho wal᷊ene. Kụ tadeạu měmpangambung kararal᷊akis'i sire ute i sire měmpẹ̌kal᷊iomaneng mananandụ-nandụ. Hukumang i sire sarung mawěhạ!"
41012041	Ene, mạiangke mětẹ̌těngon kasẹ̌ u sasěmba su Wal᷊em Mawu e, Mawu Yesus měnẹ̌nahimata taumata apam měmpẹ̌tẹ̌tahon doit'i sire su ral᷊ungu kasẹ̌ ene. Lawọ taumata kalạ měmpẹ̌tẹ̌tahon doit'i sire maral᷊awọ;
41012042	mase sěngkatau wawine wal᷊u kasiang himaungke lai. I Sie nẹ̌tahon doitẹ̌ bitụ duang kal᷊ěpa kaesẹ̌ kụ arẹ̌gane kasasanakenge.
41012043	Tangu Mawu Yesus kimuị e manga murit'E mase něhengetangke si sire, "Kakěllako ini: Bawine wal᷊u kasiang ěndaị ene kai nẹ̌taho su kasẹ̌ e l᷊imembon kal᷊awọe wọu kěbị apan nịtatahon taumata wal᷊ine e.
41012044	U i sire kěbị e němpẹ̌taho wọu l᷊ěmbeng arětạ i sire. Arawe tau wawine wal᷊u e maning kerene kakasiange kai nangonggọu apam piạ e -- kụ kai apang gẹ̌gausange waug'u ipẹ̌biahe."
41013001	Sarạeng Mawu Yesus naněntangu Wal᷊em Mawu, sěngkatau wọu manga murit'E nẹ̌bera, "Tuang Guru, tingangko manga wal᷊e tamai e. Tingangko manga mesele. Kụ bal᷊inewe mal᷊ongkọ lěnggihe!"
41013002	Mawu Yesus simimbang u, "I kau e nakasilo manga wal᷊e gaghaghuwạ ene eng? Tawẹ batu sarang sěmbaụ bọu manga wal᷊e tamai e sarung mạtatanạ mạdal᷊ěnsung su ěnnạ e. Kěbị e sarung matatěnehẹ̌."
41013003	Bọu e Mawu Yesus nakoạ sol᷊ong Bukid'u Zaitun, kụ naiang su tampạ tụtatěngo Wal᷊em Mawu. Tangu i Petrus, i Yakobus, i Yohanes dingangu i Andreas diměnta su anun Sie kụ mahumbisara ringang'E sẹ̌sane.
41013004	"Kěnangko i Tuang pěhabarẹ̌ si kami," angkuěng i sire si Sie, "su tempo sude patikụ ene sarung mariadi? Dingangu kai mangạ e apạ e tatialan mapakal᷊ahẹ u seng tempone?"
41013005	"Pakatatahuěnna wue," angkuěngu Mawu Yesus, "kumbahangbe sarang i kamene kal᷊ingaěng.
41013006	Mal᷊awọ taumata sarung mahunděnta měmpẹ̌bawa arengku kụ měmpẹ̌bera, 'Seng iạ e i Sie!' mase mělinga taumata lawọ e.
41013007	Kamageng i kamene makaringihẹ̌ tingih'u pẹ̌bawawuno ringangu habar'u pẹ̌sasasekẹ, ute abe kěngkatakụ. Kěbị-kěbị e harusẹ̌ mariadi, kaiso ene wal᷊inewe seng tatialan tempon mẹ̌kiamatẹ̌.
41013008	Bansa sěmbaụ sarung mẹ̌sekẹ dumokạ bansa wal᷊ine. Něgara sěmbaụ sarung mangalo něgara wal᷊ine. Balạewe su tampạ sude sarung mělinuhẹ̌ dingangu mariadi piạ karal᷊unusẹ̌. Patikụ ene wuhụewe ahạ e, kụ tabidạu sakịu manga wawine su tempong kapẹ̌tahasenggọ e.
41013009	I kamene harusẹ̌ pakal᷊aingatẹ̌, batụu i kamene sarung samekang dingangu i wawa sarang anum mělahukungu agama. I Kamene sarung dal᷊imadeng su manga wal᷊em pẹ̌kakal᷊iomanengang. I kamene sarung itonda apẹ̌těngon manga těmbonange ringangu manga ratu watụ u i kamene kai tumatol᷊e-Ku. Kụ seng ene loah'i kamene manodẹ u pẹ̌sasahiding Iạ su těngon sire.
41013010	Injilẹ̌ bọu anum Mawu Ruata e harusẹ̌ ipẹ̌kakeke kal᷊amona su patikụ bansa.
41013011	Kụ kamagengu i kamene samekang dingangu iwawa su mělahukung, ute abe ghagha u kai mẹ̌berạeng apa i kamene. Kamagengu seng nidating tempone waug'u mẹ̌bisara, ute měngkate paul᷊iu apạewen nihabarẹ̌ si kamene su tempone. Batụu manga wawera kụ apang pinẹ̌berang kamene e wal᷊inewe wawerang kamene hala, kaiso kawe riměnta wọu anung Rohkẹ̌ u Ruata e.
41013012	Taumata sarung mẹ̌sunial᷊'u anạ u sěngkataune hala e mẹ̌deạu pateěng. Ene mal᷊aing sarung mariadi su pẹ̌sěntahanakeng. Manga rariọ dumokạ si ninange ringangu si amange, dingangu měnarakang i sire pakipate.
41013013	I kamene sarung ipẹ̌binsị u patikụ taumata ual᷊ingu i kamene kawe tumatol᷊e-Ku. Kai taumata kụ apam měkẹ̌kakědang sarang pangěnsueěnge, sarung iapakasal᷊amatẹ̌."
41013014	"I kamene sarung makasilo 'Karal᷊akisẹ̌ kụ Makawihua' dụdarisị su tampạ ipẹ̌tẹ̌teghang baug'i sie. (Těhusẹ̌ su mẹ̌bawasa: Pěmanda wue apa mangal᷊ene!) Su tempo ene taumata kụ apang su Yudea harusẹ̌ mahuntal᷊ang sol᷊ong bawul᷊urange.
41013015	I sain su wowong atụ abe lintụ dingangu abe suẹ̌ su ral᷊ungu wal᷊e kụ měngal᷊ạ apa-apa.
41013016	I sain su sasuang abe pẹ̌sul᷊e kụ měngal᷊ạ l᷊akụ e.
41013017	Enẹ e makạl᷊ahiasẹ̌ su tempo ene, su manga wawine piạ kapapia ringangu su sěngkatau inang kụ bědang mạpasusung anạe.
41013018	Měngkate pěmpẹ̌kal᷊iomaneng tadeạu manga hombang ene abe katarang su tempon tahiti.
41013019	Suapang ěllo makạl᷊ahiasẹ̌ ene e sarung piạ kasasusa kụ bědang ta nikẹ̌kahombangeng deng dokeng Mawu Ruata něndiadi dunia sarang orasẹ̌ ini, dingangu sembelaing tawe mẹ̌saụ.
41013020	Kai manga Mawu Ruata tawe mangěsọu ěllo ene ute, tawẹu sarang sěngkatau masal᷊amatẹ̌. Kai ual᷊ingu kawanuan'E, ute Mawu Ruata e mang nangěsọ u ěllo ene.
41013021	Su orasẹ̌ ene kereu piạu mẹ̌bera si kamene, 'Kakěllako, Datu Mananal᷊amatẹ̌ e kai ěndaung sini!' arau 'Kakěllako, i Sie kai paịse!' -- ute abe pěmpangimang su tau ene.
41013022	Batụu manga mananal᷊amatẹ̌ konti ringangu manga nabi konti e sarung měmpahunděnta. I sire sarung měmpẹ̌koạ hal᷊ẹ̌ gaghuwạ dingangu manga karal᷊inaụ tadeạu ipěngakal᷊ẹ̌ apan pinilen Mawu Ruata sěngapam botonge.
41013023	Tangu pakatateghang bue! Kěbị ene seng Takụ nihabarẹ̌ kal᷊imona si kamene ipạnal᷊umbaghẹ."
41013024	"Su kapapal᷊usen tempong kasasusa ene, matangěllo e sarung iapakarěndung, dingangu wul᷊ang e selaing tawe suměnnang.
41013025	Manga wituing e sarung měngkahondosẹ̌ bọu l᷊angị, dingangu kal᷊awọu měngangawasa kinoaěnge sarung mẹ̌golang.
41013026	Kụ su orasẹ̌ ene Ahus'u Taumata e sarung ikasilo ruměnta su ral᷊ungu winawa dingangu kawasan'E masěllahẹ̌ dingangu kawawantugẹ̌.
41013027	I Sie sarung dumoloh'u manga malaekatẹ̌ tadeạu mapẹ̌tampungu umatẹ̌ pinilen'E wọu wukung dunia ěpạ, bọu manga pondol᷊'u dunia sarang manga pungu langị."
41013028	"Pangal᷊ạko těntiro wọu kalung ara. Kereu manga hakondane e melong dingangu masasikome kụ manětạe mẹ̌tumbal᷊ẹ̌, ute i kamene masingkạu tempom pědisẹ̌ e seng marani.
41013029	Kerene lai kamagengu i kamene makasiloe patikụ hal᷊ẹ̌ ene seng nariadi, kụ i kamene masingkạ u tempone seng marani-rani.
41013030	Kasingkạko! Kěbị kakakoạ ini e sarung mariadi kal᷊imonang kěbị umatẹ̌ apang měbẹ̌biahẹ̌ orasẹ̌ ini e wědang tawe nẹ̌tate kěbị.
41013031	Langị dingangu dunia e sarung mapaghohẹ̌ arawe waweraku e tatapẹ̌ sarang karěngụe."
41013032	"Manilaing kerene, tawẹu sarang sěngkatau masingkạu angerẹ ěllone arau angerẹ orase. Manga malạekatẹ̌ su sorga e wěga wue ringangu Ahusẹ̌ e mal᷊aing běga, kětạewen i Amang hala e masingkạ.
41013033	Kụ i kamene pakaral᷊ukadẹ̌ bue ringangu pakal᷊ahěkosẹ̌, u i kamene wěga wue měnsang angerẹ tempone.
41013034	Kakakoạe kai tabidạu sěngkatau naněntangu wal᷊ene mase nakoạ sol᷊ong banua marau. I sie nangoro manga ěllang e apẹ̌tẹ̌tangkuang bal᷊ene ringangu nẹ̌gaghelar'u munara si sire sěngkatau-sěngkatau. I sie nangoro su mělahapa tukadẹ̌ u pělẹ̌lukadẹ̌be pakapia.
41013035	Ual᷊ingu ene i kamene harusẹ̌ pakaral᷊ukadẹ̌, u i kamene wěga wue měnsang angerẹ taghuangu wal᷊e ene masongo -- aramanung bawěllo, arau měnsang kẹ̌kal᷊oarane, arau kibasịu kawe kalonge, arau kai manga matangěllo kạsěbange.
41013036	Kamagengu i sie sěngkianu marěnta, ute kumbahangbe sarang i sie makaěbạ si kamene kạpahuntikịe.
41013037	Apan Takụ ipẹ̌bẹ̌bera ini si kamene mal᷊aing Takụ ipẹ̌bẹ̌bera su taumata l᷊awọ: u pakaral᷊ukadẹ̌ bue!"
41014001	Ene kate rua ěllo seng Ěllom Paskah ringangu Sal᷊iwangu Borotẹ̌ Tawẹ Kabọ e. Manga imang těmbonange ringangu manga mananěntirong agama e měngkate měmpědẹ̌deạ dal᷊engu mělikosẹ̌ e menamẹ Mawu Yesus, dingangu tadeạu měmate si Sie.
41014002	"Kaiso kumbahang bue i kitẹ mẹ̌koạ ene su tempon sal᷊imbange," angkuěng i sire, "Kibasịu makapẹ̌gohaeng."
41014003	Su tempo'm Mawu Yesus narěnta su Betania, su wal᷊en Simon kụ nạung piạ sakị e kusta makạtatakụ, kụ piạ e tau wawine himaung si Sie. I Sie nẹ̌bawa wotol᷊ẹ̌ marmarẹ̌ lohong lana mawěngi mal᷊ẹ̌gadẹ̌, nikoạ bọu hamụ u kalu mawěngi. Ene Mawu Yesus kụkaiangke měsẹ̌simokol᷊ẹ̌, tau wawine ene měngkatewe namose wotol᷊ẹ̌ e, kụ naněboh'u l᷊ana mawěngi ene su těmbọ u Mawu Yesus.
41014004	Ene piạko pirang katau ěndaị sene němpẹ̌langehẹ̌, kụ nahumbisara lawọ i sire u, "Apawe gunane lana mawěngi ene nipẹ̌gagholọ?
41014005	Lana ene ikawal᷊ụbe ringangu arẹ̌gane nangělembo wọu těllu hasụ su kal᷊ěpane roitẹ̌ sal᷊aka, kụ doite reng ikaonggọ su tau kasiang!" Tangu i sire němpẹ̌pědu su tau wawine ene.
41014006	Kai Mawu Yesus e něhengetang, "Balạe kere i sie! Unụe i kamene napakasusan sie? I sie kai nẹ̌koạ munara mapia ringangu rẹ̌daloěng baugu Iạ.
41014007	Tau kasiang hanesẹ̌be ene ringangi kamene. Apan tempo kereu i kamene mapulu, i kamene makaambang si sire. Arawe Iạ e tawe hanesẹ̌ dingangi kamene.
41014008	Tau wawine ini e seng nẹ̌koạ apạewen botonge ikakoạ e. I sie seng namaghẹ baugu Iạ dingangu l᷊ana mawěngi waug'u pěnanampạku kal᷊imonang tempone.
41014009	Pěmpangimangke! Su kaguwạu dunia e suapạewen Injilẹ̌ bọu Mawu Ruata e ipẹ̌kẹ̌kakeke, kakakoạu wawine ini e ute sarung iwẹ̌ke lai makoạ kere tatahěndung si sie."
41014010	Ene i Yudas Iskariot, sěngkatau wọ'i sire mapul᷊o dua murit'u Mawu Yesus, nakoạ sol᷊ong anum manga imang těmbonange manarakangu Mawu Yesus si sire.
41014011	I sire měngkatewe němpẹ̌luasẹ̌ kahěngang nakaringihe rorong ene, kụ němpẹ̌kědo sarung mangonggọu roitẹ̌ si Yudas Iskariot. Tangu i Yudas nanětạe mědẹ̌deạ loahe tadeạu manarakangu Mawu Yesus.
41014012	Su ěllo kahumotongangu ěllon Sal᷊iwangu Borotẹ̌ Tawe Kabọ e -- su tempon taumata mạmotọ domba'm Paskah e, manga murit'u Mawu Yesus němpẹ̌kiwal᷊o si Sie, "Suapạe mẹ̌tatal᷊ahino pěndiahiang i kami e kaěngu Paskah waug'i Tuang?"
41014013	Tangu Mawu Yesus něndolohen duang katau wọ'i sire, "Rakọ e sol᷊ong soa, kụ paịse piạ tau esẹ, měnẹ̌nuěng běnsadu akẹ, sarung ipẹ̌sombang i rua. Pěmpẹ̌tol᷊ẹ e si sie
41014014	sol᷊ong bal᷊e suěkange kụ pẹ̌bera su taghuang u wal᷊e ene, 'Mananěntiro e makịbal᷊o, kai suapa tampạ i Sie ringangu manga murit'E makapẹ̌simokol᷊ẹ̌ kaěngu Paskah.'
41014015	Tau ene sarung měnul᷊ada si rua dal᷊unge mal᷊oahẹ̌ su wowone rasị. Dal᷊unge ene seng nihundugẹ̌ nauadipẹ̌ dingangu manga apal᷊iwụe. Kụ sadiaịete kěbị sene waug'i kitẹ."
41014016	Tangu murit'u Mawu Yesus darua ene nakoạ sol᷊ong soa. Tangu sene i rẹ̌dua e nakahombangke kěbị kerẹewe nipaul᷊ịu Mawu Yesus. Tangu i rẹ̌dua e němpanadiạe kaěngu Paskah e.
41014017	Sěhěbi ene, Mawu Yesus simongo ringangu murit'E mapul᷊o dua.
41014018	Kutẹu i sire kụkaiang kạpahungkaěnge, Mawu Yesus něhengetang, "Daringihẹ̌ko: sěngkatau wọ'i kamene, kụ su orasẹ̌ ini sěngkakaěng dingangku sarung mẹ̌sunial᷊u Iạ e."
41014019	Nakaringihẹ̌ ene, manga murit'u Mawu Yesus e mamben něngkasusa, kụ sěngkatau-sěngkatau e nanětạe nakiwal᷊o su Mawu Yesus, "Tantu wal᷊inewe iạ tẹ̌timonang i Tuang arau ěng?"
41014020	Mawu Yesus simimbang, "I sie ute kai sěngkatau wọu i kamene mapul᷊o dua ini, kụkaěng su lamạ sěmbaụ dingangku.
41014021	Kahěngang bue Ahus'u Taumata e sarung mate kerẹewe mạbawohẹ su ral᷊ungu Winohẹ Susi. Kaiho! Kaěngkěhang bue i sai manarakangu Ahus'u Taumata e! Mapiaěngbe nạung tau ene manịeng tawe kạdiongeng pinahanạ!"
41014022	Ene kạpahungkaěnge i sire e, Mawu Yesus něngal᷊ạe borotẹ̌ dingangu nẹ̌kal᷊iomaneng nakitarimakasẹ su Mawu Kasěllahenge. Bọu e něngangompeng borotẹ̌ e, mase nịbawal᷊awuhe su manga murit'E apid'u něhengetang, "Daekeko kụ kaengko, ini e kai wadangku."
41014023	Bọu e i Sie nangal᷊ạe panganginumangu anggorẹ̌ e. I Sie nẹ̌kal᷊iomaneng tatarimakasẹ su Mawu Kasěllahenge, kụ tinẹ̌gone su manga murit'E. Tangu i sire kěbị e němpanginungke anggorẹ̌ e.
41014024	Samuring ene ute Mawu Yesus něhengetang, "Ini e kai rahaku, rahạen pẹ̌kakakědo'm Mawu Ruata, kụ niapatědọ baugu l᷊awọ.
41014025	Pěmpangimangke: Iạ e seng tawe saụ manginung bọu anggorẹ̌ ini, sarạeweng su tempong Iạ manginung anggorẹ̌ buhu su Dunia Wuhung Amang-Ku e."
41014026	Tangu i sire němpẹ̌kantarịeng kakantarị daralo sěmbua. Kụ bọu ene i sire nakoạ sol᷊ong Bukid'u Zaitun.
41014027	Tangu Mawu Yesus něhengetang si sire, "I kamene kěbị e sarung měmpahuntal᷊ang maněntangu Iạ e. Batụu su ral᷊ungu Winohẹ Susi e kai mạbawohẹ u, 'Mawu Kasěllahenge sarung mapakaten mělal᷊ukadẹ̌ e, kụ gapaěngu rumba e sarung mẹ̌kal᷊iaesẹ̌.'
41014028	Arawe samurin pẹ̌bawangung-Ku kapia e, Iạ e sarung tamai měngal᷊imona si kamene sol᷊ong Galilea."
41014029	"Tala," angkuěng i Petrus, "Manilaing i sire kěbị maněntang i Tuang, kai iạ e mambeng tala."
41014030	"Ene eng," angkuěngu Mawu Yesus, "hěbi ini lai, kal᷊imonan manụ kimukụ karuan sul᷊ene e, i kau seng těllun sul᷊e nẹ̌sunial᷊u Iạ e."
41014031	I Petrus simimbangke ringangu mahoto, "Manilaing iạ iapakapate sěngkakate ringangi Tuang, kai iạ e mambeng ta makawera u iạ e wẹ̌gan Tuang!" Kụ manga murit'E wal᷊ine e mal᷊aing němpẹ̌bera kerene.
41014032	I sire nahumpạen tampạ sěmpalang kụ arenge Getsemani, mase Mawu Yesus něhengetang su manga murit'E, "Pahungkaiangko sini, těntal᷊ang Iạ deng tamai mẹ̌kal᷊iomaneng."
41014033	Mase Mawu Yesus němaringang i Petrus, i Yakobus, dingangi Yohanes sěngkapahundal᷊eng dingang'E. I Sie nanětạe nakapěndang nasusa ringangu kimal᷊insau.
41014034	"Naung-Ku e nasusa tawẹ sihinge," angkuěng u Mawu Yesus si sire, "pẹ̌pěndangeng seng sal᷊a makapatẹ e. Kěngkatanạko sini kụ pěmpělukadẹ̌ko!"
41014035	Mawu Yesus nẹ̌těngkagheang kadodọ bọu e nẹ̌těngkasumagẹ̌ su ěntana kụ nẹ̌kal᷊iomaneng. Su ral᷊ungu kal᷊iomanenge i Sie mědẹ̌dorong sěngapam botonge tadeạu i Sie manịeng tawe kahombangengu tempon sigěsạ ene.
41014036	"Amang, o i Amang," angkuěnge, "tawẹu sarang sěmbaụ kụ kai ta makoạ su Ruata. Apakapuạko kasasigěsạ ini e wọu anuku. Kẹ̌tạeweng bal᷊inewe kapuluku e kaiso kawe kapulung Amang."
41014037	Bọu e Mawu Yesus nẹ̌sul᷊e kụ sěngkakakěllane manga muritẹ̌ e kạpahuntikịe. I Sie nẹ̌bera si Petrus, "Simon, mẹ̌tikị i kau e? Kětạeng beng sěngkaorasẹ̌, kụ i kau mang tawe makal᷊ukadẹ̌?"
41014038	Tangu Mawu Yesus něhengetang si sire, "Pakaral᷊ukadẹ̌ko, ringangu pěmpẹ̌kal᷊iomanengko tadeạu i kamene tawe kasal᷊ukateng. Rohkẹ̌ ete wue mambeng mapulu mẹ̌koạ apam mětẹ̌tatal᷊ahino, kai arawe i kamene e mambeng ta makatohạ ual᷊ingu ghẹ̌si e kai lome."
41014039	Kạpia Mawu Yesus tamai nẹ̌kal᷊iomanengu kerẹewe wawerane kal᷊imona.
41014040	Bọu e i Sie nẹ̌sul᷊e kapia su anum manga murit'E kụ nikahombangenge i sire mang bědang mětẹ̌tikị, ual᷊ingu i sire kai mẹ̌tikị-tikị. Tangu i sire wěga wue měnsang kai mẹ̌berạeng apa su Mawu Yesus.
41014041	Kutẹu Mawu Yesus nẹ̌sul᷊ẹ e kapia su anun sire su katěllun sul᷊ene, i Sie něhengetang, "Měngkai wẹ̌dang měmpạhuntikị dingangu měmpạngirul᷊e i kamene? Pianẹ e! Seng nịdating tempone, Ahus'u Taumata e isarakang su l᷊iman taumata warạdosa.
41014042	Pěmpẹ̌bangungke, bọete i kitẹ mahundal᷊eng. Kakělla! Taumata kụ měndal᷊akị si Siạ e seng diměnta!"
41014043	Ene Mawu Yesus bẹ̌dang kapẹ̌lẹ̌hengetange, narěntạe i Yudas sěngkatau wọu manga murit'E mapul᷊o dua e. Sěngkakarěnta ringang'E mal᷊awọ l᷊ai taumata měmpẹ̌bẹ̌bawa warạ dingangu pal᷊o-pal᷊o. I sire nirolohu manga imang těmbonange, manga mananěntirong agama ringangu manga těmbonangu tau Yahudi.
41014044	I něndal᷊aị e seng něgěllịu tatialane si sire u. "Taumata kụ takụ děnguange," angkuěnge si sire e, "Ute kai i Sie taumatane. Samẹ e i Sie kụ bawạ e ringangu riagate pakapia."
41014045	Sarạeng i Yudas diměnta, i sie měngkatewe himaung Mawu Yesus kụ nẹ̌bera, "Tuang Guru!" bọu e i sie riměngu Mawu Yesus.
41014046	Mase i sire sěngkakarěnta ringangi Yudas e měngkatewe něnamẹ Mawu Yesus kụ něhapusẹ̌ si Sie.
41014047	Arawe sěngkatau wọ'i sire sene měngkate nanawụ barạ e mase namilị ěllangu imang mawantugẹ̌ e hakịu nasahing tul᷊ine.
41014048	Bọu e Mawu Yesus něhengetang si sire, "Kai taumata ral᷊akị Iạ e, hakịu i kamene ruměntan barạ dingangu pal᷊o-pal᷊o kụ měnamẹ si Siạ?
41014049	Apang kal᷊aěllo e Iạ mạněntiro su Wal᷊em Mawu su těngong kamene, kai i kamene tawe měmpanamẹ si Siạ. Kai mang seng hinong kerene, tadeạu misěhụ apang kạbawohẹ su ral᷊ungu Winohẹ Susi e."
41014050	Kěbị muritẹ̌ e timal᷊ang němpanentangu Mawu Yesus.
41014051	Umbaseng sěngkatau, kụ kětạeng měkẹ̌kakingkaengu hekạ leneng nipěhěmbung awạ e, tụtol᷊e Mawu Yesus. I sire mapulu měmpanamẹ si sie,
41014052	kai i sie měngkatewe naměllọu kakingkaenge, kụ timal᷊ang těntol᷊e.
41014053	Mawu Yesus niěntud'i sire su wal᷊eng imang mawantugẹ̌. Paịse, kal᷊awọu imang těmbonange ringangu manga matatimaden tau Yahudi ringangu mananěntirong agama e mạtatampung.
41014054	I Petrus timol᷊e Mawu Yesus wọu marau sarạeweng nasuẹ̌ su rěllah'u wal᷊eng imang mawantugẹ̌. Sene i sie mạiang su rěduhu putung sěngkapěndarang dingangu manga měndariagạe.
41014055	Manga imang těmbonange ringangkewen sěnaung Sanhedrin měngkatewe měmpědẹ̌deạ karal᷊ahẹu sahiding sire mapẹ̌sal᷊an Mawu Yesus tadeạu makapěhukungu papate si Sie. Kai i sire tawe nakahombang sal᷊a kadiongeng sarang sěmbaụ.
41014056	Mal᷊awọ sahidi nikuiang ipẹ̌sẹ̌sahiding konti waugu Mawu Yesus, kaiso sasahiding sire e mědẹ̌dal᷊ewang sěmbaụ su wal᷊ine.
41014057	Ene kai piạ pirang katau rimarisị kụ němpẹ̌sahiding konti, kerei mạanun Mawu Yesus,
41014058	"I kami e nakaringihẹ̌ tau ini nẹ̌bera, 'Iạ sarung měnggoghahẹ̌ Bal᷊em Mawu kinoạu taumata, kụ samurin těllu ěllo, kụ Iạ e sarung mamětịewe lai wal᷊ine kụ bal᷊inewe koạ u taumata.' "
41014059	Kai sasahidin sire ene e mal᷊aing nẹ̌dal᷊ewang sěmbaụ su wal᷊ine.
41014060	Tangu imang mawantugẹ̌ e rimarisị su těngon sire kěbị mase nakiwal᷊o su Mawu Yesus, "Unụe i Kau tawe sumimbahẹ̌ kal᷊awọu laěnsilẹ̌ itẹ̌timona si Kau e?"
41014061	Kai Mawu Yesus mang tawẹ kakěndịe. I Sie tawe kadiongeng simimbahẹ̌ sarang kadodọ. Mase imang mawantugẹ̌ e saụ nakiwal᷊o sěnsul᷊e si Sie, "Kahěngang i Kau e Ratu Mananal᷊amatẹ̌, Ahus'u Ruata L᷊imembon Susi?"
41014062	"Seng Iạ e i Sie," angkuěngu Mawu Yesus, "kụ i kamene kěbị e sarung makasilo Ahus'u Taumata e kụkaiang su sěmběkang koanengu Mawu Ruata Lembong Kawasa kụ diměnta su ral᷊ungu winawa wọu l᷊angị!"
41014063	Tangu imang mawantugẹ̌ e něningkasẹ̌ pakeange ringangu nẹ̌berạe u, "Tawe wahal᷊uasu piạ sahidine!
41014064	I kamene hala e semben nakaringihẹ̌ manga wawerane mělẹ̌hinakang Duata. Kụ orasẹ̌ ini e kereapa su tiněnnang kamene?" I sire kěbị němpamutusẹ̌ u Mawu Yesus nẹ̌sal᷊a, kụ i Sie mambeng hinom pateěng.
41014065	Tangu sěnggạe wue nanětạe němpangědu Mawu Yesus, dingangu i sire němpanakạ matan'E, kụ němpangoka si Sie kạpěberane, "Kěnang panikạ, i sai nangoka si Kau?" Manga měndariagạ e mal᷊aing němpameru Mawu Yesus.
41014066	Těntal᷊ang i Petrus bědang su rěllahẹ̌, sěngkatau wọu ěllang bawine ěllangu imang mawantugẹ̌ e riměnta sene.
41014067	Sarang nakasilo si Petrus mẹ̌děndarang su putung i sie timingangke mapia-pia gahị i Petrus dingangu nẹ̌bera, "Wal᷊inẹbe i kau lai ringangu Mawu Yesus tau Nazaret?"
41014068	Kaiso i Petrus kawe nẹ̌děndilẹ̌, "Iạ e wẹ̌ga wue ringangu tawe nakahěngang měnsang apa wue timonanu," angkuěnge su ěllang ene. Mase i Petrus simẹ̌bang sol᷊ong tukad'u wal᷊eng imang mawantugẹ̌ ene. [Tangu manụ kimukụe.]
41014069	Tangu ěllang bawine ene saụewe nakasilo si Petrus, kụ nẹ̌bera kapia si sire apang sene, angkuěng, "I anu ěndaịe mal᷊aing dingangi sire!"
41014070	Kai i Petrus saụewe nẹ̌děndilẹ̌ kapia. Tawe nararěnnạ, i sire apang sene němpẹ̌bera kapia si Petrus, "Sembelaing tawe ikapẹ̌sunial᷊ẹ̌ i kau mang sěngkatau wọ'i sire u i kau e wọu Galilea!"
41014071	Mase i Petrus nanětạ e nẹ̌salu ringangu nẹ̌bera, "Iạ wěgangbeng taumata itẹ̌timonang kamene ene!"
41014072	Su orasẹ̌ ene lai tangu manụ kimukụ karuan sul᷊ene. Kụ i Petrus nakatahěndung u Mawu Yesus bọuwen něhengetang si sie, "Těntal᷊ang manụ tawe kimẹ̌kukụ duan sul᷊e, i kau e seng těllun sul᷊e nẹ̌sunial᷊u Iạ." Ene i Petrus měngkatewe simangị marehe.
41015001	Deng bẹ̌dang mal᷊uka-l᷊ukadẹ̌ sěnaungkewen dal᷊ohon Sanhedrin sarangkewelain manga imang těmbonange manga těmbonang u tau Yahudi ringangu manga mananěntiro agama měngkatewe lighạ němpẹ̌dal᷊ahintau. I sire němpẹ̌hapusẹ̌ Mawu Yesus, mase němpẹ̌bawa si Sie kụ němpěnarakang i Sie si Pilatus.
41015002	I Pilatus nakiwal᷊o su Mawu Yesus, "Kahěngang bue i Kau ratun tau Yahudi?" "Kerẹewe niweranu," angkuěngu Mawu Yesus.
41015003	Manga imang těmbonange měngkate mapạsěpụ u laěnsil'i sire lawọ-lawọ su Mawu Yesus.
41015004	Mase i Pilatus nakiwal᷊o kạpia su Mawu Yesus, "Kai ta sumasimbang i Kau? Kakěllạe tamai kal᷊awọe laěnsil'i sire itẹ̌timona si Kau!"
41015005	Arawe Mawu Yesus e mambeng tawe saụ simimbang, hakịu i Pilatus naherang.
41015006	Suapan Sal᷊imbangu Paskah, lulun Pilatusẹ̌ e kai mělẹ̌lěsọu sěngkatau wọu taumatang hukumang, tuhụewe kapulun taumata lawọ e.
41015007	Su ral᷊ungu tahungkụe, sutal᷊oaran tahapěnggohaeng kụ němate su tempong gohaenge, piạ sěngkatau arenge i Barabas.
41015008	Taumata lawọ e nẹ̌komol᷊ẹ̌ kụ němpẹ̌dorong si Pilatus tadeạu i sie apělẹ̌sọu sěngkatau wọu tal᷊oarang taumatang hukumang kerẹewe nạung tundune.
41015009	I Pilatus nakiwal᷊o si sire, "I kamene mapulu iạ mělěsọu ratun tau Yahudi e waug'i kamene?"
41015010	Batụu i Pilatus nakaěnna u manga imang těmbonange něnarakangu Mawu Yesus si sie kai ual᷊ingu pananoi.
41015011	Kai manga imang těmbonange měngkai němpanahowong taumata l᷊awọ tadeạu měmpẹ̌dorong si Pilatus apělěsọ i Barabas baug'i sire.
41015012	Tangu i Pilatus nẹ̌berạewe kapia su taumata lawọ e, "Kamageng kerene ute kawe takụ pẹ̌kapuraneng tau isẹ̌sěbạ i kamene ratun tau Yahudi e?"
41015013	I sire němpamansagẹ̌, "Kuruise i Sie!"
41015014	"Piạbe kakanoạ dal᷊akị apa tangu i Sie?" angkuěng i Pilatus. Tangu i sire němpẹ̌bansagẹ̌ kapia limembọewen kaihạe, "Kuruise i Sie!"
41015015	I Pilatus mapulu mapakal᷊uasu naungu taumata l᷊awọ, tangu i sie nakilěsọen Barabas si sire, Bọu e i sie rimolohen taumata pinělimadẹ̌ Mawu Yesus, mase nisarakange pinakikuruisẹ̌.
41015016	Mawu Yesus nịbawawa'm manga sordado sol᷊ong bal᷊eng mělahukung su istanang guběrnurẹ̌. Bọu e kạguwạu wuntuange nikuiang pinẹ̌tampung.
41015017	Mase i sire němpěluheng lakụ kamumụ su Mawu Yesus, bọu e nikoateng makotane wọu manga hakonda piạ hanggange, kụ nipakẹ su těmbọu Mawu Yesus.
41015018	Bọu e i sire němpẹ̌tabeạ si Sie, "Tabeạ Datun tau Yahudi!" angkuěng i sire.
41015019	I sire němpěměbahu těking su těmbọu Mawu Yesus, mase i sire němpangědu si Sie dingangu němpẹ̌suba su těngon'E.
41015020	Bọuten němpẹ̌taghunalangu Mawu Yesus, i sire němpěluạeng lakụ kamumụe mase niawengangu pakeange tutune. Su samurine i Sie niwawa sol᷊ong likude mědeạu i kuruisẹ̌.
41015021	Su tal᷊oaran dal᷊eng i sire něnihasa sěngkatau niapěmasaěng kuruis'u Mawu Yesus. Tau ene nạung buhụ e lai sụsěbang bọu rarukutange kạsuẹ̌ e sol᷊ong soa. (Arenge i Simon, -- bọu Kirene -- i amang i Aleksander dẹ̌duan Rufus).
41015022	Mawu Yesus niěntudẹ̌ su tampạ arenge Golgota mangal᷊ene "Wanuang Daran Těmbọ".
41015023	Sene, i sire mapulu mangonggọu anggorẹ̌ laụ u mur si Sie, kai Mawu Yesus tawe nanginung anggorẹ̌ ene.
41015024	Samurine i sire němpanguruisen Sie, kụ němpẹ̌papahiạ pakeang'E pinẹ̌dal᷊ahurị, baug'u pělahekang buạ u sěngkatau-sěngkatau.
41015025	Pěnganguruisẹ̌ e nariadi pukul᷊ẹ̌ sio mal᷊ukadẹ̌.
41015026	Su wowong kuruisẹ̌ e nipapělokangu wohẹ mạanun laěnsilẹ̌ si Sie, kere ini: "Datun Tau Yahudi e".
41015027	Nẹ̌sion Mawu Yesus e i sire nanguruisẹ̌ lai tahapěhampasẹ̌ duang katau, sěngkatau su koaneng'E, dingangu sěngkataue su sěmbẹ̌ka kaihi. [
41015028	Tangu ual᷊ingu ene nasěhụe apa mạbawohẹ su ral᷊ungu Winohẹ Susi e: "I Sie kai nirekeng kere nasowa su komol᷊angu taumata ral᷊aị."]
41015029	Sumasahe sene měngkate apa mạhungkiling dingangu měmpělẹ̌hodatẹ̌ Mawu Yesus. I sire němpẹ̌bera, "Ei, Kau ěndaị mapulu měnggoghahẹ̌ Bal᷊em Mawu kụ irarisịu kạpia su ral᷊ungu těllu ěllo.
41015030	Kěnnangko rěllusẹ̌ bọu kuruisẹ̌ e kụ pẹ̌těngkal᷊ěsọko'm batangengu e!"
41015031	Kerene lai manga imang těmbonange ringangu manga mananěntirong agama e měmpěbẹ̌baheaun Mawu Yesus. I sire mạhumbisara sěmbaụ dingangu wal᷊ine, "I Sie měngambang taumata wal᷊ine, arawe watangeng'E tawe makaambang!
41015032	Kereu i Sie ratung Israel, Datu Mananal᷊amatẹ̌, kapiaěnge i Sie pẹ̌těngkarělluse bọu kuruisẹ̌ e, tadeạu i kami makasilo kụ mangimang si Sie!" I rẹ̌dua nikuruisẹ̌ dingangu Mawu Yesus e mal᷊aing němpẹ̌baheaun Mawu Yesus.
41015033	Su ěllo mal᷊ěttu e, su ral᷊ungu těllung kaorasẹ̌ sěnaung kạguwạu wanua e narěndungke.
41015034	Kụ pukul᷊ẹ̌ tatěllu wawěllo e Mawu Yesus nẹ̌kiạ e maihạ, "Eloi, Eloi lama sabakhtani?" mangal᷊ene, "Duata-Ku, Ruata-Ku, kawe unụe i Kau naněntangu Iạ e?"
41015035	Pirang katau sene nakaringihẹ̌ kakiạ'E kụ nẹ̌bera, "E wědị, i Sie kụkui si Elia!"
41015036	Sěngkatau wọu i sire měngkate masahawụ-sahawụ tamai něngal᷊ạ bungan saghẹ nịlauno su ral᷊ungu anggorẹ̌ mahaesẹ̌. Bọu ene bungang saghẹ e nisusụe su pondol᷊u kalu sěmpědi kụ niogore pinakaratingu wiwihu Mawu Yesus, kạpěberane, "Ampal᷊eko, i kitẹ deng kumakělla měnsang i Elia e reng duměnta měnděllus'i Sie wọu kuruisẹ̌ ene."
41015037	Mase Mawu Yesus gimaghahẹ e maihạ-ihạ naminsul᷊u singongone kụ naněntang.
41015038	Gorden mạbawiting su ral᷊ungu Wal᷊em Mawu e natingkasẹ̌ darua wọu rasị sarang bawa.
41015039	Těmbonangu sordado e rụdarisị su těngon kuruisẹ̌ e nakasilo kereapa kakakoạe Mawu Yesus napohong. Těmbonangu sordado e nẹ̌berạe, "Mambeng kahěngang tau ini e Ahus'u Ruata!"
41015040	Ěndaị sene piạ lai manga wawine pirang katau měmpěmẹ̌manda patikụ ene wọu maraune. Su tal᷊oaran sire piạ i Salome, i Maria Magdalena, ringang i Maria i ninang i Yakobus umbaseng dingangi Yoses.
41015041	Seng i sire e manga wawine nạung mạhuntol᷊e ringangu němpẹ̌tul᷊ung Mawu Yesus nạung piạ i Sie su Galilea. Dingangu l᷊awọ lai manga wawine wal᷊ine apang sene kụ sěngkakarěnta su Yerusalem dingangu Mawu Yesus e.
41015042	Ene ělloe seng kakạhěbine piạ i Yusup bọu Arimatea nasongọe. I sie kai ral᷊ohon Sanhedrin kụ Lẹ̌adateng. I sie mal᷊aing mạngampal᷊ẹ̌ tempo Mawu kasěllahenge manětạ mẹ̌parenta kere sěngkatau Ratu. Ěllo ene kai ěllon Pẹ̌darariahi (kụ kai ěllo kal᷊amonan ěllon Sabatẹ̌). Ual᷊ingu ene i Yusup měngkatewe nẹ̌tumbahani nẹ̌těngon Pilatus kụ nẹ̌dorong bal᷊unangu Mawu Yesus.
41015044	Ene i Pilatus naherangke nakaringihẹ̌ u Mawu Yesus kai seng napohong. Kụ i sie nakireạen těmbonangu sordado kụ nakiwal᷊ọe si sie měnsang Mawu Yesus seng marěngụ napohong.
41015045	Sarạeng nakaringihẹ̌ habaru těmbonangu sordado ene, i Pilatus buhụewe napakawalan Yusup měngal᷊ạ badang i Yesus.
41015046	Mase i Yusup naměllịe hekạ al᷊usẹ̌ bọu leneng kụ bọuten nělintụ badangu Mawu Yesus, nipikungken sie ringangu hekạ ene. Bọu e i sie naměllọen bal᷊unangu Mawu Yesus su kubul᷊ẹ̌ nipakange su watu hanibẹ̌ kụ nitaho su ral᷊unge. Bọu ene i sie nělunggin batu ghẹ̌guwạ nipěhěping tukad'u kubul᷊ẹ̌ e.
41015047	Su orasẹ̌ ene i Maria Magdalena rẹ̌duang Maria i ninangi Yoses nạung kụkakělla suapa piněnampakengu Mawu Yesus e.
41016001	Sarạeng ěllon Sabatẹ̌ e seng nal᷊iu, i Maria Magdalena, i Maria i ninang Yakobus, dingangu i Salome rimal᷊eng němpamělli manga wěngi waug'u ipělanisẹ̌ badangu Mawu Yesus.
41016002	Dongkeng mal᷊uka-l᷊ukadẹ̌ su sasěbangu matangěllo, su ěllo kahumotongange su sěngkamisa ene, i sire něngkakoạ sol᷊ong kubul᷊ẹ̌.
41016003	Kạdal᷊enge i sire mạhumbisara sěmbaụ su wal᷊ine, "I saị e ngae makatul᷊ung i kitẹ mameho batu l᷊ahěping tukadu kubul᷊ẹ̌ e?" Batụu watu e kai masaria-saria. Ene sarạeng i sire nahumpạ sene, sěngkakakěllane watu e kai seng naweho.
41016005	Tangu i sire nahunsuẹ̌ e su kubul᷊ẹ̌ e. Su ral᷊unge su sěmběka koaneng, i sire nakasilo piạ umbaseng pakeange mawira mạiang, kụ i sire mengkatewe němpẹ̌hěkosẹ̌.
41016006	Umbaseng ene nẹ̌bera, "Abe kěngkatakụ! Iạ e masingkạ i kamene mědẹ̌deạ Mawu Yesus tau Nazaret nạung seng nikuruisẹ̌ e. I Sie tawẹdise sini. I Sie kai seng nẹ̌bangung! Kakěllaịe, ěndaị tampạ e pinamělloěng i sire si Sie.
41016007	Kụ dakọe, kụ bunạko wěke ini su manga murit'E, sarạeweng i Petrus. Pẹ̌bera, 'I Sie tamai měngal᷊imona si kamene sol᷊ong Galilea. Paị sene i kamene sarung makasilo si Sie, kerẹewe apan seng nịbaweran'E si kamene.' "
41016008	Tangu i sire měngkatewe nahunsẹ̌bang bọu kubul᷊ẹ̌ ene mase němpẹ̌tal᷊ang ual᷊ingu němpẹ̌hěkosẹ̌ dingangu něngkatakụ. I sire tawe nẹ̌bera apa si saiewe lai, ual᷊ingu natakụ. PĚNGĚNSUEĚNGU NIWẸ̌KEN MARKUS TUHỤ HUNSUDE NẠUNG DOKENG KAL᷊IMONA [
41016009	Sarạeng Mawu Yesus nẹ̌bangung bọu papatene, su ěllo Misa reng mal᷊uka-l᷊ukadẹ̌, i Sie kahumotongange nẹ̌těngkasilo'm batangeng'E si Maria Magdalena. (Bọ'i Maria ene, nạung Mawu Yesus něnokol᷊u rohkẹ̌ pitu ral᷊akị.)
41016010	Tangu i Maria Magdalena e natamaịe něhabaru hal᷊ẹ̌ ene su manga hapịu Mawu Yesus, kụ bědang měngkạsusa ringangu mạhunsangị.
41016011	Kai sarạeng i sire nakaringihẹ̌ u Mawu Yesus kai nẹ̌biahẹ̌, dingangu i Maria seng bọu nakasilo si Sie, i sire tawe němpangimang.
41016012	Bọu e Mawu Yesus nẹ̌těngkasilo'm batangeng'E su murit'E ruang katau su ral᷊ungu kakakoạe naněntani. Ene tangu nariadi piạ i rẹ̌dua měmpạhundal᷊eng sol᷊ong kampong sěmbaụ.
41016013	Kụ i rẹ̌dua němpẹ̌sul᷊e kụ němpẹ̌habaru hal᷊ẹ̌ ene si sire wal᷊ine. Kaiso i rẹ̌dua e tawẹu němpangimang si sire.
41016014	Pangěnsueěnge Mawu Yesus nẹ̌těngkasilo'm batangeng'E si sire manga murit'E mapul᷊o ěsa e, piạ i sire kạpahungkaěnge. I Sie naněngkul᷊ẹ̌ si sire puhinengu i sire kai kadodọ pangangimange ringangu tumanịu makakětị těmbo i sire hakịu i sire tawe měmpangimang su taumata kụ seng bọu nakasilo mal᷊ahẹ u Mawu Yesus e wiahẹ̌.
41016015	Mase Mawu Yesus něhengetangke si sire, "Dakọe pěmpaměpidẹ̌ kạguwạu dunia e kụ pěmpẹ̌habaru Injil'u Mawu Ruata e su patikụ taumata.
41016016	I sai tawe mangimang sarung ihukung. Arawe i sai mangimang kụ makisahani, sarung masal᷊amatẹ̌.
41016017	Makoạ tatiala u i sire mạngimang, i sire ene sarung měnguserẹ̌ rohkẹ̌ dalakị su ral᷊ungu areng-Ku; i sire sarung mahumbisara su ral᷊ungu haghin bera, kụ tawe kahěnganeng i sire.
41016018	Kereu i sire makaumbelẹ těmpu arau makainung doti, ute tawẹ makapẹ̌kapura. Kamageng i sire měmpaněllidu l᷊iman sire su taumata masasakị, ute sarung měngkapia!"
41016019	Sarạeng Mawu Yesus bọuten něhengetang si sire, i Sie nasapuạ sol᷊ong sorga. Dasị sene i Sie sěngkapẹ̌parenta ringangu Mawu Kasěllahenge.
41016020	Tangu manga murit'E němpahundal᷊eng kụ němpěhabaru injil'u Mawu Ruata suapan tampạ. Kụ Mawu e mal᷊aing mẹ̌sasumbalane si sire ringangu mapạl᷊ahẹu haghin tanda makạdal᷊inaụ u pěnganginjil'i sire mambeng kahěngang.] PANGĚNSUEĚNGU WOHẸU KAL᷊IMONANE SĚNGGẠ E [ Manga wawine ene němpẹ̌tamai sol᷊ong anum Petrus dingangu manga ringange, mase němpẹ̌běkẹ e mahatedẹ̌ kěbị apan nipaul᷊ịu umbaseng ene si sire. Bọu ene, Mawu Yesus sẹ̌sane limiu manga murit'E němpěhabarẹ̌ bọu raki sol᷊ong bahẹ, habarẹ̌ susi ringangu kakalẹ̌ mạanun kasasal᷊amatẹ̌ kakalẹ̌ e.]
42001001	Teofilus makěndagẹ̌, L᷊awo taumata seng nẹ̌tawakal᷊i němohẹ dingangu mahundugẹ̌ mạanun hal᷊ẹ̌ pirambaụ kụ seng nariadi sutal᷊oaran kitẹ.
42001002	I sire němohẹ mẹ̌sul᷊ungkewen dingangu wẹ̌kene si kitẹ kěbị bọ'i sire apang kụ seng nakasilo hala manga hal᷊ẹ̌ ene bọu panětakenge, kụ masene nẹ̌kakeken habarẹ̌.
42001003	Sarạeng iạ bọu nanẹ̌sui mapia kěbị ene bọu panětakeng e, ute su tiněnnaku e mapiawe mamohẹ laporang sěmbaụ pakahundugẹ̌ pakapia baug'i Tuang.
42001004	Iạ mẹ̌koạ ene, tadeạu i Tuang masingkạ u apang kụ seng nitěntiro si Tuang ene mambeng kahěngang.
42001005	Su tempong i Herodes nakoạ datu su wanuang Yudea, piạ e sěngkatau imang arenge i Zakharia. I sie nasuẹ̌ su kamonaěng u manga imang i Abia. Kawinge arenge i Elisabet, mal᷊aing pal᷊ahěntong imang.
42001006	Pẹ̌bawiah'i rẹ̌dua sěngkawingang ene makạl᷊uasẹ̌ naungu Mawu e. I rẹ̌dua ene matatuhụ su kěbị parenta ore lai Torat'u Mawu ringangu kạguwạu naung i rẹ̌dua.
42001007	Tawẹ anạ i rẹ̌dua watụ u i Elisabet kawe wantọ dingangu i rẹ̌dua kěbị seng maghurang.
42001008	Piạ su sahěllo tempong kamonaěng i Abia nakaěbạ bageang, i Zakharia měndal᷊engu munarane makoạ imang su těngon Mawu Ruata e.
42001009	Dingangu lahurị, tuhụewe tundung pělẹ̌hal᷊ẹ̌ u manga imang, i Zakharia kai kinatẹ̌bọ tadeạu sumuẹ̌ sol᷊ong Bal᷊em Mawu kụ měnawungu kamania.
42001010	Ene kạpanutunge kamania e taumata l᷊awọ e kạpẹ̌kal᷊iomanenge su l᷊ikude.
42001011	Su tempo ene malạekat'u Mawu e nẹ̌těngkatodẹ u watangenge si Zakharia. Malạekatẹ̌ ene dụdarisị su sěmbẹ̌kang koanengu meda tampạ pananutungangu kamania.
42001012	Sarạeng i Zakharia nakasilo malạekatẹ̌ ene, i sie nẹ̌bingọ dingangu mạtakụ.
42001013	Kai tangu malạekatẹ̌ e nẹ̌bera, "Abe katakụ, Zakharia! Mawu Ruata e seng nakaringihẹ̌ kakal᷊iomanengu. Kawingu i Elisabet e sarung maiwantel'u sěngkatau ahusẹ̌ esẹ. I kau harusẹ̌ mẹ̌gěllịu arenge isẹ̌bạ si Yohanes.
42001014	I kau sarung lumuasẹ̌ dingangu l᷊awọ l᷊ai taumata sarung mahul᷊uasẹ̌ kereu rariọ e seng naiwantelẹ̌ sarung!
42001015	I sie sarung mariadi taumata masěllahẹ̌ su těngon Mawu e dingangu i sie tawe manginung anggorẹ̌ arau inumang makạbukang. Dokeng su kawawantele i sie seng su kawasang Rohkẹ̌ u Mawu.
42001016	Lawọ taumatang Israel sarung tataěnge mẹ̌sul᷊e kapia sol᷊ong anung Mawu Kasěllahenge Ruatan sire.
42001017	I sie sarung makoạ darolohang u Mawu kụ matoghasẹ̌ dingangu piạ kawasane mẹ̌sul᷊ung i Elia e. I sie sarung mapẹ̌damen manga i amang dingangu manga anạ e, ringangu taumata kụ tawe mangimang sarung tataěnge kạpia su ral᷊ungu tiněnna kahěngang. Dingangu kerene i sie managhupia sěngkatau umatẹ̌ kụ seng sẹ̌sadiang baụgu Mawu e."
42001018	"Kereapa iạ makakasingkạ u hal᷊ẹ̌ ene sarung mariadi?" kakiwal᷊ong i Zakharia su malạekatẹ̌ e. "Iạ seng maghurang dingangu kawingku e l᷊ai seng maghurang."
42001019	Malạekatẹ̌ e simimbang, "Iạ e i Gabriel. Iạ mẹ̌tangkiang Mawu Ruata e ringangu kai i Sie něndoloh'u iạ e ipẹ̌lẹ̌habar'u habarẹ̌ mapia ini si kau.
42001020	Apan takụ iwera, sarung mariadi su tempone. Kai ual᷊ing i kau ta mangimang ute, i kau hědowe ta makawera; i kau sarung měmou sarạeweng apang kụ takụ iwera ini mariadi."
42001021	Kạpẹ̌bisarane kerene taumata l᷊awo měngkatewe kạpěngampal᷊e si Zakharia. I sire měngkate rụdal᷊inaụ, kai unụe i sie kereng karěngụe su ral᷊ungu Wal᷊em Mawu e.
42001022	Kụ su tempong i sie simẹ̌bang, i sie tawe nakawerang apa si sire. I sie kětạen něgěllịu tanda něnịdan limane kụ měngkawe wẹ̌dang mou. Tangu taumata ene masingkạ e u i sie seng nakasilo sěmbaụ papasilo su ral᷊ungu Wal᷊em Mawu.
42001023	Sarạeng tempong pělahal᷊ẹ̌ e su Wal᷊em Mawu seng nasuẹ e, ute i Zakharia e napul᷊ẹ sol᷊ong bal᷊ene.
42001024	Tawe nararěnnạ wọu ene, i Elisabet kawinge piạ e kapapia kụ i sie tawe manga simẹ̌bang bọu wal᷊e lima wul᷊ang karěngụe.
42001025	I sie nẹ̌bera, "Mahunẹu Mawu kasěllahenge mẹ̌tul᷊ungu iạ dingangu měndědasẹ̌ katatelorẹ̌ku."
42001026	Ene mangạ e kaěnnung u wul᷊ange i Elisabet mẹ̌bẹ̌bawa kapapia, Mawu Kasěllahenge rimolohen malạekatẹ̌ Gabriel nakoạ sol᷊ong Nazaret, soa sěmbaụ su wanuang Galilea.
42001027	I Gabriel nirolohẹ̌ sol᷊ong anun sěngkatau mahuala parawang arenge i Maria. Mahuala parawang ene seng měkẹ̌kakaghiang dingangu sěngkatau esẹ arenge i Yusup pal᷊ahěnton Datu i Daud.
42001028	Malạekatẹ̌ ene riměnta si Maria kụ nẹ̌bera, "Tabeạko si kau kụ nial᷊amatengu Mawu su kapiane! Mawu ruměndingang si kau!"
42001029	Nakaringihẹ̌ baweran malạekatẹ̌ e i Maria himěkosẹ̌, hakịe měngkate mětẹ̌tiněnna su ral᷊ungu naunge měnsang apa mangal᷊ene pẹ̌tatabeạ ene.
42001030	Tangu malạekatẹ̌ e nẹ̌bera si sie, "Abe katakụ Maria, batụu i kau mẹ̌tẹ̌tatahino su naungu Mawu e.
42001031	I kau sarung piạ kapapia ringangu maiwantel'u sěngkatau rariọ, kụ i kau harusẹ̌ pẹ̌sěbạ arenge si Yesus.
42001032	I Sie sarung mawantugẹ̌ dingangu sarung isěbạ Ahus'u Ruata Kụ Karangetange. Mawu Ruata sarung mapakariadin Sie ratu kere Ratu i Daud, i upung'E.
42001033	Kụ i Sie sarung mẹ̌parenta kere ratu su hiten Yakub e sarang kakalẹ̌. Kararatuang'E tawẹ pěngěnsueěnge."
42001034	"Kutẹu ia bẹ̌dang parawang," angkuěng i Maria su malạekatẹ̌ e, "kai kereapa tangu hal᷊ẹ̌ ene mariadi?"
42001035	Malạekatẹ̌ e simimbang u, "Rohkẹ̌ u Ruata e sarung mětěngkatěntung si kau ringangu kawasan Mawu Ruata e sarung mangělung si kau. Kai ene hakịu dariọ kụ ikawantelẹ̌ e sarung ikasěbạ Susi, Ahus'u Ruata.
42001036	Pẹ̌tahěndung: I Elisabet, manga anạ u sěngkataunu ene, seng piạ kal᷊uwaenge kụ seng kaěnnungu wul᷊ange, maningbe i sie seng mahunggurang kụ taumata e mẹ̌bẹ̌bera u i sie kawe wantọ.
42001037	U kai su Mawu Ruata e tawẹ u ta mariadi."
42001038	Bọu e i Maria nẹ̌bera, "Iạ ini e kai ěllangu Mawu; balạe karariadine si siạ e kere ipẹ̌bẹ̌beranu." Bọu e malaekatẹ̌ e tamai naněntang i Maria.
42001039	Ta nararěnnạ wọu ene, i Maria e nakoạ sol᷊ong soa su Yudea su wawul᷊urange.
42001040	I sie nakoạ e sol᷊ong bal᷊eng Zakharia, kụ nasuẹ̌ e, i sie něgěllịu adatẹ̌ si Elisabet.
42001041	Ene i Elisabet nakaringihe adat'i Maria e, dariọ su ral᷊ungu gandongang i Elisabet e nẹ̌kakanoạ e. Tangu Rohkẹ̌ u Ruata e nẹ̌karadiahangke si Elisabet,
42001042	kụ něluntingihẹ̌, "Seng i kau e nial᷊amateng bọu patikụ manga wawine! Kawuạko al᷊amatẹ̌ su rariọ kụ sarung ipěhěndingu ene!
42001043	Kai i sai iạ e hakịu i ninangu Mawu e ruměnta su anuku?
42001044	Ene piạ e iạ nakaringihẹ̌ adat'u e, tangu rariọ su ral᷊ungu gandongangku e nẹ̌kakanoạ eng dal᷊uasẹ̌.
42001045	Kariangkamang i kau, ual᷊ingu nangimang apang nipěluntingih'u Mawu si kau e, sarungbe mariadi!"
42001046	I Maria nẹ̌bera, "Naungku e mědẹ̌dalo Mawu,
42001047	dingangu himukudẹ̌ku e lụl᷊uasẹ̌ batụu Ruata e Měnanal᷊amatẹ̌ku.
42001048	I Sie mẹ̌tẹ̌tahěndung si siạ, ěllang'E hina ini! Manětạ bọu orasẹ̌ ini e patikụ bansa e měbẹ̌bera u iạ e masal᷊amatẹ̌.
42001049	Ual᷊ingu Mawu Ruata Makawasa e měkẹ̌koạbe hal᷊ẹ̌ masasěllahẹ̌ si siạ e. Areng'E mambeng susi.
42001050	Bọu hěnto sarang hěnto, Mawu e kụkěndag'u taumata kụ mạtakụ i Sie.
42001051	Dingangu takiah'E makawasa e i Sie něnal᷊iawuh'u mal᷊aobotẹ̌ e, ringangu něngal᷊iaesẹ̌ tiněnnan dal᷊ungu naung i sire.
42001052	Manga ratu e niaparěluse wọu kararatuang mase napakarangẹ u apang su kasasanạ e.
42001053	I saing lunusẹ̌ e ipakạl᷊aed'u patikụ kapia e, makakalạ e ipakạpul᷊ẹ dingangu l᷊imane tạ lohone.
42001054	I Sie mětẹ̌tul᷊ungu Israel ěllang'E, tuhụewe kědon'E ringangu manga i upung i kitẹ e.
42001055	Mawu e tawe miwawul᷊eng kědon'E, i Sie mal᷊ondo si Abraham dingangu hitene sarang marěngụ-děngụ."
42001056	Manga těllu wul᷊ang karěngụe i Maria mětẹ̌tanạ dingang i Elisabet, buhụe i sie napul᷊ẹ sol᷊ong bal᷊ene.
42001057	Nịdatingken tempone i Elisabet mamantelẹ̌. I sie naiwantel'u ahusẹ̌ esẹ.
42001058	Manga l᷊ampung dingangu anạ u sěmbaụ e nakaringihẹ̌ u Mawu e kai kereng kapiane si Elisabet, dingangu i sire mal᷊aing nahul᷊uasẹ̌ dingange.
42001059	Ene rariọ e natimụe ual᷊u ěllo umure, i sire nahunděntạ e mědeạu manunatẹ̌ si sie. I sire mapulu mẹ̌sěbạ arengu rariọ e si Zakharia tuhụ arengi amange,
42001060	kaiso i ninange kai nẹ̌bera u, "Tala! I sie harusẹ̌ isěbạ si Yohanes."
42001061	"Tawẹu sarang sěngkatau wọu anạ u sěmbaụ e piạ arenge kerene," ungkuěng i sire si sie.
42001062	Mase kạpanịdane, i sire nakiwal᷊ọ e si Zakharia kai isěbạ si sai tangu rariọ e.
42001063	I Zakharia nẹ̌dorongke pěpal᷊ẹ̌ pěmamohekang sěngkal᷊ěpa kụ němohẹ u, "Arenge i Yohanes." I sire kěbị e nasuẹ e rimal᷊inaụ.
42001064	Su tempo ene lai i Zakharia nakawera kụ nẹ̌dalo Mawu Kasěllahenge.
42001065	Tangu apạeweng sělampungange nasue něngkatakụ, kụ habarẹ̌ ene nakeke su kaguwạu wawul᷊urangu Yudea.
42001066	Kěbị taumata apang nakaringihẹ̌ e makịbal᷊o su ral᷊ungu naung i sire, "Kai makoạ e apa ngae rariọ ěndaị e?" U Mawu e mạněntanudẹ̌ si sie.
42001067	I Zakharia, i amangu rariọ e, nitumanakengu Rohkẹ̌ u Ruata e hakịu i sie něhabar'u tatanatang Mawu. I sie nẹ̌bera,
42001068	"I kitẹ mědaloko Mawu, Ruatang Israel! I Sie seng diměnta nẹ̌tul᷊ungu umat'E ringangu něliwir'i sire.
42001069	I Sie nẹ̌gěllịu měnanal᷊amatẹ̌ matoghasẹ̌ si kitẹ, hěnton Daud, ěllang'E.
42001070	Nạung kạngerẹ lumiun manga nabi pinilen'E, Mawu e seng nangonggọu kědon'E,
42001071	waug'u mapakasal᷊amat'i kitẹ e wọu rokạ i kitẹ, dingangu wọu kawasang taumata apang měbẹ̌binsị i kitẹ.
42001072	Mědeạu manodẹ u tatal᷊ěntụ'E su manga i upung i kitẹ e, pẹ̌kakědon'E susi e sarung ipakasěhụ'E.
42001073	I Sie nẹ̌salu si amang i kitẹ i Abraham, dingangu nẹ̌kědo měngambang i kitẹ e wọu rokạ i kitẹ, tadeạu i kitẹ tạ katatakụ e mětangkiang si Sie
42001075	sěntiniạ mẹ̌munara waug'i Sie ringangu makal᷊uasẹ̌ naung'E karěngụ u i kitẹ e reng biahẹ̌.
42001076	Ei kau amang, anạku sarung isěbạ nabing Mawu Karangetange. I kau takụ irolohẹ̌ pěngal᷊imona Mawu pěnal᷊oahẹ̌ dal᷊eng baug'i Sie,
42001077	apěngekeng habarẹ̌ su manga umat'E u i sire sarung ipakasal᷊amatẹ̌, kereu Ruata e seng nangampung kal᷊awọu rosang sire.
42001078	Mawung kitẹ e mal᷊ondo ringangu matal᷊ěntụ; kụ ual᷊ingu mapakasal᷊amat'i kitẹ e hakịu i Sie riměnta. Mẹ̌sul᷊ungu matangěllo simarang mal᷊ukadẹ̌,
42001079	kerene i Sie nangonggọu tualag'E waugu patikụ taumata e kụ měbẹ̌biahẹ̌ su ral᷊ungu kararěndung dingangu katatakụ. I Sie měngẹ̌ngahạ i kitẹ sural᷊eng mětẹ̌timona pẹ̌darame."
42001080	Anạ i Zakharia e nahuntinambang kasěllahe ringangu natoghasẹ̌ su rohkẹ̌ e. I sie nẹ̌tanạ su wanua l᷊inggi, sarang nịdating tempone i sie nẹ̌těngkatodẹ u watangenge su tau Israel.
42002001	Kutẹu su tempo ene, Kaisar Agustus nẹ̌parenta tadeạu kěbị kawanua Paparentang u Roma e makiwohẹ u areng su manga měndarol᷊ẹ̌.
42002002	Pěndarol᷊ẹ̌ humotong ini e nariadi piạ i Kirenius nakoạ guběrnurẹ̌ su wanuang Siria.
42002003	Kěbị taumata su tempo ene nahundal᷊eng makirol᷊ẹ̌ su soan sěmbaụ-sěmbaụ.
42002004	I Yusup e mal᷊aing nẹ̌buạ bọu Nazaret su Galilea, sol᷊ong Betlehem su Yudea tampạ kinawantelangu Ratu i Daud; batụu i Yusup kai hiten Daud.
42002005	I Yusup nakiwohẹ arenge ringangi Maria kaghiange, kụ kạpẹ̌bẹ̌bawane kapapia.
42002006	Kutẹu piạ i rẹ̌dua su Betlehem, tempone natimụe i Maria mamantelẹ̌.
42002007	I sie naiwanteleng ahusẹ̌ esẹ, ahusẹ̌ iakang. Anạ ene nịpapikungu laěmping mase nipapěllọe su ral᷊ungu kakanengangu binatang lohon dahami; batụu i sire tawe nakaěbạ loahe su wal᷊e kawawunakenge.
42002008	Su hěbi ene, piạ manga mělal᷊ukadẹ̌ měmpẹ̌lẹ̌hapạewe ghapaěng u dombane su wimbaengu rěmpugẹ̌ kụ su wanua ene.
42002009	Sěngkělěndịu kai piạ malạekat'u Mawu mẹ̌tẹ̌těngkatodẹ si sire, kụ tualag'u Mawu e měngkatewe simarang měnẹ̌nualagẹ̌ si sire, kụ i sire něngkawintogẹ̌.
42002010	Arawe malạekatẹ̌ e nẹ̌bera, "Abe kěngkatakụ! U iạ kawe ruměnta mẹ̌bawa ral᷊uasẹ̌ masaria si kamene -- ral᷊iagẹ̌ e makoạ buạ u sěngkawanuang.
42002011	Su sahěllo ini su soan Daud seng nawantelẹ̌ Datu Mananal᷊amatẹ̌ kụ kai i Kristus, Mawu e.
42002012	Kụ ini e tatialane: I kamene sarung makahombang dariọ kadodọ mạpapikung u laěmping, dingangu rụdal᷊oka su kakanengang u binatang."
42002013	Arakutẹu sěngkianu piạ malaekatẹ̌ dingangu ghapaěngu malạekatẹ̌ bal᷊ine měmpẹ̌dẹ̌dalo Mawu Ruata e. I sire němpẹ̌bera,
42002014	"Dalo su Ruatang l᷊angị su marangẹ! Dingangu pẹ̌darame su dunia, mal᷊unsemahẹ̌ taumata apan makạl᷊uasẹ̌ naung u Mawu!"
42002015	Sarạeng malạekatẹ̌ seng naněntang i sire kụ něngkapul᷊ẹ sol᷊ong sorga e, tangu manga mělal᷊ukadẹ̌ e němpẹ̌berạe sěngkatau su wal᷊ine, "Bọete i kitẹ sol᷊ong Betlehem kụ kumakěllako hal᷊ẹ̌ nariadi ene, niapakasingkạ u Mawu si kitẹ."
42002016	I sire měngkatewe němpẹ̌sasahawụ nahundal᷊eng mase nakaěbạe si Maria rẹ̌duang Yusup dingangu rariọ kadodọ dụdal᷊oka su kakanengangu binatang e.
42002017	Ene, sarạeng i sire mělal᷊ukadẹ̌ e nakasilo rariọ e, i sire němpẹ̌běkẹeng apang nihabar'u manga malạekatẹ̌ mạanun dariọ ene.
42002018	Kụ kěbị taumata mạherang nakaringihẹ̌ běken sire mělal᷊ukadẹ̌ e.
42002019	Arawe i Maria ute něndesọ u kal᷊awọu ene su ral᷊ungu naunge ringangu sẹ̌sipirange.
42002020	Manga mělal᷊ukadẹ̌ e němpẹ̌sul᷊ẹ e sol᷊ong wimbaengu rěmpugẹ̌ kạpẹ̌dalone ringangu kạpẹ̌pudine Mawu Ruata e, ual᷊ingu kěbị apạewen kinaringihẹ̌ dingangu kinasilon sire, mẹ̌sul᷊ungkewe apan nipaul᷊ị u malạekatẹ̌.
42002021	Sarạeng natimụe umure ual᷊u ěllo, mase rariọ e nisunate. Kụ i sire němpẹ̌sẹ̌bạ e si Yesus, arengkewe nạung sinẹ̌bạ u malạekatẹ̌ dokeng i Sie reng ta nipẹ̌pẹ̌pohiama.
42002022	Sarạeng ěllone natimụe i Yusup dingangi Maria mẹ̌dẹ̌ndal᷊engu tundung kawawurẹ̌si tuhụewe torat'i Musa. Kụ i sire němpẹ̌bawa Anạ ene sol᷊ong Yerusalem mědeạu ionggọ su Mawu Kasěllahenge.
42002023	Kai su ral᷊ungu Torat'u Mawu e mạbawohẹ kere ini, "Apạewen anạ esẹ iakang, hinon isarakang su Mawu."
42002024	I sire lai měngěnna u mangěntudẹ̌ sasěmba, kere manụ těkukurẹ̌ sěhongkateng arau anạ u paluma kawuhuang darua tuhụewe wawera su ral᷊ungu Torat'u Mawu.
42002025	Kutẹu su tempo ene su Yerusalem piạ e sěngkatau arenge i Simeon. I sie tau mapia, mạtakụ u Mawu Kasěllahenge, dingangu měngẹ̌ngampal᷊ẹ̌ oras'u Mawu Ruata e mapakasal᷊amat'u Israel. Rohkẹ̌ u Ruata mạtanạ si sie,
42002026	dingangu l᷊ai Rohkẹ̌ u Ruata e seng mělẹ̌habarẹ̌ si sie u i sie tawe sarung mate kereu reng tawe makasilo Ratu Mananal᷊amatẹ̌ nạung nikẹ̌don Mawu.
42002027	Kutẹu Rohkẹ̌ u Ruata něngahạ si Simeon nasuẹ̌ su Wal᷊em Mawu. Su tempo ene i Yusup dingang i Maria nẹ̌bawa si Yesus, nạung deng kadodọe mědeạu koateng hal᷊ẹ̌ u pẹ̌sasarakang tuhụ tundun toratẹ̌.
42002028	Tangu i Simeon měngkatewe nangal᷊ạ dariọ ene mase nisarul᷊un'E, kụ i sie nẹ̌dalọ e Mawu Ruata,
42002029	"Ini e Mawu, ute i Kau seng ta nělanda kire. Karimạko ěllang'U e mairị be su ral᷊ungu pẹ̌darame.
42002030	Batụu ringangu mataku hala e iạ seng nakasilo Mananal᷊amatẹ̌ bọu anun'U.
42002031	Měnanal᷊amatẹ̌ ene e seng niriahin'U baugu patikụ umatẹ̌:
42002032	tabidạu tualagẹ̌ měnẹ̌nualagẹ̌ daral᷊engu manga umatẹ̌ bal᷊ine mědeạu ruměnta su anun'U, kụ kai tualagẹ̌ makakarěntang kal᷊aadatẹ̌ su kawanuan'U Israel."
42002033	Ene i amange rẹ̌duang ninangu Rariọ ene měngkatewe mạhundal᷊inaụ nakaringihẹ̌ apan niweran Simeon mạanung Anạ i sire.
42002034	I Simeon něngal᷊amatẹ̌ si sire ringangu nẹ̌bera si Maria, i ninangu Rariọ e, "Dariọ ene seng kinapilen Mawu Ruata mẹ̌deạu mapakawinasa ringangu mapakasal᷊amat'u kal᷊awọu tau Israel. I Sie sarung mariadi tatiala wọu Ruata e, kụ sarung dokatengu taumata l᷊awọ,
42002035	kụ ual᷊ingu kai kerene ute naukahe kěbị dal᷊ungu naung i sire. Kasasusa e sarung měnusụ dal᷊ungu naung i kamene kere aghidẹ̌ mahoro."
42002036	Ene piạko l᷊ai nạung sěngkatau nabi wawine seng maghurang kahěngang. Arenge i Hana, anạ i Fanuel, bọu hěntong Asyer. Piạ e seng kapitu taunge nẹ̌dal᷊ahikingu kawinge karěngụe,
42002037	i Hana nawal᷊ue kụ sarạeweng umure ual᷊um pul᷊o ěpạ su taunge. Mang tawe naněntangu Wal᷊em Mawu. Ěllo hẹ̌bi i sie mẹ̌tẹ̌tahamawu Ruata měkẹ̌kal᷊iomaneng dingangu měpẹ̌puasa.
42002038	Tangu su orasewe lai ene, i sie himaung, mase nẹ̌dalo Mawu Ruata e ringangu měbẹ̌bisara mạanun anạ ene su kěbị apan měmpẹ̌ngẹ̌ngampal᷊ẹ̌ tempone Ruata mapakal᷊iun Yerusalem e.
42002039	Sarạeng i Yusup dẹ̌duang Maria mẹ̌kẹ̌koạ kal᷊awọu apạewen hinong koateng tuhụ Torat'u Mawu, ute i rẹ̌dua e němpẹ̌sul᷊ẹ e sol᷊ong Nazaret su Galilea.
42002040	Dariọ e ute limembọeng kaguwạe ringangu natoghasẹ̌. I Sie měngkatewe matahuěnna ringangu Mawu Ruata e mang makěndagẹ̌ si Sie.
42002041	Apan taun-taung gaghurang i Yesus makoạ sol᷊ong Yerusalem mědeạu mẹ̌sal᷊imbang u Ěllon Sal᷊imbangu Paskah.
42002042	Kụ piạ e i Yesus umure natimụe mapul᷊o dua su taunge, i sire tamai nẹ̌sal᷊imbang tuhụewe tundune.
42002043	Sarangke nasuẹ e sal᷊imbang ene i sire němpẹ̌sul᷊ẹ e, dariọ ene wẹ̌dang mạtanạ su Yerusalem, kụ i amang dingangu i ninange nikawẹ̌gaěnge.
42002044	I rẹ̌dua měngẹ̌ngěnna i Sie kai natol᷊e ringangu ghapaěngu taumata. Sarạeng bọu nahundal᷊eng sahěllo e karěngụe, buhụe i rẹ̌dua mědẹ̌deạ si Sie sutal᷊oarang anạ u sěmbaụ dingangu manga kanarang i rẹ̌dua e.
42002045	Kutẹu i rẹ̌dua kai tawe nẹ̌sombang'E, kụ i sire saụewe nẹ̌sul᷊e kapia sol᷊ong Yerusalem kạpẹ̌deạ e si Sie.
42002046	Kutẹu nal᷊iun těllu ěllo mẹ̌dẹ̌deạ, i rẹ̌dua kai nakaěbạ si Sie su ral᷊ungu Wal᷊em Mawu. I Sie mạiang dụdaringihẹ̌ manga mananěntiro agama ringangu mạkibal᷊o.
42002047	Kụ kěbị apan makạdingihẹ̌ si Sie měngkatewe mạdal᷊ingun manga sasimbang'E matahuěnna.
42002048	Ene gaghurang'E mal᷊aing mạdal᷊ingu nakasilo si Sie. I ninang'E nẹ̌berạe si Sie, "Amang, kawe unụe i Kau nẹ̌koạ kerene si kami? Ěndaung, i kanduang amangu e měngkatewe su kaghaghěngganeng mědẹ̌deạ si Kau!"
42002049	I Yesus simimbangke, "Kawe unụe i amang dingangi ninang mědẹ̌deạ si Siạ e? Apa i amang dingangi ninang kawe wẹ̌ga, u Iạ e kawe hinong ene su wal᷊eng Amang-Ku e?"
42002050	Ene, i rẹ̌dua tawe nakaěnna sasimbang i Yesus e.
42002051	Bọu e i Yesus napul᷊ẹ e ringangi rẹ̌dua sol᷊ong Nazaret, kụ dimaringihẹ̌ si rẹ̌dua. Kụ patikụ ene kạdaresọ si ninange su ral᷊ungu naunge.
42002052	I Yesus e mang kakạsěllahe ringangu kakạtahuěnnane ringangu makạl᷊ahimpulu Ruata ringangu ikẹ̌kapulun taumata.
42003001	Su taung kapul᷊o l᷊imane pẹ̌paparentang Kaisar Tiberius, i Pontius Pilatus nahengkẹ nakoạ Guběrnur su Yudea kụ i Herodes nẹ̌parenta su Galilea. I Filipus anạ u sěmbaụ i Herodes nẹ̌parenta su wanuang Iturea dingangu Trakhonitis. Arawe kawe i Lisanias ute nẹ̌parenta su Abilene.
42003002	Kutẹu nakoạ manga imang mawantugẹ̌ ute kai i Hanas dẹ̌duang Kayafas. Su taung ene ute Mawu Ruata něhengetang si Yohanes anạ i Zakharia su wanua l᷊inggi.
42003003	Tangu i Yohanes rimal᷊eng su apan tampạ su kaguwạu wimbaengu Sal᷊ụ u Yordan e kụ mělẹ̌habar'u hengetangu Ruata e. I Yohanes něhabarẹ̌ si sire u, "Pěmpẹ̌tobate i kamene wọu kal᷊awọu rosanu, kụ i kamene harusẹ̌ pakisahani, tadeạu Mawu Ruata mangampung i kamene."
42003004	Ene, kerẹewe mạbawohẹ su ral᷊ungu bukẹ̌ u Nabi Yesaya: "Piạ e tingih'u tau mạmohang su wanua l᷊inggi, 'Diahiko raral᷊engangu Mawu e, pakatateneko daral᷊engang i Sie.
42003005	Apang pingkạ e ambunge, apam bul᷊ude ringangu wongkone e sapo. Apang dal᷊eng kalelọ e tul᷊ide, ringangu apang dal᷊eng matatahigagul᷊ẹ̌ e harusẹ̌be tene.
42003006	Patikụ taumata su dunia e sarung makasilo sal᷊amat'u Mawu Ruata e!' "
42003007	Mal᷊awọ taumata e mạhunděnta sol᷊ong anung Yohanes e mědeạu makisahani. I Yohanes nẹ̌bera si sire, "E i kamene taumata raral᷊aị! I sai tangu nẹ̌bera u i kamene makatal᷊ang bọu hukumang u Mawu Kasěllaheng e ramahi kạděntane?
42003008	Todẹ̌ko su kakanoạ i kamene u i kamene kai seng němpẹ̌tobatẹ̌ bọu kal᷊awọu rosang kamene! Kụ kumbahang měnětạ mẹ̌bera u i Abraham e kai i upung i kamene. Pẹ̌tahěndung: Bọu manga watu tamai ini e Mawu Kasěllaheng e mal᷊aing makakoạ pal᷊ahiteng Abraham!
42003009	Bal᷊iung e seng kạdariahi waugu i panuwang kalu sarang manga hamụ e. Tangu apạeweng kalu ta mẹ̌bawuam buane mapia e, sarung tuwangeng kụ iwahung su ral᷊ungu putung."
42003010	"Kụ kai apạ e tangu hinong koateng i kami e?" Kerene kakiwal᷊ong taumata lawọ e si Yohanes.
42003011	I Yohanes simimbang, "I sain piạ l᷊akụ e rarua, gěllịko sěmbaụ e si sain tala; dingangu i sain piạ kaěnge, hinom pěmahiạ l᷊ai."
42003012	Maghaghělle manga bea e mal᷊aing diměnta su anung Yohanes mědeạu makisahani. I sire nakiwal᷊o, "Tuang Guru, kai iapẹ̌kapura tangu i kami e?"
42003013	I Yohanes simimbang, "Kumbahang maghělle kụ něngalembo wọu apan seng nipoěng."
42003014	Piạ l᷊ai sordado nakiwal᷊o, "Kereapa wue i kami e? Apạ e hinong koateng i kami tangu?" I Yohanes simimbang, "Kumbahang měmpěngakal᷊ẹ̌ si sai-sai dingangu kumbahang měmpěhampasẹ̌ doitẹ̌ ual᷊ingu pěngangangěnsilẹ̌ tạ katěngade. Kaiso pěmpẹ̌kadarewen ěbạ i kamene e!"
42003015	Su tempo ene tangu taumata e nanětạ e měkẹ̌kakiwal᷊o, měnsang i Yohanes ute kai Ratu Měnanal᷊amatẹ̌ lẹ̌antiwang i sire ngae.
42003016	Kai ual᷊ingu ene hakịu i Yohanes nẹ̌bera si sire kěbị, "Iạ e měnẹ̌nahani si kamene e ringangu akẹ, kai hědowen sarung duměnta Taumata něngalembong kasěllahe wọu iạ e. Kal᷊ingung měluka tal᷊ing sapatune e, iạ e mal᷊aing tawe wotonge. I Sie sarung měnahani si kamene ringangu Rohkẹ̌ u Ruata e dingangu putung.
42003017	Su l᷊iman'E seng piạ nihung mědeạu pẹ̌taěkang kěbị gandung e sarangkewe mawurẹ̌si. Gandung sarung ikomol᷊ẹ̌ su ral᷊ungu pěndaresokange, arawe kěbị apam bal᷊ẹ̌kane sarung tutungang'E su ral᷊ungu putung tawe masasẹ̌bu!"
42003018	Kerene i Yohanes mạnal᷊ěntihọ si sire ringangu haghing kakakoạ e, su tempọen sie mělẹ̌habaru Injilẹ̌.
42003019	Arawe i Herodes datun Galilea e nisěngkul᷊ang i Yohanes hal᷊ẹ̌ u pẹ̌kakawinge ringang i Herodias, kinawing u tuhang e, dingangkewelain su hal᷊ẹ̌ u kěbị kararal᷊aị bal᷊ine e kụ seng kinoạ e.
42003020	Kaiso i Herodes kai sauneng něnambang kararal᷊akise kụ dingangu nanuẹ̌ i Yohanes su ral᷊ungu tahungkụ.
42003021	Tangu sarangke taumata kěbị e seng nisahani, i Yesus nisahani l᷊ai. Kụ piạ e i Sie kapẹ̌kẹ̌kal᷊iomanenge, tangu langị e nahěngẹ,
42003022	kụ Rohkẹ̌ u Ruata e nẹ̌těngkatěntung si Sie kere manụ paluma su pusige. Bọu ene kinaringihe tingih'u Mawu Ruata e něhengetang, "I Kau e kai Ahusẹ̌-Ku ikẹ̌kěndagẹ̌ e. I Kau e makạl᷊uasẹ̌ naung-Ku e."
42003023	Su tempon Mawu Yesus nanětạ u munaran'E, umur'E seng piạ u manga těllum pul᷊o su taunge. Angkuěngkewen taumata, uade i Sie kai anạ i Yusup, anạ i Eli,
42003024	anạ i Matat, anạ i Lewi, anạ i Malkhi, anạ i Yanai, anạ i Yusup,
42003025	anạ i Matica, anạ i Amos, anạ i Nahum, anạ i Hesli, anạ i Nagai,
42003026	anạ i Maat, anạ i Matica, anạ i Simei, anạ i Yosekh, anạ i Yoda,
42003027	anạ i Yohanan, anạ i Resa, anạ i Zerubabel, anạ i Sealtiel, anạ i Neri,
42003028	anạ i Malkhi, anạ i Adi, anạ i Kosam, anạ i Elmadam, anạ i Er,
42003029	anạ i Yesua, anạ i Eliezer, anạ i Yorim, anạ i Matat, anạ i Lewi,
42003030	anạ i Simeon, anạ i Yehuda, anạ i Yusup, anạ i Yonam, anạ i Elyakim,
42003031	anạ i Melea, anạ i Mina, anạ i Matata, anạ i Natan, anạ i Daud,
42003032	anạ i Isai, anạ i Obed, anạ i Boas, anạ i Salmon, anạ i Nahason,
42003033	anạ i Aminadab, anạ i Admin, anạ i Arni, anạ i Hezron, anạ i Peres, anạ i Yehuda,
42003034	anạ i Yakub, anạ i Ishak, anạ i Abraham, anạ i Terah, anạ i Nahor,
42003035	anạ i Serug, anạ i Rehu, anạ i Peleg, anạ i Eber, anạ i Salmon,
42003036	anạ i Kenan, anạ i Arpakhsad, anạ i Sem, anạ i Nuh, anạ i Lamekh,
42003037	anạ i Metusalah, anạ i Henokh, anạ i Yared, anạ i Mahalaleel, anạ i Kenan,
42003038	anạ i Enos, anạ i Set, anạ i Adam, anạ u Ruata.
42004001	Mawu Yesus napenẹ u Rohkẹ̌ u Ruata e su tempong i Sie naněntangu sal᷊ụ u Yordan e. Rohkẹ̌ u Ruata e nangahạ si Sie sol᷊ong banua l᷊inggi.
42004002	Sene i Sie nisal᷊ukateng u setang ěpạ u pul᷊o su ěllone karěngụe. Karěngụewen ěllo ene, i Sie tawe kimaěng manga apa-apa kụ pěngěnsueěnge i Sie nakapěndang nahutung.
42004003	Setang nẹ̌berạe si Sie, "I Kau Ahusẹ̌ben Duata arauěng? Ute pěngoroko watu ěndaị apakakoạ borotẹ̌."
42004004	Tangu Mawu Yesus simimbang, "Su ral᷊ungu Winohẹ Susi kạbawohẹ, 'Taumata e tawe makapẹ̌biahẹ̌ sěmatang bọu borotẹ̌.' "
42004005	Mase setange něngahạe si Yesus sol᷊ong sěmpalang marangẹ, kụ su ral᷊ungu sěngkakondạ tangu setange nanodẹen patikụ kararatuangu dunia ini e si Sie.
42004006	"Patikụ kawasa ringangu kakakalạ ěndaị e sarung takụ onggotang si Kau e," angkuěngu setang si Yesus e, "ual᷊ingu patikụ ene seng nighěllị si siạ, ute walạewe iạ mapulu měnsang takụ ionggọ si sai-sai.
42004007	Tangu patikụ ene sarung makoạ bạgeang'U, kereu i Kau mẹ̌suba su těngoku."
42004008	I Yesus simimbang, "Su ral᷊ungu Winohẹ Susi e mạbawohẹ, 'Pẹ̌subạe su Mawu Kasěllahenge kụ pẹ̌tahamawụ e si Sie sẹ̌sane.' "
42004009	Mase setange nangahạewen Yesus sol᷊ong Yerusalem kụ naměllọ i Sie su wowong atụ u Wal᷊em Mawu e, kụ nẹ̌berạe si Sie, "I Kau Ahusẹ̌ben Mawu Ruata arau ěng? Ute tumpạ e wọu ini.
42004010	Batụu su ral᷊ungu Winohẹ Susi e mạbawohẹ, 'Mawu Ruata e sarung mẹ̌parenta manga malạekatẹ̌ ipěnanudẹ̌ pakapia-pia si Kau.'
42004011	Kutẹu lai, 'Manga malạekatẹ̌ sarung měmpanal᷊endeng si Kau ringangu l᷊imang sire, tadeạu l᷊aed'U e lai tawe matangga su watu.' "
42004012	I Yesus simimbang, "Su ral᷊ungu Winohẹ Susi mạbawohẹ, 'Kumbahang manal᷊ukạ Mawu Kasěllahenge Ruatanu.' "
42004013	Tangu sarạeng setange nangědọe nanal᷊ukạ si Yesus dingangu haghin sasal᷊ukạ, tangu i sie namehọe wọu anun Yesus kụ něngampal᷊ẹ̌ tempone mapia.
42004014	Bọu e i Yesus nẹ̌sul᷊ẹ e sol᷊ong Galilea; kụ i Sie nilohoěngken Rohkẹ̌ u Ruata e. Kụ telengu mạanun Sie měngkatewe nasěsahẹ̌ su patikụ banua ene.
42004015	I Sie mạněntiro su manga wal᷊em pẹ̌kakal᷊iomanengang ringangu kěbị taumata mẹ̌dẹ̌dalo si Sie.
42004016	Ene i Yesus natamai lai sol᷊ong Nazaret tampạe nạung kinasariaěnge. Su ěllon Sabatẹ̌ e tuhụewe tundune i Sie simuẹ̌ su wal᷊em pẹ̌kakal᷊iomanengang. I Sie nẹ̌buạ dimarisị mẹ̌basa Winohẹ Susi e,
42004017	kụ nighěllikangkem bukẹ̌ u Nabi Yesaya. I Sie namingkahẹ̌ bukẹ̌ ene, mase nakahombang ayetẹ̌ ini,
42004018	"Rohkẹ̌ u Mawu ene si Siạ, batụu i Sie seng nělanisẹ̌ si Siạ tadeạu ipẹ̌lẹ̌habar'u habarẹ̌ makạdal᷊uasẹ̌ e su makakasiang. I Sie rimoloh'u Iạ mědeạu pěmẹ̌mohangu karal᷊ěsọ u mạtatahungkụ dingangu kawawekesu matan tau wuta; iapělẹ̌liu tau tẹ̌tumbiagheng
42004019	ringangu iapělẹ̌habar'u oras'u rarěntang Mawu e, makasal᷊amatẹ̌ umat'E pinilene."
42004020	Mase i Yesus wọeten něndul᷊ung bukẹ̌ ene kapia kụ naněgong ene su mělahal᷊ẹ̌, bọu ene i Sie kimaiang. Matang kal᷊awọu taumata su ral᷊ungu wal᷊em pẹ̌kakal᷊iomanengang e měngkatewe matatandạ si Sie.
42004021	Tangu i Yesus nanětạe něhengetang si sire kere ini, "Manga ayet'u Winohẹ Susi su sahěllo ini e pinakasěhụ su oras'u i kamene nakaringihẹ̌."
42004022	Manga wawera niweran'E měngkatewe maral᷊ěnggihẹ̌, hakịu i sire němpẹ̌dal᷊inaụ dingangu mạbohang si Sie. I sire němpẹ̌bera, "Kai wal᷊inewe anạ i Yusup i Sie Ho?"
42004023	Tangu i Yesus něhengetang si sire, "Ěndịu i kamene mang mẹ̌pakẹu sasailing bawera ini e si Siạ, 'Dokterẹ̌ pangundangko watangengue. Apan nakal᷊aherang kinaringih'i kami e nikoạ u su Kapernaum, koạko l᷊ai su soan gaghurangu e.' "
42004024	I Yesus saụewe něnamba, "Pẹ̌tahěndungke, tawe apa nabi kụ lẹ̌adateng su soane sẹ̌sane.
42004025	Ual᷊ingu ene daringihẹ̌ko: su tempong Elia, piạ e arẹ̌gan těllu taung ěnnungu wul᷊ang karěngụe tawe rimasehẹ̌, hakịu piạ e karal᷊unusẹ̌ masaria su kạguwạu wanua. Su tempo ene lawọ manga wawine wal᷊u su Israel.
42004026	Maning seng kerene, Mawu Ruata e tawe něndoloh'i Elia tamai sol᷊ong sěngkatau wọu manga wal᷊u e, kaiso kětạewen sol᷊ong anun sěngkatau wawine wal᷊u su Sarfat su wanuang Sidon.
42004027	Kerene lai su tempon Nabi Elisa mal᷊awọ taumata su Israel piạ sakịe kusta makatatakụ, kaiso tawẹu sarang sěngkatau l᷊ai wo'i sire nipakaul᷊e, tumbạewen i Naaman tau Siria e."
42004028	Kěbị taumata su wal᷊em pẹ̌kakal᷊iomanengang e měngkatewe nisawelangu pẹ̌du sarạeng nakaringihẹ̌ tamai ene.
42004029	Kụ i sire měngkatewe němpẹ̌bua mase nanokol᷊'i Yesus nipasẹ̌bang bọu soa, ringangu niwawan sire sarang lengehu wul᷊ude, pinẹ̌koateng soan sire. I sire mẹ̌nẹ̌naung u měnuhud'i Sie su těnggilihange.
42004030	Arawe i Yesus dimal᷊eng bọu tal᷊oaran taumata l᷊awọ e apidu natamai.
42004031	Bọu e i Yesus tamai sol᷊ong soan Kapernaum su Galilea. Su tampạ ene i Sie mạněntiro taumata l᷊awọ su ěllon Sabatẹ̌ e.
42004032	Kụ i sire mangkewen měmpẹ̌dal᷊inaụ nakasilo kakakoạ'E maněntiro, u i Sie mẹ̌bẹ̌bera ringangu kawasa.
42004033	Ene su wal᷊em pẹ̌kakal᷊iomanengang piạ e sěngkatau nisakeěngu rohkẹ̌ dal᷊akị. Tau ene měngkatewe namansagẹ̌ maihạ-ihạ,
42004034	"Ei Yesus, tau Nazaret, i Kau mapulu mẹ̌koạ apa si kami? I Kau riměnta maminasa si kami e? Iạ masingkạ i sai Kau! I Kau kai rarolohangu Ruata!"
42004035	"Pakarěmmasẹ̌ko!" Pal᷊ěndih'i Yesus su rohkẹ̌ dal᷊akị e. "Pěmpẹ̌sẹ̌bangke wọu tau ěndaị e!" Mase rohkẹ̌ dal᷊akị e wọuten napakawẹ̌bahu tau e su těngon sire kẹ̌bị, bọu e simẹ̌bang wọu tau ene, kụ tawe kạdiongeng nakapẹ̌kapura si sie.
42004036	Kěbị taumata naral᷊ingu kụ němpẹ̌bera sěngkatau su wal᷊ine, "Bal᷊inewe mal᷊ongkọ manga waweran'E. Piạ pěhěngking'E ringangu kawasan'E, i Sie nẹ̌parenta manga rohkẹ̌ daral᷊aị pasẹ̌bang, kụ i sire nahunsěbangke wue!"
42004037	Kutẹu telengu mạanun Yesus měngkatewe nẹ̌sasěsahẹ̌ su apam beọ u wanua nal᷊ikụ.
42004038	I Yesus simẹ̌bang bọu wal᷊em pẹ̌kakal᷊iomanengang e, mase rimangeng su wal᷊eng Simon. Kutẹu i empong Simon bawine e kai lụl᷊ěhabẹ̌, kụ i sire nakitul᷊ungke si Yesus e.
42004039	Tangu i Yesus himaung su ral᷊okangu tau wawine ene, kụ napakailangu lěhabẹ̌ ene. Kụ lěhabẹ̌ e naintal᷊ẹ̌ dingangu i empong Simon bawine e měngkatewe nẹ̌bangung dingangu nẹ̌tangkiang si sire.
42004040	Ene sarạeng matangěllo simědạ e ute kěbị taumata němpangěntudẹ̌ sol᷊ong anung Yesus apạewen anạ u sěngkataun sire balạewe měnsang sakị apa. I Yesus e něnělid'u l᷊iman'E su pẹ̌sěngkatau kụ napakapian sire.
42004041	Manga rohkẹ̌ daral᷊aị e mal᷊aing nahunsẹ̌bang bọu taumata l᷊awọ e, apidu kạpẹ̌mansage maihạ, "I Kau Ahus'u Ruata e!" Kutẹu i Yesus kai němal᷊ěndihẹ̌ si sire kụ tawe napakawalan sire niapẹ̌bera, watụ u i sire kawe masingkạ u i Sie kai Ratu Mananal᷊amatẹ̌.
42004042	Sarạeng matangěllo e nanětạe siměnnang i Yesus naněntangu soa ene mase nakoạ sol᷊ong tampạ tạ taune. Kutẹu taumata l᷊awọ e nanětạ e mědẹ̌deạ si Sie kụ piạ e i sire nakaěbạ si Sie, i sire měngkai mạmaedẹ̌ si Sie u abe apẹ̌něntang i sire.
42004043	Kaiso i Yesus něhengetang, "Injilẹ̌ mạanun kereapa Mawu Ruata e mẹ̌parenta ute hinon Takụ habareng lai su manga soa wal᷊ine batụu kai ene Mawu Kasěllahenge rimoloh'u Iạ sol᷊ong dunia e."
42004044	Ual᷊ingu ene Mawu Yesus měngkawe měnẹ̌nasẹ̌ su manga kanisa su patikụ soan Yudea e.
42005001	Sěnsul᷊e tempo i Yesus rụdarisị su apeng u Ranong Genesaret. Lawọ taumata měngkate měngkạsěngkilẹ̌ měgẹ̌gausẹ̌ dumaringihẹ̌ hengetang u Mawu Kasěllahenge.
42005002	Kụ i Yesus nakasilo sakaeng duang gěsa mạsasiladẹ̌ su apeng ene. Manga mẹ̌papakisaghẹ e ute nạung nahuntumpa wọu sakaeng e kụ měmpạnẹ̌bang somạ i sire.
42005003	I Yesus měngkatewe simake su sěnggěsa su sakaeng i Simon, mase něngoro si Simon apẹ̌nondo sakaeng e riọ pakaghea wọu apeng. Yesus naiang su ral᷊ungu sakaeng e kụ naněntiro taumata l᷊awọ bọu ral᷊ungu sakaeng e.
42005004	Sarạeng i Sie nangědọe něhengetang e tangu i Sie nẹ̌berạe si Simon, "Pundal᷊ẹ̌ko sasaẹ sol᷊ong tampạ maral᷊ung e kụ paněntangkon somạ i kamene su sasị mědeạu panamẹ kinạ."
42005005	"Tuang Guru," nisimbangi Simon, "kanandun hẹ̌bi e i kami nạung mětẹ̌těngkasaghedẹ̌, kai i kami e tawe nakaal᷊ạ apa-apa! Kai ual᷊ingken i Tuang nangoro e, ute kerenẹ e; iạ deng saụ maněntang u somạ."
42005006	Bọuten i sire němpẹ̌koạ kerene, i sire nakal᷊iwungke ghapaěngu kinạ l᷊awọ-l᷊awọ hakịu somang sire nanětạe naghehẹ.
42005007	Ual᷊ingu ene i sire němpangalapẹ e mẹ̌dẹ̌dorong tul᷊ung su manga ringang i sire su sakaeng bal᷊ine e, apẹ̌sẹ̌sumbala si sire. Manga ringangi sire ramahịe mase i sire nẹ̌tatal᷊iwung nělurangken kinạ e su sakaeng duang gẹ̌sa e pinakapenẹ hakịu manga sakaeng e masarạ mawul᷊usẹ̌.
42005008	Sarangke i Simon nakasilo ene, ute i sie měngkatewe nẹ̌tumpěkuhẹ̌ su těngon Yesus e, mase nẹ̌berạe, "Těntangke iạ, Mawu! U iạ kai taumata warạdosa!"
42005009	I Simon dingangu kěbị taumata ringangi sie mangkewen dimal᷊inaụ nakasilo kinạ kerene kal᷊awọe nikasamẹ i sire.
42005010	Kerene lai manga hapị i Simon, u i Yakobus dẹ̌duan Yohanes, manga anạ i Zebedeus. Ene i Yesus něhengetangke si Simon, "Abe katakụ! Manětạ bọu ini e i kau kai makoạ mananomạ taumata."
42005011	I Simon ringangkewelain manga ringange němpamuạ sakaeng ene sol᷊ong apeng, bọu e naněntangu kěbị ene, mase nahuntol᷊e si Yesus.
42005012	Piạ sahěllo i Yesus nạung su soa sěmbaụ. Paị sene lai piạ sěngkatau esẹ kụ badange natukusu sakị u pisị makạtatakụ. Kutẹu sarang i sie nakasilo si Yesus e, i sie nẹ̌těngkasumagẹ̌ su těngone apidu mẹ̌dẹ̌dorong, "Tuang, kereu i Tuang mapulu, ute i Tuang deng mapakapian iạ e!"
42005013	Tangu i Yesus měngkatewe něngumpaedẹ̌ tau ene apidu něhengetang, "Iạ e mapulu kụ kapiạ e!" Orasẹ̌ ene lai sakị e měngkatewe naněntang.
42005014	Mase i Yesus nẹ̌sědingken tau ene mẹ̌běkeng hal᷊ẹ̌ ene su patikụ taumata angkuěng'E, "Dakọe pẹ̌těngkatodẹ su imang kụ pẹ̌dorong si sie pěnahiring kau e kụ seng naul᷊e e. Bọu e tamai pẹ̌bawa sasěmba kere tinitan Musa e ipanahuntěngadẹ̌ su manga taumata u i kau mamben těnga-těngadẹ̌ seng naul᷊e."
42005015	Arawe telengu i Yesus kai sauneng napěpidẹ̌ su apan tampạ kụ měngkai lawọ taumata němpẹ̌děnta měgẹ̌gausẹ̌ dumaringihẹ̌ si Sie ringangu makikapian sakị i sire.
42005016	Bọu ene i Yesus nangingkạ nẹ̌kal᷊iomaneng su tampạ tạ taune.
42005017	Su sěnsul᷊e tempo piạ e i Yesus kạpaněntirone piạ pirang katau tau Farisi ringangu manga mananěntiro agama mạhungkaiang sene. I sire nạung nahunděnta wọu Yerusalem dingangu wọu manga soa su Galilea ringangu Yudea e. Kụ kawasang Mawu Kasěllahenge ene mẹ̌tẹ̌tumanạ si Yesus mědeạu mapakapiam manga masasakị.
42005018	Kutẹu su tempo ene sěngkianu piạ pirang katau nahunděnta němpẹ̌bawa sěngkatau peosẹ̌ pětẹ̌timbangeng sural᷊okange. I sire měngkai mẹ̌tẹ̌tawakal᷊i manuẹ̌ tau ene sol᷊ong dal᷊ungu wal᷊e mẹ̌deạu ipěllọ su těngong Yesus e.
42005019	Kai ual᷊ingken taumata tumanịu l᷊awọ sene ute i sire tate nakasuẹ̌. Tangu i sire nělěngkangken sie su wowong atụ u wal᷊e. Mase i sire nělekese atụ e ringangu nangul᷊uh'i sie ringangkewen dal᷊okaěnge su těngong Yesus su tal᷊oaran taumata l᷊awọ ene.
42005020	Ene sarạeng i Yesus nakasilo kerene kaguwạe pangangimang i sire, i Sie něhengetang su tau ene, "Anạ u sěmbaụku ikẹ̌kěndagẹ̌, dosanu e seng niampungang."
42005021	Manga mananěntiro agama ringangu manga tau Farisi nanětạe němpẹ̌bera sěngkatau su wal᷊ine, "Kai i sai tau ěndaị e wahani něhinakang Mawu Ruata e? I sai wue makaampung dosa, sul᷊ikud'u Mawu sẹ̌sane?"
42005022	I Yesus masingkạ u kakiwal᷊on sire, kụ i Sie něhengetang, "Kawe unụe i kamene měkẹ̌kiwal᷊o kerene su ral᷊ungu naungu?
42005023	Mal᷊owọkangbe sude ngae, mẹ̌bera u, 'Kal᷊awọu rosanu e seng niampungang', arau mẹ̌bera u, 'Pẹ̌bangungke, mase ral᷊engke!'?
42005024	Arawe orasẹ̌ ini e Iạ sarung manahuntěngadẹ̌ si kamene u su wowong dunia ini e Ahus'u Taumata e kawasa mangampung dosa e." Mase i Yesus něhengetang su tau nipeosẹ̌ ene, "Pẹ̌bangungke, panapuạe raral᷊okaěngu kụ kapul᷊ẹ e!"
42005025	Ene i sie měngkatewe nẹ̌bangung su těngon sire kěbị, mase nanapuạ dal᷊okaěnge kụ napul᷊ẹ kạpẹ̌dalone Mawu Ruata e.
42005026	Tangu i sire kěbị mangkewen němpẹ̌dal᷊inaụ kụ němpẹ̌dalo Mawu Ruata e. Kụ dingangu pěndangu katatakụ i sire němpẹ̌bera, "Apa makadal᷊inaụ kahěngang kinasilon kitẹ su sahěllo ini!"
42005027	Bọu ene i Yesus simẹ̌bang kụ nakasilo sěngkatau maghaghělle bea, arenge i Lewi, kụkaiang su kantorẹ̌ e. I Yesus něhengetang si sie, "Tol᷊ẹe Siạ."
42005028	Ene i Lewi měngkatewe nẹ̌buạ kụ naněntangu kěbị, mase timol᷊e si Yesus e.
42005029	Tangu bọu ene i Lewi nẹ̌koạko sal᷊iwang baug'i Yesus su wal᷊ene. Lawọ maghaghělle bea ringangu taumatạewe wal᷊ine nahungkaěng dingang i sire.
42005030	Kutẹu pirang katau tau Farisi ringangu manga mananěntiro agama nakapěndang naunge tạ kal᷊oahenge, tangu němpẹ̌bera su manga murit'i Yesus, "Unụe i kamene kěbị mạhungkaěng dingangu měmpạnginung dingangu maghaghělle bea ringangu manga taumata raral᷊akị?"
42005031	I Yesus simimbang, "Tau mal᷊ahuweka e tawe hinom piạ mangangundange; kaiso kawe masasakị e.
42005032	Iạ diměnta wal᷊inewe měkẹ̌kui taumata makapěndang batangenge mapia, kaiso taumata marosa tadeạu i sire měmpẹ̌tobatẹ̌ bọu kal᷊awọu rosan sire."
42005033	Ene i sire němpẹ̌bera si Yesus, "Murit'i Yohanes ringangu murit'u tau Farisi e masau měmpẹ̌puasa ringangu měmpẹ̌kal᷊iomaneng. Arawe manga murit'U ute měngkawe mạhungkaěng dingangu měmpạnginung."
42005034	Kutẹu i Yesus simimbang, "Apa i kamene makakoạ mangoro manga sake ipẹ̌puasa su sal᷊iwangu kawinge, těntal᷊ang kaghiang esẹ e reng dingangi sire? Tantu tala!
42005035	Kai sarung mịdating tempone kaghiang esẹ ene al᷊akeng bọu anun sire. Kụ su tempo ene i sire wuhụewe měmpẹ̌puasa."
42005036	Mase i Yesus nẹ̌běken papinintu ini si sire, "Tawẹu sarang sěngkatau měnděpellẹ̌ lakụ těbe dingangu ririsu lakụ buhu. Batụu i sie kai makaghehẹ lakụ buhu ene. Mase lai hekạ darěpelẹ̌ buhu e tawe nẹ̌kětạ su lakụ těbe.
42005037	Kerene lai tawẹ taumata mẹ̌tẹ̌tahong anggorẹ̌ buhu e su kawihẹ̌ pisị těbe, u anggorẹ̌ buhu e kai sarung makariading kawihẹ̌ ene mawẹ̌desẹ̌. Kutẹu anggorẹ̌ e nawosọ e ringangu kawihẹ̌ e magholọ.
42005038	Anggorẹ̌ buhu e hinong itaho su ral᷊ungu kawihẹ̌ buhu l᷊ai.
42005039	Kerene lai tawẹ taumata mapulu manginung anggorẹ̌ buhu kereu seng bọu nanginung anggorẹ̌ těbe. 'Anggorẹ̌ těbe uade kai katemangenge,' angkuěnge."
42006001	Ene sěnsul᷊e su ěllon Sabatẹ̌, piạ e i Yesus simahen tal᷊oaram baelu gandung, manga murit'E němpamoso gandung. I sire mělẹ̌lising gandung ene ringangu l᷊iman sire, mase kẹ̌kanengang i sire.
42006002	Kutẹu pirang katau tau Farisi němpẹ̌bera, "Kawe unụe i kamene mělẹ̌lampa manga ator'u agamang kitẹ dingangu měmpẹ̌kẹ̌koạ apan pělli koateng su ěllon Sabatẹ̌?"
42006003	I Yesus simimbang, "Kai reng tanakạ basa i kamene apan nikoạ i Daud tangu, piạ i sie ringangu manga taumatane něngkal᷊unusẹ̌?
42006004	I sie simuẹ̌ su ral᷊ungu Wal᷊em Mawu kụ nangal᷊ạ e borotẹ̌ nạung nakoạ sasěmba su Mawu Kasěllahenge, mase nịkakaěnge. Bọu ene mal᷊aing pinẹ̌gělirange borotẹ̌ ene su manga taumatane. Sěmbal᷊iau kere su atorangu agamang kitẹ, kětạem manga imang botonge kumaěng borotẹ̌ ene."
42006005	Mase i Yesus něhengetang, "Ahus'u Taumata e kawasa su ěllon Sabatẹ̌ e!"
42006006	Tangu su ěllon Sabatẹ̌ lai wal᷊ine, i Yesus simuẹ̌ su wal᷊em pẹ̌kakal᷊iomanengang. Ene sene kai piạ tau limane nipatene sěmbẹ̌ka.
42006007	Pirang katau mananěntiro agama ringangu tau Farisi měngkate mạnitị pẹ̌sasal᷊an Yesus mědeạu ikapangaduhang i Sie. Kụ i sire měngkatewe mạnitị měnsang i Sie sarung mapakapian taumata su ěllon Sabatẹ̌.
42006008	Kutẹu i Yesus těbe masingkạ u tiněnnan sire. Tangu i Sie nẹ̌berạe su tau l᷊imane nate sěmbẹ̌ka e, "Endaịko pẹ̌buạ darisị sini su těngone!" Tangu tau ene nẹ̌buạ e, kụ dimarisịewe sene.
42006009	Kutẹu i Yesus nakiwal᷊o si sire apang ene sene, "Tumuhụ agamang kitẹ e měnsang botonge mẹ̌koạ apa su ěllon Sabatẹ̌? Měkoạ mapia arau měkoạ dal᷊akị? Mangambang taumata arau manilakạ?"
42006010	I Yesus mẹ̌manda kěbị si sire, mase něhengetang su tau ene, "Ul᷊uhẹ̌ko limanu e." Tau e něngul᷊uhẹ̌ l᷊imane kụ l᷊imane e nul᷊ẹ e.
42006011	Arawe manga mananěntiro agama ringangu tau Farisi e měngkatewe nisawelangu pẹ̌du kụ nanětạ e nahumbisara měnsang kapuraneng i sire Mawu Yesus e.
42006012	Tangu su tempo ene i Yesus rimal᷊eng kụ simaka wul᷊ude, kụ mẹ̌kal᷊iomaneng. Ene sene i Sie mang mẹ̌kẹ̌kal᷊iomaneng su Mawu Ruata sěhẹ̌bi tiwatu.
42006013	Ene sarạeng ěllo seng natuahẹ̌, i Sie kimuị e manga murit'E, mase pinilene mapul᷊o dua su kataune wọ'i sire rasul. I Sie něsěbạ i sire mapul᷊ọ dua ene kai manga rarolohang. I sire ene ute kai:
42006014	I Simon (kụ isẹ̌sẹ̌bạ'E lai si Petrus), dingangi Andreas tuaring Simon; Yakobus dẹ̌duan Yohanes, Filipus dingangi Bartolomeus,
42006015	i Matius dingangi Tomas, Yakobus anạ i Alfeus, dingangi Simon (isẹ̌sẹ̌bạ si Patriot),
42006016	i Yudas anạ i Yakobus dingangi Yudas Iskariot kụ samurine nakoạ mẹ̌tatul᷊a.
42006017	Bọu ene i Yesus dimẹ̌sungke wọu wul᷊ude ene ringangkewelain manga rasulẹ̌ e, mase timaing kụ dimarisị su sěmpalang tampạ matene. Sene piạ ko l᷊ai kamonaěng manga murit'E wal᷊ine ringangu taumata l᷊awọ nahunděnta wọu apan tampạ su kaguwạu Yudea, Yerusalem, dingangu manga soan Tirus dingangu Sidon su sěbu l᷊uạ.
42006018	I sire nahunděnta mẹ̌deạu rumaringihẹ̌ si Yesus e, dingangu tadeạu maul᷊e wọu kal᷊awọu sakị i sire. I sire apạewen kẹ̌kasuẹ̌kangu rohkẹ̌ dal᷊aị e mal᷊aing nahunděnta kụ něngkapia.
42006019	Kụ patikụ taumata mẹ̌dẹ̌deạu makapanenggehẹ̌ si Yesus e, watụ u kai piạ kawasa sụsěbang bọu watangeng'E kụ makạpia si sire kěbị.
42006020	I Yesus namanda manga murit'E mase něhengetang, "Kariangkamang i kamene taumata makakasiang e, u i kamene kai ral᷊ohong kararatuangu Mawu Ruata e!
42006021	Kariangkamang i kamene apan něngkahutung orasẹ̌ ini; u i kamene hẹ̌dong iapakal᷊aedẹ̌! Kariangkamang i kamene apang sụsangị orasẹ̌ ini; i kamene sarung mahul᷊ẹ̌ge!
42006022	Kariangkamang i kamene kereu ipẹ̌binsị, ikawěnsing, lẹ̌hinakaneng, dingangu ipẹ̌sẹ̌sampuhẹ̌ ual᷊ingu Ahus'u Taumata e!
42006023	Manga nabi su tempon nạung kẹ̌koateng kerene lai. Kamageng hal᷊ẹ̌ ene mariadi ute karimạko i kamene měngkai měmpạhul᷊uasẹ̌ dingangu měmpẹ̌sal᷊ain dal᷊iagẹ̌, u kawe masaria wawal᷊ise kạsasadia si kamene su sorga e.
42006024	Kụ kạěngkěhang bue i kamene apang makakalạ e orasẹ̌ ini; watụ u i kamene seng kinawuakengu katatemangenge!
42006025	Kạěngkěhang i kamene apan nikal᷊aedang orasẹ̌ ini; u i kamene sarung kal᷊unusang! Kạěngkěhang i kamene apan mạhul᷊ěge orasẹ̌ ini; u i kamene sarung l᷊umahunsusa ringangu mahunsangị!
42006026	Kạěngkěhang i kamene, kerẹu patikụ taumata e měngkai měmpẹ̌dẹ̌dalo si kamene; u mal᷊aing kerene manga i upung i sire měmpẹ̌dẹ̌dalo manga mahang nabi kal᷊imonane."
42006027	"Arawe si kamene apan dụdaringihẹ̌ e si Siạ orasẹ̌ ini, Iạ tumanatạ eng ini: pěmpẹ̌kěndagẹ̌ben manga sědụ i kamene ringangu pěmpẹ̌koạbe mapia su taumata apan měmpẹ̌bẹ̌binsị i kamene.
42006028	Pěmpangal᷊amatẹ̌ taumata apan měmpạngane si kamene, ringangu pěmpẹ̌kal᷊iomanengu taumata apan mapakạsusang kamene.
42006029	Kereu i sai mameru pipịu sěmbẹ̌ka ute walạewe i sie pameru pipịu sěmběka l᷊ai. Kereu lakụ u nipul᷊aho ute ghělịe lai lahawengu e.
42006030	Kereu sěngkatau mẹ̌gẹ̌gausẹ̌ apa-apa si kau ute ghěllịe si sie, ringangu kereu rarotongu e pul᷊ahong, ute walạe manịeng tawe ul᷊enang.
42006031	Pakapiako miěbạu taumata wal᷊ine kerẹewe su kapulung kamene i sire miěbạ i kamene e.
42006032	Kereu i kamene sěmatang kụ kěndagu apang kụ kěndag'i kamene ute apa wue wawal᷊ise? Taumata warạdosa e mal᷊aing kụkěndagu i sai-saing kụkěndag'i sire.
42006033	Dingangu kereu i kamene sěmatang měmpẹ̌kẹ̌koạ mapia su manga taumata apan měmpẹ̌kẹ̌koạ mapia si kamene, ute apa wue wawal᷊ise? Taumata warạdosa e mal᷊aing měmpẹ̌kẹ̌koạ kerene!
42006034	Dingangu kereu i kamene sěmatang mangonggọu roitẹ̌ pakịědang si sai-saiewen makawaehẹ̌ ute apa wue wawal᷊ise? Taumata warạdosa e mal᷊aing mangonggọu roitẹ̌ pakịědang su taumata warạdosa e, wọu ene paghělenang kapia!
42006035	Tuhụ hinone abe kere! I kamene kawe harusẹ̌ kuměndag'u sědụ i kamene ringangu měmpẹ̌koạ mapia si sire. I kamene harusẹ̌ pěmpangonggọ su ědang dingangu abe pělẹ̌harapẹ̌ makaẹ̌ba sasul᷊ene. Kamageng kerene ute wawal᷊ise sarung masěllahẹ̌ dingangu i kamene mariadi manga anạ u Mawu Karangetange. U Mawu Ruata e kai mal᷊ondo su taumata apan wẹ̌gang makitarimakasẹ dingangu su apan daral᷊akị e lai.
42006036	Pakatatal᷊ěntụko i kamene mẹ̌sul᷊ungkewen i Amang i kamene e kawe matal᷊ěntụ."
42006037	"Kumbahang mapẹ̌salan taumata wal᷊ine mědeạu i kamene hala tawe lai ipẹ̌sal᷊am Mawu Ruata e. Kumbahang měhukung u taumata wal᷊ine mẹ̌deạu i kamene e lai tawe ihukung u Mawu Ruata e. Pěngampungko taumata wal᷊ine, mẹ̌deạu Mawu Ruata lai mangampung i kamene.
42006038	Pěmpangonggọ su taumata wal᷊ine, mẹ̌deạu Mawu Ruata lai mangonggọ si kamene. I kamene sarung makatarimạ laonggọ mẹ̌dẹ̌dal᷊embo kụ seng niapakasikilẹ̌ mapia-pia si kamene. U kai sasupa ipanupang kamene baug'u taumata wal᷊ine sarung ipanupan Duata si kamene."
42006039	Mase i Yesus něběke si sire papinintu kere ini, "Kamageng tau wuta mangahạ tau wuta wal᷊ine, ute nal᷊ahẹ i rẹ̌dua sarung manawo su ral᷊ungu wangka.
42006040	Tawẹ apa muritẹ̌ limebo wọu mananěntirone. Arawe muritẹ̌ nasuen sikol᷊ane, sarung mẹ̌sul᷊ungu mananěntirone.
42006041	Kawe unụe i kamene makạsilowe pul᷊ing su matang anạ u sěmbaụ u, arawe sal᷊awaku su matang kamene hala e tawe kinasilong kamene?
42006042	Kereapa wue i kamene makapẹ̌bera su anạ u sěmbaụ u, 'E anu, mahịe iạ mangoẹ pul᷊ing bọu matanu,' arakutẹu su ral᷊ungu matanu sẹ̌sanu kawe piạ sal᷊awaku kụ tawe kinasilong kamene? Ei kau tau mělle! Al᷊ạko kal᷊imona sal᷊awaku su matanu e. Mase wuhụe i kamene makasilo mal᷊ahẹ dingangu makakoẹ pul᷊ing bọu matang anạ u sěmbaụ u e."
42006043	"Kalu matuwo e tawe mapẹ̌buang buane ral᷊aị. Kerene lai kalu ral᷊aị tumuwo e tawe mẹ̌buang buane mapia.
42006044	Apạeweng kalu e kai ikẹ̌kakiral᷊a su wuane. Sumpinị tawe kapananipoěng buang ara, ringangu wanehẹ̌ tawe kapẹ̌dareakeng buan anggorẹ̌.
42006045	Taumata mapia e mạngukahu hal᷊ẹ̌ mapapia watụ u naunge kai kal᷊aěmungangu kapapia. Taumata ral᷊akị e mangukahu hal᷊ẹ̌ daral᷊akịe watụ u naunge mạpenẹ u karal᷊akị. U apan iwẹ̌berang mohonge ene e kai wọu tompẹ u naunge."
42006046	"Unụe i kamene měkẹ̌kui si Siạ, 'Mawu, Mawu,' kaiso tawe mẹ̌kakoạ apan Takụ ipẹ̌lẹ̌hengetang si kamene?
42006047	Dingangi saị e wue i kitẹ mẹ̌nul᷊ung taumata apan diměnta su anu-Ku, dingangu rụdaringihẹ̌ hengetang-Ku, měndal᷊engu ene? -- Mapiangbe Iạ deng maněntiro si kamene --.
42006048	I sie mẹ̌sul᷊ungu taumata piạ němangung bal᷊e něngal᷊i niapakaral᷊ung-dal᷊ung pundasine niapakaiange su watu hanibẹ̌. Tangu sarạeng piạ lẹ̌ba ringangu akẹ u sal᷊ụ timanggạ e wal᷊e, ute bal᷊e ene tawe kạdionge kimolong, batụu seng niwangung pondasi koạe mapia.
42006049	Arawe i sain nạungbe rụdaringihẹ̌ hengetang-Ku kụ tawe tumatuhụ, ute kai mẹ̌sul᷊ungu taumata němangung bal᷊ene tạ pondasine. Kereu lẹ̌ba timanggạ e, ute wal᷊e ene mangkewen apidu nopehẹ̌; kụ kaghaghoghahe mambeng masaria!"
42007001	Tangu sarạeng nasuẹ e kal᷊awọu hengetange su taumata l᷊awọ, i Yesus simuẹ̌ e su Kapernaum.
42007002	Sene piạ těmbonangu sordadong Roma e piạ ěllange ikẹ̌kěndage. Kutẹu ěllang ene kai masakị marasai, kụ seng marani mate.
42007003	Su tempon těmbonangu sordado nakaringihẹ̌ u kai piạ i Yesus e, i sie rimoloh'u pirang katau manga těmbonangu tau Yahudi iapẹ̌sombang i Sie tadeạu pẹ̌gẹ̌gausẹ̌ si Sie apạděnta kụ apạkapiang ěllange.
42007004	Ene, sarạeng i sire narěntạe su anung Yesus, i sire měngkatewe mẹ̌dẹ̌dorong tadeạu i Sie měngambang těmbonangu sordado e, "Těmbonangu sordado ene hinong ambangeng i Tuang," angkuěng i sire si Yesus.
42007005	"U i sie kai kụkěndag'u wansang kitẹ e kụ seng němangung wal᷊em pẹ̌kakal᷊iomanengang waug'i kami e."
42007006	Tangu i Yesus měngkatewe rimal᷊eng sěngkahindọ dingangi sire. Kutẹu i Yesus seng mạdaniem bal᷊e e těmbonangu sordado ene rimolohen manga hapịe su anun'E mẹ̌deạu iapẹ̌bera, "I Tuang manịeng tawe mẹ̌těngkasaghedẹ̌, sol᷊ong bal᷊eku. Iạ ta hinone manarimạ i Tuang su wal᷊eku e.
42007007	Hakịu ene iạ sẹ̌saku tawe wahani humaung si Tuang. Kụ botongke pẹ̌hengetang sěngkamohong tadeạu ěllangku e seng mul᷊e.
42007008	U iạ e mal᷊aing mạsasěllung su parentang mangangawasa ringangu su al᷊ungu iạ piạ l᷊ai manga sordado mal᷊aing harusẹ̌ sumasuměllung su parentaku. Kereu iạ mẹ̌bera su sěngkatau sordado, 'Rakọko!' ute i sie rumal᷊eng; dingangu kereu iạ mẹ̌bera su wal᷊ine, 'Mahiko!' ute i sie mitụ. Dingangu kereu iạ mẹ̌parenta ěllangku, 'Pẹ̌koạko ini!' ute i sie mẹ̌koạ."
42007009	I Yesus naral᷊ingu nakaringihẹ̌ ene. I Sie nẹ̌bihu kụ něhengetang su taumata l᷊awọ mạhuntol᷊e si Sie, "Nanihing bue tau ěndaị e. Su tal᷊oaran taumatang Israel e Iạ mang ta nakạhombang pangangimang kasěllahe kere ini!"
42007010	Tangu sarạeng taumata nirol᷊ohẹ̌ e něngkawal᷊ị su wal᷊eng těmbonangu sordado ene tangu ěllang ene napiạ e.
42007011	Tawẹ karěngụe samuring ene, i Yesus nakoạ sol᷊ong soan Nain. Manga murit'E ringangu taumata l᷊awọ e mạhundingang i Sie.
42007012	Ene sarạeng i Yesus lụhaung pasěllangeng u soa e ute manga taumata ěnsaẹ měmpẹ̌tẹ̌tatimbang taumata nate ene sarang l᷊ikudu soa ute kai anạ esẹ, anạ u tau wawine wal᷊u mang sěmbaụ. Lawọ taumatan soa e němpẹ̌tal᷊eing tau wawine ene.
42007013	Ene sarạeng Mawu Yesus nakasilo tau wawine ene, i Sie timal᷊ěntụ e mase něhengetang, "Kuhạe sumangị, bawine!"
42007014	Bọu e i Yesus himaung ringangu nanenggehẹ̌. Tangu mamamenteng e nangẹ̌dung kụ i Yesus něhengetang, "Ei umbaseng Iạ mẹ̌bera si kau pẹ̌bangungke!"
42007015	Umbaseng nate ene něpětịe kimaiang dingangu nanětạe nẹ̌bera. Tangu i Yesus e něnarakangke si ninange.
42007016	I sire kěbị e něngkatakụ e kụ nanětạe němpẹ̌dalo Mawu Ruata. I sire němpẹ̌bera, "Sěngkatau nabi masěllahẹ̌ e seng limẹ̌to su tal᷊oarang kitẹ e! Mawu Ruata e seng diměnta tadeạu makasal᷊amatẹ̌ kawanuan'E!"
42007017	Tangu habarẹ̌ mạanun hal᷊ẹ̌ i Yesus e niměnẹ su patikụ banuan Yudea ringangu ghal᷊ipohone.
42007018	Manga murit'i Yohanes e tangu němpaul᷊ịe si Yohanes kal᷊awọu sạbarang ene. Ene i Yohanes kimuịe murite ruang katau.
42007019	Mase něndolohen sire sol᷊ong anun Mawu Yesus e kụ nakiwal᷊o, "Seng i Tuang tangu sarung duměnta kere su riandin Mawu Ruata e arau měnsang i kami reng iapạngampal᷊ẹ̌ taumata wal᷊ine?"
42007020	I rẹ̌dua murit'i Yohanes e natamai sol᷊ong anun Yesus kụ nẹ̌bera, "I Yohanes Mananahani něngoro si kami pakịbal᷊o si Tuang, měnsang i Tuang kai taumata kụ sarung marěnta tumuhụ diandin Duata e arau i kami měngampal᷊ẹ̌ taumata wal᷊ine?"
42007021	Orasẹ̌ ene, i Yesus napakapian taumata l᷊awọ dingangu něnguserẹ̌ kal᷊awọu rohkẹ̌ daral᷊akị apidu napẹ̌kěllan taumata wuta mal᷊awọe.
42007022	Tangu i Yesus simimbang, "Pěmpẹ̌sul᷊ẹ e sol᷊ong anung Yohanes kụ pěmpẹ̌habarẹ̌ apang kinaringihẹ̌ dingangu kinasilong kamene: tau wuta nẹ̌kělla, tau peosẹ̌ nakaral᷊eng, tau piạ sakịe pisị makạtatakụ naul᷊ẹ e, tau wengelẹ̌ nakaringihẹ̌, tau nate nẹ̌biahẹ̌ saụ, dingangu Injil'u Mawu Ruata e nilahabarẹ̌ su taumata kasiang.
42007023	Kariangkamang, i sain tạ kadiongeng dal᷊engu mẹ̌sunial᷊u Iạ."
42007024	Su pal᷊useng manga rarolohang i Yohanes e, tangu i Yesus nanětạe něhengetang su taumata l᷊awọ mạanun Yohanes, angkuěng'E, "I kamene nahunsẹ̌bang sol᷊ong banua l᷊inggi e kai měmpẹ̌kakělla apa? Hiung ipẹ̌gẹ̌gaghinggeng anging?
42007025	I kamene nahunsẹ̌bang timingang apa tangu? Sěngkatau měpẹ̌pakeang mal᷊ěnggihẹ̌? Taumata apang měpẹ̌pakeang kerene ringangu měbẹ̌biahẹ̌ masasẹ̌dapẹ̌ e kai mětẹ̌tanạ su wal᷊eng mararatu!
42007026	Kụ i kamene kai simẹ̌bang němpẹ̌tingang apa tangu? Němpẹ̌tingang nabi ngae? Ore! Limembol᷊ain sěngkatau nabi!
42007027	Kai i Yohanes nạung ipẹ̌bẹ̌bal᷊on ayet'u Winohẹ Susi ini, 'Ini e kai rarolohang-Ku,' angkuěngu Ruata e. 'Iạ e sarung měndoloh'i sie iapangal᷊imona wọ'i Kau, tadeạu i sie iapěndiahi raral᷊engangu e su těngon'U!' "
42007028	"Pẹ̌tahěndungko," angkuěng i Yesus lai, "su dunia ini e tawẹu sarang sěngkatau limembong kasěllahe wọ'i Yohanes Mananahani. Arawe taumata kakạdọdokang e sutal᷊oarang kawanuan Duata e, limembong kasariane wọ'i Yohanes Mananahani."
42007029	Kěbị taumata -- nasowa l᷊ai maghaghělle bea e -- rụdaringihẹ̌ si Yesus něhengetang u hal᷊ẹ̌ ene; i sire ete taumata apan tụtuhụ manga atorangu Mawu Ruata ringangu napulu nakisahani si Yohanes e.
42007030	Arawe tau Farisi ringangu manga mananěntiro agama e tawe manarimạ u tingirang u Ruata e si sire. I sire madiri makisahani si Yohanes.
42007031	Mase i Yesus něhengetang kapia angkuěng, "Kai Takụ isihing suapa taumata tempo ini? Kai mẹ̌sul᷊ungu a i sire?
42007032	I sire kai mẹ̌sul᷊ungu manga rariọ mạhungkaiang su pasarẹ̌; sěngkamonaěng měmpẹ̌kẹ̌kui si sire wal᷊ine, 'I kami mẹ̌sẹ̌sulingu lagun dal᷊uasẹ̌ si kamene, kai i kamene mang tạ kadiongeng mẹ̌sal᷊ai! I kamene mẹ̌kẹ̌kantarịu kakantarị makạsusa kaiso i kamene mang tạ kadiongeng sumangị!'
42007033	I Yohanes Mananahani e riměnta -- i sie mẹ̌pẹ̌puasa ringangu tawe manginung anggorẹ̌ -- kụ i kamene němpẹ̌berau, 'I sie kinasuěkangu setang!'
42007034	Ahusewen Taumata e riměnta -- i Sie kụkaěng dingangu mạnginung -- mase i kamene němpẹ̌berau, 'Kěllạe taumata ěndaị! Kombangeng, tahawukaneng, hapị u maghaghělle bea ringangu hapịu taumata warạdosa.'
42007035	Maningbeng kerene, katatahuěnnan Mawu Ruata e nitahutěngadeng bọu kal᷊awọu taumata apan mạnarimạ i sie."
42007036	Ene sěngkatau tau Farisi, arenge i Simon, něnotẹ̌ si Yesus kumaěng. Tangu i Yesus rimangeng su wal᷊ene e kụ naiang su meda e.
42007037	Kutẹu su soa ene piạ l᷊ai sěngkatau wawine waradosa. Piạ e i sie nakaringihẹ̌ u i Yesus kụkaěng su wal᷊en tau Farisi e, i sie riměnta ringangu nẹ̌bawa wotol᷊ẹ̌ pualam lohong lana mawěngi.
42007038	Kụ i sie rimarisị su l᷊ikud'i Yesus maraning laed'E kụ kạsangịe, kụ ěllong matane timědọ něnantạ laed'i Yesus e. Bọu e laẹd'i Yesus manantạ ene niěmmụeweng utạ e mase nirěnguange ringangu nilanisangu l᷊ana mawěngi.
42007039	Tangu sarạeng tau Farisi něnotẹ̌ si Yesus nakasilọe hal᷊ẹ̌ ene, i Sie nẹ̌berạ e su ral᷊ungu naunge, "Kereu tau ěndaị e nabi, ute angkeěng i Sie masingkạ bue i sai tangu wawine nanenggehẹ̌ si Sie ringangu kawe wawine waradosa!"
42007040	Kutẹu i Yesus něhengetang si Simon, "Simon, kai piạ apa Takụ ipaul᷊ị si kau." "Kerenẹ e Tuang," angkuěngkewen Simon e, "měngkate pěhengetang."
42007041	I Yesus něhengetang, "Piạ duang katau němpangutang su tau piněngẹ̌dangeng doitẹ̌. Kụ sěngkatau něngutang l᷊ima hasụ doitẹ̌ sal᷊aka, mase sěngkatau l᷊ai limam pul᷊o sukal᷊ẹ̌pane roitẹ̌ sal᷊aka.
42007042	I rẹ̌dua kěbị tawe nakawaehẹ̌ utang ene, tangu i rẹ̌dua semben tawe niapamaehẹ̌. Kụ i sai wọu tal᷊oaran dẹ̌dua e limembong kakěndage su tau pinangẹ̌dangeng doitẹ̌ ene?"
42007043	"Su pěndangku e ute i anu kakěpal᷊enge utange ta niapamaehẹ̌ e!" angkuěng i Simon. "Tiněnnanu e nihino," angkuěng i Yesus.
42007044	Bọu e i Yesus němanda su tau wawine ene ringangu něhengetang si Simon, "I kau nakasilo wawine ini? Iạ dimangeng su wal᷊enu, kụ i kau tawe něnadiang akẹ lauhasẹ̌ laedẹ̌-Ku; arawe wawine ěndaị e ute seng němurẹ̌si laedẹ̌-Ku e ringangu ěllom matane mase niěmmụe ringangu utạ e.
42007045	I kau tawe naněnsomahẹ̌ Siạ dingangu laimbu, arawe wawine ěndaị e ute tawe nangẹ̌do nangimbu laedẹ̌-Ku rokẹeweng Iạ narangeng sini e.
42007046	I kau tawe naměmbingu l᷊ana piněluwi těmbọ-Ku, arawe wawine ěndaị e ute seng nanědọ u l᷊ana mawěngi su laedẹ̌-Ku e.
42007047	Kahěngang: kakěndage masaria ene e mạnodẹu rosane lawọ e seng nasue niampungang! Kereu i saing kadodọ pangangampunge, ute i sie mal᷊aing sarung kadodọ kakěndage."
42007048	Mase i Yesus něhengetang su tau wawine ene, "Kal᷊awọu rosanu e seng niampungang."
42007049	Manga taumata wal᷊ine mạhungkaiang kụkaěng dingangi Yesus nanětạ e němpẹ̌bera sěngkatau su wal᷊ine, "I saị e tau ěndaị e kawe lai mangampung dosa e?"
42007050	Kutẹu i Yesus něhengetang su tau wawine e, "Ual᷊ingu i kau mạngimang si Siạ, i kau masal᷊amatẹ̌. Dakọe kapul᷊ẹ su pẹ̌darame!"
42008001	Tawe Karěngụe wọu ene tangu i Yesus limuhu kal᷊awọu soa ringangu manga kampong tadeạu měhabar'u Injilẹ̌ u Mawu Ruata seng nanětạ mẹ̌parenta makoạ Datu. I sire mapul᷊o dua su kataune murit'E ute ringang'E.
42008002	Kerene lai pirang katau manga wawine apan seng naul᷊e wọu rohkẹ̌ dal᷊akị dingangu sakịe. I sire ene i Maria, isẹ̌sẹ̌ba si Magdalena (rohkẹ̌ dal᷊akị pitu e nạung seng nisěbang bọu i sie);
42008003	i Yohana l᷊ai, kawingi Khuza, mělẹ̌hal᷊ẹ̌ su wal᷊eng Datu i Herodes; i Susana ringangu l᷊awọ lai manga wawine wal᷊ine. Ringangu wawaeh'i sire hala ute i sire měmpẹ̌tẹ̌tangkiang si Yesus dingangu l᷊ai manga murit'E.
42008004	Taumata měngkatewe mạhunděnta sol᷊ong anung Yesus wọu kal᷊awọu soa. Ringangu su tempon seng lawọ taumata natampung, i Yesus mẹ̌bẹ̌běken papinintu kere ini:
42008005	"Piạ e sěngkatau měnanawuhẹ̌ bine. Kutẹu kạpanawuhete, piạ bine nanawo su ral᷊eng. Sěnggạ ute nitahidang u taumata ringangu sěnggạ nikaěng u manụ u winalangeng e.
42008006	Piạko l᷊ai nanawo su tampạ mawatu kụ su tempon himẹ̌tị, apidu nahẹ̌gu, watụ u ěntanane mamara.
42008007	Piạko l᷊ai wine nanawo su tal᷊oaran sumpinị. Tangu sumpinị e timuwo sěngkatuwo ringangu wine e, kụ nakaěpisẹ̌ hakịu nate.
42008008	Kutẹu piạko l᷊ai wine nanawo su ěntanane matawa, mase timuwo ringangu nẹ̌bua mahasụ su kawene." Sarạeng bọu nẹ̌běkem papinintu ene, i Yesus něhengetang, "Kamageng piạ tul᷊i, daringihẹ̌!"
42008009	Manga murit'i Yesus nakiwal᷊o si Sie mangal᷊en papinintu ene.
42008010	I Yesus simimbang, "I kamene seng nionggotang u tahuěnna tadeạu makaěnna piněnnisu mạanun měnsang kereapa Mawu Kasěllahenge nẹ̌parenta nakoạ Datu e. Arawe i sire wal᷊ine ute tẹ̌těntirong dingangu papinintu, mẹ̌deạu i sire kumakělla, kaiso wẹ̌ga wue apa nariadi; ringangu i sire makạdingihẹ̌, kaiso tawe makaěnna."
42008011	"Kai ini mangal᷊em papinintu ěndaị e: Bine ene kai hengetangu Ruata.
42008012	Bine nasawuhẹ̌ sural᷊eng mẹ̌sul᷊ungu taumata apan nakaringihẹ̌ hengetang ene. Arawe setang riměnta kụ něhampasẹ̌ hengetang ene wọu naungi sire, mẹ̌deạu i sire tawe měmpangimang kụ měngkasal᷊amatẹ̌.
42008013	Bine nasawuhẹ̌ su tampạ mawatu mẹ̌sul᷊ungu i sire nạung su tempon nakaringihẹ̌ hengetang ene, něnarimạbe ringangu naung maral᷊uasẹ̌. Kaiso hengetang ene tawẹ hamụe su ral᷊ungu naung i sire. I sire němpangimang sěngkakondạ, kụ su tempon sasal᷊ukạ himombang, i sire němpẹ̌děndilẹ̌.
42008014	Bine nanawo su sumpinị mẹ̌sul᷊ungu i sire apan nakaringihẹ̌ hengetang e, kaiso ghụgěnggang u pẹ̌bawiah'i sire ringangu mapulu mẹ̌biahẹ̌ su kakakalạ dingangu karal᷊unsemahẹ̌ su ral᷊ungu dunia ini. Kěbị ene mạngěpisẹ̌ si sire hakịu tawe měmpẹ̌buam buane masasạ.
42008015	Bine nanawo su ěntanane matawa e mẹ̌sul᷊ungu taumata nakaringihẹ̌ hengetang e, mase něndesọ maěmpigẹ̌ su naunge ringangu katul᷊ide. I sire měmpạngampal᷊ẹ̌ sarang piạ buane."
42008016	"Tawẹ taumata měndikọ sol᷊o mase lingkubang u wěnsadẹ̌ arau isěllung sual᷊ung u ral᷊okang. I sie sarung maměllọ u sol᷊o e tadeạu taumata apan simuẹ̌ e makasilo tualagẹ̌.
42008017	Tawẹ apa mạbawuni kụ tawe ikasilo; ringangu tawẹ apa mạdal᷊irung kụ tawe sarung l᷊umahẹ dingangu kasingkateng.
42008018	Ual᷊ingu ene kakěllako pakapia-pia apan seng kinaringh'i kamene. U i sain piạ delaing onggotang pakal᷊awọe; arawe i sain tala, ute lěmbene kadodọ e relaing sarung pěngal᷊akeng."
42008019	Ene i ninang'E ringangu manga tuhang i Yesus nahunděnta sol᷊ong anun'E, arawe i sire tawe nakahaung si Sie kahian taumata tumanịu l᷊awọ.
42008020	Tangu piạ sěngkatau nẹ̌bera si Yesus e, "Tuang, i ninang dingangu manga mahuanen'U ene su l᷊ikude. I sire mapulu mẹ̌sombang i Tuang."
42008021	Kai i Yesus něhengetang, si sire, "I sire apạewen dụdaringihẹ̌ hengetangu Mawu Ruata e ringangu mẹ̌kẹ̌koạ ene, ute kai i sire i ninang-Ku ringangu anạ u sěngkatau-Ku e."
42008022	Ene su ěllo sěmbaụ i Yesus dingangkewen murit'E simake sakaeng. "Mahịe i kitẹ dumakị sol᷊ong sěmbẹ̌kang dano e," angkuěng i Yesus si sire. Tangu i sire němpẹ̌buạ e.
42008023	Su tempong i sire kạpẹ̌sakaenge, i Yesus kinahuntikilang. Sěngkělěndịe piạ děllang timiụ su rano e. Akẹ nanětạe nakasuẹ̌ sarang dal᷊ungu sakaeng, hakịu nakatatakụ si sire kěbị.
42008024	Manga murit'i Yesus himaungke si Sie kụ němpamuko si Sie. I sire němpẹ̌bera, "Tuang Guru, Tuang Guru, i kitẹ masilakạ!" I Yesus napuko mase němal᷊ěndihẹ̌ anging dingangu luạ kạpẹ̌gẹ̌galumbange. Anging dingangu luạ e nal᷊ědạe kụ dano e měngkatewe nal᷊ene-l᷊enehẹ̌.
42008025	Mase i Yesus něhengetang su manga murit'E, "Kawe unụe i kamene tawe měmpangimang si Siạ?" I sire něngkaral᷊ingu ringangu něngkatakụ. Kụ němpahumbisarạ e i sire sěngkatau su wal᷊ine, "I sai tangu tau ěndaị e hakịu nẹ̌parenta anging dingangu luạ, kụ i Sie rẹ̌daringihang!"
42008026	Mawu Yesus dingangu manga murit'E nanẹ̌pasen pẹ̌sasakaengi sire sol᷊ong nahumpạ u wanuang Gerasa su sěmběkang Danong Galilea.
42008027	Kutẹu sarangke i Yesus natumpa surul᷊unge, i Sie nihaungangu sěngkatau esẹ nikasuěkang u rohkẹ̌ dal᷊akị. Tau ene wọu soa. Seng marěngụ ta mělal᷊uhen pakeange ringangu mạdiri matanạ su wal᷊e. I sie měngkawe mapulu mạtanạ su ral᷊ungu manga l᷊iang tampạ u pěndal᷊ẹ̌bingang.
42008028	Sarangke nakasilo si Yesus e, i sie němansagẹ̌ mase nẹ̌těngkaěnsạ su těngong Yesus kụ nẹ̌bera, "Yesus, Ahus'u Mawu Ruata Karangetange! Sarung koateng'U kereapa iạ e? Iạ mẹ̌kal᷊iomanengu abe paněnsara siạ e!"
42008029	Tau ene nakapẹ̌bera kerene ual᷊ingu i Yesus nẹ̌parenta rohkẹ̌ dal᷊akị e niapasẹ̌bang bọ'i sie. Měngkatewe seng masau i sie sẹ̌sawelangu rohkẹ̌ dal᷊akị e hakịu maning lima ringangu l᷊aede seng mạl᷊aikị dingangu hante kụ i sie lẹ̌lukadeng, kai i sie wẹ̌dang lai makabẹ̌sụ hante ene mase wẹ̌bawaěngu rohkẹ̌ dal᷊akị sol᷊ong banua l᷊inggi.
42008030	Mawu Yesus nakiwal᷊o su tau ene, "I sai arengu?" "Arengku e 'Legiun'," angkuěngu tau ene -- ual᷊ing kai lawọ rohkẹ̌ dal᷊akị seng simuẹ̌ e su ral᷊ungu watangenge.
42008031	Manga rohkẹ̌ daral᷊akị e měngkatewe němpẹ̌dorong sěngapam botonge tadeạu i Yesus kumbahangbe měnokol᷊i sire su Těndihe Makạpate.
42008032	Kutẹu maraning tampạ ene piạ gapaěngu wawi kapẹ̌deạ e kaěng su lengeh'u wul᷊ude. Manga rohkẹ̌ daral᷊akị e němpẹ̌dorongke si Yesus tadeạu apạmalan sire sěngapam botonge mahunsuẹ̌ su manga wawi ene. Tangu i Yesus kimirẹ e.
42008033	Ene manga rohkẹ̌ daral᷊akị e nahunsẹ̌bangke wọu tau e kụ nahunsuẹ̌ su wawi e. Kutẹu wawi sěnggapaěnge měngkatewe nahuntal᷊ang dingangu nahuntumpa wọu wiwihu tigal᷊ụ sol᷊ong dano, bọu ene něngkal᷊ěmmisẹ̌.
42008034	Manga měndal᷊ukad'u wawi e tangu seng nakasilo hal᷊ẹ̌ nariadie. Tangu i sire nahuntal᷊angke kụ němpẹ̌běkeng habarẹ̌ ene su soa ringangu su kampong nal᷊ikụe.
42008035	Mase manga taumata e nahunsẹ̌bangke němpẹ̌kakělla hal᷊ẹ̌ nariadie. I sire nahunděnta sol᷊ong anung Yesus e, kụ sene i sire nakaěbạ taumata wuhu nisěbangengu manga rohkẹ̌ daral᷊akisẹ̌ kạkaiange maraning laed'i Yesus e. I sie seng piạ pakeange ringangu naunge seng matilang. I sire měngkatewe něngkatakụ.
42008036	Ene i sire apạewen nakasilo kakakoạ e němpẹ̌bẹ̌kẹ e su manga taumata l᷊awọ e kereapa tau ene niapakapia.
42008037	Kutẹu kal᷊awọewen dal᷊ohom banuang Gerasa e měngkatewe němpẹ̌dorong tadeạu i Yesus maněntangu tampạ ene, u i sire mangkewen mạtakụ. Kụ i Yesus e tangu simakẹ e su sakaeng e mase nẹ̌sul᷊e.
42008038	Kutẹu tau nisẹ̌bangeng u rohkẹ̌ daral᷊akị e kai nẹ̌dorong si Yesus mědeạu i sie makakatol᷊e. Arawe i Yesus kai rimoloh'i sie angkuěng,
42008039	"Kapul᷊ẹ e ringangu pẹ̌běkeng apa seng kinoạ u Mawu Ruata e si kau." Tangu tau e tamai namombeng su kạguwạu soa e, apa seng kinoạ i Yesus si sie.
42008040	Su kawawal᷊ịen Yesus su sěmběkan dano e, i Sie niampangeng dingangu kararal᷊uasen sire watụ u i sire e měngkai měkẹ̌kati si Sie.
42008041	Kutẹu riměntạ e sěngkatau těmbonang u jamaatẹ̌ su tampạ ene. Arenge i Yairus. I sie mẹ̌tẹ̌těngkasanạ su těngong Yesus kụ mẹ̌kẹ̌kal᷊iomaneng sěngapam botonge tadeạu i Yesus apạdangeng su wal᷊ene,
42008042	ual᷊ingu mang sěmbaụ ene anạ e wawine kụ umbure mangawe mapul᷊o dua su taunge, seng lụhědụ. Piạ e i Yesus kạhaunge wal᷊eng Yairus, taumata l᷊awọ e měngkawe mẹ̌sẹ̌sasěngkilẹ̌ walạe wọu tampạ sude.
42008043	Wọu tal᷊oaran sire piạko l᷊ai sěngkatau wawine seng kapul᷊o duane su taunge masakị rẹ̌dal᷊engangu raha. I sie seng nakasue kěbị darotonge pẹ̌sẹ̌sal᷊imaẹ su dokterẹ̌, kaiso mang tawẹu nakapia sarang sěngkatau.
42008044	Bawine ene himaung si Yesus wọu l᷊ikudẹ̌, kụ nanenggehẹ̌ biwih'u l᷊akụ'E. Orasẹ̌ ene raral᷊eng u rahane ringangkewen napotọ.
42008045	I Yesus nakiwal᷊o, "I sai nanenggehẹ̌ Siạ e?" Tangu kěbị taumata němpẹ̌děndilẹ̌. Kutẹu i Petrus nẹ̌bera, "Tuang, kai měngkate lawọ taumata mělẹ̌liwung si Tuang; i sire měngkate mạněsẹ si Tuang!"
42008046	I Yesus něhengetang, "Kai piạ tau nanenggehẹ̌ Siạ. Iạ nakapěndang batụu piạ kuatẹ̌ simẹ̌bang bọu Iạ."
42008047	Bawine ene nakahěngangke u kakakoạ e seng kinasingkateng. Kutẹu i sie himaung kạkendene mase nẹ̌suba su těngong Yesus. Tangu i sie nẹ̌běke su taumata l᷊awọ e unụe i sie nanenggehẹ̌ si Yesus mase sakịe naul᷊e su orasẹ̌ ene lai.
42008048	I Yesus něhengetang si sie, "Anạ-Ku, ual᷊ing i kau nangimang si Siạ ute i kau seng napia. Dal᷊engke su pẹ̌darame."
42008049	Kutẹu i Yesus bẹ̌dang mělẹ̌hengetang, sěngkatau rarolohange riměnta wọu wal᷊eng Yairus e. I sie nẹ̌bera si Yairus, "Ahus'i Tuang bawine e seng nate. I Tuang maningke tawe saụ mapakasigesạ i Tuang Guru."
42008050	Sarang i Yesus nakaringihẹ̌ ene, i Sie něhengetang si Yairus, "Abe katakụ, měngkate pangimang, kụ anạu mul᷊e wue."
42008051	Sarạeng narěnta su wal᷊eng Yairus ute, i Yesus tawe nipakawala sarang sěngkatau niaparangeng dingang'E kẹ̌tạu i Petrus, Yohanes, Yakobus dingangkewen i ninang i amangu rariọ.
42008052	Ene kěbị měngkatewe mạhunsangị dingangu mạhul᷊ungkang batụu kapapateng anạ e. Arawe i Yesus něhengetang, "Abe pěmpẹ̌sangị. Dariọ ene bal᷊inewe nate, kaiso kětạeng mětẹ̌tikị!"
42008053	Ene i sire kai nahul᷊ěgen Yesus, watụ u i sire masingkạ u, i sie mambeng nate.
42008054	Bọu e i Yesus něngumpaedẹ̌ l᷊imang anạ ene kụ něluntingihẹ̌, "Pẹ̌bangungke, inang!"
42008055	Tangu rohkẹ̌ u rariọ e nẹ̌sul᷊e su anung dariọ e kụ orasẹ̌ ene lai i sie nẹ̌bangung. Bọu e i Yesus nangoro si sire pakionggoteng kaěnge rariọ ene.
42008056	Ene manga gaghurangu rariọ e mangkewen dimal᷊inaụ tạ sihinge. Kai i Yesus nẹ̌sěding i sire u kumbahang měhabarẹ̌ apan nariadị e sarang su sěngkatau.
42009001	Mawu Yesus kimui si sire mapul᷊o dua murit'E, mase nangonggọen kawasa mědeạu manguserẹ̌ rohkẹ̌ dal᷊akị dingangu mapakapian sakị e.
42009002	Bọu e i Sie něndoloh'i sire iapakapian taumata masasakị dingangu apẹ̌lẹ̌habar'u habaru mạanung kereapa Mawu Kasěllahenge mẹ̌parenta makoạ Datu.
42009003	"Abe pěmpẹ̌bawa manga apa su raral᷊engangu," angkuěng i Yesus si sire. "Abe pěmpẹ̌bawa těking, arau petang sasěmba, arau kaěng, arau roitẹ̌, arau lai manga pakeang tahạ duambaụ.
42009004	Kụ suapạewen i kamene nipakawala němpẹ̌tanạ ute pětanạe sene sarang i kamene maněntangu soa ene.
42009005	Kụ suapạewen i kamene tawe iapakawala, ute su oras'u i kamene maněntangu soa ene ute tontongko awul᷊ẹ̌ bọu laed'i kamene, ipẹ̌sahidi si sire."
42009006	Manga murit'i Yesus nahundal᷊eng mase mạngělikụ kal᷊awọu soa kụ mělẹ̌habar'u Injilẹ̌ e ringangu mạpakapian taumata masasakị su apan tampạ.
42009007	Sarạeng i Herodes mẹ̌pẹ̌parenta su Galilea nakaringihẹ̌ kal᷊awọu hal᷊ẹ̌ mạdiadi e, i sie nẹ̌bimbong. Watụ u piạ u nẹ̌bera u i Yohanes Mananahani e seng nẹ̌biahẹ̌ kapia.
42009008	Piạko l᷊ai sěnggạ nẹ̌bera, u i Elia saụ nětěngkasilo. Sěnggạ l᷊ai nẹ̌bera, u piạ sěngkatau nabi wọu manga nabi kal᷊amonane saụ nẹ̌bangung kapia.
42009009	I Herodes e ute nẹ̌bera, "Iạ seng něndoloh'u taumata nakiwusạ u těmbọ i Yohanes e. Arawe tau ěndaị e, i sai tangu i Sie? Seng lawọ takụ kinaringihẹ̌ mạanun Sie." Kụ i Herodes měngkai mědẹ̌deạ makasilo si Yesus e.
42009010	Ene manga rasulẹ̌ e něngkawal᷊ị e, kụ němpẹ̌běke si Yesus kal᷊awọu apang kinoạ i sire. Tangu i Yesus měngkatewe němaringang si sire, mase tamai ringangkewen sire nětěngkaghea sol᷊ong soan Betsaida.
42009011	Kutẹu sarangke taumata l᷊awọ nakasingkạ u kerene e, i sire němpẹ̌tuhụ si Yesus. I Sie nanarimạ i sire mase nẹ̌bisaran sire mạanung kereapa Mawu Ruata e nẹ̌parenta makoạ Datu. Kụ i Sie lai napakaul᷊en masasakị e sutal᷊oaran sire.
42009012	Sarạeng matangěllo nanětạe napihe, i sire mapul᷊o dua murit'i Yesus němpẹ̌haungke si Sie kụ němpẹ̌bera, "Tuang, tampạ ini kai naghea. Mapiawe i Tuang něndoloh'u taumata l᷊awọ iapẹ̌kaesẹ̌ mẹ̌deạu i sire nakapẹ̌deạ kaěng dingangu kawawunakeng su manga weọ e ringangu su manga kamponge tamai sini mạngělikụe."
42009013	Kutẹu i Yesus simimbang, "I kamene e apakaěng i sire e." Manga murit'i Yesus němpẹ̌bera, "Si kami ěndaung sěngapạen kate borotẹ̌ limambaụ dingangu kinạ duambua. Kụ apa i kami měnsang harusẹ̌ tamai mamělli kaěng baug'u taumata ini kěbị?"
42009014	(Kai nạung mangawe lima hiwu su kataune esẹ sene.) Mawu Yesus něhengetang su manga murit'E, "Apakaiangko i sire ěndaị e apẹ̌kamonaěng pẹ̌tahạ limang pul᷊o su kataune sěngkamonaěng."
42009015	Manga murit'i Yesus e němpẹ̌koạ ewe apan nipěhengetang i Yesus si sire.
42009016	Ene i Yesus nangal᷊ạe borotẹ̌ limambaụ dingangu kinạ duambua e mase rụdal᷊ingarạ e sol᷊ong l᷊angị e kụ nakitarimakasẹ su Mawu Ruata e. Bọu e i Sie někakakempangke borotẹ̌ dingangu kinạ e ringangkewen l᷊iman'E mase tinẹ̌gone su manga murit'E tadeạu ipẹ̌papahiạ su taumata l᷊awọ e.
42009017	Tangu i sire nahungkaěngke kěbị sarang něngkal᷊aedẹ̌. Kụ manga murit'i Yesus němpangomol᷊eng lěmbem bọu nikaěng i sire kakěpal᷊e mapul᷊o dua su luwene.
42009018	Su ěllo sěmbaụ e, piạ i Yesus měkẹ̌kal᷊iomaneng sẹ̌sane, kụ manga murit'E riměnta su anun'E. I Yesus kai nakiwal᷊o si sire, "Angkuěngkewen taumata, kai i sai Iạ e tangu?"
42009019	I sire simimbang, "Piạ u mẹ̌bẹ̌bera u kai i Yohanes Mananahani. Piạko l᷊ai mẹ̌bẹ̌berau kai i Elia, sěnggạete wue ute mẹ̌bẹ̌berau kai sěngkatau wọu tal᷊oaran manga nabing kal᷊imonane kụ saụ nẹ̌bangung kapia."
42009020	"Kutẹu angkuěngbeng kamene ute i sai wue tangu Iạ ini?" angkuěng i Yesus. I Petrus simimbang, "I Tuang kai Ratu Mananal᷊amatẹ̌ seng nirianding Mawu Kasěllahenge."
42009021	Kutẹu i Yesus něhengetang su manga murit'E, "Měngkatewe kumbahang měhabarẹ̌ hal᷊ẹ̌ ene su sarang sěngkatau."
42009022	I Yesus něhengetang l᷊ai, "Ahus'u Taumata e mal᷊aing hinong makẹ̌dang mẹ̌tatahang u sunsara ikạdirin manga matatebone ringangu manga imang těmbonange ringangkewelain manga mananěntirong agama. I Sie sarung pateěng, arawe su katěllu ěllone sarung iapẹ̌bangung kapia."
42009023	Bọu e i Yesus něhengetang su kěbị taumata apang ene sene, "I sai mapulu tumol᷊e Siạ ute harusẹ̌ mẹ̌timbul᷊eng kapulum batangenge manapuạ kuruise apang kal᷊aěllo kụ měngkatewe tol᷊e Siạ.
42009024	U i sai mapulu mẹ̌tatahangu pẹ̌bawiahe ute sarung kailangeng u pẹ̌bawiahe. Arawe i sai manarakang u pẹ̌bawiahe waug'u Iạ e, ute sarung ipakasal᷊amatẹ̌.
42009025	Apa wue gunane su sěngkatau managhuang kạguwạu dunia ini, kutẹu i sie makagholang dingangu kailangengu pẹ̌bawiahe?
42009026	Kereu i sai mạmea mangakung Iạ dingangu těntiro-Ku ute Ahus'u Taumata sarung lai mamea mangakun sie su tempong i Sie sarung duměnta ringangu kawasan'E, kụ dingangu kawasang i Amang dingangkewelain kawasan manga malạekatẹ̌ masusi e!
42009027	Kěngkasingkạko: u wọu tal᷊oarang kamene tamai ini e piạ u tawe makatemang papate e těntal᷊ang i sie reng tawe nakạsilo Mawu Ruata nẹ̌parenta."
42009028	Mangawe sěngkamisa, Yesus naněntiron manga hal᷊ẹ̌ e, i Sie namaringang i Petrus, i Yohanes dingangi Yakobus simaka wul᷊ude, kụ nẹ̌kal᷊iomaneng.
42009029	Kutẹu piạ e i Yesus mẹ̌kẹ̌kal᷊iomaneng sene, ghatin'E nẹ̌bal᷊ui ringangu pakeang'E kụkerong nẹ̌těngkawira.
42009030	Ene sěngkal᷊ěndị e piạ taumata ruang katau i Musa rẹ̌duan Elia nẹ̌těngkasilo su ral᷊ungu tualagẹ̌ bọu sorga. I sire mạhumbisaran Yesus mạanung kapapohong'E seng tawẹ karěngụe lai sarung dal᷊engang'E su Yerusalem.
42009032	Su tempo ene i Petrus dingangu manga hapị e mẹ̌tẹ̌tikị, sěngkianu něngkapuko ringangu nakasilo si Yesus siměnnang dingangu ruang katau mạhundarisi dingang i Sie.
42009033	Ene piạ e i rẹ̌dua e mẹ̌tẹ̌tal᷊eịen Yesus tangu i Petrus e kai nẹ̌bera si Yesus, "Tuang Guru, napiang koạ e i kitẹ sini. Mapiangbe i kami měndarisị sello tatěllu: sěmbaụ si Tuang, sěmbaụ si Musa ringangu sěmbaụ l᷊ai si Elia." (I Petrus nẹ̌bera kerene wěga wue kai apa iwẹ̌berane.)
42009034	Kutẹu i Petrus kạpẹ̌berane, piạ e winawa kụ nangěllung si sire, hakịu i sire něngkatakụ.
42009035	Kutẹu wọu winawa ene kinaringihẹ̌ tingihẹ̌ mẹ̌bẹ̌bera, "Ini e Ahusẹ̌-Ku pinile-Ku. Pẹ̌daringihẹ̌ si Sie!"
42009036	Sarạeng tingihẹ̌ ene nangẹ̌dung, i sire nakasilọe si Yesus sẹ̌sane sene. Manga murit'i Yesus měngkatewe něnděmmasu kěbị ene, dingangu tawe němpẹ̌běke si sai-sai apang kụ seng kinasilon sire.
42009037	Sěngkariọěllone i Yesus dingang i sire těllu murit'E kạpahunděsunge wọu wul᷊ude ene, kụ gapaěng u taumata l᷊awo mạněnsomahẹ̌ si Yesus.
42009038	Sěngkatau esẹ bọu tal᷊oaran taumata l᷊awọ e nẹ̌pal᷊ehe, "Tuang Guru, tul᷊ungko kakěllai anạku -- kai mang sěmbaụ ene anạku e!
42009039	Kamageng rohkẹ̌ dal᷊akị sumake si sie, i sie měngkatewe pẹ̌sěngkianu mẹ̌pẹ̌pal᷊ehe ringangu wadang e iapẹ̌kẹ̌kahimbẹ̌sọ e hakịu mẹ̌nẹ̌něbu mohonge. Rohkẹ̌ ene měngkatewe mạpakạbaụ i sie ringangu tawe sumẹ̌bang bọu anune!
42009040	Iạ seng bọu nẹ̌dorong su manga murit'i Tuang, apạnokol᷊'u rohkẹ̌ ene, kaiso i sire mang ta makakoạ."
42009041	I Yesus simimbang, "Bal᷊inewe mal᷊ongkọ i kamene ini! I kamene mang těngadẹ̌ taumata makakal᷊ubengkọ dingangu tawe mangimang! Delaing kạděngụe Iạ harusẹ̌ mẹ̌tanạ dingangi kamene ringangu mẹ̌tingkědang i kamene? Ramahịe wawa anạu ene!"
42009042	Kutẹu rariọ buhụe lụhaung si Yesus, rohkẹ̌ dal᷊akị e mapẹ̌dẹ̌dal᷊ahintụ i sie hakịu wadange mapẹ̌kakahimbẹ̌sọe. Kụ i Yesus nangoro rohkẹ̌ dal᷊akị ene pasẹ̌bang kụ dariọ e napiạe. Mase rariọ ene nịsasul᷊e si amange.
42009043	Kěbị taumata e mangkewen němpẹ̌dal᷊inaụ nakasilo kawasan Duata e kawe kereng kawantuge. Su tempong i sire měngkatewe wẹ̌dang měngkạherangu nakasilo apang kěbị kẹ̌koateng'E, ute i Yesus něhengetang su manga murit'E,
42009044	"Pẹ̌kakěllako pakapia-pia kụ ariẹbe kiwul᷊ei manga hengetang-Ku ini: Ahus'u Taumata e sarung isarakang su kawasan taumata e."
42009045	Arawe manga murit'i Yesus e tawe nakaěnna waweran'E e. Kụ hal᷊ẹ̌ ene měngkai mạdal᷊irung si sire, madiringu i sire makaěnna. Kutẹu i sire ghụgoẹ̌ makiwal᷊ong hal᷊ẹ̌ ene si Sie.
42009046	Su tal᷊oaran manga murit'i Yesus měmpẹ̌dẹ̌darendeh'u mạanung měnsang i saị e wọi sire kạguwakenge.
42009047	I Yesus masingkạu tiněnnan sire, hakịu ene i Sie nangal᷊ạ sěngkatau rariọ kạdodọ kụ niapararisịe su rẹ̌duh'E.
42009048	Mase i Sie něhengetang su manga murit'E, "I sai manarimạ u rariọ ini ual᷊ing u Iạ e mangal᷊ene ute měnarimạ u Iạ. Kụ i sai měnarimạ u Iạ e, ute měnarimạ i Sie kụ něndoloh'u Iạ e. Batụu i saing kakạdọdokang e su tal᷊oarang kamene e, i sie kai kạguwakenge!"
42009049	I Yohanes nẹ̌berau, "Tuang, i kami nakasilo piạ tau mạnokol᷊u setang su ral᷊ungu arengi Tuang, kụ i kami nẹ̌sěding i sie, watụ u i sie wal᷊inewe wọ'i kitẹ."
42009050	"Abe pẹ̌sẹ̌ding i sie," angkuěng i Yesus si Yohanes dingangu manga murit'i Yesus wal᷊ine, "u i sai tawe rumokạ si kamene, ute su sěmbẹ̌kang kamene."
42009051	Ene sarạeng maraning tempone i Yesus mahengkẹ sol᷊ong sorga, i Sie namutusẹ̌ tadeạu makoạ sol᷊ong Yerusalem.
42009052	Tangu i Sie rimolohen tau niapangal᷊imona si Sie. I sire apan nirolohẹ̌ ene nahundal᷊engke, mase nahunsuẹ̌ e su kampong sěmbaụ su Samaria mědeạu měndiahing kěbị ene si Yesus.
42009053	Kaiso i sire su kampong ene tawe manarimạ i Yesus, batụu mamben mal᷊ahẹ-lahẹ u i Sie kawe kạdal᷊enge sol᷊ong Yerusalem.
42009054	Tangu, su tempong manga murit'i Yesus kụ i Yakobus dẹ̌duan Yohanes nasingkạeng hal᷊ẹ̌ ene, i sire němpẹ̌berạ e, "Mawu, kawe Mawu mapulu, i kami mẹ̌gahagho tadeạu piạ putung ěnaẹ katěntung bọu l᷊angị kụ panutung si sire ini e?"
42009055	I Yesus nẹ̌biling, mase namal᷊ěndihẹ̌ si rẹ̌dua e.
42009056	Bọu e i sire něngkakoạ e sol᷊ong kampong bal᷊ine.
42009057	Kutẹu i Yesus dingangu manga murit'E kạpahundal᷊enge, piạ tau nẹ̌bera si Yesus, "Tuang, iạ mapulu tumol᷊e si Tuang suapạewen dal᷊engangu e!"
42009058	I Yesus simimbang, "Dal᷊ugẹ̌ e piạ liange ringangu manụ u kinoaěng e piạ pangangěllungange, arawe Ahus'u Taumata ute tawẹ u pangirul᷊umang u těmbọ e."
42009059	Mase i Yesus něhengetang su sěngkatau wal᷊ine, "Tol᷊ẹ e si Siạ." Arawe tau e nẹ̌bera, "Tuang balako iạ mapul᷊ẹ kal᷊imona mělẹ̌bing i amangku e."
42009060	Yesus simimbang, "Balạe taumata nate e apělẹ̌bing u taumatane nate sẹ̌sane. Arawe i kau, rakọ e kụ pangekeng habar'u Mawu Ruata seng nanětạ e nẹ̌parenta."
42009061	Piạ l᷊ai sěngkatau wal᷊ine nẹ̌bera, "Tuang, iạ mapulu tumol᷊e si Tuang, kụ balako iạ mapul᷊ẹ kal᷊imona mědeạu mẹ̌katạ."
42009062	Yesus něhengetang su tau ene, "Kụ seng nanětạ němungkalang ěntana e, mase mẹ̌bihu sol᷊ong l᷊ikude, ute tawe hinone makoạ komol᷊angu umat'u Mawu Ruata."
42010001	Bọu ene Mawu e nanẹ̌bọ lai pitum pul᷊o murit'E wal᷊ine, mase něndoloh'i sire tahạ duang katau niapangal᷊amona si Sie su apan soa ringangu tampạ sarung karěntaěng'E.
42010002	"Buane kụ sarung i pěnsạ e mal᷊awọ," angkuěng'E si sire, "arawe mamaměnsạe kětạeng mahal᷊i. Batụu ene pěmpẹ̌dorongke su Taghuange tadeạu i Sie měndoloh'u mělahal᷊ẹ̌ e mẹ̌deạu manipo wuane.
42010003	Ho! dakọe pěmpahundal᷊engke! kụ ene ěng! Iạ měndoloh'i kamene tabidạu rumba sutal᷊oaran dal᷊ugẹ̌.
42010004	Abe pěmpẹ̌bawa kawihu roitẹ̌, arau ponde arau sapatu. Abe pěngẹ̌dung sutal᷊oaran dal᷊eng kụ měmpẹ̌tabeạ su sarang sěngkatau.
42010005	Kamageng i kamene rumangeng su wal᷊e, pěmpẹ̌bera kal᷊imona, 'Karimạko piạ pẹ̌darame su wal᷊e ini.'
42010006	Kụ kereu sene piạ taumata mapulung pẹ̌darame, ute tạbeạu pẹ̌daramenu e měngkai matanạ si sie. Kereu tala ute, saụewe wal᷊ị kapia tạbeạu pědaramenu ene.
42010007	Kụ kěngkatanạ su wal᷊e sěmbaụ ene. Pěmpanarimạ apang kụ nisiliwirẹ̌ sene si kau, batụu i sai měmẹ̌munara e hinone wue makahombang bawaehe. Abe pěmpangal᷊ing bọu wal᷊e sěmbaụ sol᷊ong bal᷊e wal᷊ine.
42010008	Kereu i kamene ruměnta su soa sěmbaụ kụ sene i kamene nitarimạ dingangu mapia ute, kaěngke apang nisadia sene si kamene.
42010009	Apakaul᷊eko taumata apang masasakị su soa ene kụ pěmpẹ̌habarẹ̌ko su taumata sene, 'Mawu Ruata e seng masanggidu tempone mẹ̌parenta makoạ Datu su tal᷊oarang kamene.'
42010010	Arawe kamagengu i kamene ruměnta su soa sěmbaụ kụ sene tawe nitarimạ ute, pahunsẹ̌bang sol᷊ong dal᷊eng kụ pěmpẹ̌bera,
42010011	'Saral᷊aing awul᷊u soang kamene riměkạ su laed'i kami e, tontongangbeng kami e makoạ tatiala si kamene. Kụ kěngkasingkạko u kai seng maranin tempone Mawu Kasěllahenge manětạ mẹ̌parenta makoạ Datu su tal᷊oarang kamene!'
42010012	Pẹ̌tahěndungko, su Ěllong Kiamatẹ̌, tau Sodom sarungbe limembong kal᷊owokange ampungang u Mawu Ruata sul᷊ungu taumatan soa ene!"
42010013	"Kaěngkěhang i kamene, Korazim! Dingangu kaěngkěhang i kamene Betsaida! Kereu manga apa makạl᷊aherang kụ seng nikakoạ su tal᷊oarang dua e seng nịkakoạ su soan Tirus dingangu Sidon ěngkudeng manga taumata pai sene seng marěngụ němpẹ̌tobatẹ̌ bọu kal᷊awọu rosan sire, kụ němpěluheng pakeangu lutu ringangu němpěnawuh'u awul᷊ẹ̌ su wowon těmbo i sire.
42010014	Maěndokangbe tau Tirus dingangu Sidon ampungang u Mawu Ruata sul᷊ungu i kamene, su Ěllong Kiamatẹ̌.
42010015	Dingangu i kamene Kapernaum! I kamene mạngiral᷊ingu i kamene kai sarung masapuạ sol᷊ong sorga? Tala! I kamene sarung irěmmẹ sarang naraka!"
42010016	Mase Mawu Yesus něhengetang su manga murit'E, "I sain dụdaringihẹ̌ si kamene, rudaringihẹ̌ Siạ. I sai mạnuhud'i kamene, kai manuhudu Iạ, kụ lai mạnuhud'i Sie rimolohu Iạ e."
42010017	I sire pitum pul᷊o muritẹ̌ e něngkawal᷊ịbe ringangu naungi sire maral᷊uasẹ̌ kahěngang. "Mawu," angkuěng i sire, "kal᷊ingung manga rohkẹ̌ daral᷊akị e sụsasuměllung si kami kahiang pěmamarentang kami e si sire su areng u Mawu!"
42010018	Mawu Yesus simimbang, "Iạ e nakasilo setang ěnnaẹ nanawo wọu l᷊angị kere kilạ.
42010019	Kěngkasingkạko! I kamene seng Takụ nionggotangu kawasa tadeạu i kamene makatahịda těmpu ringangu i ninangu l᷊ipang dingangkewe mamẹ̌di kạguwạu wuntuangu rokạ, kụ mambeng ta makapẹ̌kapura si kamene.
42010020	Maning seng kerene, abe pahul᷊uasẹ̌ ual᷊ingu manga rohkẹ̌ daral᷊akị e sụsasuměllung si kamene. Ěndokang i kamene pěmpahul᷊uasu u areng i kamene mạbawohẹ su sorga."
42010021	Su orasẹ̌ ene lai i Yesus limuasu Rohkẹ̌ u Ruata e nẹ̌karadiahang si Sie. I Yesus něhengetang, "Amang, Mawu kawasang l᷊angị dingangu dunia! Iạ makịtarimakasẹ si Kau watụ u kěbị ini ipakạpěnis'u taumata mapapande ringangu matatahuěnna, kaiso kareạu mang nilahẹ u su kal᷊awọu taumata reng ta nạsikol᷊a. Ene e makal᷊uasẹ̌ naung i Amang.
42010022	Patikụ sạbarang seng nisarakang i Amang si Siạ. Tawẹu sarang sěngkatau masingkạ u Ahusẹ̌ kětạewen i Amang'E. Tawẹu l᷊ai masingkạ i Amang mantịewen Ahusẹ̌ e dingangu i saịewen i kapulung Ahusẹ̌ e pělahekangu i Amang'E."
42010023	Mase i Yesus nẹ̌bihu su manga murit'E, bọu ene něhengetang si sire hala, "Kariangkamang i kamene watụ u seng nakasilo apan nikasilong kamene orasẹ̌ ini.
42010024	Kai pẹ̌tahěndung bue: Lawọ nabi ringangu ratu mapulu makasilo apang kinasilong kamene orasẹ̌ ini, kaiso tawe ikasilon sire. I sire mapulu rumaringihẹ̌ apang kinaringih'i kamene orasẹ̌ ini, kaiso tawe ikaringih'i sire."
42010025	Bọu e piạ sěngkatau mananěntiro agama nẹ̌buạ měnangkạ si Yesus. I sie nakiwal᷊o, "Tuang Guru, kai měkapurạe iạ e tadeạu makahombang pẹ̌bawiahẹ̌ patutune ringangu kakalẹ̌ e?"
42010026	I Yesus simimbang, "Apa tangu mạbawohẹ su ral᷊ungu Winohẹ Susi? Kerea tiněnnanu su hal᷊ẹ̌ ene?"
42010027	Tau ene simimbang, "Kěndagẹ̌kon Mawu Ruatanu ringangu kạguwạu naungu, ringangu kạguwạu kuat'u kụ dingangu kaguwạu laěnnanu kụ kěndagẹ̌kong kasanggidangu mẹ̌sul᷊ungu i kau kuměndagu watangengu."
42010028	"Sasimbangu e nihino," angkuěng i Yesus. "Pẹ̌koạko kerene kụ i kau sarung mẹ̌biahẹ̌."
42010029	Kai mananěntiro agama ene mapulu mẹ̌těngkahinom batangenge. I sie nakiwal᷊o, "I sai wue kasanggidangku e?"
42010030	Yesus simimbang, "Piạ sěngkatau esẹ diměsung bọu Yerusalem sol᷊ong Yerikho. Su tal᷊oaran dal᷊eng i sie nihombangengu taha pěngaho, nihampasẹ̌ kal᷊awọu rarotonge, nịbawawẹ̌bahẹ̌ sarang masarạ mate, mase niwala ral᷊imbatange su ral᷊eng dingangu lesẹ e ghẹ̌guwạ.
42010031	Nẹ̌sarětạ u l᷊ai sěngkatau imang narěsungu ral᷊eng ene. Kutẹu i sie nakasilọe tau ene, i sie měngkatewe limihi pai wọu sěmběkane kụ měngkai rimal᷊eng.
42010032	Kerene lai ringangu sěngkatau hiten tau Lewi e rudẹ̌sung sene, suapạewen nikasilone tau ene, nihaungange kapẹ̌pẹ̌patehe si sie. Kaiso i sie nětěngkaghea sarang sěmběkan dal᷊eng, mase měngkate rimal᷊eng.
42010033	Arawe wọu ene piạko l᷊ai sěngkatau wọu Samaria nasahe sural᷊eng ene. Sarạeng kinasilone tau ene, ute naunge měngkatewe nẹ̌kakal᷊ẹ̌kaden tatal᷊ěntụ.
42010034	Kụ měngkatewe tamai himaung tau e mase namurěsi manga lesẹ e niuhasu anggorẹ̌ kụ niundangengu lana, bọu e naměkisẹ̌ manga l᷊esẹ ene. Mase i sie něnduịu tau ene su wowong kalidene sẹ̌sane, kụ niẹ̌ntudẹ̌ su wal᷊e kawawunakeng dingangu nipạdul᷊iange.
42010035	Sěngkariọěllone i sie něngukahẹ̌ doitẹ̌ sal᷊aka ruang kal᷊ěpa kụ nitẹ̌gone su taghuangu wal᷊e e apidu nẹ̌bera, 'Padul᷊ie wue i sie kụ apạeweng manga wawaehẹ̌ bal᷊ine ute, sarung takụ baehang kereu iạ mawal᷊ị kapia sini.' "
42010036	Bọu e i Yesus něngěnsuẹeng běkene ringangu kakiwal᷊o ini, "Bọu i sire těllu ene i saị e su ěnnanu nakoạ kere tau kasanggidange wọu tau nihampasẹ̌ e?"
42010037	Mananěntiro agama e nikiwal᷊ongu ene simimbang, "Tau kụ seng timal᷊ěntụ u tau ene!" "Ho, dakọe kụ pěkoạ e kerene lai!" angkuěng i Yesus.
42010038	Bọu e i Yesus dingangu manga murit'E nẹ̌saụewe rimal᷊eng kụ narěntạ e su kampong sěmbaụ. Sene piạ sěngkatau wawine arenge i Marta, nighausang i Sie sol᷊ong bal᷊ene.
42010039	I Marta piạ tuarine arenge i Maria. I Maria e kimaiangke maraning Mawu Yesus dụdaringihẹ̌ manga těntiron'E.
42010040	Arawe i Marta e měngkatewe matasibung hal᷊ẹ̌ u wal᷊e. I sie himaung si Yesus kụ nẹ̌bera, "Mawu, apa Mawu ta mẹ̌sasěmpị si Maria naněntangu hal᷊ẹ̌ pinakihal᷊ẹ̌ si siạ sẹ̌saku? Dolohẹ̌ko i sie pẹ̌tul᷊ungu iạ!"
42010041	"Marta, Marta!" angkuěngu Mawu. "I kau měngkatewe ghụgěnggang dingangu tasibu mẹ̌tẹ̌tiněnnan hal᷊ẹ̌ lawọ;
42010042	sěmbal᷊iau hal᷊ẹ̌ kahumotongange mang sěmbaụ. Kụ i Maria seng namile apang kapiaěnge, kụ tawe sarung ikaal᷊ạ wọ'i sie."
42011001	Su sěnsul᷊e tempo i Yesus měkẹ̌kal᷊iomaneng su tampạ sěmpalang. Sarạeng nasueng kal᷊iomanenge tangu, sěngkatau wọu tal᷊oarang manga murit'E nẹ̌bera, "Mawu kěnang těntiroi i kami mẹ̌kal᷊iomaneng kerẹewe i Yohanes naněntiro manga murite měmpẹ̌kal᷊iomaneng."
42011002	Tangu i Yesus něhengetang si sire, "Kereu i kamene měmpẹ̌kal᷊ioameng ute, pěmpẹ̌bera kere ini, 'Amang, i Kau e Ruata mang Sěmbaụ. Karimạko i Kau sẹ̌sěmbaěng dingangu lẹ̌adateng.
42011003	Gělirengkon biah'i kami měllo-měllo kerẹewe ghẹ̌gausang i kami.
42011004	Ampungeko kal᷊awọu rosang kami, batụu i kami lai mẹ̌ngẹ̌ngampung su taumata apan měmpẹ̌sẹ̌sal᷊a si kami. Dingangu abe wala i kami kailangengu pangangimang su tempong i kami sẹ̌sal᷊ukateng.' "
42011005	Yesus něhengetang su manga murit'E, "Kereu piạ sěngkatau wọu tal᷊oarang kamene kụ makoạ sol᷊ong bal᷊en hapịe kẹ̌kal᷊oarane kụ mẹ̌berau, 'Hapị, měngědangko borotẹ̌ u těllum baụ,
42011006	u piạko hapịku kạl᷊ěngange wuhu-wuhu rarangeng su wal᷊e kụ iạ e tawẹ u ipẹ̌sake si sie!'
42011007	Kụ kereu hapị u nirěntaěngu ene sumimbang kere ini, wọu ral᷊ungu wal᷊ene, 'Abe pẹ̌taghal᷊i si siạ! Tukadẹ̌ seng nịpapal᷊e kụ i kami tahanạ kai seng mẹ̌tikị. Iạ tawe makawangung dingangu tawe makaghěllịu apa-apa si kau.' "
42011008	"Mase kerea?" angkuěng i Yesus tuhụe. "Iạ maul᷊ị! Maningbe lai i kau hapịe, kai mang tawe mapulu i sie mẹ̌bangung dingangu měgěllịu apa-apa si kau. Kai ual᷊ingu i kau měngkate hanesẹ̌ mẹ̌dẹ̌dorong dingangu wěgawen mamea e ute maral᷊e mang mẹ̌bangung kụ mangonggọu apang gausangu.
42011009	Kụ, Iạ mẹ̌bera si kamene: Pěmpẹ̌dorongke, tangu i kamene sarung onggol᷊ang; pěmpẹ̌deạ, kụ i kamene sarung makareạ; pěmpanengkohẹ̌ kụ tukadẹ̌ e sarung topẹěng.
42011010	Ual᷊ingu i sai mẹ̌gausẹ̌ e sarung makatarimạ; i sai mědeạ sarung makahombang, dingangu i sai manengkelẹ̌ e sarung topẹěng.
42011011	Sutal᷊oarang kamene, apa piạ i amang kụ mẹ̌gěllị u těmpu su anạ e, kereu i sie mẹ̌dorong kinạ?
42011012	Arau měgěllịu wakunang kereu i sie mẹ̌dorong tělluhẹ̌?
42011013	Maningbe i kamene ral᷊akị, i kamene masingkạ l᷊ai mẹ̌gěllị u apang mapia su anạu. Dumakelengbe lai i Amang su Sorga! I Sie sarung mangonggọ u Rohkẹ̌'E si sire apan mẹ̌gẹ̌gausẹ̌ si Sie!"
42011014	Piạ su sahěllo, i Yesus mạnokol᷊u rohkẹ̌ dal᷊akị bọu sěngkatau mou. Sarạeng rohkẹ̌ dal᷊akị ene simẹ̌bang, tau e nanětạe nakawera. Lawọ taumata mangkewen měngkạherang,
42011015	kaiso piạ u němpẹ̌bera, "I Sie makạpěnokol᷊u rohkẹ̌ dal᷊akị e ual᷊ingu kawasang Beelzebul těmbonangu rohkẹ̌ dal᷊akị e."
42011016	Piạ lai i sire wal᷊ine kụ mapulu měmpěnangkạ si Yesus, kụ i sire mědẹ̌dorong tadeạu i Sie apẹ̌kẹ̌koạ sěmbaụ tanda makạl᷊aherang kere makoạ tatialang kai i Sie riměnta wọu anun Duata.
42011017	Kai i Yesus masingkạu tiněnnan sire. Tangu i Sie něhengetang si sire, "Kereu piạ kararatuang sěmbaụ kụ napahiạ su ral᷊ungu pirang kamonaěng kụ mẹ̌dẹ̌daral᷊ai sěmbaụ su wal᷊ine ute kararatuang ene tawe tumei. Dingangu anạ u sěmbaụ kụ napahiạ-pahiạ ringangu lai mẹ̌dẹ̌daral᷊ai sěmbaụ su wal᷊ine sarung magholang.
42011018	Kerene lai su ral᷊ungu kararatuangu setang; kereu piạ sěngkamonaěng měndokạ l᷊ai kamonaěnge wal᷊ine, ute kararatuang ene mambem mahaka. I kamene němpẹ̌bera u Iạ manokol᷊u rohkẹ̌ dal᷊akị ual᷊ingu kawasan Beelzebul.
42011019	Kamageng kerene kai ringangu kawasang sai wue manga murit'u manokol᷊ẹ̌ rohkẹ̌ daral᷊akị e? Manga murit'u e sẹ̌sane napakal᷊ahẹ u i kamene kawe nẹ̌sal᷊a!
42011020	Arawe Iạ e nanokol᷊u rohkẹ̌ dal᷊akị dingangu kawasang Duata kụ ene mangal᷊em Mawu Ruata e seng kạpěnětạe mẹ̌parenta sutal᷊oarang kamene.
42011021	Kereu sěngkatau matoghasẹ̌ dingangu mangkewen něpapanganghidẹ̌ natimu mělẹ̌hapa wal᷊ene sẹ̌sane tangu kal᷊awọu rarotonge tawe mẹ̌kapura.
42011022	Kai kereu piạ u sěngkatau limembong katoghase měndokạ dingangu mamatạ si sie, tangu tau limembong matoghasẹ̌ ene mangal᷊ạ patikụ aghidẹ̌ nạung pạngumbalaěngu taghuang bal᷊e e, mase mẹ̌papahiạu kal᷊awọu sạbarang ene.
42011023	I sain bal᷊ine ringang-Ku, mamben těngadẹ̌ dumokạ Siạ, kụ i sain tawe mẹ̌sumbala si Siạ ute mambeng makagholang hal᷊ẹ̌-Ku!"
42011024	"Kamagengu rohkẹ̌ dal᷊akị e maněntang u pẹ̌sěngkatau, rohkẹ̌ ene mẹ̌tẹ̌těllạmaeng su wanua mamara mang kạpẹ̌deạ e tampạ pangirul᷊eng, kaiso i sie mang makahombang. Ual᷊ingu ene i sie něberau, 'Iạ mẹ̌sul᷊ẹ e su wal᷊eku takụ nilintukang!'
42011025	Su tempo i sie masongọe sene, sěngkahombange wal᷊e e nawurěsi ringangu maatorẹ̌.
42011026	Mase i sie rimal᷊eng kụ němaringang i sire pitu rohkẹ̌ bal᷊ine kụ limembong karal᷊aị e wọ'i sie. Bọu e i sire nahunsuẹ̌ e su ral᷊ungu tau ene kụ něngkatanạ sene. Dingangu samurine kakakoạ u tau ene měngkate limembong dal᷊aị bọu kal᷊amona."
42011027	Sarạeng i Yesus něhengetang kerene sěngkatau wawine wọu tal᷊oaran taumata l᷊awọ ene nẹ̌bera si Yesus, "Kariangkamang bawine kụ nipẹ̌pohiama ringangu nisusuang'U!"
42011028	Arawe i Yesus simimbang, "Měngkai limembong makariangkamang i saing kụ mararingihẹ̌ su hengetangu Mawu ringangu měkẹ̌koạ ene!"
42011029	Ene piạ e ghapaěngu taumata l᷊awọ e kapẹ̌tẹ̌tal᷊ipurunge si Yesus, i Sie naněpaseng hengetang'E angkuěng, "Kai apa karal᷊akị umatẹ̌ orasẹ̌ ini. I sire měgẹ̌gausẹ̌ tanda makạl᷊aherang tadeạu i sire měmpangimang si Siạ, kaiso i sire tawe onggotang sarang kạdiongeng sěmbaụ, kětạewen tandang kal᷊aherangu Nabi Yunus.
42011030	Kerẹewe Nabi Yunus nạung nakoạ kal᷊aherang su taumatan soan Niniwe, kerene lai Ahus'u Taumata sarung makoạ sěmbaụ tandang kal᷊aherang baugu taumata su tempo ini.
42011031	Su Ěllong Kiamatẹ̌ Datum banuan sěmběkan Timuhẹ̌ sarung mẹ̌bangung dingangkeweng manga taumatang orasẹ̌ ini kụ mangěnsilẹ̌ si sire. Kai mědeạu makakaringihẹ̌ kapanden Salomo e, Datu ene hinong dumal᷊eng marau kahěngang bọu pondol᷊'u dunia. Arawe ěndaung orasẹ̌ ini piạ l᷊ai limembong kasariane wọ'i Salomo.
42011032	Su Ěllong Kiamatẹ̌ taumatan Niniwe sarung mẹ̌bangung sěngkakawangung dingangkewen taumatan orasẹ̌ ini kụ měngěnsilẹ̌ si sire, batụu tau Niniwe e němpẹ̌tobatẹ̌ bọu manga rosan sire piạ i Yunus e něnasa si sire. Kutẹu ěndaung sini e kai nạung piạ u limembong kasariane wọ'i Yunus."
42011033	"Tawẹ apa taumata měndikọ sol᷊o mase takateng arau nilingkuwangu wěnsadẹ̌. I sie hinong maměllọu sol᷊o ene su pěnanol᷊oěng mẹ̌deạu apam mahunsuẹ̌ makasilowe tualagẹ̌.
42011034	Mata e kai sol᷊om badang. Kereu matanu e mapia, ute kạguwạu wadangu e měngkawe matualagẹ̌. Arawe kereu matanu e marěndung ute kaguwạu wadangu e mal᷊aing marěndung.
42011035	Ual᷊ingu ene pakapia wue, mạdiring tualagẹ̌ si kau e makoạ kararěndung.
42011036	Kereu kạguwạu wadangu e matualagẹ̌ kụ tawẹu sarang sěmpalang marěndung, ute měngkatewe matiwatu sěngkakatualagẹ̌ mẹ̌sul᷊ungkewen kereu i kau kasaramengu tualag'u sol᷊o e."
42011037	Sarạeng i Yesus nasuẹen hengetang'E, kutẹu sěngkatau Farisi něnotẹ̌ i Sie kumaěng su wal᷊ene. Tangu i Yesus rimangeng kụ kimaěng sene.
42011038	Tau Farisi měngkate rimal᷊inaụ nakasilo si Yesus tawe manga nanguhasẹ̌ l᷊iman'E kal᷊imona, tụtuhụ tiahan agama.
42011039	Ual᷊ingu ene Mawu e něhengetang si sie, "I kamene mang kahěngang tau Farisi nanarang manguhasẹ̌ l᷊ainumang dingangu tal᷊ẹ̌tugu lamạ, arawe su ral᷊ung i kamene kawe napenẹu pěngangahěbụ dingangu kararal᷊aị.
42011040	I kamene kai wodo! Kụ kai wal᷊inewe Mawu Ruata ho nẹ̌koạ l᷊ikude ene mal᷊aing dal᷊unge?
42011041	Kụ apan su ral᷊ungu l᷊ainumang dingangu kakěntul᷊ang ene e kai harusẹ̌ ionggọ i kamene su manga tau kasiang. Dingangu kakakoạ ene kěbị sarung makawurẹ̌si si kamene.
42011042	Kaěngkěhang i kamene tau Farisi! I kamene mạngonggọu katahạpul᷊ong kapahiakeng bọu sasuang i kamene kere manga salasi ringangu walakama arau lai manga rampa wal᷊ine su Mawu Ruata e, arawe kaadilẹ̌ dingangu kakěndagẹ̌ su Mawu Ruata e lẹ̌lihiang i kamene. Sěmbal᷊iau kai ene hinone sěmpikang i kamene ringangu abe pamalan lai wal᷊ine.
42011043	Kaěngkěhang i kamene tau Farisi! I kamene puluang kumaiang su tampạ kapiange su wal᷊eng pẹ̌kakal᷊iomanengang dingangu puluang tabeakeng su manga pasarẹ̌.
42011044	Kaěngkěhang i kamene! I kamene mẹ̌sul᷊ungu lẹ̌bing tạu pẹ̌kiral᷊aěnge kụ lẹ̌l᷊indangu taumata ual᷊ingu ta kinahěnganeng."
42011045	Piạ e sěngkatau mananěntirong agama nẹ̌bera si Yesus, "Tuang Guru, ual᷊ingu waweranu ene, i Tuang e mal᷊aing nakasamedẹ̌ si kami!"
42011046	Mawu Yesus simimbang, "Kaěngkěhang i kamene lai, manga mananěntirong agama! I kamene měnẹ̌nuntụ manga hal᷊ẹ̌ masasẹ̌gadẹ̌ dingangu mělẹ̌lěngkangu atorang mawawěhạ, arawe i kamene hala mang tawe makatul᷊ung sarang manga kạdodọ-dodọ su apan tumatuhụe.
42011047	Kaěngkěhang i kamene! I kamene měmpẹ̌kẹ̌koạ ěndụ u watung manga nabi, u mahunẹu mang nipateng manga i upung i kamene.
42011048	Kụ i kamene hala nangaku u i kamene l᷊ẹ̌lahimpuluangu apan seng nikoạ u manga i upung i kamene; mambeng i sire němpamate manga nabi e kụ mang i kamene měmpẹ̌koạ ěndụ u watune.
42011049	Kai ene hakịu Kapelesan Mawu Ruata e nẹ̌bera, 'Iạ sarung měndolohẹ̌ si sire manga nabi ringangu manga rarolohang-Ku; sěnggạ e sarung pateěng dingangu sěnggạe wue sarung tumbiagheng!'
42011050	Mawu Ruata e nẹ̌koạ kerene e mědeạu taumata orasẹ̌ ini e ihukung ual᷊ingu pěmamate seng nikoạ su patikụ nabi rokeng pamamahẹ̌tang dunia,
42011051	nanětạ bọu pěmamate si Habel sarạeweng pěmamate si Zakharia, kụ nariadi su wěllạ u pananěmbaěnge ringangu Wal᷊em Mawu Ruata. Pěmpangimangko: Taumatang orasẹ̌ ini mambeng ihukung ual᷊ingu kěbị ene.
42011052	Kaěngkěhang i kamene manga mananěntirong agama! Kakunsịu mamuka tukad'u kasingkạ e mạdaresọ si kamene, arawe i kamene hala mạdiri měmpahunsuẹ̌ su ral᷊unge mědeạu makaěbạ kasingkạ ene. Su sěmběkane i kamene měngkate mẹ̌nahaghe taumata apạewen mapulu sumuẹ̌!"
42011053	Ene, sarạeng i Yesus naněntangu tampạ ene, manga mananěntirong agama ringangu manga tau Farisi e němpẹ̌buheang maihạ si Yesus. Kụ i sire nanětạ e měngẹ̌ngal᷊ạ bera si Sie tadeạu i Sie mẹ̌bisarang kal᷊awọu sạbarang.
42011054	Kụ su tempo ene i sire kapẹ̌pẹ̌patehe si Sie mapia-pia waugu pěnamekangu sal᷊a su apan manga wawera-Ne.
42012001	Měngkatewe ringangu hiwune kal᷊awọu taumata měmpẹ̌sẹ̌sasěngkilẹ̌ hakịu seng piạ u kẹ̌katahidaěng laede. Těntal᷊ang manga taumata reng měmpẹ̌dẹ̌dahěmung, i Yesus něhengetang su manga murit'E, "Pěmpẹ̌teghang bue su l᷊ahaes'u tau Farisi, mangal᷊ene i sire kai měmpạmělle.
42012002	Tawẹ apa mạl᷊ahěmbung kụ tawe lekesang dingangu tawẹ apa mạdal᷊irung kụ tawe kasingkateng.
42012003	Apan niwerang kamene su tempong hěbi sarung karingihẹ̌ su tempong ěllo; kụ apạewen nisiang i kamene su ral᷊ungu kamarẹ̌ makakunsị sarung iwohang pakapěpidẹ̌."
42012004	"Manga hapị pěmpẹ̌tahěndung bue! Abe katakụ si sire apan měmpạmate wadange, kaiso kawe tawe makapẹ̌kapura mapal᷊iung ene.
42012005	Mapiangbe Iạ maněntiro si kamene i sai hinong ikẹ̌katakụ i kamene. Kěngkatakụ su Mawu Ruata! Watụ u wọuten namate, i Sie kawasa lai měhipe su ral᷊ungu naraka! Pěmpangimangke u kai i Sie hinong ikatakụ i kamene.
42012006	Hěnggeng limambaụ iwẹ̌bal᷊ụ su roitẹ̌ kararodokange ruang kal᷊ěpa. Maningbe kerene tawẹu sarang sěmbaụ kawul᷊eěngu Mawu Ruata.
42012007	Saral᷊aing utạ su těmbọ mang kạdarekeng kěbị, ual᷊ingu ene abe katakụ; i kamene limembowen maarẹ̌ga wọu manga hěnggeng!"
42012008	"Pěmpẹ̌tahěndungko pakapia-pia: I sai mangakum batangenge su těngong l᷊awọ u i sie kai muritẹ̌-Ku ute, i sie sarul᷊aing iakung Ahus'u Taumata e su těngon manga malạekat'u Mawu Ruata e.
42012009	Arawe i sai mẹ̌sunial᷊'u Iạ e su těngon taumata e u i sie kai muritẹ̌-Ku e tangu i sie sarul᷊aing ipẹ̌sunial᷊ẹ̌ su těngon manga malạekat'u Mawu Ruata e.
42012010	Kamageng i sai mẹ̌berang sěngkamohong ipěndokạ Ahus'u Taumata e, i sie rembeng ampungang; arawe kereu i sie kai měhinakang Rohkẹ̌ u Ruata e, i sie tawe kaampungang.
42012011	Kereu i kamene iěntudẹ̌ sarang manga wal᷊eng pẹ̌kakal᷊iomanengang kụ ipakihukung su těngon těmbonangu kawanua arau měngangawasa ute, abe ghěnggang u měnsang kereapa wue i kamene mẹ̌tahutěndạu watangeng arau kai hinong sumimbang kereapa.
42012012	U wawera hinong ipẹ̌berang kamene e sarungbe těntiroěngu Rohkẹ̌ u Ruata si kamene su tempone."
42012013	Sěngkatau wọu tal᷊oaran taumata l᷊awọ e nẹ̌bera si Yesus, "Tuang Guru, kěnnangko i Tuang pẹ̌bera su tuhangku, iạ gěllirengkon sěmbạgeang bọu arětạ tatěntang i amang i kami."
42012014	Mawu Yesus simimbang, "I sai wue něnduị Siạ makoạ mělahukung arau měmamahiạ pusakạ sutal᷊oaran dua?"
42012015	Mase su kěbị taumata apan ene sene i Yesus něhengetang, "Pěmpẹ̌teghang dingangu pakarariagạ bue, i kamene kumbahangbe maanggang. U pẹ̌bawiah'u taumata e wal᷊inewe kahiang kakakalạ e, maningbe lai rarotonge mạhěmpal᷊iu."
42012016	Mase i Yesus nẹ̌běkem papinintu ini, "Piạ e sěngkatau kalạ. I sie piạ ěntanane kụ mẹ̌gẹ̌gěsi mal᷊awọ.
42012017	Tau kalạ ene mẹ̌sěsipirẹ̌ su ral᷊ungu naunge, 'Seng tawẹ apa tampạ l᷊ai pěngomol᷊angu ghẹ̌sing ěntanaku. Kụ kai mẹ̌kapurạe iạ e?'
42012018	Bọu e i sie měngkate saụ mạngěnna kụ nẹ̌bera e su ral᷊ungu naunge, 'Ah! Iạ piạbe akal᷊ẹ̌ku; manga gudangku e sarung takụ golangeng mase takụ koateng limembong kaguwạe. Su tampạ ene takụ pěngomol᷊ang kal᷊awọu gandung dingangu patikụ darotongku wal᷊ine.
42012019	Tangu iạ sarung mẹ̌bera su watangengku: I kau nakauntung! Kal᷊awọu apang mapia seng tẹ̌taghuanengu ringangu tawe sarung kasueěnge karěngụewen taung mědẹ̌dal᷊iun taung. Pangirol᷊oko! Kaěngko ringangu panginungko kụ temangeko wiahu!'
42012020	Arawe Mawu Ruata e něhengetang si sie, 'Ei tungkọ! Sěhěbi ini e lai i kau sarung mate, mase i sai wue sarung makaěbạ kěbị kakakalạ u seng niriahinu e?'
42012021	Kerene kakakoạ u apan taumata mědẹ̌deạu makalạ baụgu watangenge hala, kaiso tawe mẹ̌těngkakalạ su matan Duata."
42012022	Mase i Yesus něhengetang su manga murit'E, "Ual᷊ingu ene hakịu Iạ e něhengetang, 'Abe ghěnggangu pẹ̌bawiahu, měnsang i kamene kai kumaěng a ringangu mẹ̌pakeangu a.'
42012023	Pẹ̌bawiahẹ̌ e limembowen bọu laidopẹ̌ dingangu wadange limembowen bọu pakeang.
42012024	Tatingangko manga manụ gaga! I sire tawe mangangasị, dingangu tawe mananipo, tawẹ lai manga gudange arau pěndaresokangu ěmme. Arawe Mawu Ruata mang mělẹ̌hiking si sire! I kamene limembong maarẹ̌ga wọu manga manụ u kinoaěng.
42012025	I sai wue wọu tal᷊oarang kamene kahiang ghěnggange makạkasěmpụ umurẹ̌ maning kětạeng kadodọ?
42012026	Kereu hal᷊ẹ̌ kakạdodokange mang tawe ikakoạ i kamene, unụe ghuměnggangu manga hal᷊ẹ̌ bal᷊ine?
42012027	Tatingangko! Kereapa manga ghal᷊oghonge timuwo nẹ̌bungang, kutẹu manga bungang ene e tawe mělahal᷊ẹ̌, dingangu tawe mẹ̌kakahiwuang. Arawe lai Ratu i Salomo e kerẹeng kakalạ e tawe mẹ̌papakeang kere manga bungang ene kaholẹ e.
42012028	Děmpugẹ̌ sural᷊one timuwo su sahěllo ini e kụ sěngkariọěllone nịtatutung. Arawe Mawu Ruata e mělẹ̌lěnggihẹ̌ děmpugẹ̌ ene kereng kaholẹ e. Dumakelengbe i kamene! Kutẹu i kamene kai lome pangangimange!
42012029	Kụ abe ghěnggang dingangu mẹ̌bingo měnsang i kamene kumaěng a ringangu manginung a!
42012030	Manga hal᷊ẹ̌ tamai ene rẹ̌dareakengu apan taumata wẹ̌gam Mawu Ruata. Sumbal᷊iau i Amangu e masingkạ u i kamene mambeng mẹ̌sẹ̌sal᷊imaẹ patikụ ene.
42012031	Kaiso i kamene hinong mẹ̌sẹ̌sěmpị tadeạu Mawu Ruata mẹ̌kawasa su pẹ̌bawiahu, kụ apạewen bal᷊ine ute, mal᷊aing ionggọ u Mawu Ruata si kamene."
42012032	"I kamene maningbe rekenange mahal᷊i, kai abe katakụ! U i Amang i kamene e mal᷊uasẹ̌ mangonggọu al᷊amat'E wọu Kararatuang'E.
42012033	Bal᷊ụ e rarotong i kamene kụ onggọko manga roite su tau kasiang. Pẹ̌koạko kawihẹ̌ ta mal᷊ahenẹ baugu watangengu e, mangal᷊ene arětạ maresọ su sorga. Arětạ ene tawe mailang ual᷊ingu tahatako e tawe makapěngal᷊ạ dingangu uane tawe makapěnggolọ.
42012034	U suapan piạ arětạ u e, naungu e mal᷊aing sene!"
42012035	"Pakarariahi wue tumatěngo patikụ sạbarang. I kamene měngkai hinong měmpẹ̌pakeang dingangu sol᷊onu hanesẹ̌ dụděllị,
42012036	mẹ̌sul᷊ungu manga ěllang kụ měmpạngampal᷊ẹ̌ mawune mẹ̌bal᷊ị bọu sal᷊iwangu pẹ̌kakawing. Kereu mawune mẹ̌bal᷊ị kụ manengkelẹ̌ tukadẹ̌ e, tangu i sire sarung manope tukadẹ̌.
42012037	Apạe mauntu manga ěllang kụ kẹ̌kaěbakeng měmpẹ̌lẹ̌lukadẹ̌ su tempon mawune sumongo. Pěmpangimangko: Mawu ene sarung mẹ̌dariahi kụ měngorọ e manga ěllange apạkaiang, kụ bọu ene i sie mẹ̌siliwirẹ̌.
42012038	Apạ e mauntu manga ěllang ene kereu mawun sire ene kụ nakaěbạ si sire kạpẹ̌ngampal᷊e maningbe lai i sie simongo kẹ̌kal᷊oarane, arau maraning kalonge!
42012039	Pẹ̌tahěndungko ini! Kereu manga taghuangu wal᷊e masingkạ u orasẹ̌ děntaěngu tahatako e, i sie sarung měndiagạ takadeạu tahatako e tawe makasuẹ̌ su ral᷊ungu wal᷊ene.
42012040	Hakịu ene i kamene mal᷊aing pakarariahi, u Ahus'u Taumata e sarung duměnta su tempo ta laantiwang i kamene."
42012041	"Mawu, apa wue těntiro ene timonane si kami arau su kěbị taumata?" angkuěng i Petrus.
42012042	Mawu simimbang, "I sai ěllang masatia ringangu matahuěnna hakịu niruị u mawune iapạněmbonang manga ěllange wal᷊ine iapạngonggọ u kaěng si sire su tempone?
42012043	Kariangkamang ěllang ene kereu mawune mẹ̌sul᷊e kụ kẹ̌kaẹ̌bakeng i sie kạpẹ̌koạe munarane!
42012044	Pěmpangimangko: Mawu ene sarung měnduị i sie manahimata patikụ darotonge.
42012045	Kaiso kereu ěllang ene kụ kai mẹ̌bera su ral᷊ungu naunge, 'Mawuku e wẹ̌dang diọ mararěnna ruměnta,' mase i sie měngkate mẹ̌mẹ̌mahang kal᷊awọu manga ěllange kụ kumaěng dingangu měnginung sarang miwukang,
42012046	tangu mawune sarung duměnta su ěllo ringangu orasẹ̌ ta kinahěnganeng. Kụ ěllang ene sarung těntiroěngu papahang bọu mawune, ringangu koateng kere nẹ̌koạ taumata tawẹ satiane su Ruata.
42012047	Ěllang kụ masingkạ u kapulun mawune kaiso tawe nẹ̌dariahi ringangu tawe lai nẹ̌koạ timuhụewe kapulun mawune, sarung pahangengu ral᷊iwara maněnggạ.
42012048	Arawe ěllang nạung bẹ̌gang kapulung mawune, bọu ene měkẹ̌koạ hal᷊ẹ̌ tawe mělahino hakịu hinong liwarangu ral᷊iwara riọ mahaěng. U i sain seng nionggol᷊ang l᷊awọ sarul᷊aing paghěleěng l᷊awọ. Kụ i sain piněnarakanengu l᷊awọ saunengke wue panẹ̌tul᷊ang limembong kakěpal᷊e."
42012049	"Iạ duměnta mapakahěngisu dunia ini. Apa kapia kereu putunge seng dụděllị!
42012050	Bẹ̌dang piạ kasasusa masaria hinon Takụ dal᷊engang. Ene naung-Ku e měngkate apa maghěnggang těntal᷊ang ene wẹ̌dang ta nakoạ.
42012051	Su naung i kamene Iạ duměnta e kai mẹ̌bawa pẹ̌darame su dunia e? Tala, bal᷊inewe pẹ̌darame kaiso kawe pẹ̌daral᷊aị.
42012052	Manětạ bọu ini e, dal᷊ohom bal᷊e limangkatau e sarung mẹ̌darokạ, těllungkatau sarung dumokạ duang katau arau ruang katau rumokạ těllungkatau.
42012053	I amang sarung dumokạ anạe esẹ dingangu anạ e esẹ dumokạ si amange. I ninange sarung dumokạ anạ e wawine kụ anạe wawine rumokạ si ninange. I ninange kinaratingang sarung dumokạ anạ e mirarating, kụ anạ e mirarating dumokạ si ninange kinaratingang."
42012054	Mawu Yesus něhengetang l᷊ai su taumata l᷊awọ, "Kereu i kamene makạsilo winawa masapuạ su puěngu wahẹ ute, i kamene apid'u měmpẹ̌bera u, 'Sarung dumasehẹ̌.' Kụ mang kahěngang-hěngang mẹ̌tahiti.
42012055	Kereu i kamene makapěndang u anging tumiụ bọu timuhẹ̌ ute, i kamene měmpẹ̌berau, 'Sarung měpẹ̌disẹ̌.' Kụ mang makoạ kerene.
42012056	I kamene kai puluang měmělle! I kamene makakatikạ bue kakakoạ u wanua mạeng měmpẹ̌patehẹ̌ kakakoạ u l᷊angị dingangu dunia. Kawe unụe manga tatialan tempo ini tawe ikatikạ i kamene?"
42012057	"Kawe unụe tawe ikaputusi kamene hala e hal᷊ẹ̌ u katul᷊idẹ̌ e?
42012058	Kereu piạ taumata mangaduhang i kamene su mělahukung, ute pẹ̌kakereapa wue sěngapang botonge pěngěnsue patikụ hal᷊ẹ̌ ene těntal᷊ang i kamene deng bědang su tal᷊oaran dal᷊enge. Kamageng tala ute, kiwuạu i sie kai mamol᷊eng i kamene sol᷊ong těngon mělahukung kụ sarung měnarakang i kamene su polisi, kụ měnowang kamene su ral᷊ungu tahungkụ.
42012059	Pěmpangimangko! I kamene tawe makasẹ̌bang bọu tahungkụ těntal᷊ang une su ral᷊ungu naung bědang ta nasue."
42013001	Su orasẹ̌ ene taumata e němpẹ̌běke si Yesus mạul᷊ịu pirang katau tau Galilea nịpapaten Pilatusẹ̌ e, piạ e i sire němpẹ̌bawa sasěmba su Mawu Ruata e.
42013002	Kapẹ̌tiněnnaneng bẹ̌ke ene i Yesus simimbangke, "Batụu tau Galilea e nịpapate kerene ute su naung i kamene i sire kai limembong kawarạdosane wọu patikụ tau Galilea wal᷊ine?
42013003	Mambeng bal᷊ine wue! Kaiso pẹ̌tahěndungko: kereu i kamene tawe měmpẹ̌tobatẹ̌ bọu kal᷊awọu rosang kamene ute, i kamene kěbị sarung mate lai mẹ̌sul᷊ung i sire.
42013004	Kụ kereapa ngae habar'i sire mapul᷊o ual᷊u su kataune nate su Siloam, su tempon candi e naěnsạ si sire? Su naung i kamene ene kai nanodẹu i sire limembo waradosa wọu patikụ taumata wal᷊ine mạtanạ su Yerusalem?
42013005	Mambeng tala wue! Sěnsul᷊eko l᷊ai Iạ měluntingihẹ̌: Kereu i kamene tawe měmpẹ̌tobatẹ̌ bọu kal᷊awọu rosanu, i kamene kěbị mal᷊aing mate kerene."
42013006	Bọu ene i Yesus nẹ̌běken l᷊ai papinintu ini, "Kai nạung piạ sěngkatau kụ piạ arane sěngkalu su wawaelangu anggorẹ̌ e. Sěnsul᷊e tempo riměntạ e i sie mědẹ̌deạ e wuane, kutẹu tawe nakahombang sarang sěmbaụ.
42013007	Kutẹu, i sie nẹ̌berạ e su mandorẹ̌ u sasuange, 'Kěllạe, seng těllu taung iạ dụděnta mědẹ̌deạ buang ara ěndaị e, kutẹu mang ta makal᷊aẹ̌bạ maning sěmbaụ. Tuwangke kalu e! I sie kětạeng mạngěnsue tawang ěntana e!'
42013008	Arawe mandorẹ̌ u sasuang ene simimbang, 'Walạe i sie patuwo sěntaung ini l᷊ai, Mawu. Iạ deng měmacolẹ̌ ěntana pakal᷊ikụ mase pẹ̌tahoěngu pupukẹ̌.
42013009	Měnsang i sie reng mẹ̌bua su taung mahi e. Kereu mang tala, ute buhụe Mawu měngoro pakituwang.' "
42013010	Su ěllon Sabatẹ̌ sěmbaụ, i Yesus naněntiro su wal᷊em pẹ̌kakal᷊iomanengang.
42013011	Sene piạ sěngkatau wawine kụ seng mapul᷊o ual᷊u su taunge masakị, watụ u piạ rohkẹ̌ dal᷊akị su ral᷊ungu watangenge. Bawine ene wětụ kụ mambeng tawe makararisị matei.
42013012	Ene i Yesus nakasilọe, měngkatewe kimui, "E wawine, i kau seng nal᷊iu wọu sakịu!"
42013013	Mase i Yesus nanělliden l᷊iman'E su wawine ene kụ su tempo ene lai i sie nakararisị matei-tei, kụ nẹ̌dalo Mawu Ruata e.
42013014	Těmbonangu kanisa ene limangehẹ̌ batụu i Yesus napakapian tau ene su ěllon Sabatẹ̌, ual᷊ingu ene i sie něhengetang si sire, "Ěnnungu ěllo wue ipẹ̌karadiahang; kụ děntako su apan ěllo ene makisal᷊imaẹ u wadang, abe kawe su ěllon Sabatẹ̌!"
42013015	Mawu e simimbang, "I kamene ini e tahapěmělle! Su ěllon Sabatẹ̌ kěbị taumata měngkai masịlukan sapine arau kalidene wọu kandange mase lẹ̌ahakeng iapạnginung.
42013016	Kụ ěndaị sini e kai piạ sěngkatau wawine hěntong Abraham, kụ seng mapul᷊o ual᷊u su taunge karěngụe mạl᷊ahapusẹ̌ su setang. Unụe i sie tawe hinon lukaěng bọu l᷊ahapusẹ̌ e su ěllon Sabatẹ̌ e?"
42013017	Sasimbangi Yesus ene kai nakamea si sire apan dụdokạ si Yesus; arawe taumata l᷊awọ bal᷊ine lụl᷊uasẹ̌ makạsilo patikụ munara mawantugẹ̌ kẹ̌koateng i Yesus.
42013018	I Yesus nakiwal᷊o, "Kereu Mawu Ruata e mẹ̌parenta kai kereapa kakakoạ e? Kai Takụ isihing su apa ngae?
42013019	Kakakoạ e mẹ̌sul᷊ungu papinintu ini. Bakịu sasawi sěmbaụ nisawuh'u sěngkatau su waelẹ̌. Bakị e himětị mase nariadi kalu, kụ manga manụ u winalangeng e někoạ sal᷊eh'i sire su manga lelange."
42013020	Sěnsul᷊eko l᷊ai i Yesus nakiwal᷊o, "Kereu Mawu Ruata e mẹ̌parenta, kai Takụ isihing su apa ngae kakakoạ e?
42013021	Kakakoạ e mẹ̌sul᷊ungu l᷊ahaesẹ̌ nial᷊ạ u tau wawine mase nilaụ e su tapoěng ěpạ u pul᷊o su litere, sarangkewe timuwo kěbị."
42013022	Suraral᷊eng i Yesus nakoạ sol᷊ong Yerusalem, i Yesus dimal᷊eng simahe manga soa ringangu manga kampong mang kạpěněntirone.
42013023	Mase piạ tau nakiwal᷊o si Sie, "Tuang, mang mahal᷊i ngae taumata masal᷊amatẹ̌ e ěng?" Mawu Yesus simimbang,
42013024	"Pěmpẹ̌tatětehẹ̌ sěngapam botonge sumuẹ̌ u sasuěkang mahepọ e. Watụ u, pẹ̌tahěndung! Lawọ taumata sarung měmpẹ̌deạ u mahunsuẹ̌ kutẹu tawe makapahunsuẹ̌.
42013025	Su tempon taghuangu wal᷊e seng nẹ̌buạ kụ namal᷊e tukadẹ̌ e, i kamene mahundarisị ete su l᷊ikude kụ manětạe měmpanengkohẹ̌ apid'u kạpẹ̌berane, 'Mawu, topeiko tukadẹ̌ i kami!' Mawu e sarung sumimbang, 'Iạ běgaweng kamene měnsang bọu a!'
42013026	I kamene sarung sumimbang, 'I kami e nạung bọu kimaěng dingangu něnginung dingangu e Mawu, kụ Mawu e seng naněntiro lai su manga ral᷊eng su soang kami!'
42013027	Arawe Mawu ene sarung mẹ̌bera l᷊ai, 'Iạ bẹ̌ga wue měnsang i kamene wọu apa. Pěmpamehọe wọu ini e i kamene tahapẹ̌koạ dal᷊aị!'
42013028	Su tempong i kamene makasilo e si Abraham, Ishak dingang i Yakub dingangkewen kal᷊awọu nabi měmpahul᷊uasẹ̌ su ral᷊ungu Wanuan Duata Wuhu, i kamene sarung mahunsangị dingangu mẹ̌tatahangu sigěsạ batụu i kamene hala nipasẹ̌bang su l᷊ikudẹ̌.
42013029	I sire apam bọu sarameng dingangu sědapeng bọu sawěnahẹ̌ dingangu wọu timuhẹ̌ kụ mahul᷊uasẹ̌ su Duniang Duata kụ Buhụe.
42013030	Mambeng těngadẹ̌, piạ u kasasamuriange měngkakoạ kahumotongange ringangu piạ u kahumotongange měngkakoạ kasamuriange."
42013031	Su orasẹ̌ ene lai piạ pirang katau Farisi němpẹ̌děnta su anung Yesus dingangu němpẹ̌bera, "Abe katanạ sini! Sěbangke sol᷊ong tampạ bal᷊ine u i Herodes kai mẹ̌kẹ̌karaki mamate si Kau."
42013032	Mawu Yesus simimbang, "Dakọko paul᷊ị su tau tawẹ gunane ene, 'Ěllo ini ringangu riọěllo, Iạ kai manokol᷊u rohkẹ̌ daral᷊akị dingangu mapakapian taumata masakị, arawe su ěllo katěllune, Iạ sarung mělěpasẹ̌ hal᷊ẹ̌-Ku.'
42013033	Maningbe kerene Iạ kai hinon dumal᷊eng měněpasu raral᷊engangku ěllo ini, riọěllo ringangu karumahing, batụu ta hinone nabi e pateěng su l᷊ikud'u Yerusalem.
42013034	Yerusalem! Yerusalem! Tahapamate manga nabi! Manga rarolohangu Mawu Ruata e nasueng ěntunge kahiang kamene ringangu watu sarang nate! Seng apa piran sul᷊e Iạ nạung mapulu manampung patikụ taumatanu mẹ̌sul᷊ungu i ninangu manụ měndẹ̌diagạ manga anạe su al᷊ungu papanide, kutẹu i kamene mang měngkadiri!
42013035	Ual᷊ingu ene tangu, Mawu Ruata e seng tawe ruměndingang si kamene. Kěngkasingkạko, manětạ bọu orasẹ̌ ini i kau semben tawe makasilo Siạ, sarang i kau mẹ̌berau, 'Al᷊amatẹ̌ i Sie rụděnta su areng u Mawu Kasěllahenge.' "
42014001	Su ěllon Sabatẹ̌ sěmbaụ i Yesus dimangeng kimaěng su wal᷊en sěngkatau těmbonangu tau Farisi. Sene tangu taumata e měngkatewe mẹ̌pẹ̌patehẹ̌ mapia-pia si Yesus.
42014002	Tangu riměntạe su anun Yesus sěngkatau piạ sakịe solọ kụ laede ringangu limane simahěnụ.
42014003	Mase Yesus nakiwal᷊o su manga mananěntiro agama ringangu manga tau Farisi apang ene sene, "Tuhụ těntirong agamang kitẹ, botonge ngae i kitẹ mapakapian taumata masakị su ěllon Sabatẹ̌ arau tala?"
42014004	Manga mananěntiro agama ringangu manga tau Farisi e tawẹ kěndịe, mase i Yesus kimui tau e kụ napakapian sie, mase napakapul᷊ẹ i sie.
42014005	Bọu e i Yesus něhengetang si sire, "Kereu piạ sěngkatau wọ'i kamene piạ anạ e arau sapine manawo su pahighi su ěllon Sabatẹ̌ apa i sie tawe lighạ měmatung dariọ arau sapi su ěllo ene lai?"
42014006	Kaiso tawẹu sarang sěngkatau nakasimbahẹ̌ si Yesus mạanung hal᷊ẹ̌ ene.
42014007	Mawu Yesus mạmanda si sire manga sake měngkai měmpạmile kakaianeng kapaelange. Ual᷊ingu ene i Sie naněntiro si sire kěbị.
42014008	"Kereu i kamene ninotẹ̌ su sal᷊imbangu pẹ̌kakawing ute, abe kaiang su kadera kapiange. Madiring kibasị u kai piạu l᷊ai lẹ̌adateng limembong kau e ninotẹ̌,
42014009	kụ taghuangu wal᷊e seng něnotẹ̌ si rua kawe humaung si kau ringangu mẹ̌bera, 'Mẹ̌dorong ampungu kakaianeng ini seng nisadia waug'u sake ramahi.' Tangu apạewe ghěguwạ meane hakịu i kau ringangu nasihasa katewe maiang sul᷊ikude.
42014010	Batụu ene, kamagengu i kamene ikanotẹ̌, ute pěmpamile kakaianeng su l᷊ikude, tadeạu taghuangu wal᷊e sarung humaung kụ mẹ̌bera si kau, 'Hapị ěndaịko kaiang su kakaianeng seng nisadia.' Mageng kerene ute, i kamene adateng su těngong kal᷊awọu sake wal᷊ine.
42014011	U i sai mětěngkarangẹ sarung iapakasanạ; isaịewen mětěngkasanạ, sarung iapakarangẹ."
42014012	Mase angkuěng i Yesus su taghuangu wal᷊e, "Kamageng i kau měnotẹ̌ taumata mẹ̌sal᷊imbang ěllo mal᷊ětu arau hěbi ute, abe pẹ̌kui manga hapị u arau tuhangu arau anạ u sěmbaụ, lampungu makakalạ e. Kịbasịu i sie sarung měnotẹ̌ i kau l᷊ai kụ mageng kerene ute i kau kawal᷊isangu hal᷊ẹ̌ ene.
42014013	Ene, kamagengu i kau mạmangung sal᷊iwang ute, pěnotẹ̌ u taumata kasiang, ponggọ, peosẹ̌, buta.
42014014	I kau e sarung al᷊amateng, batụu i sire ene tawẹu sarung ipamal᷊isẹ̌ kapianu. Kapianu e sarung bal᷊isangu Mawu Ruata su tempong manga taumata apan mapapia e, ipẹ̌bangung kapia wọu papatene."
42014015	Su tempọen sěngkatau wọuteng kimaěng sěngkakaěng dingang'E sene nakaringihẹ̌ko waweran Yesus, měbẹ̌berau, "Kariangkamang i saing kụkaěng sěngkakaěng dingangu Mawu Ruata, mạengu i Sie ruměnta kere sěngkatau Ratu!"
42014016	Kutẹu i Yesus něhengetang su tau ene, "Su sěnsul᷊e tempo piạ sěngkatau namangung sal᷊iwang masaria kụ něnotẹ̌ taumata l᷊awọ.
42014017	Sarạeng seng tempone manětạ e sal᷊iwang, tau e rimoloh'u ěllange nipaul᷊ị su taumata apan ninotẹ̌ e kụ nẹ̌bera, 'Sal᷊amate mahunděnta u kěbị seng nasadia!'
42014018	Arawe i sire kěbị, sěngkatau-sěngkatau e nanětạ e nẹ̌dorong ampung. Humotonge nẹ̌bera su ěllange, 'Iạ kai wuhụe němělli ěntana, kụ mambeng harusẹ̌ dumal᷊eng mẹ̌kakělla. Ampunge wue iạ.'
42014019	Sěngkatau ute wal᷊ine nẹ̌bera, 'Iạ kai wuhụe němělli sapi limam parẹ̌, kụ kai reng sal᷊ukateng manga sapi ene. Iạ mẹ̌dorongke ampung.'
42014020	Sěngkatau ewe wal᷊ine mal᷊aing nẹ̌bera, 'Iạ wuhụe pẹ̌kakawing, kụ tawe makarěnta.'
42014021	Ěllange ene napul᷊ẹ e kụ naul᷊ịeng hal᷊ẹ̌ ene su mawune. Ene, matimadu wal᷊e měngkate l᷊imangehẹ̌ kụ nẹ̌bera su ěllange, 'Dakọe pakasahawụ sol᷊ong manga ral᷊eng dingangu loronge su soa. Měngkate wawa tau kasiang, ponggọ, buta, ringangu tau peosẹ̌.'
42014022	Bọu e ěllange nẹ̌bera, 'Mawu, parentang Mawu seng nịkakoạ, arawe tampạ bẹdang piạ loahe.'
42014023	Tangu mawune nẹ̌bera, 'Dakọe sol᷊ong manga ral᷊eng gaghuwạ dingangu manga loronge su l᷊ikud'u soa, kụ mang pakaparingang apạhunsuẹ̌, mědeạu wal᷊eku e mapenẹ.
42014024	Pẹ̌tahěndungko! Tawẹu sarang sěngkatau wọu tal᷊oarang manga sake apan seng ninotẹ̌ e makateěng sal᷊iwangku ini!' "
42014025	Ene měngkate l᷊awọ-l᷊awọ taumata mạhundal᷊eng dingangkewen Yesus. I Yesus nẹ̌bilingke kụ něhengetang si sire,
42014026	"Kereu i sain duměnta su anu-Ku, kutẹu kai limembong kakěndage si ninange, si amange, su kawinge, su manga anạ u sěmbaụ e ore lai batangenge, ute i sie tawe makoạ muritẹ̌-Ku.
42014027	I sain tawe mamasaěng kuruisẹ̌ kụ tumol᷊e Siạ tawe mariadi muritẹ̌-Ku.
42014028	Kereu sěngkatau wọ'i kamene mapulu mělanging candi, ute i sie reng maiang měndekeng kal᷊amona ongkose mědeạu i sie masingkạ měnsang doite makarating bue sarang maghanapẹ̌ arau tala.
42014029	Kai kereu nal᷊ahẹ i sie ta makasue munarane, sěmbal᷊iau wawukune seng nịpapěllọ, kụ kěbị apang makạsilo munara ene sarung měmpẹ̌baheaun sie.
42014030	I sire sarung měmpẹ̌bera, 'Ai, i anu ěndaị e nělanging candi, kutẹu i sie tawe makasue!'
42014031	Kereu sěngkatau ratu piạ sordadone mapul᷊o hiwu su kataune, mapulu měmpẹ̌sekẹ u ratu wal᷊ine sordadone duam pul᷊o hiwu su kataune, nal᷊ahẹ u ratu ene sarung kumaiang mẹ̌sipirẹ̌ měnsang makarokạ bue pẹ̌sẹ̌seketang ene.
42014032	Kereu i sie masingkạ u i sie tawe makaumal᷊ẹ̌ ute, pal᷊ịbe rokạ e reng marau, i sie sarung dumolohẹ̌ben darolohange apakiwal᷊on kaianengu pẹ̌darame."
42014033	Pěngěnsueěnge i Yesus něhengetang, "Kerene lai ringangi kamene. Tawẹu sarang sěngkatau wọu tal᷊oarang kamene makoạ muritẹ̌-Ku e kereu i sie tawe manarakangu patikụ apan tẹ̌taghuanengu e."
42014034	"Asinge apạewe mapia, kai kereu asinge malele, botonge ngae saụ mapěhadẹ̌?
42014035	Sembeng tawẹ gunane lai, walạewe su ěntana arau ipělaụ pupukẹ̌ kụ katewe irěmmẹ. I sain piạ tul᷊ine, pẹ̌daringihẹ̌!"
42015001	Su ěllo sěmbaụ l᷊awọ maghaghělle bea ringangu taumata ilẹ̌ěnsilẹ̌ dal᷊aị kahian sěngkawanuang, nahunděnta rumaringihẹ̌ si Yesus.
42015002	Tau Farisi ringangu manga mananětiro agama e měngkate sụsimbulung. I sire měmpẹ̌bera, "Sih, tau ěndaị e manarimạ si sire taumata apan daral᷊aị dingangu kụkaěng sěngkakaěng dingangi sire!"
42015003	Ual᷊ingu ene i Yesus nẹ̌běkem papinintu ini si sire.
42015004	"Kereu piạ sěngkatau wọu tal᷊oarang kamene piạ dombane mahasụ, mase kailangengu sěmbaụ -- kai apạe koatenge? Semben těngadẹ̌ i sie sarung maněntang u domba siom pul᷊o sio e su wimbaengu rěmpugẹ̌ kụ dumal᷊eng mědeạ sěmbaụ nailang e sarangkewe ikareạ.
42015005	Kụ kereu ikareạ kapia domba ene ute, i sie kereng kal᷊uase hakịu nilěngkange domba ene su wěmbange,
42015006	mase nịbawawane napul᷊ẹ. Bọu e i sie kimui manga hapịe ringangu manga l᷊ampunge kụ nẹ̌bera, 'Mahịe i kitẹ mahul᷊uasẹ̌! Dombaku nailang e seng takụ kinareạ kapia!'
42015007	Tangu, kerene lai su sorga piạ dal᷊uasẹ̌ masaria kahian sěngkatau taumata warạdosa nẹ̌tobatẹ̌, limembo wọu siom pul᷊o sio taumata seng mapia kụ tawahal᷊uas'u měmpẹ̌tobatẹ̌."
42015008	"Arau kereu piạ sěngkatau wawine piạ doite sal᷊aka mapul᷊ong kal᷊ěpa kutẹu nikailangengu sěngkal᷊ěpa -- apạe koatenge? I sie sarung měndikọ sol᷊o kụ manapu wal᷊ene mase mẹ̌deạ suapan tampạ sarạeweng ikareạ doite ene.
42015009	Su tempong i sie nakareạ doitẹ̌ ene, i sie kimui manga hapịe ringangu manga l᷊ampunge, mase nẹ̌bera, 'Iạ e mal᷊uasẹ̌ kahěngang batụu seng kinareạ doitẹ̌ku e nailang. Mahịe i kitẹ mahul᷊uasẹ̌!'
42015010	Kerene lai malạekat'u Mawu Ruata lụl᷊iageng kereu sěngkatau taumata waradosa mẹ̌tobatẹ̌ bọu kal᷊awọu rosane. Pěmpangimangko!"
42015011	Mawu Yesus něhengetang lai, "Piạ sěngkatau matimadẹ̌ piạ anạe esẹ duang katau.
42015012	Sembaụ tuari nẹ̌bera si sie, 'Amang onggọe siạ darotong bageangku su orasẹ̌ ini wọu kakakalạ i kitẹ.' Tangu i amange nẹ̌papahiạeng kakalạe su anạ e rarua.
42015013	Mangạ e pira ěllo tuhụ e tangu anạ e tuari e nẹ̌bal᷊ụ pusakạ bahạgeange, mase i sie nakoạ sol᷊ong banua marau. Sene i sie nẹ̌batụe kapulunẹ nẹ̌gagholọ u roitẹ̌ su pẹ̌bawiahẹ̌ mělẹ̌lambaihang tạ kěhase.
42015014	Sarạeng doite seng nasuẹ e kěbị, nariadi su wanua ene kal᷊ahutung marasai, hakịu i sie nanětạ e nikakawusange.
42015015	Ene i sie rimal᷊engke něhal᷊ẹ̌ e su sěngkatau měmamamunarane sene, kụ nirolohe i sie sol᷊ong baelẹ̌, niapělukadẹ̌ manga wawi.
42015016	I sie měngkatewe lunu-lunusẹ̌ hakịu mapulu měloho tiange ringangu kaěngu wawi e. Maning seng kerẹen kal᷊unuse, kaiso mang tạ u sarang sěngkatau nakaonggọu kaěng si sie.
42015017	Pěngěnsueěnge i sie nẹ̌kakal᷊iu naunge kụ nẹ̌bera, 'Taumata apang mělẹ̌hal᷊ẹ̌ su anung amangku e kai kẹ̌kal᷊emboěngu kaěnge kụ iạ e ěndaung matẹen lunusẹ̌.
42015018	Iạ e mẹ̌buạko kụ mẹ̌sul᷊eko sol᷊ong anung amangku, ringangu mẹ̌bera: Amang, iạ nẹ̌dosa su Mawu ringangu si Amang.
42015019	Iạ sembeng ta hinone isẹ̌bạ anạu. Iạ koạ e kere sěngkatau taumatan sewa si Amang.'
42015020	Tangu i sie měngkatewe nẹ̌buạ sol᷊ong anung amange. Kutẹu wẹ̌dang marau wọu wal᷊e i sie seng nikasilong amange. Kụ naunge měngkatewe nẹ̌kakal᷊ẹ̌kaden tatal᷊ěntụ, i sie timal᷊ang nělahěkụ dingangu riměngu.
42015021	'Amang,' angkuěng u anạ e, 'iạ e seng nẹ̌dosa su Mawu ringangu si Amang. Sembeng ta hinone iạ isěbạ anạ i Amang.'
42015022	Arawe i amange kimui manga ěllange dingangu něhengetang, 'Lighạko! Al᷊ạ lakụ kal᷊ěnggihange kụ luheko si sie. Luhein sinsing su tal᷊imẹ̌done ringangu sapatu su l᷊aede.
42015023	Bọu e al᷊ạko anạ u sapi riọ matawa kụ potọko! I kitẹ deng mahungkaěng dingangu mahul᷊iagẹ̌.
42015024	U anạku ini e nạung nate, kutẹu nẹ̌biahẹ̌ kapia; i sie nạung nailang kutẹu kinareạ saụ.' Mase i sire nanětạe nẹ̌sal᷊iwang.
42015025	Kạpẹ̌sẹ̌sal᷊iwange, anạ iakang kai su waelẹ̌. Sarangke i sie sụsongo kụ naranịeng bal᷊e, i sie nakaringihẹ̌ tingihu musikẹ̌ dingangu sal᷊ai.
42015026	I sie kimuị e sěngkatau wọu manga ěllange, mase nakiwal᷊o, 'Měnsang kawe piạ apa e ini su wal᷊e?'
42015027	Ěllange simimbang, 'Tuarin Tuang kai nasongo! Kụ i amang i Tuang seng nakipotọ u anạ u sapi matawa, batụu anạ e saụbe kinareạ su ral᷊ungu kapapian badang!'
42015028	Anạ e iakang měngkatewe l᷊imangehẹ̌ kụ mạdiri taraị dumangeng su wal᷊e. Kụ katewe i amange tanaẹ limintụ nanahionge si sie.
42015029	Arawe i sie kai simimbang, 'Seng pira-pira e su taunge karěngụe iạ mělẹ̌hal᷊ẹ̌ baug'i Amang kai tawẹ sarang sěnsul᷊e iạ limawang parentang Amang. Kụ kai apạ e nikaonggọ i Amang si siạ? Kadiongeng deng manga kambing sěmbaụ? Kai i Amang tawe nangonggọ tadeạu iạ demben makapẹ̌sal᷊iwang dingangu manga hapịku!
42015030	Anạ i Amang ene seng něngěnsue kakakalạ i Amang dingangu wawine tahasundal᷊ẹ̌, kai sarạeng i sie nawal᷊ị e i Amang nakipotọ u anạ u sapi matawa si sie!'
42015031	'Anạku!' angkuěng i amange, 'i kau e sěntiniạ měngkatewe su anuku. Kụ apạewen si siạ e, měngkai si kau l᷊ai.
42015032	Arawe i kitẹ mambeng hinone mẹ̌dal᷊uasẹ̌ dingangu mahul᷊iagẹ̌ e, watụ u tuarinu e nạung nate kutẹu ěndaị saụ nẹ̌biahẹ̌; i sie nạung nawuhị kutẹu ěndaị saụbe kinareạ kapia.' "
42016001	Mawu Yesus něhengetang su manga murit'E, "Piạ nạung sěngkatau kalạ. I sie piạ sawohị e měngangurusẹ̌ kakakalạe. Tau kalạ ene nakaěbạe aduhangu sawohịe kai mẹ̌gẹ̌gagholọu roite.
42016002	Kutẹu i sie nakireạeng sawohịe kụ nẹ̌bera, 'Kai apạe ngae ikẹ̌karingihẹ̌ku mạanun kau? Orasẹ̌ ini, pěhabarẹ̌ko pakaunsu-unsui hal᷊ẹ̌u pananahimatanu su rarotongku. U i kau seng tawe wotonge makoạ sawohị u měngangurusẹ̌ doitẹ̌ku.'
42016003	Tangu sawohị ene mẹ̌sẹ̌sipirẹ̌, 'Kai mẹ̌kapurạ e tangu iạ e? Mawuku e kai mělẹ̌lohosu iạ. Mamacolẹ̌ iạ tawe makakoạ; mẹ̌taharorong iạ e kai mamea.
42016004	Iạ nakahěngangke; kereu iạ nal᷊ohosete, iạ harusẹ̌ lawọ hapịku manarimạ u iạ su wal᷊en sire!'
42016005	Kutẹu sawohị ene kimuị e si sire apan piạ utange su mawune. Su humotonge, i sie nẹ̌bera, 'Pirạ e utangu su mawuku e?'
42016006	Tau ene simimbang, 'Mahasụ su wěnsad'u lanang zaitun.' Sawohị e nẹ̌bera si sie, 'Al᷊ạko surat'u utangu. Kaiangke kụ lighạ pěmohẹ: l᷊iman pul᷊o.'
42016007	Bọu e i sie nẹ̌bera su tau karuane, 'Kụ si kau pirạ e utangu e?' Tau e simimbang, 'Sěhiwu su karong'u gandung.' Sawohị e nẹ̌bera si sie, 'Ini al᷊ạko surat'u utangu. Bohẹ e: ual᷊u hasụ.'
42016008	Tangu mawun sawohị u roitẹ̌ kụ tawẹ katul᷊ide e nẹ̌dalo si sie ual᷊ingu kakanoạ e matahuěnna; u manga taumatan dunia e limembo matahuěnna mạngatorẹ̌ urusang i sire wọu manga taumata měbẹ̌biahẹ̌ su tualagẹ̌."
42016009	Mase i Yesus saụewe něhengetang kapia, angkuěnge, "Pěmpẹ̌daringihẹ̌ko! Pakẹko arětạ u dunia ini waugu makareạ hapị, tadeạu kereu arětạ u dunia ini seng tạ arẹ̌gane, i kamene sarung ikatarimạ su ěllong kakalẹ̌ e.
42016010	I saing kẹ̌kapangimangeng su ral᷊ungu manga hal᷊ẹ̌ dararodọ kẹ̌kapangimangeng l᷊ai su manga hal᷊ẹ̌ gaghaghuwạ. Arawe i sain ta ikapangimangeng su ral᷊ungu manga hal᷊ẹ̌ dararodọ, mal᷊aing ta ikapangimangeng su manga hal᷊ẹ̌ gaghaghuwạ.
42016011	Kerene, kamageng su hal᷊ẹ̌u arẹ̌tạ u dunia e i kamene seng ta ikapangangimangeng, i sai tangu mapulu mangumbalang kamene su hal᷊ẹ̌u arětạ marohkẹ̌?
42016012	Dingangu kereu su rarotongu wal᷊ine i kamene l᷊ěnnạu ta ikapangimangeng, ute i sai wue mapulu mangonggọ apan makoạ tataghuaneng i kamene?
42016013	Tawẹu sarang sěngkatau makapẹ̌tahamawu su mawune rarua; watụ u i sie kuměndagewen sěmbaụ něngalembo wọu wal᷊ine, arau i sie masatia su mawune sěmbaụ wọu wal᷊ine. Kerene lai i kamene. I kamene tawe makapẹ̌tahamawu su Mawu Ruata ringangu l᷊ai su arětạ."
42016014	Tau Farisi nakaringihẹ̌ kěbị apan nipěhengetang i Yesus, mase i sire němpahul᷊ẹ̌ge nẹ̌baheaun Sie, watụ u i sire papuluang su roitẹ̌.
42016015	Arawe i Yesus něhengetang si sire, "I kamene kai taumata ikẹ̌kasilo adilẹ̌ su těngong taumata wal᷊ine, kai Mawu Ruata e masingkạ u ral᷊ungu naung i kamene. U apan lẹ̌ěnnaěng marangẹ su taumata, kai kẹ̌kakěllaěng masanạ su Mawu Ruata e.
42016016	Toratẹ̌ kụ nigaghěllị i Musa e ringangu těntirong manga nabi e, wodang mạpakẹ sarang tempon Yohanes Mananahani. Dokeng tempo ene Injilẹ̌ mạanung kereapa Mawu Ruata mẹ̌parenta kere sěngkatau Ratu měngkate hanesẹ̌ ipẹ̌dẹ̌dal᷊ahabarẹ̌. Kụ taumata e měngkai měpẹ̌papul᷊aho makoạ umat'u Mawu Ruata.
42016017	Kai ěndọu katewe langị dingangu dunia e mapaghohẹ̌, sul᷊ungu piạ hurupẹ̌ sěmbaụ bọu torat'u Mawu e mailang.
42016018	I sai manindo kawinge mase mẹ̌kawing dingangu wawine wal᷊ine, tau ene e nawuang. Dingangu i sai mẹ̌kawing dingangu wawine kụ nisindoěnge mal᷊aing nawuang."
42016019	"Ene nạung piạ tau kalạ. Pakeange měngkai mal᷊al᷊ẹ̌gadẹ̌, kụ měngkatewe mẹ̌sẹ̌sal᷊iwang ěllo-ěllo e.
42016020	Kụ piạko tau kasiang mạpapěllọ su pasěllangengu wal᷊ene arenge i Lazarus. Awạe napěpidu hempang.
42016021	I sie mapulu měloho tiange dingangu popahu kaěng mạhondosẹ̌ bọu mẹdang tau kalạ ene. Asu rụděntakol᷊ai měmpẹ̌lẹ̌lewa hempange.
42016022	Tau kasiange wọu e nate, kụ niěntud'u malạekatẹ̌ sarang tampạ kawantugange su sěndihang i Abraham su sorga. Tau kalạ e nate e l᷊ai kụ nilẹ̌bing.
42016023	Su katanakeng u taumata nate i sie měngkate apa masigẹ̌sa. Kụ su tempong i sie rimal᷊ingara ute, i sie nakasilọe si Abraham dasị marangẹ dingangu i Lazarus susěndihang i Abraham.
42016024	'Tuang Abraham!' kakuịen tau kalạ. 'Tal᷊ěntukon iạ. Oroiko i Lazarus apangunon tal᷊imẹ̌done su akẹ, kụ apěnantạ lilaku. Iạ mangkewen nasunsara su ral᷊ungu rěllịu putung ini!'
42016025	Kutẹu i Abraham simimbang, 'Pětahěndung bue anạku: kanandụen pẹ̌bawiah'u i kau seng nakatarimạ apan mapapia, arawe i Lazarus e nakahombang dal᷊akị e. Kụ ini i sie mal᷊unsemahẹ̌ arawe i kau e masunsara.
42016026	Tapengu lai, su tal᷊oarang kau ringangu i kami e seng piạ tagial᷊ụe mal᷊oang tadeạu i sain bọu ini tawe makatamai ringangu i sain bọu pai e tawe makaramahi!'
42016027	'Kamageng kerene, Tuang,' angkuěng u tau kalạ e, 'iạ mědẹ̌dorong sěngapang botonge si Tuang pěndoloh'i Lazarus sarang bal᷊eng amangku e.
42016028	Piạ l᷊imangkatau anạ u sěngkatauku sene. Dolohẹ̌ko i Lazarus apěnasako si sire, madiring i sire lai manawo su tampạ masunsara ini.'
42016029	I Abraham simimbahẹ̌, 'Si sire seng piạ manga bukẹ̌ i Musa ringangu bukẹ̌ u manga nabi! Balạ e i sire raringihẹ̌ apam mạbawohẹ su ral᷊ungu manga bukẹ̌ ene!'
42016030	Arawe tau kalạ e simimbang, 'Ene kai tawe makahětibẹ̌, Tuang Abraham. Kai kereu piạ taumata nate mẹ̌bangung kapia kụ duměnta sarang anun sire, ute i sire měmpẹ̌tobatẹ̌ bọu kal᷊awọu rosan sire.'
42016031	Kutẹu i Abraham nẹ̌bera, 'Kereu i sire tawe rumaringihẹ̌ parentang Musa ringangu manga nabi ute, nal᷊ahẹu i sire tawe měmpangimang manilaing piạ taumata nate mẹ̌bangung kapia.' "
42017001	Mawu Yesus něhengetang su manga murit'E, "Manga haghin sạbarang makoạ katatanggaěngu taumata měmpẹ̌dosa těngadẹ̌ sarung luměto. Arawe kaěngkěhang i sai makakoạ katatanggaěng!
42017002	Mạpiangbe kereu watung gilimang nịlaikị su l᷊ehẹ e, mase i sie niwontol᷊ẹ̌ su l᷊audẹ̌, sul᷊ungu i sie makakariadin sěngkatau wọu manga rariọ tamai měmpẹ̌dosa.
42017003	Ual᷊ingu ene pakapia wue! Kereu anạ u sěmbaụ u mẹ̌sal᷊a, ute pẹ̌berai. Kụ kereu i sie mẹ̌sasěsilẹ̌ ute, ampunge wue i sie.
42017004	Kereu i sie nẹ̌sal᷊a si kau pitun sul᷊e sahěllo kụ apan su sul᷊ene ruměnta su anunu kụ mẹ̌bera u, 'Iạ mẹ̌dorong ampung,' ute ampunge wue i sie."
42017005	Manga rasulẹ̌ němpẹ̌berạ e su Mawu Yesus, "Mawu, toghaseko pangangimang i kami e."
42017006	Mawu simimbang, "Kereu i kamene piạ pangangimang kere kaguwạu wakị u sasawi ute, i kamene makapẹ̌bera su kalu murbei ěndaị, 'Kaẹ̌bụko i kau kụ kasuangko su sasị,' těngadẹ̌ kalu ene sarung tumuhụ si kamene."
42017007	"Kereu sěngkatau wọ'i kamene piạ ěllange mạmungkalang ěntana arau mělal᷊ukadẹ̌ domba. Kamageng ěllange masongo kụ i sie makawera wue ngae si sie, 'Mahịe lighạ e kaěng'?
42017008	Mamben tala! Kasuenge i sie sarung mẹ̌bera si sie, 'Pěllọko kaěngku, Pěluhengkon pakeang burẹ̌si ringangu hapaiko iạ, těntal᷊ang deng kạkaěnge ringangu kạpěnginunge; bọu e i kau e wuhude kaěng.'
42017009	Ěllang ene tawahal᷊uas'u raloěng ual᷊ingu seng timuhụ parentang mawune wẹ̌gang?
42017010	Kerene lai i kamene. Kereu i kamene seng němpẹ̌koạ kal᷊awọu apạewen ipakịkoạ si kamene e ute, pěmpẹ̌berạe u, 'I kami ěllangbe wiasa; i kami kětạeweng mẹ̌koạ apang hinong koateng i kami.' "
42017011	Suraral᷊engang sarang Yerusalem, i Yesus kai rimal᷊eng bọu wěllạ u Samaria ringangu Galilea.
42017012	Piạ e simuẹ̌ su kampong sěmbaụ, i Sie nirěntaěngu mapul᷊ongkatau piạ sakịe su pisị, makạtatakụ. I sire rụdarisị bọu maraune,
42017013	kụ měmpẹ̌kẹ̌kui mal᷊aihạ, "Mawu Yesus! Tal᷊ěntukong kami e!"
42017014	Sarang i Yesus nakasilo si sire, i Sie něhengetang, "Dakọe pěmpẹ̌těngkatodẹ su manga imang, pẹ̌dorong si sire pamarikẹ̌sa wadang i kamene." Kạpahundal᷊engete i sire něngkaul᷊ẹ e wọu sakị i sire.
42017015	Kutẹu sěngkatau wọi sire nakapěndangu i sie seng napia ute, měngkatewe nẹ̌sul᷊e kapẹ̌daloneng tingihẹ̌ maihạ su Mawu Ruata e.
42017016	Mase su těngon Yesus, i sie nẹ̌těngkasumagẹ̌ kụ makịtarimakasẹ e i Sie. Tau ene tangu kai tau Samaria.
42017017	Bọu e i Yesus něhengetang, "Karạ kawe mapul᷊ongkatau arau napia? Kụ kawe suapa ho i sire siong katau l᷊ai?
42017018	Unụe kětạen tau raghị ěndai e nẹ̌sul᷊e kapia nakitarimakasẹ su Mawu Ruata?"
42017019	Mase i Yesus něhengetang su tau e, "Pẹ̌buạ e kụ kapul᷊ẹ e. Ual᷊ingu i kau mangimang si Siạ ute i kau naul᷊e."
42017020	Piạ tau Farisi pira-pirang katau nakiwal᷊o si Yesus měnsang angerẹ Mawu Ruata ruměnta mẹ̌parenta. I Yesus simimbang, "Kararatuangu Mawu Ruata e tawe tẹ̌takengu tatiala ikẹ̌kasilon taumata,
42017021	hakịu taumata makapẹ̌bera, 'Mahịe kakělla, ěndaị i sie!' arau, 'Paị sene i sie!' U Mawu Ruata seng manětạ mẹ̌parenta si kamene."
42017022	Bọu ene Mawu Yesus něhengetang su manga murit'E, "Sarung duměnta tempone i kamene mapulu reng makasilo ěllo sěmbaụ bọu patikụ ěllong Ahus'u Taumata, kaiso i kamene mang ta makasilo.
42017023	Sarung piạ taumata mẹ̌bera si kamene, 'Kakělla, pai sene!' arau, 'Kakělla, ěndaung sini!' Kai kumbahang i kamene sumẹ̌bang mẹ̌deạ si sie.
42017024	Kerẹewe kakerongu kilạ su l᷊angị kụ mạtuahẹ̌ bọu pondol᷊e sarang pondol᷊e, kerene lai sarung kakakoạ u Ahus'u Taumata e su ěllon'E.
42017025	Kai kakal᷊imonaěnge i Sie mang deng harusẹ̌ masunsara kụ ikạdirin taumata orasẹ̌ ini.
42017026	Su ěllong Ahus'u Taumata sarung ilẹ̌lahẹ kakakoạ e mẹ̌sul᷊ungkewen nạung su tempong Noakẹ̌ kal᷊imona e.
42017027	I sire nạung nahungkaěng dingangu němpanginung dingangu němpẹ̌kawing; kụ kerene měngkate sarang i Noakẹ̌ e simuẹ̌ su ral᷊ungu kapal᷊ẹ̌ kụ nirěntaěngken dalulung kụ nakawinasạ e kěbị taumata.
42017028	Mẹ̌sul᷊ungkewelain su tempon Lotẹ̌. I sire mạhungkaěng měmpạnginung mẹ̌bẹ̌bawělli, mạhěnsinuang dingangu měmpẹ̌lẹ̌langing bal᷊e.
42017029	Arawe sarạeng i Lotẹ̌ simẹ̌bang bọu Sodom, su ěllo ene putung dingangu malelang ěnnaẹ nẹ̌boang bọu l᷊angị kụ nakawinasạ e si sire kěbị.
42017030	Mal᷊aing kerene sarung su ěllon pẹ̌těngkal᷊ahekangu Ahus'u Taumata e.
42017031	Su ěllo ene i sai su wowong atụ u wal᷊ene, abe lintụ mangal᷊ạ manga apal᷊iwụ e su ral᷊ungu wal᷊e. Mal᷊aing kerene i sain su waelẹ̌, abe pẹ̌sul᷊e sarang bal᷊ene.
42017032	Pěmpẹ̌tahěndung apan seng nariadi su kawing i Lotẹ̌.
42017033	I sai mẹ̌těngkasal᷊amat'u pẹ̌bawiahe sarung kailangengu pẹ̌bawiahe. Arawe i saing kailangengu pẹ̌bawiahe sarung makauntung.
42017034	Pangimangke: Su hẹ̌bi ene, duang katau su pẹ̌tatikilang sěmbaụ, sěngkatau paringaneng dingangu sěngkatau itěntang.
42017035	Duang katau wawine kapẹ̌lutạ e gandung sěngkatau paringaneng, dingangu sěngkatau itěntang. [
42017036	Duang katau mạmunara su lantang sěngkatau paringaneng, kụ sěngkatau e wue itěntang.]"
42017037	Manga murit'i Yesus němpẹ̌kiwal᷊ọe, "Suapa wue ene sarung mariadi Mawu?" Yesus simimbang, "Suapan piạ bangke ute, sene piạ manụ mananodọ bangke ene."
42018001	Bọu ene i Yesus měbẹ̌běken sěmbaụ papinintu waugu ipaněntiro manga murit'E tadeạu i sire hanesẹ̌ měmpẹ̌doa ringangu tawe ikawěsụ u ěnna.
42018002	Mawu Yesus něhengetang, "Su soa sěmbaụ kai piạ mělahukung kụ tamatatakụ u Mawu Ruata e, dingangu tawe měndarekeng i sai-sai.
42018003	Su soa ene piạ l᷊ai sěngkatau wawine wal᷊u kụ seng pira-pirang sul᷊e mětẹ̌těngong mělahukung ene mědẹ̌dorong perkarane pakịontol᷊ẹ̌, 'Tul᷊ungko iạ mẹ̌těngon dokạku,' angkuěngu wawine wal᷊u ene.
42018004	Ene sěngapang děngụe mělahukunge tawe mapulu mẹ̌tul᷊ungu wawine wal᷊u ene. Kai samurine mělahukung ene kai nẹ̌tiněnna, 'Maningbeng iạ tamatakụ u Mawu Ruata ringangu tawe měndarekeng i sai-sai,
42018005	kai ual᷊ingu wawine wal᷊u ini měngkai hanesẹ̌ duděnta manahaghe siạ, mapiangbe iạ mẹ̌tul᷊ungu perkarane. Kai kereu tala, i sie měntěhang měngkai hanesẹ̌ duděnta kụ makasigěsạ si siạ.' "
42018006	Bọu e Mawu něhengetang, "Pẹ̌tiněnna apang kụ niwerang mělahukung tạ katul᷊ide ene!
42018007	Ho! Sěnaungu Mawu Ruata kai ta makakoạ tumatawang pěrkarang umat'E sẹ̌sane kụ měmpẹ̌kẹ̌kal᷊iomaneng si Sie ěllo-hẹ̌bi? Su naungu i Sie měnẹ̌nohọ u tempo mědeạu mẹ̌tul᷊ung i sire?
42018008	Pangimangke: I Sie měngkate masahawụ tumatawang pěrkarang sire! Kaiso kamageng Ahus'u Taumata ruměnta, apa wědaweng makahombang taumata mạngimang si Sie su dunia ini?"
42018009	Mawu Yesus mal᷊aing nẹ̌běkeng papinintu ini kụ pinẹ̌timonan'E su taumata mapakasanạ u taumata wal᷊ine, kaiso mangiaking u batangeng i sire mapia.
42018010	Angkuěng i Yesus, "Piạ tau ruang katau kụ nakoạ sarang bal᷊eng Mawu měmpẹ̌kal᷊iomaneng. Sěngkatau tau Farisi, kụ sěngkatau e wal᷊ine lai e maghaghělle bea.
42018011	Tau Farisi ene rimarisị nẹ̌těngkahae sẹ̌sane kụ nẹ̌kal᷊iomaneng, 'Oh Ruata, iạ makitarimakasẹ si Kau, u iạ bal᷊ine kere taumata sěnggạ, kụ tahapěhampasẹ̌, tạ katul᷊ide, arau tahawuang. Iạ makitarimakasẹ ual᷊ingu iạ bal᷊inewe mẹ̌sul᷊ungu maghaghělle bea ěndaị ene.
42018012	Iạ mẹ̌puasa duan sul᷊e sěngkamisa dingangu iạ mangonggọ u sasěmbaku si Kau katahạpul᷊ong bahageange bọu kěbị ěbạku.'
42018013	Arawe maghaghělle bea ene dụdarisi bọu maraune dingangu sal᷊a matakụ kadal᷊ingarane sarang l᷊angị. Apid'u kạpẹ̌ngapune sěbạ e i sie kapẹ̌berane, 'O Mawu Ruata, tal᷊ěntụkon iạ taumata waradosa ini!' "
42018014	"Pangimangke," angkuěng i Yesus, "su tempong napul᷊ẹ sol᷊ong bal᷊e, maghaghělle bea ene kụ nitarimạ u Mawu Ruata bal᷊inewe tau Farisi ene. U apan taumata kụ mẹ̌těngkarangẹ u watangenge kai iapakasanạ; dingangu i saing kụ mětěngkasanạ u watangenge kai iapakarangẹ."
42018015	Piạ manga taumata němpẹ̌bawa manga rariọ darodọ sol᷊ong anun Mawu Yesus tadeạu i Sie manenggehẹ̌ dingangu mangal᷊amatẹ̌ si sire. Sarạeng manga murit'i Yesus nakasilo ene, i sire kai limangehẹ̌ su taumata l᷊awọ ene.
42018016	Kai i Yesus nẹ̌kui manga rariọ e mase něhengetang su manga tumatol᷊en'E, "Balạ e manga rariọ aparěnta su anu-Ku! Abe sahaghei i sire, batụ kai taumata kere ěndaị ini makoạ anạ u Mawu Ruata.
42018017	Tahěndungeko! I sain tawe mẹ̌těngon Duata e kere manga rariọ ini, tawe makoạ manga anạ u Mawu Ruata."
42018018	Sěngkatau pangahạ u tau Yahudi e nakiwal᷊o su Mawu Yesus, "Tuang Guru lẹ̌adateng, iạ harusẹ̌ mẹ̌kapura ho, tadeạu makaěbạ pẹ̌bawiahẹ̌ kakalẹ̌?"
42018019	"Kawe unụe i kau měsěsěbạ u Iạ mapia?" kakiwal᷊on Mawu si sie. "Tawẹu sarang sěngkatau mapia, sul᷊ikud'u Mawu Ruata sẹ̌sane.
42018020	I kau seng masingkạ manga parentang Mawu Ruata: 'Kumbahang mawuang, kumbahang mamate, kumbahang mẹ̌tako, kumbahang měsahiding konti, ringangu pangadatẹ̌ si amangu ringangu si ninangu.' "
42018021	"Kěbị parenta ene seng takụ nituhukang, dokeng iạ bẹ̌dang kadodọ," sasimbangu tau ene.
42018022	Nakaringihẹ̌ ene, i Yesus něhengetang, "Bědang piạ sěmbaụ hinong koatengu: Bal᷊ụko kěbị arětạ u kụ onggọko roite su tau kasiang, kụ i kau sarung makahombang arětạ u su sorga. Bọu ene mahịe tol᷊e Siạ."
42018023	Sarangke tau ene nakaringihẹ̌ ene, i sie měngkatewe masusa naunge, ual᷊ingu i sie kai kalạ kahěngang.
42018024	I Yesus masingkạ u tau ene masusa naunge ual᷊ingu ene Mawu Yesus něhengetang, "Masigěsạ kahěngang tau kalạ makoạ kawanuang Mawu Ruata!
42018025	Mal᷊owokangbe onta sumuẹ̌ su tul᷊in darahung, sul᷊ungu tau kalạ sumuẹ̌ su kararatuang u Mawu Ruata."
42018026	Kěbị taumata apan nakaringihẹ̌ si Yesus něhengetang kerene nakiwal᷊o, "Kamageng kerene, i sai tangu hinong masal᷊amatẹ̌?"
42018027	Yesus simimbang, "Apan tawe mariadi su taumata e, mariadi wue su Mawu Ruata!"
42018028	Mase i Petrus nẹ̌bera, "Kakělla! I kami seng naněntangu sěmbal᷊eěng baugu tumol᷊e si Tuang."
42018029	"Pangimangke!" angkuěng i Yesus. "I sain seng naněntangu wal᷊ene, arau kawinge arau mahuanene arau inang-iamange arau manga anạ e ual᷊ingu mẹ̌tangkiang Mawu Ruata,
42018030	i sie sarung bal᷊isang limembong kal᷊awọe pira haweng su tempo ini, dingangu su tempo sarung duměnta, i sie sarung gělikangu pẹ̌tatumbiahẹ̌ tutune ringangu kakalẹ̌."
42018031	Mawu Yesus nangomol᷊i sire murit'E mapul᷊o dua nihaene mase něhengetang, "Daringihẹ̌ko! I kitẹ ini mětẹ̌timona Yerusalem. Pai sene, kěbị apan niwohẹ u manga nabi mạanun Ahus'u Taumata sarung mariadi.
42018032	I Sie sarung isarakang su apan taumata wal᷊ine Yahudi, kụ sarung mẹ̌taghunalang, měhinakang dingangu mangědu si Sie.
42018033	I sire sarung manịgěsạ dingangu mamate si Sie, arawe su katěllu ěllone i Sie sarung mẹ̌bangung."
42018034	Patikụ ene tawe nikaěnnaěngu manga murit'E sarang kadodọ-dodọ. Mangal᷊en bawerang Yesus ene nibawunin sire. I sire běgan Sie měnsang měbẹ̌bisarang apa.
42018035	Su tempon Yesus marani mahumpạ u Yerikho, sěngkatau wuta mạiang mẹ̌taharorong su wiwih'u ral᷊eng.
42018036	Piạ i sie nakaringihẹ̌ taumata l᷊awọ sụsahe i sie nakiwal᷊o, "Kai piạ apa?"
42018037	"Yesus tau Nazaret ene sụsahe," angkuěng i sire si sie.
42018038	Tangu tau wuta e nẹ̌kiạe, "Yesus, Ahus'i Daud! Tal᷊ěntụkong iạ!"
42018039	I sire apan su těngone, němpẹ̌pědu ringangu něngoron sie apakạděmasẹ̌. Kai i sie saunengkewe nẹ̌kuịewen tingihe limembong kaihạ e, "Ahus'i Daud! Tal᷊ěntukong iạ!"
42018040	Mawu Yesus nẹ̌dung dingangu nangoro taumata apẹ̌bẹ̌bawa tau wuta ene sarang anun'E. Sarạeng i sie nahumpạ, Yesus nakiwal᷊o,
42018041	"Kai apa kapulunu Takụ koateng si kau?" "Tuang," sasimbahu tau wuta ene, "iạ mapulu makasilo."
42018042	Mase Mawu Yesus něhengetang, "Kamageng kerene ute, pẹ̌kěllạe! Ual᷊ingu i kau mangimang si Siạ ute, i kau e mul᷊e."
42018043	Su tempo ene lai, i sie ringangu nakasilo, mase i sie timol᷊e si Yesus apidu nakitarimakasẹ, su Mawu Ruata. Sarạeng taumata l᷊awọ e nakasilọ e hal᷊ẹ̌ ene ute, i sire kěbị němpẹ̌dalo Mawu Ruata.
42019001	Sarạeng i Yesus nahumpạ su Yerikho, i Sie měngkatewe rimal᷊engu soa ene.
42019002	Su soa ene piạ sěngkatau těmbonangu maghaghělle bea kalạ, Arenge i Zakheus.
42019003	I sie mapulu makasilo kai i sai Mawu Yesus ene, kụ ual᷊ingken taumata tumanịu l᷊awọ dingangu i sie sẹ̌sane kai masanạ, ute i sie tawe nakasilo si Yesus.
42019004	Kutẹu i sie timal᷊ang nangal᷊amona taumata l᷊awọ, bọu e naawị su kalu, tadeạu makasilo si Yesus kụ tạ kaděngụe sarung sumahe sene.
42019005	Sarạeng i Yesus nahumpạ su kalu ene, i Sie rimal᷊ingara mase nẹ̌bera, "Zakheus lighạko ěnaẹ dělusẹ̌! U Iạ e kai mapulu mawunạ su wal᷊enu sahěllo ini."
42019006	I Zakheus měngkatewe masahawụ-sahawụ dimělusẹ̌ dingangu nanarimạ si Yesus napenẹ u ral᷊uasẹ̌.
42019007	Kěbị taumata nakasilo hal᷊ẹ̌ ene nanětạe němpẹ̌gahutụ. I sire nẹ̌bera, "Sih! I Sie tamai makisake su wal᷊en taumata ral᷊aị!"
42019008	Bọu e su wal᷊ene, i Zakheus dimarisị dingangu nẹ̌berạ e si Yesus, "Mawu, sěmbahạgeang bọu arětạku, takụ ionggọ su taumata kasiang; dingangu balạe i sai wọu takụ kinaakal᷊eng, sarung takụ baehang kapia si sie ěpạ u sul᷊e!"
42019009	Mase angkuěng i Yesus, "Su sahěllo ini i kau ringangu kal᷊awọu ral᷊ohon bal᷊enu masal᷊amatẹ̌ dingangu ghěllikangu pẹ̌bawiahẹ̌ buhu, batụu mang i kau lai hiten Abraham.
42019010	Ahus'u Taumata ruměnta mědeạ dingangu mapakasal᷊amatu apang něngkapal᷊idẹ̌."
42019011	Piạ e i sire wẹ̌dang kạpẹ̌dẹ̌daringihe si Yesus měbẹ̌bisara, i Sie nẹ̌běken papinintu sěmbaụ. Batụu su orasẹ̌ ene i Sie maraning Yerusalem, dingangu taumata mạngiral᷊ingu Mawu Ruata seng lighạ mẹ̌parenta kere sěngkatau Ratu su dunia.
42019012	Mawu Yesus něhengetang, "Piạ sěngkatau tuhasẹ̌ kụ nakoạ sol᷊ong banua marau mědeạu mahengkẹ makoạ datu, mase mẹ̌sul᷊e kapia.
42019013	Bědang ta něbẹ̌buạ, i sie nẹ̌kui mapul᷊ongkatau ěllange, mase nangonggọu roitẹ̌ bul᷊aeng pẹ̌sěngkal᷊ěpa si sire pẹ̌sěngkatau. 'Pěmpẹ̌dagangken doitẹ̌ ini karěngụewen iạ suraral᷊engang,' angkuěnge si sire.
42019014	Arawe ral᷊ohon soa ene měbẹ̌binsị i sie. Kutẹu, sarạeng i sie seng napaghohẹ̌ i sire něndolohu rarolohang tadeạu apạul᷊ịu, 'I kami madiring tau ini ipakakoạ datung kami.'
42019015	Kaiso tuhasẹ̌ ene nahengkẹ naratu bọu e nẹ̌sul᷊e su wanuane. Měngkate apa masahawụ i sie kimui manga ěllange apẹ̌tẹ̌těngo, tadeạu makakasingkạu kal᷊awọu untunge nikatarimạ i sire.
42019016	Ěllang humotonge riměnta ringangu nẹ̌bera, 'Mawu, doitẹ̌ bul᷊aeng kụ nionggọ u Mawu e, seng takụ kinakoạ mapul᷊ong kal᷊ěpa.'
42019017	'Mapaelẹ̌,' angkuěngu mawune, 'i kau ěllang mapia! Ual᷊ingu su manga hal᷊ẹ̌ dararodọ, i kau wotonge kapěngumbalaěng ute, iạ sarung mẹ̌koạ si kau mangawasa soa mapul᷊o.'
42019018	Ěllang karuane riměnta ringangu nẹ̌bera u, 'Tuang, doitẹ̌ bul᷊aeng sěngkal᷊ẹ̌pa nionggọ i Tuange, seng takụ nikakoạ l᷊ima.'
42019019	Su ěllang ene, datu e nẹ̌bera, 'I kau sarung mangawasa soa lima.'
42019020	Ěllang kewelai wal᷊ine riměnta, kụ nẹ̌bera, 'Tuang, ini roit'u; takụ niresọ su ral᷊ungu lenso.
42019021	Iạ kai mạtakụ si Tuang batụu i Tuang kai taumata mahẹ̌gisẹ̌. I Tuang kawe mạngal᷊ạ apam bal᷊ine tataghuaneng i Tuang, dingangu i Tuang mạměnsạ su tampạ tawe niasị i Tuang.'
42019022	Datu ene nẹ̌bera si sie, 'I kau ěllang dal᷊aị! Mẹ̌takaewen baweranu sẹ̌sanu iạ sarung měhukung i kau. I kau masingkạ u iạ taumata mahěgisẹ̌: iạ měngal᷊ạ apang kụ bal᷊ine tataghuanengku, dingangu mạměnsạ su tampạ tawe takụ piněngasikang.
42019023	Mạeng kerene unụe i kau tawe nanowa roitẹ̌ ene su bank tadeạu su tempon iạ mawal᷊ị, iạ nakapanarimạ bue roitẹ̌ dingangu untune?'
42019024	Mase ratu ene nẹ̌bera si sire apan mạhundarisị sene, 'Al᷊ạ e roitẹ̌ ene wọ'i sie kụ gělịko su ěllang kụ mạnaghuang doitẹ̌ bul᷊aeng mapul᷊o ene.'
42019025	Arawe i sire ene němpẹ̌bera, 'Mawu, i sie seng něnaghuang mapul᷊o.'
42019026	Datu e simimbang, 'Tahěndunge: i sain seng piạ si sie, sarung tambaěng iapakal᷊awọ. Arawe i sain tawe apa ute, apan ene si sie sarung pěngal᷊akeng lai wo'i sie.
42019027	Kụ orasẹ̌ ini ute wawạe ramahi apan dumarokạ si siạ e, ringangu tawe mapulu iạ makoạ datun sire. Patẹ e i sire kěbị su těngoku!' "
42019028	Sarạeng i Yesus něhengetang u kěbị ene, i Sie rimal᷊eng su těngon sire nẹ̌timona Yerusalem.
42019029	Sarạeng seng maraning Betfage ringangu Betania su Wukid'u Zaitun, i Sie rimoloh'u murit'E ruang katau niapangal᷊imona.
42019030	"Dakọko sarang kampong pai tẹ̌tatěngoěng," angkuěng i Yesus si rẹ̌dua, "kereu i rua masuẹ̌ sene i rua měntěhang makasilo anạ u kalide sěmbaụ mạl᷊aikị. Kalide ene wẹ̌dang tawe nisẹ̌sakeěngu taumata. Lukạe kalide ene ringangu wawạ e ramahi.
42019031	Kereu taumata makiwal᷊o si rua, 'Unụe i rua něluka kalide e?' pẹ̌berako, 'Mawu e měgẹ̌gausẹ̌.' "
42019032	I rẹ̌dua murit'i Yesus e natamai ringangu kinaẹ̌bakeng kěbị e kahěngang kerẹewe niweran Yesus.
42019033	Kutẹu i rẹ̌dua kapẹ̌lukane anạ u kalide e, taghuange nẹ̌bera si rẹ̌dua, "Unụe i rua měluka kalide ene?"
42019034	I rẹ̌dua simimbahẹ̌, "Mawu měgẹ̌gausẹ̌."
42019035	Bọu e i rẹ̌dua nẹ̌bawa anạ u kalide e sarang anung Yesus. Mase i rẹ̌dua němilạu pakeang i rẹ̌dua su tal᷊ětugu kalide e kụ niapaawị i Yesus su wowong kalide ene.
42019036	Kutẹu i Sie simahe apid'u kạsakene kalide e taumata l᷊awọe němpamilạem pakeang i sire su ral᷊eng.
42019037	Su tempong i Yesus maranịeng mahumpạ u Yerusalem sural᷊eng kụ dumẹ̌sungu Wukid'u Zaitun, kěbị manga murit'E makěpal᷊ẹ̌ ene nanětạ e měmpẹ̌dalon tingihẹ̌ maihạ mědẹ̌dalo Mawu Ruata ringangu makịtarimakasẹ si Sie ual᷊ingu kal᷊awọu munara makạl᷊aherang kụ seng kinasilon sire e.
42019038	I sire němpẹ̌bera maihạ, "Al᷊amatẹ̌ kawuạko su Ratu kụ kạděntane su ral᷊ungu areng u Mawu! Pẹ̌darame su sorga dingangu apakaraloko Mawu Ruata!"
42019039	Pirang katau tau Farisi wọu tal᷊oaran taumata l᷊awọ e němpẹ̌bera si Yesus, "Tuang Guru, pẹ̌beraiko manga murit'i Tuang apakarěmasẹ̌."
42019040	Mawu Yesus simimbang, "Pangimangke! Kereu i sire marěmasẹ̌ ute manga watu ini sarung měmpẹ̌gio."
42019041	Sarạeng i Yesus lụhaungkeng Yerusalem kụ nakasilọ e soa ene, i Sie simangịen soa ene.
42019042	Angkuěng'E, "Pirua, kerẹeng kapiane, kereu sahěllo ini i kau masingkạu apan makarěntan pẹ̌darame! Kaiso orasẹ̌ ini e i kau tawe makasilo ene.
42019043	I kau sarung makapěndang su sěnsul᷊e tempo suapan sekẹ u e mẹ̌koạ sasahaghe ipělikụ si kau; i sire sarung měmpẹ̌liwung si kau ringangu měmpaněsẹ si kau wọu kěbị tampạ.
42019044	I sire sarung mapakasilakạ i kau ringangkewen taumata ral᷊ohonu e; kụ tawẹ manga watu sarang sěmbaụ iwalan sire mạdal᷊ěnsung su tampạ e, batụu i kau tawe měnẹ̌naungu tempon Mawu Ruata ruměnta mapakasal᷊amat'i kau!"
42019045	Mawu Yesus simuẹ̌ su Wal᷊em Mawu kụ nanětạ nanokol᷊u mal᷊ahumbal᷊ụ su tampạ ene.
42019046	"Su ral᷊ungu Winohẹ Susi," angkuěng'E si sire, "mạbawohẹ kere ini: Mawu Ruata e něhengetang, 'Bal᷊e-Ku kai sarung makoạ bal᷊eng pẹ̌kakal᷊iomanengang.' Kutẹu kahiang kamene nikakoạ liangu taha pěhampasẹ̌!"
42019047	Ěllo-ěllo i Yesus mạněntiro su ral᷊ungu Wal᷊em Mawu. Manga imang těmbonange ringangu manga mananěntiro agama, ringangkewen manga pangahạu tau Yahudi e mapulu mamate si Sie,
42019048	kutẹu tawe nakareạ dal᷊enge měnsang kereapa mẹ̌koạ hal᷊ẹ̌ ene, ual᷊ingu kěbị taumata měngkate rụdaringihẹ̌ si Sie ringangu rudaringihẹ̌ manga hengetang'E.
42020001	Piạ e su sahěllo, i Yesus kạpaněntirone ringangu mělẹ̌habaren Injilẹ̌ bọu Mawu Ruata su taumata l᷊awọ su ral᷊ungu Wal᷊em Mawu. Manga imang těmbonange, manga mananěntiro agama ringangkewen měngangahạ tau Yahudi riměnta,
42020002	kụ němpẹ̌bera si Yesus, "Kěnang habarẹ̌ si kami kai apa wanggilu timonanu hakịu i Kau nẹ̌koạ kěbị ini? Kai i sai tangu nẹ̌gěllịu kawasa ene si Kau?"
42020003	Yesus simimbang, "Iạ mapulu makiwal᷊o. Kěnangko pěhabarẹ̌ si Siạ,
42020004	I Yohanes kai něnahani ringangu kawasang sai tangu? Mawu Ruata arau taumata?"
42020005	Tangu i sire nanětạ e nahumbisara, "Kereu i kitẹ měhabarẹ̌, 'U kai ringangu kawasan Mawu Ruata,' ute i Sie sarung mẹ̌bera, 'Mạeng kerene, kawe unụe i kamene tawe mangimang si Sie?'
42020006	Arawe mạeng i kitẹ mẹ̌bera, 'Kai ringangu kawasang taumata,' ute sěngkawanuange měntěhang mangěntungu watu si kitẹ, batụu i sire mạngimangu i Yohanes kai sěngkatau nabi."
42020007	Kutẹu i sire simimbangu, "I kami wẹ̌ga wue."
42020008	Tangu i Yesus něhengetang si sire, "Kamageng kerene Iạ e tawe lai maul᷊ị si kamene, měnsang dingangu kawasang sai Iạ měkẹ̌koạ kěbị ene."
42020009	Mawu Yesus měbẹ̌běke su taumata l᷊awọ e, papinintu kere ini, "Piạko nạung sěngkatau nẹ̌koạ sasuange anggorẹ̌. I sie nakitamang sasuange su pirang katau mělẹ̌hal᷊ẹ̌ sasuang mase nakoạ sarang banua wal᷊ine kụ nẹ̌tanạ diọ marěngụ sene.
42020010	Su tempone e manipo wuang anggorẹ̌, taghuangu sasuange něndoloh'u ěllange sarang anun mělahal᷊ẹ̌ ene tadeạu manarimạ bageange. Kutẹu manga mělahal᷊ẹ̌ ene nělimadẹ̌ ěllang ene kụ i sie nirolohẹ̌ niapakapul᷊ẹ dingangu limane tạ l᷊ohone.
42020011	Tangu taghuangu sasuange saụewe lai rimoloh'u ěllange lai wal᷊ine; kutẹu ěllange ene mal᷊aing nilimad'i sire ringangu nipakameang manga mělahal᷊ẹ̌, mase niapakapul᷊ẹ tạ ul᷊e apa.
42020012	Bọu e taghuangu sasuange rimoloh'u ěllange katěllune. Arawe ěllang ene mal᷊aing nilimad'u manga mělahal᷊ẹ̌ ene kụ niteled'i sire sul᷊ikudu sasuang ene.
42020013	Pěngěnsueěnge taghuang sasuang ene nẹ̌berạ e, 'Iạ e kai mẹ̌kapurạe ngae? Iạ e sarung měndolohen ahusẹ̌ku ikẹ̌kěndagẹ̌. Sembeng nal᷊ahẹu i sie sarung adateng i sire!'
42020014	Akutẹu sarang manga mělahal᷊ẹ̌ nakasilo anạ u taghuangu sasuang ene, i sire němpahumbisarạ e sěngkatau su wal᷊ine, 'Kai ěndaị i sie ini e taghuange. Mahịe i kitẹ měmate si sie, mědeạu i kitẹ managhuang pusakạ e.'
42020015	Tangu i sire něhipen sie sarang l᷊ikud'u sasuang mase pinate." Mase Mawu Yesus nakiwal᷊ọ e, "Ene ěng, kamageng taghuangu sasuang ene mẹ̌bal᷊ị, i sie sarung mẹ̌kapurạe su manga mělahal᷊ẹ̌ ene?
42020016	Mambeng těngadẹ̌, i sie sarung duměnta kụ mamate manga mělahal᷊ẹ̌ ene, kụ manarakangu sasuange su mělahal᷊ẹ̌ e wal᷊ine." Nakaringihẹ̌ ene, němpẹ̌berạ e taumata l᷊awọ si Yesus, "Mambeng aị kariadi kerene!"
42020017	Mawu Yesus kai namanda si sire mase nakiwal᷊o, "Kamageng kerene, apa mangal᷊en bawal᷊om Binohẹ Susi ini? 'Batu niwalan mẹ̌kakoạ bal᷊e e kai seng nakoạ batu kahumotongange.'
42020018	Kěbị taumata apan naěnsạ su watu ene sarung maral᷊utạ; dingangu i saịewen kaěnsakengu watu ene sarung mararul᷊ẹ makoạ awul᷊ẹ̌."
42020019	Manga mananěntiro agama ringangu manga imang těmbonange masingkạ u papinintu ene ipẹ̌tẹ̌tal᷊ahinon Yesus si sire. Ual᷊ingu ene i sire mědẹ̌deạ manamẹ si Sie su orasẹ̌ ene lai, kai i sire matakụ u kawanua e.
42020020	Kutẹu i sire měngkai mědẹ̌deạ loahe mapia. I sire rimoloh'u taumata sarang anung Yesus makoạ mẹ̌papahimang makịtikạu taumatawe matul᷊idẹ̌ tadeạu i sire měngal᷊ạ bera si Yesus dingangu kakiwal᷊o mědeạu i sire makapěnarakang i Sie su mananěmbonange ringangu kawasang guběrnurẹ̌.
42020021	Tangu i sire apan nionggotangu roitẹ̌ e němpẹ̌bera si Yesus, "Tuang Guru, i kami masingkạ u kěbị apan niwera ringangu nitěntiron Tuange něhino wue. I kami masingkạ lai u i Tuang dingangu mahatedẹ̌ maněntirong kapulun Mawu Ruata su taumata, batụu i Tuang tawe měmamile taumata.
42020022	Ual᷊ingu ene kěnang i Tuang pẹ̌bera si kami, tuhụewe su těntirong agamang kitẹ botonge wue mamaehẹ̌ balasteng su Kaisarẹ̌ arau tala?"
42020023	Kai Mawu Yesus masingkạu tondol᷊ikụ i sire hakịu ene i Sie něhengetang,
42020024	"Kěnangko todẹ si Siạ doitẹ̌ sal᷊aka sěngkal᷊ěpa. Tul᷊ada ringangu arengi sai ini e?" "Kaisarẹ̌!" nisimbah'i sire.
42020025	"Mạeng kerene," angkuěng i Yesus si sire ute, "ghělịbe su Kaisarẹ̌ apạewen darotongu Kaisarẹ̌ dingangu su Mawu Ruata apạewen darotongu Mawu Ruata e."
42020026	Kawe těngadẹ̌ su těngon taumata l᷊awọ e i sire tawe nakasamẹ sal᷊a maning kětạu sěmbaụ si Yesus. I sire měngkatewe marěmasẹ̌ dingangu mạdal᷊ingụen sasimbang'E.
42020027	Pirang katau wọu ghal᷊ipohong Saduki nahunděnta sarang anum Mawu Yesus. (I sire ghal᷊ipohon taumata kụ piạ kasingkạ u tawẹ apa pẹ̌bawangungu taumata nate.) I sire nakiwal᷊o si Yesus,
42020028	"Tuang Guru, i Musa kawe namohẹ u tita ini si kitẹ: Kereu piạ u sěngkatau esẹ mairị kụ i sie kawe wantọ, tangu tuarine (tuhange) harusẹ̌ pẹ̌kawing dingangu wal᷊une mědeạu mapal᷊ětowen hite su tau seng nairị.
42020029	Piạ nạung i sire pitu tamahuari. Ene iakange nẹ̌kawing dingangu wal᷊une, kutẹu i sie lai nate wantọ.
42020030	Mase karuane nẹ̌kawing dingangu wal᷊une, kutẹu i sie lai nate wantọ.
42020031	Hal᷊ẹ̌ lai mẹ̌sul᷊ung naraiadi su anạ u sěmbaụ katěllune ringangu sarang lai kapitune.
42020032	Nạdehọ tau wawine ene nate e lai.
42020033	Su ěllon pẹ̌bawangungu taumata nate ute, kai kawingken sai tau wawine ene? Batụu i sire pitu e seng bọu němpẹ̌kawing i sie kěbị."
42020034	Mawu Yesus simimbang, "Manga taumata mẹ̌bẹ̌biahẹ̌ orasẹ̌ ini měmpẹ̌kẹ̌kawing,
42020035	kai i sai-saing hinong ipẹ̌bangung kapia wọu papatene, kụ mẹ̌biahẹ̌ su tempo ramahi e i sire seng tawe mẹ̌kawing.
42020036	Kakakoạ i sire kai kere malạekatẹ̌ tawe l᷊umaate. I sire kai manga anạ u Mawu Ruata, watụ u i sire seng niapẹ̌bangung kapia wọu papate.
42020037	I Musa sẹ̌sane nělahẹ u taumata nate sarung iapẹ̌bangung kapia. Su ral᷊ungu winohẹ e mạanun gahundungu sumpinị kụ dụděllị ene i sie nakasěbạu Mawu kere 'Ruatang Abraham, Duatang Ishak, Duatang Yakub'.
42020038	Kụ Duata ene bal᷊inewe Ruatan taumata nate! I Sie kai Ruatan taumata wiahẹ̌! Batụu su Ruata e kěbị taumata e wiahẹ̌."
42020039	Pirang katau mananěntiro agama němpẹ̌bera, "Sasimbangi Tuang Guru e mapaelẹ̌ kahěngang."
42020040	Ual᷊ingu ene i sire sembeng tawe lai wahani makiwal᷊on manga apa si Yesus.
42020041	Mawu Yesus nakiwal᷊o si sire, "Kere apa ral᷊enge mědeạu Ratu Mananal᷊amatẹ̌ e ikawerawe hěnton Daud?
42020042	Sumbal᷊iau i Daud sẹ̌sane nẹ̌bera su ral᷊ungu bukẹ̌ u Mazmur, 'Mawu kasěllahenge něhengetang su Mawuku: Kaiangko su koaneng-Ku,
42020043	sarang Iạ měkoạ manga rokạ'U e mẹ̌suba si Kau.'
42020044	Kutẹu kamageng i Daud měsẹ̌sẹ̌bạu Ratu Mananal᷊amatẹ̌ e, 'Mawu', kụ kereapa wue i Sie kawe hěnton Daud?"
42020045	Ene taumata e kapẹ̌daringihe si Yesus mělẹ̌hengetang, i Sie nẹ̌bera su manga murit'E,
42020046	"Pakatateghang bue su manga mananěntiro agama. I sire puluang mẹ̌daral᷊eng dingangu lakụ mananandu, kụ papuluang makịadatẹ̌ su manga pasarẹ̌. I sire papuluang kumaiang su kakaianeng su horone su pěmamisaěng dingangu su manga sal᷊imbang.
42020047	I sire měmpạngakal᷊ẹ̌ manga wawine wal᷊u ringangu mělẹ̌hampasẹ̌ bal᷊ene. Kụ mědeạu karal᷊ai i sire tawe kasingkateng ute, i sire měmpẹ̌kẹ̌kal᷊iomaneng manandu-nandu. Hukumang i sire sarung limembong kawěhạe."
42021001	Su Wal᷊em Mawu e, i Yesus něhengkẹ u matane nakasilo makakalạe němpaměllọ u roitẹ̌ su ral᷊ungu peting sasěmba.
42021002	I Sie nakasilo l᷊ai sěngkatau wawine wal᷊u kasiang nẹ̌tahong duang kal᷊ěpa roitẹ̌ tambaga.
42021003	Mase i Yesus něhengetang, "Daringihẹ̌: tau wal᷊u ěndai e nẹ̌tahon sasěmba limembong kal᷊awọe wọu kěbịewe lai wal᷊ine.
42021004	Batụu i sire kěbị e měngkai měmpẹ̌gẹ̌gěllị bọu tompẹ u arětạ i sire. Arawe wawine wal᷊u ěndaị e, manịeng tumanịu kasiang, kaiso i sie nangonggọu kěbị apan tẹ̌taghuanenge kụ gẹ̌gausang hala waụgu pẹ̌bawiahẹ̌."
42021005	Piạ i sire mạhumbisara mạanung kereapa kapaele Bal᷊em Mawu nilěgahu watu maral᷊ěnggihẹ̌ dingangu manga sạbarang sasěmba su Ruata. Tangu i Yesus něhengetang si sire.
42021006	"Kai sarung piạ tempone kěbị apang kinasilong kamene sarung matěnehẹ̌ kụ tawẹu sarang batu sěmbaụ ěndaị sini mạdal᷊ěnsung su tampạ e."
42021007	I sire nakiwal᷊o si Yesus, "Tuang Guru, angerẹ ngae tamai ene mariadi? Kụ kai apạ e tatialane, watụ u kai sen tempone hal᷊ẹ̌ ene sarung mariadi?"
42021008	I Yesus něhengetang, "Pakapapia wue kumbahangbe i kamene kaakal᷊eng. Lawọ taumata sarung mahunděnta ringangu areng-Ku, kapẹ̌berane seng, 'Iạ e i Sie!' ringangu 'Seng tempone.' Kaiso kumbahangbe i kamene tumol᷊e si sire.
42021009	Abe lai kěngkatakụ kereu i kamene makaringihẹ̌ habar'u pẹ̌sasekẹ dingangu pẹ̌gaghuhaeng. Tamai ene harusẹ̌ mariadi kal᷊imona. Kaiso ene wal᷊inewe mangal᷊en seng tempone mẹ̌kiamatẹ̌."
42021010	Bọu e i Yesus nanẹ̌paseng hengetang'E, angkuěng'E, "Umatẹ̌ sěmbaụ sarung mẹ̌sekẹ dumokạ umatẹ̌ bal᷊ine ringangu kararatuang sěmbaụ sarung dumokạ kararatuang bal᷊ine.
42021011	Su apang tampạ sarung piạ linuhẹ̌ mal᷊aihạ dingangu karal᷊unusẹ̌ dingangu sahindạ suapan tampạ. Mase sarung mariadi manga apa makạl᷊ahiasẹ̌ dingangu makạtatakụ su l᷊angị.
42021012	Kai kal᷊imonan patikụ ene nariadi, i kamene ute sarung isamẹ dingangu tingkaitang. I kamene sarung ihukung su manga wal᷊em pẹ̌kakal᷊iomanengang kụ itahungkụ. Dingangu i kamene sarung ipẹ̌těngom manga ratu ringangu manga měngangawasa ual᷊ingu i kamene kawe manga muritẹ̌-Ku.
42021013	Kụ ene kai seng tempone si kamene tadeạu makapẹ̌habar'u Injil'u Ruata.
42021014	Měngkate pakapaku su naung i kamene u i kamene tawe sarung ghuměnggangu apang isimbah'i kamene mẹ̌tahutěndạu watangeng.
42021015	Iạ sẹ̌saku sarung piạ u takụ ipẹ̌bera ringangu sasal᷊ěntihọ tadeạu tawẹu manga sarang sěngkatau wọu manga rokạku makakarokạ arau mẹ̌děndilu apan niwerang kamene.
42021016	I kamene sarung ipẹ̌binsị u ghaghurang, manga anạ u sěngkatau arau kahian manga ěgẹ arau manga hapị i kamene. Sěmbahageang bo'i kamene sarung pateěng i sire.
42021017	I kamene sarung ipẹ̌binsị u kěbị taumata ual᷊ingu i kamene kawe muritẹ̌-Ku.
42021018	Kaiso sarang utạ sěmbua wọu těmbọ i kamene e tawe sarung mailang.
42021019	Kereu i kamene makakẹ̌dang dingangu makasabarẹ̌ ute i kamene sarung masal᷊amatẹ̌."
42021020	"Kereu i kamene makasilọe Yerusalem mạdal᷊iwungu wuntuangu mẹ̌sasekẹ ute i kamene sarung masingkạ u soa ene tawẹ karěngụe lai sarung pakawinasa.
42021021	Su tempo ene apang ene su Yudea e harusẹ̌be pahuntal᷊ang sol᷊ong bul᷊ude. I sire apan su ral᷊ungu soa harusẹ̌be paněntangu soa, kụ i sire apan sul᷊ikud'u soa e abe suẹ̌ su ral᷊ungu soa.
42021022	Batụu ěllo-ěllo ene e kai 'Ěllo-ěllon Tilakehangu Papahang', mědeạu ual᷊ingu kakakoạ kerene ute mariadi wue kere seng nawohẹ su ral᷊ungu Winohẹ Susi.
42021023	Kụ apạewe kereng katědụe su manga ěllo ene mihino su manga wawine piạ kapapia, ringangu mapạsusun dariọe! Banua ini e sarung kahombangengu sigěsạ masaria, dingangu Mawu e sarung měhukungu kawanua ini.
42021024	Piạ sarung pateěngu peda, piạben lai sarung tawengang sarang banuan tau l᷊iwụ; ringangu i sain běgan Mawu e sarung měndal᷊inda Yerusalem sarang masue tempone nitantun Mawu e si sire."
42021025	"Hẹ̌dowe su matangěllo, wul᷊ang dingangu su manga wituing sarung ikasilo manga tatiala. Su dunia e, manga umatẹ̌ e sarung měngkatakụ dingangu měmpẹ̌bingọ u ghal᷊ědụ dingangu wělladu sasị.
42021026	Taumata e sarung matakụ tạ sihinge tumatěngo apa sarung mariadi su kasěllah'u dunia ini, watụ u manga mangawasa l᷊angị e sarung guminuẹ̌.
42021027	Su tempo ene Ahus'u Taumata e sarung duměnta su ral᷊ungu winawa, piạ e kawasan'E, ringangu kawawantug'E masěllahẹ̌.
42021028	Kamagengu kěbị ene manětạ e mariadi ute pěmpẹ̌pětịko mase ral᷊ingara, u měntěhang ini e i kamene sarung ipakasal᷊amatẹ̌."
42021029	Mase i Yesus nẹ̌běken papinintu kere ini si sire, angkuěng'E, "Kakěllako kalun ara ringangu kal᷊awọu kakaluang bal᷊ine.
42021030	Kereu manga towọe seng manětạ humětị ute i kamene masingkạu musungu pědisẹ̌ e seng masandigẹ̌.
42021031	Kerene lai kereu i kamene makasilo manga hal᷊ẹ̌ ene mạdiadi, i kamene sarung masingkạ u Mawu Ruata seng tạ karěngụe mẹ̌parenta kere sěngkatau Ratu.
42021032	Kasingkạko! Manga hal᷊ẹ̌ ene sarung mariadi kal᷊imonan taumata měbẹ̌biahẹ̌ orasẹ̌ ini e, kěbịe reng ta něngkapul᷊ẹ asal᷊ẹ̌.
42021033	Langị dingangu dunia e sarung mapaghohẹ̌ arawe hengetang-Ku e ute tatapẹ̌ sarang marěngụ-děngụ."
42021034	"Pěndiagạ batangengu, kumbahang sarang i kamene měngkate mětẹ̌tasibung sal᷊iwang kụ měmpanginung inumang makạbukang arau měngkate měsẹ̌sipir'u hal᷊ẹ̌ u pẹ̌bawiahẹ̌ hakịu i kamene tawe nasạdia su tempong ěllo ene sěngkianu ruměnta makạl᷊ahěkosẹ̌.
42021035	U Ěllo ene sarung duměnta kere rarěntang tahatako su patikụ taumata su wowon dunia ini.
42021036	Pakarariagạ dingangu pěmpẹ̌kẹ̌kal᷊iomaneng sidutu mẹ̌deạu i kamene mạtoghasẹ̌ mẹ̌tatětol᷊u patikụ hal᷊ẹ̌ mariadi kụ i kamene makararisị su těngong Ahus'u Taumata."
42021037	I Yesus naněntiro su Wal᷊em Mawu su tempong ěllo ringangu hěbine i Sie tamai sarang Bukid'u Zaitun kụ nẹ̌tanạ sene.
42021038	Apan mal᷊ukadẹ̌ kěbị taumata e mạhunděnta su Wal᷊em Mawu mẹ̌deạu rumaringihewe si Yesus maněntiro.
42022001	Sal᷊iwang u Borotẹ̌ Tawe Kabọ e, isẹ̌sẹ̌bạ Paskah e seng masandigẹ̌.
42022002	Manga imang těmbonange ringangu mananěntiro agama mang kapẹ̌dẹ̌deạ e ral᷊engu mamate si Yesus dingangu marěma-rěmasẹ̌, batụu i sire mạtakụ u taumata l᷊awọ.
42022003	Bọu e setang simuẹ̌ e si Yudas kụ isẹ̌sẹ̌bạ lai si Iskariot, sěngkatau wọu i sire mapul᷊o dua murit'i Yesus.
42022004	Ual᷊ingu ene i Yudas tamai kụ němpahumbisara ringangu manga imang těmbonange ringangkewen manga těmbonangu l᷊ukad'u Wal᷊em Mawu měnsang kereapa i sie makapěnarakang i Yesus si sire.
42022005	I sire měngkate maral᷊uasẹ̌ kụ nẹ̌kědo měmpẹ̌gěllịu roitẹ̌ si sie.
42022006	I Yudas mal᷊aing kimire kụ nanětạ e nẹ̌deạ loahe pakapia mědeạu manarakang i Yesus si sire, tawe kasingkateng i sai-sai.
42022007	Nidatingken tempone ěllon Sal᷊iwang u Borotẹ̌ Tawe Kabọ e, tangu domba waugu kaěngu Paskah e nipotọ e.
42022008	Tangu i Yesus rimolohi Petrus rẹ̌duan Yohanes, "Dakọko pěmpěnạdia kaěngu Paskah waug'i kitẹ."
42022009	"Suapa i Tuang mapulu sadiang i kami e?" kakiwal᷊on dẹ̌dua.
42022010	Yesus simimbang, "Su tempon i rua kạpahunsuẹ̌ e su soa, piạ sěngkatau esẹ mạmasaěng běnsad'u akẹ sarung ipẹ̌sombang i rua. Tol᷊eiko i sie sarang bal᷊e suěkange,
42022011	mase pěmpẹ̌bera su taghuang'u wal᷊e e: I Tuang nẹ̌bera, 'Suapa tampạ Iạ ringangu manga muritẹ̌-Ku kumaěng kaěngu Paskah?'
42022012	Taghuangu wal᷊e ene sarung manul᷊ada si rua kamarẹ̌ gẹ̌guwạ su loteng nasukụ u apal᷊iwụe. Sadiako kěbị ene sene."
42022013	Tangu nahundal᷊engke i Petrus dẹ̌duan Yohanes kụ nakahombangke kěbị ene kere nipaul᷊ị i Yesus. I rẹ̌dua němpanạdia simokol᷊'u Paskah e.
42022014	Sarạeng seng oras'u mẹ̌pakẹ simokol᷊u Paskah e, i Yesus naiangke ringangkewen manga murit'E su medang perjamuang.
42022015	Mase i Sie něhengetang si sire, "Iạ nạung měngkai měkẹ̌karimang tạ sihinge kumaěng kaěngu Paskah e ringang i kamene kal᷊imonan Iạ e masunsara!
42022016	U pangimang bue: Iạ e sembeng ta kumaěng ini e l᷊ai sarạeweng mangal᷊en pẹ̌papěrjamuang ini e ipakal᷊ahẹ su Wanuan Duata Wuhu e."
42022017	Bọu e i Yesus rimaẹ kụ nihengkẹ e panganginumangu anggorẹ̌, bọu ene nakitarimakasẹ su Ruata, mase něhengetang, "Al᷊ạko ini kụ pẹ̌papahiạeng kamene;
42022018	kụ kěngkasingkạko: manětạ orasẹ̌ ini Iạ mang seng ta manginung akẹ u anggorẹ̌ ini lai sarạeweng Mawu Ruata e ruměnta kapia mẹ̌kawasa patikụ."
42022019	Bọu e Mawu Yesus něngal᷊ạ e borotẹ̌. Kụ bọuten nakitarimakasẹ, nikakakompenge borotẹ̌ ene ringangu l᷊iman'E mase tinẹ̌gone si sire kụ něhengetang, "Ini e kai wadang-Ku [ilẹ̌onggọ baug'i kamene. Koạko ini e tatahěndung si Siạ."
42022020	Kerene lai samuring kạkaěnge, i Sie nangonggọen panganginumangu anggorẹ̌ e si sire mase něhengetang, "Panganginumang ini e kai pẹ̌dariandin Mawu Ruata wuhu nisarakang su ral᷊ungu raha-Ku -- rahạ e niapaelehẹ̌ baug'i kamene]."
42022021	"Kaiho, kěllạe! Tau manarakangu Iạ e ene lai sini ringang-Ku!
42022022	Ahus'u Taumata e sarung mapohong kerẹewe nịtatantung'u Mawu Ruata; arawe kaěngkěhang taumata kụ manarakang i Sie!"
42022023	Ene i sire nanětạ e nẹ̌kiwal᷊o, sěngkatau su wal᷊ine, měnsang i sai wọu tal᷊oaran sire sarung mẹ̌koạ kerene.
42022024	Sutal᷊oaran manga murit'i Yesus nakoạ pẹ̌sasitori měnsang i saị e wọi sire hinong ikatikạ kasěllahenge.
42022025	Yesus něhengetang si sire, "Datung kal᷊awọu umatẹ̌ běgan Mawu Ruata manigěsạ kawanuane, ringangu měngangawasa si sire e isẹ̌sẹ̌bạ 'Měndal᷊ukad'u Kawanua'.
42022026	Arawe i kamene abe kerene. Kaiso i saing makoạ kasěllahenge su tal᷊oarang kamene hinong makoạ kere kakạdodokange, ringangu pangahạ e hinone makoạ kere mẹ̌tatangkiang.
42022027	Kụ kawe i sai limembong kasěllahenge: taumata mạiang kụkaěng su meda, arau kawe i sai mẹ̌tẹ̌tangkiang si sie? Tantu i saing kụkaiang ene. Arawe Iạ ene su tal᷊oarang kamene kere mẹ̌tatangkiang.
42022028	Su patikụ sigěsạ-Ku i kamene měngkate sěntiniạ dingang-Ku.
42022029	Kerẹewe i Amang seng něgěllịu kawasa si Siạ mẹ̌parenta, kerene lai Iạ e sarung mengonggọu kawasa ene si kamene.
42022030	Ual᷊ingu ene i kamene wotonge makapahul᷊uasẹ̌ dingang-Ku su tempon Iạ makoạ Datu. Kụ i kamene sarung kumaiang su wowong kadera mapul᷊o dua mědeạu kawasa makaparenta umat'u Israel mapul᷊o dua su hěntone."
42022031	"Simon, Simon daringihẹ̌ko! Setange seng niapakawala ipanal᷊ukạ si kamene; tabidạu gandung nihae wọu pisine hakịewen mapia e nihae wọu ral᷊akisẹ̌.
42022032	Arawe Iạ e seng nẹ̌kal᷊iomaneng baug'i kau, Simon, tadeạu pangangimangu e tawe měnsu. Kụ kereu i kau mẹ̌sasěsilẹ̌ bọu pẹ̌sasal᷊a ute i kau harusẹ̌ panoghasẹ̌ manga anạ u sěmbaụ u."
42022033	I Petrus simimbangu, "Mawu, iạ manilaing sumuẹ̌ su tahungkụ, saral᷊aing mate asal᷊ẹ̌ dingang'U Mawu!"
42022034	"Pangimangke, Petrus," angkuěng i Yesus, "těntal᷊ang manụ deng ta kimẹ̌kukụ sahěllo ini, u i kau e seng těllun sul᷊e nẹ̌děndilu Iạ e."
42022035	Bọu ene i Yesus něhengetang si sire, "Kangerẹ piạ Iạ dimoloh'i kamene ringangu tawe mapakawalang kamene měmpẹ̌bawa dompetẹ̌, kawihẹ̌ arau sapatu, i kamene nikakawusangu manga apa?" "Tala!" angkuěng i sire.
42022036	"Arawe ini," angkuěng i Yesus, "i sai piạ dompete arau kawihe harusẹ̌ pěmpẹ̌bawa; ringangu i sain tawẹ pedane harusẹ̌ pẹ̌bal᷊ụ u lakụe kụ pěmělli peda.
42022037	U, pangimangke ayet'u Winohẹ Susi e bawal᷊one kere ini, 'I Sie kai nirekeng kere sěngkatau ral᷊akị,' hinong mariadi su watangeng-Ku. U apan mạbawohẹ su ral᷊ungu Winohẹ Susi e mětẹ̌tatahinong Iạ e selaing mạdiadi orasẹ̌ ini."
42022038	"Mawu," angkuěngu manga murit'i Yesus, "kakělla, ěndaung sini piạ peda rarua." "Kuhạe!" angkuěng i Yesus.
42022039	Mawu Yesus naněntangken soa e, kụ dimal᷊eng sarang Bukid'u Zaitun kerẹewe tundune kụ manga murit'E nahuntol᷊e lai si Sie.
42022040	Sarạeng nahumpạ sene, i Sie něhengetang si sire, "Pěmpẹ̌kal᷊iomaneng mědeạu i kamene tawe mědosa kerẹewe i kamene kasal᷊ukateng."
42022041	Mase i Sie nẹ̌těngkaghea kadodọ bọ'i sire, mangawe pamahungangben batu karaune, bọu ene němul᷊angeng dingangu nẹ̌kal᷊iomaneng,
42022042	"Amang," angkuěng'E, "kereu wotonge apakarauko wọu kasasigěsạ kụ humombang si Siạ ini. Kai wal᷊inewe tuhụ kapulu-Ku, kaiso tuhụbe su kapulung Amang sẹ̌sane." [
42022043	Malạekatẹ̌ sěngkatau riměnta si Sie kụ nanoghasẹ̌.
42022044	I Yesus měngkatewe mạsusa naunge hakịu i Sie měngkate makuatẹ̌ mẹ̌kal᷊iomaneng. Liaghan'E měngkate kere raha tụtědọ su ěntana.]
42022045	Bọuten nẹ̌kal᷊iomaneng, i Yesus tangu nẹ̌sul᷊e kapia su anum manga murit'E. I Sie nakaěbạ e si sire kạpahuntikị e kahian susa naung.
42022046	Kutẹu i Sie něhengetang si sire, "Kawe unụe i kamene měmpẹ̌tẹ̌tikị? Pěmpẹ̌bangungke kụ pěmpẹ̌kal᷊iomaneng, mạdiring i kamene kahinoěngu sasal᷊ukạ."
42022047	Mawu Yesus těntal᷊ang deng kạpẹ̌lẹ̌hengetange riměntạ e taumata sěnggapaeng. I sire lẹ̌ahakeng i Yudas, sěngkatau wọu manga murit'i Yesus. Bọu ene i Yudas nakoạ sarang anung Yesus mase riměngu si Sie.
42022048	Kutẹu i Yesus něhengetang si sie, "Yudas ual᷊ingu rarěngunu e i kau manarakangu Ahus'u Taumata?"
42022049	Sarạeng manga murit'i Yesus apang ene sene nakasilọe apa sarung mariadi, i sire němpẹ̌bera, "Mawu, pilikangkeng kami ringangu peda!"
42022050	Mase sěngkatau wo'i sire namilị e ěllangu manga imang mawantugẹ̌ dingangu pẹda hakịu nasahing tul᷊ine koaneng.
42022051	Kutẹu i Yesus něhengetang, "Balạete!" Mase i Sie nanenggehẹ̌ tul᷊in tau e kụ niapakapiane.
42022052	Bọu e i Yesus něhengetang su manga imang těmbonange dingangu manga těmbonangu l᷊ukad'u Wal᷊em Mawu, ringangkewen matatimad'u Yahudi němpẹ̌děnta sarang ene mědeạu manamẹ si Sie. "Unụe Iạ kai taumata ral᷊akisẹ̌ tangu, sarang kate i kamene ruměntang pẹda ringangu pal᷊o-pal᷊o měnamẹ si Siạ?
42022053	Apan kal᷊aěllo Iạ e ene ringangi kamene su Wal᷊em Mawu, i kamene tawe měnamẹ Siạ. Kai ini e seng tempone i kamene kumanoạ, su piạ kawasang kararěndunge nakoạ panekehe."
42022054	I sire něnamẹ si Yesus kụ niěntudẹ̌ su wal᷊en imang mawantugẹ̌. I Petrus ute nẹ̌batụ bọu maraune.
42022055	Su tal᷊oaran dělahẹ̌ ene putunge seng niaparěllị kụ i Petrus tamai kimaiang sěngkakaiang dingangi sire mạhungkaiang mělẹ̌likụ putung.
42022056	Sěngkatau wọu ěllange wawine nakasilọe si Petrus kụkaiang su wiwih'u putung kạděllịe; mase ěllang bawine ene namanda si Petrus, bọu e nẹ̌bera, "Tau ěndaị kanini e mal᷊aing dingang i Yesus!"
42022057	Arawe i Petrus nẹ̌děndilẹ̌. I sie nẹ̌bera, "Iạ mang bẹ̌ga-wěgan tau ěndaị ene!"
42022058	Ta nararěnnạ, piạko sěngkatau wal᷊ine nakasilo si Petrus kụ nẹ̌bera, "I kau mal᷊aing sěngkatau wọ'i sire!" Kai i Petrus simimbang, "Tala, bal᷊inewe iạ!"
42022059	Mangawe sěngkaorasẹ̌ bọu ene, sěngkatauko l᷊ai wal᷊ine mal᷊aing nẹ̌bera maihạ, "Kahěngang tau ěndaị e murit'i Yesus, batụu i sie mal᷊aing tau Galilea!"
42022060	Kutẹu i Petrus simimbang, "Kai a su tiněnnanu, iạ běga wue!" Orasẹ̌ ene lai, piạ i Petrus bẹ̌dang kạpẹ̌berane, ute manụ kimukụ.
42022061	Yesus lai nẹ̌bihu kụ timingang si Petrus. Mase i Petrus nakatahěndungke Mawu seng něhengetang si sie, "Těntal᷊ang manụ deng ta kimẹ̌kukụ sahěllo ini, i kau seng těllun sul᷊e nẹ̌sunial᷊'u Iạ."
42022062	Tangu simẹ̌bangke i Petrus wọu ene kụ měngkatewe apa simangị marasai.
42022063	Manga taumata kapẹ̌lẹ̌hapane si Yesus e měmpẹ̌tẹ̌taghunalang dingangu nělimadẹ̌ si Sie.
42022064	I sire němpanakạ matan'E ringangu nakiwal᷊o si Sie, "Kěnang tikạ, i sai nělimadẹ̌ si Kau e?"
42022065	Lawọ l᷊ai manga wawera lahinakang kụ nịbaweran sire si Sie.
42022066	Sěngkamal᷊ukade, manga matatimad'u tau Yahudi, manga imang těmbonange ringangu manga mananěntiro agama němpẹ̌komol᷊ẹ̌ bọu ene i Yesus niěntudẹ̌ su těngon Měnggaghuta agaman sire.
42022067	"Habareko i kami e," angkuěng i sire si Sie, "kai i Kau ini Ratu Mananal᷊amatẹ̌?" Yesus simimbang, "Kerẹu Iạ měhabarẹ̌ si kamene, kai i kamene mang tawe mangimang.
42022068	Kai maning Iạ makiwal᷊o si kamene kai i kamene tawe sumasimbang.
42022069	Kai manětạ bọu orasẹ̌ ini, Ahus'u Taumata sarung maiang su sěmběkang koanengu Mawu Kasěllahenge."
42022070	I sire kěbị němpẹ̌bera, "Kamageng kerene, i Kau ini kai Ahus'u Ruata?" Yesus simimbang, "Kere niwerang kamene."
42022071	Tangu i sire němpẹ̌berạ e, "Tawahal᷊uas'u mẹ̌gausẹ̌ sasahidine! I kitẹ seng nakaringihẹ̌ bọu mohong'E sẹ̌sane."
42023001	Kal᷊awọ mẹ̌sasidang ene nahundarisị bọu ene nẹ̌bawa si Yesus pẹ̌těngon Pilatus.
42023002	Sene i sire nanětạ e němpěngaduhang i Sie. I sire němpẹ̌bera, "I kami nakahombang tau ini mạmal᷊idẹ̌ kawanua. I Sie mẹ̌sẹ̌sědingu taumata mědeạu abe pěmẹ̌maehẹ̌ balasteng su Kaisarẹ̌, batụu angkuěng'E i Sie kai i Kristus, sěngkatau ratu."
42023003	Bọu ene i Pilatus nakiwal᷊o si Yesus, "Kahěngang bue i Kau ratun tau Yahudi e?" Yesus simimbahẹ̌, "Mang kere niweranu e."
42023004	Tangu i Pilatus e nẹ̌berạ e su manga imang těmbonange ringangu su taumata l᷊awọ ene. "Iạ e tawe nakahombang sěmbaụ sal᷊a su tau ini kụ makapěhukung i Sie."
42023005	Arawe i sire saunengkewe lai, "Měmpẹ̌nẹ̌nahosọu ual᷊ingu těntiron'E i Sie mapẹ̌gẹ̌ganohạ u taumata su kaguwạu Yudea; nitětạ e wọu Galilea kụ tempo ini seng nahumpạ l᷊ai sini."
42023006	Sarạeng i Pilatus nakaringihẹ̌ ene, i sie nakiwal᷊o, "Apa tau ini, tau Galilea?
42023007	Sarạeng nipaul᷊ikang u Yesus kai wọu tampạ su al᷊ungu kawasang Herodes, i Pilatus něndoloh'i Yesus sarang anung Herodes, kụ tempo ene mal᷊aing ene su Yerusalem.
42023008	I Herodes měngkatewe mal᷊uasẹ̌ tạ sihinge sarạeng nakasilo si Yesus, ual᷊ingu seng marěngụ i sie makạdingihẹ̌ kakakoạ i Yesus kụ měngkate mẹ̌měnningu makasilo si Yesus. I sie mělẹ̌harapẹ̌ u reng makasilo si Yesus makapẹ̌koạ tanda makạl᷊aherang.
42023009	Ual᷊ingu ene i Herodes nangantagu kakiwal᷊o lawọ si Sie, kaiso i Yesus tawe simimbahẹ̌ sarang sěngkamohong.
42023010	Manga imang těmbonange ringangu manga mananěntiro agama mal᷊aing timatěngo sene kụ měngkate měmpạngěnsil'i Yesus marasai.
42023011	I Herodes dingangu manga sordadone e měmpẹ̌tẹ̌taghunalang dingangu měmpẹ̌lẹ̌hinakang si Yesus, mase mạpěluhen Sie pakeangu kawawantugẹ̌ bọu e rumoloh'i Sie pẹ̌bal᷊i sarang anum Pilatus.
42023012	Su sahěllo ene lai i Herodes dingangi Pilatus, nạung kawe sědụ ute ini e sembeng saụ nẹ̌dal᷊ahapị."
42023013	I Pilatus něngomol᷊en manga imang těmbonange, manga pangahạ, dingangu kawanua,
42023014	mase nẹ̌bera si sire, "I kamene nẹ̌bawa tau ini sarang anuku kụ měbẹ̌bera u i Sie makạpal᷊idẹ̌ taumata. Kụ ini su těngong kamene iạ e seng namarikẹ̌sa si Sie kai iạ tawe nakạěbạ kakanoạ e ral᷊akị sarang sěmbaụ kere ilẹ̌ěnsil'i kamene si Sie.
42023015	Kerene lai ěbạ i Herodes, batụu i sie lai seng něndoloh'i Yesus e ipẹ̌sẹ̌sul᷊e su anung kami. Tau ini tawe nẹ̌koạ manga apa sarang sěnsul᷊e kụ hinong hukunangu papate.
42023016	Ual᷊ingu ene iạ měnggeserẹ̌ si Sie bọu ene takụ ipělọ." [
42023017	Apan tempong sal᷊imbangu Paskah, i Pilatus harusẹ̌ maměllọ u sěngkatau wọu taumatan tahungkụ baugu kawanua.]
42023018	Kěbị taumata kụ mạkakomol᷊ẹ̌ sene sěngkapẹ̌bansagẹ̌, "Patẹ e i Sie! Pěllọ e i Barabas baug'i kami!" (
42023019	I Barabas nitahungkụ ual᷊ingu něnggohaeng sutal᷊oaran soa ringangu ual᷊ingu namate.)
42023020	I Pilatus mapulu měměllọ i Yesus ual᷊ingu ene i sie saụ mẹ̌bisara kapia sutal᷊oaran taumata l᷊awọ e.
42023021	Kai i sire němpẹ̌bansagẹ̌ u, "Kuruise i Sie! Kuruise i Sie!"
42023022	Bọu ene saụ katěllun sul᷊ene i Pilatus nẹ̌bera si sire, "Kai apa pẹ̌sasal᷊an'E? Iạ tawe nakaěbạ sal᷊a sarang sěmbaụ si Sie kụ hinong ihukungu hukumang papate! Iạ e měnggeserẹ̌ si Sie mase takụ ipěllọ."
42023023	Kai i sire měngkate měbẹ̌bansagẹ̌ sěngapang ihạ i sire u i Yesus kai hinon pakikuruisẹ̌. Kụ samurine pẹ̌bawansag'i sire timětal᷊ẹ̌.
42023024	Tangu i Pilatus něnawong hukumangu papate si Yesus kerẹewe su kapulun taumata l᷊awọ ene,
42023025	dingangu nělěsọ u taumata kụ dẹ̌dorongang i sire, mangal᷊ene tau kụ nitahungkụ ual᷊ingu pěnggaghohaeng dingangu pamamate. Bọu e i Yesus nisarakangke si sire balạewe koateng tuhụ kapulun sire.
42023026	Ene i Yesus niwawạelain sire. Su tal᷊oaran dal᷊eng, i sire nẹ̌sombangu tau sěngkatau kụ arenge i Simon kụ asal᷊e wọu Kirene kụ seng kạsuẹ̌ e su soa. I sire nanamẹ si sie, mase nisihasang sěngapan botonge pamasaěng kalung kuruisẹ̌ niapatol᷊e si Yesus.
42023027	Lawọ taumata nahuntol᷊e si Yesus -- piạko l᷊ai kạdal᷊aụ manga wawine pirang katau. Manga wawine ene mạhunsangị dingangu mạhunggungguin Mawu Yesus.
42023028	Arawe i Yesus nẹ̌bihu si sire ringangu nẹ̌bera, "Manga wawinen Yerusalem! Abe pahunsangị u Iạ. Pahunsangịen batangeng dingangu manga anạ i kamene.
42023029	U kai sarung duměnta tempone taumata e měmpẹ̌bera, 'Kariangkamang manga wawine wantọ e ringangu tawe němpẹ̌hanạ, dingangu tawe niapasusun manga rariọ!'
42023030	Su tempo ene taumata e sarung měmpẹ̌bera su manga wul᷊ude, 'Kaensạko si kami!' Dingangu su manga wongkone, 'Pangambungko si kami!'
42023031	Kai kereu su kalu wẹ̌dang biahẹ̌, taumata seng měkẹ̌koạ kere ini ute, kereapa wue sarung pẹ̌kakoạ i sire su kalu mạhẹ̌gu!"
42023032	Piạ lai ruang katau wal᷊ine -- irẹ̌dua taha pẹ̌koạ dal᷊aị -- kụ niwawan sire waugu pakikuruisẹ̌ dingang i Yesus.
42023033	Sarạeng nahumpạ su tampạ kụ isẹ̌sěbạ "Daran Těmbọ", i sire nanguruis'i Yesus dingang i rẹ̌dua tahapẹ̌gue ene -- sěngkatau su sěmběka koaneng dingangu sěngkatau l᷊ai su sěmběkane kaihing Yesus.
42023034	Mase i Yesus nẹ̌kal᷊iomaneng, "Amang ampunge wue i sire! U i sire wěga wue apa kẹ̌koateng i sire." Pakeang i Yesus pinẹ̌papahiạen sire sene ringangu lahurị.
42023035	Taumata l᷊awọ mạhundarisị sene měmpẹ̌bẹ̌biala manga pangahạ u tau Yahudi nẹ̌baheaun Yesus apid'u nẹ̌bera u, "I Sie makasal᷊amatẹ̌be taumata wal᷊ine; kěnangko ini i Sie pělěsọkon batangeng'E, kereu i Sie kahěngang-hěngang Datung Sal᷊amatẹ̌ kụ nipilen Mawu Ruata!"
42023036	Manga sordado l᷊ai nẹ̌baheaun Sie. I sire němpẹ̌haung dingangu němpanẹ̌gon anggorẹ̌ mahaesẹ̌ si Sie,
42023037	apidu nẹ̌bera, "Kereu i Kau ratun tau Yahudi, pělěsọkon batangeng'U!"
42023038	Su wowong kalung kuruis'u Mawu Yesus, mạbawohẹ bawera ini: "Ini e Ratun Tau Yahudi."
42023039	Sěngkatau wọu tau tahapẹ̌gue mạgaghantong sene něhinakang Mawu Yesus. I sie nẹ̌bera, "I Kau Ratun Sal᷊amatẹ̌ běgang? Ute pělěsọkon batangeng'U ringangu i kandua l᷊ai!"
42023040	Arawe tahapẹ̌gue sěngkatau e wue nẹ̌bera su hapịe angkuěnge, "Apa i kau tamatatakụ u Mawu Ruata e? I kau seng sěngkakahukungu papate kere i Sie.
42023041	Kětạeng hukumang si kaduạ ute, někětạeweng kakanoạ i kaduạ. Kai i Sie mang tawẹ sal᷊ane!"
42023042	Mase i sie nẹ̌bera, "Mawu Yesus, tahěndunge wue iạ kereu i Kau seng duměnta kere sěngkatau Ratu!"
42023043	"Pangimangke," angkuěng i Yesus si sie, "sahěllo ini i kau sarung dingang-Ku su Firdaus."
42023044	Mangạe pukul᷊ẹ̌ mapul᷊o dua ěllo rangẹ matangěllo tawe siměnnang dingangu kạguwạu wanua ene měngkate marěndung-děndung sarang pukul᷊ẹ̌ tatěllu wawěllo.
42023045	Gordeng mạgaghantong su ral᷊ungu Wal᷊em Mawu e natingkasẹ̌ napahiạ darua.
42023046	Mase Mawu Yesus něluntingihu tingih'E maihạ, "Amang! Su ral᷊ungu l᷊iman'U Iạ manarakangu watangeng-Ku!" Bọuten něhengetang kerene, i Sie napohong.
42023047	Sarạeng těmbonangu sordado e nakasilọe apan seng nariadi, i sie mědẹ̌dalo Mawu Ruata mase i sie nẹ̌bera, "Kahěngang i Sie Taumata tạ sal᷊ane!"
42023048	Taumata l᷊awọ kụ narěnta sene kụ měmpẹ̌biala, nakasilọe apa nariadi. I sire napul᷊ẹ dingangu naung napenẹ u pẹ̌sasasěsilẹ̌.
42023049	Dingangu kěbị kanarang i Yesus laụ e manga wawine kụ nahuntol᷊e si Sie wọu Galilea, mạhundarisị bọu maraune kụ nakasilo kěbị ene.
42023050	Piạ sěngkatau arenge i Yusup kụ asal᷊e wọu soang Arimatea su wanuan Yudea. I sie sěngkatau mapia kụ lẹ̌adatengu taumata kụ mal᷊aing kạpangampal᷊e tempone Mawu Ruata manětạ mẹ̌parenta kere sěngkatau Ratu. Maning i sie kai anggotang Měnggaghuta, i sie tawe sěngkanaung su putusang dingangu kakanoạ i sire ene.
42023052	I Yusup e tamai nẹ̌těngon Pilatus kụ měgẹ̌gausẹ̌ tadeạu wadangu Mawu Yesus e pakigěllị si sie.
42023053	Bọu ene i sie nangal᷊ạ badangu Mawu Yesus bọu kalu kuruisẹ̌, mase nipikungu hekạ sapụ bọu hekạ al᷊usẹ̌. Kutẹu nipěllọete su ral᷊ungu kubul᷊ẹ̌ kụ nikakoạ su ral᷊ungu watu hanibẹ̌ -- kubul᷊ẹ̌ ene bẹ̌daweng ta nịpapakẹ.
42023054	Ěllo ene ěllon sambaiang; dingangu seng maraning pěnanětạu ěllon Sabatẹ̌.
42023055	Manga wawine kụ němpẹ̌tol᷊e si Yesus bọu Galilea e timol᷊e lai si Yusup kụ nakasilọe kubul᷊ẹ̌ ene. I sire nakasilo lai kereapa wadangu Mawu Yesus nipěllọ su ral᷊ungu kubul᷊ẹ̌.
42023056	Bọu ene i sire něngkapul᷊ẹ mase němpanạdia manga rampa ringangu l᷊ana mawěngi baugu mělanisẹ̌ badang i Yesus. Su ěllon Sabatẹ̌, i sire tawe něhal᷊ẹ̌ baugu tụtuhụ tita su ral᷊ungu pangangagama.
42024001	Su ěllon Misa, mal᷊uka-l᷊ukadẹ̌, manga wawine ene nakoạ sarang kubul᷊ẹ̌ nẹ̌bawa manga rampa kụ seng nisạdiang sire.
42024002	Nikaěbakengi sire watu l᷊ahěping kubul᷊ẹ̌ seng limunggi.
42024003	Mase i sire nahunsuẹ̌ su ral᷊ungu kubul᷊ẹ̌ ene, kai i sire tawe nakaěbạ badangu Mawu Yesus sene.
42024004	Kapạhundarisị e sene i sire ringangu němpẹ̌bingọ mạngěnna hal᷊ẹ̌ ene, sěngkělěndịu piạ duang katau ringangu pakeange kụkuhenabẹ̌ dụdarisị děduh'i sire.
42024005	I sire něngkatakụ kahěngang, kụ nẹ̌tumpěkuhẹ̌ sarang ěntana, apid'u i rẹ̌dua ene nẹ̌bera si sire, "Unụe i kamene mědẹ̌deạ taumata wiahẹ̌ sutal᷊oarang taumata nate?
42024006	I Sie tawẹ dịe sini, i Sie seng nẹ̌bangung! Tahěndungẹ e apang kụ seng niweran'E si kamene su tempong i Sie wẹ̌dang su Galilea,
42024007	u 'Ahus'u Taumata e harusẹ̌ isarakang su l᷊imang tau warạdosa, mase ikuruisẹ̌ dingangu su katěllu ěllone i Sie sarung mẹ̌bangung.' "
42024008	Tangu manga wawine ene nakatahěndungke apan niwerang Mawu Yesus.
42024009	Sarạeng něngkawal᷊ị bọu kubul᷊ẹ̌, i sire němpẹ̌běkeng kěbị apan nariadi ene si sire murit'E mapul᷊o ěsa ringangu apan tumatol᷊ene lai wal᷊ine.
42024010	Manga wawine kụ němpẹ̌běkeng kěbị ene su manga murit'i Yesus ute kai: I Maria Magdalena, Yohana ringangu i Maria i ninang i Yakobus, dingangkewelain manga wawine wal᷊ine kụ nạung dingangkewen sire.
42024011	Kutẹu nạung manga rarolohang ene mạngiral᷊ing u manga wawine ene kětạeng mẹ̌bẹ̌běkeng apan tạ gunane. I sire tawe měmpangimangu wẹ̌keng manga wawine ene.
42024012	Arawe i Petrus nẹ̌bangung dingangu timal᷊ang sarang kubul᷊ẹ̌. Apid'u kakạkowọe i sie kạdal᷊ingene sarang dal᷊unge kụ kinasilone kětạeng hekạ sasapụ sene. I Petrus měngkatewe naherang kụ napul᷊ẹ dingangu naunge mạdal᷊ingung kěbị apan seng nariadi.
42024013	Su ěllo ene lai, piạ duang katau tumatol᷊e si Yesus kạpahundal᷊enge sarang soa sěmbaụ, kụ arenge Emaus, mangawe mapul᷊o ěsa su kilo metere karaune wọu Yerusalem.
42024014	I rẹ̌dua kạpahundal᷊enge mahumbisaran mạanung kěbị hal᷊ẹ̌ kụ seng nariadi ene.
42024015	Ene kạpahumbisarane i rẹ̌dua ringangu kapẹ̌bawukane ěnna, i Yesus sẹ̌sane riměnta kụ dimal᷊eng sěngkaral᷊eng dingang i sire.
42024016	I sire nakasilo si Yesus, kai piạko apa nakatuẹ̌ hakịu i sire ta nakakiral᷊a si Sie.
42024017	Mase Mawu Yesus něhengetang, "Kai apạe ipạhumbisaran dua su tal᷊oaran dal᷊eng ini e?" I rẹ̌dua timaing dingangu ghati mal᷊ěhubẹ̌.
42024018	Mase sěngkatau wọ'i sire, arenge i Kleopas, nakiwal᷊o si Yesus, "I Tuang sẹ̌sane tau raghị su Yerusalem kụ běgang hal᷊ẹ̌ nariadi paị sene samurine ini?"
42024019	"Hal᷊ẹ̌ u apa ngae?" angkuěng i Yesus, "Hal᷊ẹ̌ nariadi su Mawu Yesus tau Nazaret e," sasimbahi rẹ̌dua, "I Sie kai nabi. Manga waweran'E ringangu manga kakanoạ'E makawasa kahěngang baẹ tumuhụ tingirangu Ruata ore lai tumuhụ tingirangu kěbị taumata.
42024020	Manga imang těmbonange ringangu manga pangahạ u wanuang kitẹ seng nanarakang i Sie mědeạu pinakihukungu papate, ringangu i sire seng nanguruisẹ̌ si Sie.
42024021	Sěmbal᷊iau i kami mělẹ̌harapẹ̌ u kai i Sie sarung měliwir'u tau Israel! Dingangu sahěllo ini kai seng katěllu ěllone wọu karariadin hal᷊ẹ̌ ene.
42024022	Ringangu l᷊ai pirang katau wawine wọu tal᷊oarang kami seng napakahěkosẹ̌ si kami. Mal᷊uka-l᷊ukadẹ̌ kahěngang i sire seng sarang kubul᷊ẹ̌,
42024023	kai tawe nakaěbạ badange paị sene. Mase i sire něngkawal᷊ị dingangu němpẹ̌bera u i sire nakasilo malạekatẹ̌ kụ manga malạekatẹ̌ e němpẹ̌bera u i Yesus kai wiahẹ̌.
42024024	Pirang katau wọ'i kami e makoạ sarang kubul᷊ẹ̌ kụ nakaěbạ u apạewen nịbawerang manga wawine ene mang kahěngang kerene, kětạeng i sire ta nakasilo si Yesus."
42024025	Mase i Yesus něhengetang si sire, "I kamene mambeng longong! Měngkate tumanịu mal᷊ongge mahimangu kěbị apan niwerang manga nabi.
42024026	Bal᷊inewe Ratun Sal᷊amatẹ̌ e kai hinong mẹ̌tatahangu sunsara kal᷊imona wuhụe makaẹ̌ba kawawantug'E?"
42024027	Samurine i Yesus nanualagẹ̌ si rẹ̌dua apan mạbawohẹ su ral᷊ungu Winohẹ Susi mạanum batangeng'E manětạ bọu manga bukẹ̌ i Musa ringangu bukẹ̌ u manga nabi.
42024028	Kạpahumbisarane tangu i sire kakạdanineng soa tẹ̌timonaěng i sire. I Yesus kai kere makịěnna u al᷊ingkai manẹ̌pasu raral᷊enge,
42024029	kutẹu i rẹ̌dua e kawe mạmaedẹ̌ si Sie. "Katanạe ringangi kandua," angkuěng i rẹ̌dua si Sie, "u ini e seng kakạbawěllone kụ seng manětạ mạděndung lai." Tangu i Yesus simuẹ̌ e mědeạu mẹ̌tanạ dingangi rẹ̌dua.
42024030	Su tempon mạiang kạpahungkaěnge ringangi rẹ̌dua, i Yesus nangal᷊ạ e borotẹ̌, nakitarimakasẹ su Mawu Ruata, mase nịkakakěmpange mase nionggọe si rẹ̌dua.
42024031	Ene nakakiral᷊ạe i rẹ̌dua u ene kawe nạung i Yesus. Kutẹu i Sie kawe naghěngging bọu matan dẹ̌dua.
42024032	Angkuěng i rẹ̌dua, sěngkatau su wal᷊ine, "Bal᷊inewe pěndangu naung i kaduạ e mẹ̌sul᷊ungu lụhune su tempon i Sie mẹ̌bẹ̌bisara ringangi kadua sutal᷊oaran dal᷊eng dingangu manualag'u ral᷊ohon Winohẹ Susi e si kadua e?"
42024033	Orasẹ̌ ene lai i rẹ̌dua měngkatewe němpẹ̌buạ mase němpẹ̌sul᷊e sarang Yerusalem. Paị sene i rẹ̌dua nakahombang si sire mapul᷊o ẹ̌sa murit'i Yesus němpẹ̌komol᷊ẹ̌ dingangu manga ringangi sire wal᷊ine.
42024034	I sire e němpẹ̌bera, "Mambeng kahěngang Mawu e seng nẹ̌biahẹ̌ kapia. I Sie seng nẹ̌těngkatodẹ u watangeng'E si Simon!"
42024035	I rẹ̌dua murit'i Yesus kụ buhu rarěnta ene ute němpẹ̌bẹ̌kẹen ěbạ i rẹ̌dua sutal᷊oaran daral᷊engang, dingangu kereapa i rẹ̌dua nakakiral᷊a Mawu su tempon i Sie mạngompeng borotẹ̌.
42024036	I sire wẹ̌dang kạpahumbisarane, sěngkělěndịu i Yesus sẹ̌sane rimarisị sutal᷊oaran sire dingangu nẹ̌bera, "Pẹ̌darame si kamene!"
42024037	I sire himěkosẹ̌ dingangu něngkatakụ u mạngiral᷊ing i sire kai nakasilo himukudẹ̌.
42024038	Kai i Yesus něhengetang, "Unụe i kamene něngkatakụ? Unụe piạ pẹ̌bawimbong su ral᷊ungu naung i kamene?
42024039	Kakělla l᷊ima-Ku ringangu tatingangko laedẹ̌-Ku. Kěngkasingkạko u mambeng Iạ sẹ̌saku. Pěnaghipọe ringangu tahěndungeko, watụ u himukudẹ̌ e tawẹ gẹ̌sine arau ruhine kere kinasilong kamene si Siạ."
42024040	Mawu Yesus něhengetang kerene apidu nanodẹ u l᷊iman'E ringangu l᷊aed'E si sire.
42024041	Kụ piạ i sire měngkai wẹ̌dang tawe měmpangimang ual᷊ingken mạhěmpal᷊iun dal᷊uase ringangu kal᷊aherange, tangu i Yesus nakiwal᷊ọe si sire, "Kụ bědangben piạ kaěng i kamene sini e?"
42024042	Kụ ene i sire němpangonggọen kinạ goreng sěmpotọ si Sie.
42024043	Mawu Yesus dimaẹ kinạ ene, mase nikinạe su těngon sire.
42024044	Bọu ene i Sie něhengetang si sire, "Hal᷊ẹ̌ tamaị ini e sembeng Takụ nihabarẹ̌ si kamene piạ Iạ deng dingangi kamene u kěbị apang kụ mạbawohẹ mạanun Iạ e su ral᷊ungu manga bukẹ̌ i Musa, manga nabi ringangu Mazmur harusẹ̌ mariadi."
42024045	Mase i Yesus namukạ e tiněnnan sire mẹ̌deạu i sire makaěnna timonan Binohẹ Susi e.
42024046	Mase i Yesus něhengetang si sire, "Su ral᷊ungu Winohẹ Susi e mạbawohẹ u Ratun Sal᷊amatẹ̌ e harusẹ̌ mẹ̌tatahangu sunsara ringangu harusẹ̌ mẹ̌bangung kapia wọu papate su ěllo katěllune.
42024047	Kerene lai su ral᷊ungu arengu Ratun Sal᷊amatẹ̌ e hinong ihabarẹ̌ su patikụ umatẹ̌ u taumata harusẹ̌ pěmpẹ̌tobatẹ̌ batụu Mawu Ruata e mangampung kal᷊awọu rosa. Ringangu habarẹ̌ e hinon ipẹ̌dal᷊ahabarẹ̌ manětạ bọu Yerusalem.
42024048	I kamene e sahidine wọu kěbị ene.
42024049	Dingangu Iạ e sẹ̌saku sarung měndolohẹ̌ sarang anung kamene apạeweng nikẹ̌don Amang. Kai i kamene pakatatapẹ̌ bue měmpangampal᷊ẹ̌ su soa ini sarang i kamene kawuakengu kawasa wọu anun Mawu Ruata."
42024050	Bọu ene i Yesus nẹ̌bawa si sire niapasẹ̌bang bọu soa sarang Betania. Sene i Sie něhengkẹ u l᷊iman'E, mase něngal᷊amatẹ̌ si sire.
42024051	I Sie kapẹ̌koạe kerene, apidu i Sie nasapuạ sol᷊ong sorga, mase naghea wọ'i sire.
42024052	I sire nětěngkasumagẹ̌ němpẹ̌suba si Sie, bọu ene němpẹ̌sul᷊e sarang Yerusalem dingangu ral᷊uasẹ̌ tawẹ sihinge,
42024053	dingangu měngkatewe měmpẹ̌dẹ̌dalo Mawu Ruata su Wal᷊em Mawu e.
43001001	Su tětạ-tětạ e kal᷊imonan dunia e niriadi, Hengetang e seng ene. Hengetang e kai ringangu Ruata, kụ Hengetang e mẹ̌sul᷊ung dingangu Ruata.
43001002	Dokeng su tětạe i Sie ringangu Ruata.
43001003	Kěbị e niriadi wọ'i Sie, ringangu wọu kěbị apang seng ene, tawẹu sarang sěmbaụ niriadi tạ i Sie.
43001004	Hengetang e kai simbul᷊u pẹ̌bawiahẹ̌, dingangu pẹ̌bawiahẹ̌ e měgẹ̌gěllịu tualagẹ̌ su taumata.
43001005	Tualagẹ̌ e sụsarang su kararěndung, dingangu kararěndung e tawe makawatạ e.
43001006	Narěntạe sěngkatau rarolohangu Ruata, arenge i Yohanes.
43001007	I sie riměnta měhabar'u tualagẹ̌ ene, tadeạu kěbị taumata e mangimang.
43001008	I sie sẹ̌sane wal᷊inewe tualagẹ̌ ene, kai i sie kětạbeng mělahabare.
43001009	Tualagẹ̌ tutune makạtualagẹ̌ kěbị taumata e, riměnta su dunia.
43001010	Hengetang ene su dunia, dunia e niriadi wọ'i Sie, kaiso dunia e tawe makakiral᷊a.
43001011	I Sie riměnta su soan'E sẹ̌sane, kaiso taumatan'E tawe něnarimạ i Sie.
43001012	Kaiso piạbe lai taumata kụ němpěnarimạ i Sie ringangu nangimang si Sie; i sire nionggotang'E hakẹ̌ makoạ anạ u Ruata,
43001013	kụ niwantelẹ̌ bal᷊inewe wọu taumata, u pẹ̌bawiahẹ̌ buhu e kai wọu anum Mawu e rarěntane.
43001014	Hengetang e seng nariadi taumata, kụ nẹ̌tanạ sutal᷊oarang kitẹ, dingangu i kitẹ seng nakasahidi kawawantug'E. Kawawantugẹ̌ ene seng nitarimạ'E tabidạu Ahus'i Amang mang sěmbaụ. Wọ'i Sie i kitẹ makasilo Ruata ringangu kakěndag'E si kitẹ.
43001015	I Yohanes diměnta kere sahidin'E, kụ i sie mělẹ̌habaru: "Seng i Sie ini e nạung takụ ipẹ̌paul᷊ị: I Sie sarung duměnta samurin iạ e, kai limembong kasěllahe wọu iạ, u kal᷊amonan iạ ene, i Sie seng těbe ene."
43001016	I Sie napenẹu kakěndagẹ̌; kụ tawẹ ědone, i Sie měngal᷊amatẹ̌ si kitẹ.
43001017	Torat'u Mawu e kai nitarimạ i kitẹ bọu i Musa. Arawe kakěndagẹ̌ dingangu kasasatian Duata e nilahẹ si Yesus Kristus.
43001018	Tawẹu nakasilo Mawu Ruata, sul᷊iun Ahusẹ̌ mang sěmbaụ, kụ mẹ̌sul᷊ung i Amang kụ kạsasěmbaụ dingang'E. Kai i Sie nělahẹu Ruata i Amang si kitẹ e.
43001019	Mangangawasang Yahudi su Yerusalem něndolohu manga imang dingangu taumatan Lewi apạkakoạ sol᷊ong anung Yohanes kụ iapakịbal᷊o si sie, "Kai i sai i kau?"
43001020	I Yohanes něngaku mal᷊ahẹ, "U iạ e wal᷊inewe Ratu Měnanal᷊amatẹ̌."
43001021	"Mạeng kerene, i kau kai i sai?" angkuěng i sire, "I Elia ngae?" "Bal᷊ine," angkuěng i Yohanes. "Nabi i kau e?" kakiwal᷊on sire kapia. "Bal᷊ine," angkuěnge.
43001022	"Mạeng kerene, pẹ̌berạe si kami měnsang i sai i kau, tadeạu i kami makawawawe sasimbange baug'i sire kụ dimoloh'i kami. Apạ e ipaul᷊ị u mạanun batangengu e?"
43001023	I Yohanes nẹ̌berạe u, "Seng iạ e ipẹ̌paul᷊ị u Nabi i Yesaya: 'Tau mạmohang su wanua l᷊inggi: Teneko daral᷊engangu Mawu.' "
43001024	Kal᷊awọu taumata apan niroloh'u tau Farisi e
43001025	nakiwal᷊o, "Kereu i kau wal᷊inewe Ratu Mananal᷊amatẹ̌, arau wal᷊inewe i Elia, arau wal᷊inewe lai nabi, kawe unụe i kau měnahani?"
43001026	I Yohanes simimbang, "Iạ e měnahani ringangu akẹ. Arawe su tal᷊oarang kamene ute kai piạ tau ta nikahěnganeng i kamene.
43001027	I Sie ruměnta samurin iạ e, kal᷊ingung měluka tal᷊ing sapatun'E e, iạ e tawe wotonge."
43001028	Kěbị ini e nariadi su Betania, su sěmbẹ̌kan daki wọu Sal᷊ụ u Yordan tampạ pěnẹ̌nahaniang i Yohanes.
43001029	Su sěngkariọěllone, i Yohanes nakasilọe Mawu Yesus dụděnta su anune. Tangu i Yohanes nẹ̌bera, "Kakělla ěndaị, Ahus'u Domban Duata nangěmmụ dosan dunia e.
43001030	Kai i Sie nạung takụ ipẹ̌paul᷊ịu sarung duměnta samurin iạ, kaiso kawe limembong kasěllahe wọu iạ, batụu těntal᷊ang iạ deng tawe nipěhanạe, i Sie seng těbe ene.
43001031	Kal᷊imonan ene, iạ e wẹ̌gan Sie e. Sěmbal᷊iau iạ diměnta měnahani ringangu akẹ tadeạu tau Israel e masingkạben Sie."
43001032	I Yohanes mal᷊aing nẹ̌sahidi u, "Iạ nakasilo Rohkẹ̌ u Ruata natěntung kere manụ paluma ěnaẹ bọu l᷊angị kụ dimorọ su pusig'E.
43001033	Tempo ene iạ bědawen bẹ̌ga i sai i Sie. Kaiso Ruata něndoloh'u iạ e apěnẹ̌nahaning akẹ e, kai seng nẹ̌bera si siạ, 'Mạeng i kau makasilo Rohkẹ̌ u Ruata e rumorọ, kụ mẹ̌tumanạ su sěngkatau, ute kai i Sie sarung měnahani ringangu Rohkẹ̌ u Ruata.'
43001034	Iạ e seng nakasilọ'E sẹ̌saku," angkuěng i Yohanes, "kụ iạ e nẹ̌sahidi u seng i Sie e Ahus'u Ruata e."
43001035	Sěngkariọěllone i Yohanes ene kạpia su tampạ ene e ringangu murite ruang katau.
43001036	Piạ e i sie nakasilo Mawu Yesus simahe, i sie nẹ̌bera, "Kakěllạ e! Pai Ahus'u Domban Duata."
43001037	I rẹ̌dua nạung murit'i Yohanes e nakaringihe manga wawera ene, tamai timol᷊ẹ e Mawu Yesus.
43001038	Mawu Yesus nẹ̌bihu sarang l᷊ikude kụ nakasilo si sire kạpahuntol᷊ene si Sie. I Sie nakiwal᷊o, "I kamene kai mědẹ̌deạ apa?" Angkuěng i sire, "Guru, i Tuang kai mạtanạ suapa?" (Guru arau 'Rabi' mangal᷊ene mananěntiro.)
43001039	"Mahịe pěmandạe hala," angkuěngu Mawu Yesus. I rẹ̌dua nahuntol᷊e si Sie, kụ nakasilọe katatanakeng'E. Orasẹ̌ ene seng pukulẹ̌ ěpạ bawěllo. Ěllo ene i rẹ̌dua e něngkatanạ dingang'E.
43001040	Sěngkatau wọ'i rẹ̌dua kụ seng nakaringihẹ̌ bawerang Yohanes kụ mase timol᷊e Mawu Yesus, ute kai i Andreas, anạ u sěmbaụ i Simon Petrus.
43001041	I Andreas e měngkatewe lighạ nẹ̌deạ si Simon, anạ u sěmbaụ e, mase nẹ̌bera si sie, "I kami e seng bọu nẹ̌sombangu Mesias!" (Mesias ute mẹ̌sul᷊ungu i Kristus kụ kai: Ratu Mananal᷊amatẹ̌.)
43001042	I Andreas e nangěntud'i Simon sol᷊ong anun Mawu Yesus. Mawu Yesus e timaedẹ̌ si Simon, mase něhengetang, "I kau e i Simon anạ i Yona. I kau sarungbe isěbạ si Kefas." (Kefas mẹ̌sul᷊ung dingangu Petrus, mangal᷊ene: i wukidẹ̌ batu.)
43001043	Sẹ̌ngkariọěllone Mawu Yesus kai napulu makoạ sol᷊ong Galilea. I Sie kai nẹ̌sombang i Filipus kụ něhengetang si sie, "Mahịe tol᷊e Siạ!"
43001044	I Filipusẹ̌ e kai tau Betsaida, pẹ̌tatanakeng i Andreas dẹ̌duang Petrus.
43001045	Filipusẹ̌ e nẹ̌sombang i Natanael kụ nẹ̌bera si sie, "I kami e seng bọu nẹ̌sombangu tau ipẹ̌paul᷊ị i Musa su ral᷊ungu bukẹ̌ u Torat'u Mawu, dingangu lai seng nihabaru manga nabi. I Sie kai i Yesus tau Nazaret, anạ i Yusup."
43001046	Arawe i Natanael simimbang, "Mariadi wue ngae hal᷊ẹ̌ mapapia suměpụ bọu Nazaret?" "Pěmandạe sẹ̌sanu," nisimbang i Filipus.
43001047	Mawu Yesus mạmanda si Natanael kạděntane, kụ měbẹ̌bisaran kakakoạ i sie, "Tingangke, ene sěbạ e tau Israel patutune. Tawẹ apa hal᷊ẹ̌ mělle si sie."
43001048	"Kereapa wue i Tuang nakakiral᷊a si siạ?" kerene kakiwal᷊on Natanael su Mawu Yesus. Mawu Yesus simimbang, "I Filipus deng ta někẹ̌kui si kau e, Iạ seng těbe mạmanda si kau su al᷊ungu kalun ara e."
43001049	"Tuang Guru," angkuěng i Natanael, "I Tuang e kai Ahus'u Ruata! I Tuang e kai Ratun tau Israel!"
43001050	Mawu Yesus něhengetang, "I kau mangimangu kětaben ual᷊ingu Iạ nẹ̌bera u Iạ seng nakasilo si kau su al᷊ungu kalun ara e? Patikụ hal᷊ẹ̌ kụ nangělembong kasěllahe wọu ene e sarungbe ikasilonu!"
43001051	Mawu Yesus něhengetang kapia, "Mambeng kahěngang, pangimangke, i kau sarung makasilo l᷊angị e matope, ringangu manga malaekat'u Mawu mal᷊intụ marangeng su l᷊antehu Ahus'u Taumata e."
43002001	Dua ěllo tuhụ e piạko sal᷊iwangu pẹ̌kakawing su soang Kana su ěntanang Galilea, kụ i ninangu Mawu Yesus mal᷊aing ene sene.
43002002	Mawu Yesus dingangu manga murit'E nighausang lai su sal᷊iwang ene.
43002003	Sarạeng anggorẹ̌ e nasuẹ e, i ninang'E nẹ̌berạe su Mawu Yesus, "I sire nikasueěngu anggorẹ̌."
43002004	Mawu Yesus simimbang, "Inang, abe pěngoro si Siạ e. Deng bal᷊ine tempone Iạ mělahẹ u watangeng-Ku."
43002005	Kaiso i ninangu Mawu Yesus nẹ̌bera su manga kokị, "Měngkate koạ apan nioron'E si kamene."
43002006	Ene kai nạung piạ běnsadu akẹ ěnnungu waụ mạpapěllọ sene, baugu panganguhaseng tuhụewe tundung tau Yahudi. Běnsadẹ̌ ene pẹ̌sěmbaụ mangawe lohong mahasụ su litere.
43002007	Mawu Yesus něhengetang su manga kokị ene, "Lohoingkong akẹ běnsadẹ̌ ene kěbị." Tangu i sire nělohọe niapakapenẹ.
43002008	Bọu ene Mawu Yesus něhengetang si sire, "Pěnggaingko kadodọ akẹ ene kụ bawako su anung těmbonangu sal᷊iwang." I sire nẹ̌bawạe akẹ ene sarang anung těmbonangu sal᷊iwang e,
43002009	ringangu i sie nẹ̌temangke akẹ kụ seng nẹ̌bal᷊ụ nakoạ anggorẹ̌. (I sie wẹ̌ga wue měnsang bọu apa asal᷊e anggorẹ̌ ene, u tumbạeweng kokị apang němpěndal᷊ingu akẹ ene e masingkạ.) Tangu těmbonangu sal᷊iwang ene himaungke su kaghiang esẹ,
43002010	mase nẹ̌bera si sie, "Tuhụ tundune, taumata e mẹ̌siliwirẹ̌ u anggorẹ̌ mapapia kal᷊imona, dingangu mạengbeng sake semben naundang doune, buhụewe anggorẹ̌ bal᷊ine. Arawe i kau e kawe něndesọ u anggorẹ̌ kapiaěnge sarang orasẹ̌ ini!"
43002011	Kai ene hal᷊ẹ̌ nakaral᷊inaụ kahumotongange kinoạu Mawu Yesus. I Sie někoạ hal᷊ẹ̌ ene su soang Kana su Galilea. Su hal᷊ẹ̌ ene e i Sie nělahẹu kasasěllah'E. Tangu manga murit'E němpangimang si Sie.
43002012	Bọu ene Mawu Yesus riměsung sol᷊ong Kapernaum i siren ninang'E, manga anạ u sěmbaụ'E ringangu manga murit'E. I sire němpẹ̌tanạ sene mangawe pira ěllo karěngụe.
43002013	Sarạeng Ěllon Paskang tau Yahudi seng masandigẹ̌, Mawu Yesus nakoạ e sol᷊ong Yerusalem.
43002014	Su Wal᷊em Mawu su Yerusalem i Sie nakaěbạe mal᷊ahumbal᷊ụ u sapi, domba, ringangu manụ paluma; ringangu manga měnanal᷊iu roitẹ̌ mạhungkaiang sene.
43002015	Mawu Yesus nẹ̌koạ gagheserẹ̌ bọu tal᷊i kụ něliwuahẹ̌ kal᷊awọu manga binatange bạe domba arau sapi, wọu ral᷊ungu Wal᷊em Mawu. Manga medang měnanal᷊iu roitẹ̌ e niwal᷊intụi'E hakịu roitẹ̌ e měngkatewe nẹ̌sal᷊iawuhẹ̌ tamai ramahi.
43002016	Bọu e i Sie něhengetang su manga měbawal᷊ụ u manụ paluma, "Pakasuẹ e hengkẹ bọu ini apa tamai ene. Bal᷊eng Amang-Ku abe koạ tampạ u pal᷊ahumbal᷊ukang!"
43002017	Tangu manga murit'E nakatahěndungke ayet'u Winohẹ Susi ini, "Kakěndagẹ̌-Ku baug'u Wal᷊en'U, o Ruata-Ku, makạtutung naung-Ku."
43002018	Manga těmbonangu tau Yahudi e kai rimokạ Mawu Yesus, angkuěng i sire, "Kěnang pěnodẹu hal᷊ẹ̌ makạdal᷊inaụ su těngong kami e tadeạu i kami makahěngangu su tampạ e wue i Kau mẹ̌koạ kere ini."
43002019	Mawu Yesus simimbang, "Goghahe Bal᷊e ini, kụ su ral᷊ungu těllu ěllo Takụ pětikang kạpia."
43002020	Bọu e i sire němpẹ̌bera, "Epạ u pul᷊o ěnnung su taunge karěngụe nipamětikang ini. Bọu e i Kau mamětị kạpia su ral᷊ungu těllu ěllo?"
43002021	Arawe Bal᷊em Mawu su timonan Mawu Yesus ute kai watangeng'E sẹ̌sane.
43002022	Kụ tangu susamurine, sarạeng Mawu Yesus niapẹ̌bangung kapia wọu kapapohong, nakatahěndungke manga murit'E u hal᷊ẹ̌ ene kai seng bọu nipěhengetang'E. Tangu němpangimangke i sire su apan mạbawohẹ su ral᷊ungu Winohẹ Susi e ringangu su apan iwẹ̌berang Yesus.
43002023	Těntal᷊ang Mawu Yesus deng ene su Yerusalem su tempon pěmamantugu Ěllon Paskah, lawọ taumata mạngimang si Sie ual᷊ingu hal᷊ẹ̌ kẹ̌koateng'E.
43002024	Kaiso Mawu Yesus sẹ̌sane tawe nahimang si sire, watụ u i Sie masingkạben sire kěbị.
43002025	Tawe wahal᷊uasẹ̌ taumata manualag'u kakanoạ i sai-sai si Sie, batụu i Sie sẹ̌sane seng masingkạu ral᷊ungu naungu taumata.
43003001	Piạ sěngkatau těmbonangu agama wọu ghal᷊ipohong tau Farisi kụ arenge i Nikodemus.
43003002	Piạ sěhěbi i sie riměnta su anum Mawu Yesus dingangu nẹ̌bera, "Tuang Guru, i kami masingkạu i Tuang kai niroloh'u Ruata. Batụu kai tawẹu sarang sěngkatau makakoạ hal᷊ẹ̌ makạdal᷊inaụ kere kẹ̌koateng i Tuang, kereu Mawu Ruata tawe ruměndingang i sie."
43003003	Mawu Yesus simimbang, "Pangimangke, tawẹu sarang sěngkatau makoạ kawanuan Duata kereu i sie tawe ipěhanạ kapia."
43003004	"Makoạbe kereapa taumata seng matěllang kụ saụ ipěhanạ kạpia?" angkuěng i Nikodemus su Mawu Yesus. "Lahạu i sie saụbe makasuẹ̌ su ral᷊ungu gandongang i ninange mase ipẹ̌hanạ karuan sul᷊ene?"
43003005	Mawu Yesus simimbang, "Mambeng těngadẹ̌ bawera-Ku ini: Kereu taumata tawe ipěhanạ bọu akẹ dingangu wọu Rohkẹ̌ u Ruata e, taumata ene tawe masowa su kararatuangu Mawu.
43003006	Taumata tuhụ gẹ̌si ute nipěhanạ u matimadẹ̌, arawe tuhụ marohkẹ̌ e ute kai nipěhanạ u Rohkẹ̌ u Ruata.
43003007	Abe ral᷊inaụ u Iạ nẹ̌bera u: i kamene harusẹ̌ ipěhanạ kapia.
43003008	Anging tumiụ suapạeweng kapulune, i kitẹ e makaringihẹ̌ sal᷊induhunge: kai i kau wěga wue měnsang diměntawe wọu a ringangu měnsang makoạbe sol᷊ong a i sie. Kerene lai apan taumata kụ piněhanạ bọu Rohkẹ̌ u Ruata e."
43003009	"Kereapa ene mariadi?" angkuěng i Nikodemus.
43003010	Mawu Yesus simimbang, "I kau e mananěntiro su Israel; unụe i kau wẹ̌ga wue?
43003011	Pangimangke: i kami mạulịu apang kasingkạ i kami, dingangu i kami e kětạbeng měsẹ̌sahiding apang seng kinasilong kami; kai i kamene tawe mapulu mangimang sasahiding kami.
43003012	I kamene tawe mangimang kereu Iạ e mẹ̌běkeng kakakoạ u dunia ini; kereapa i kamene mangimang, kereu Iạ mẹ̌běkeng kakakoạ u sorga e si kamene?
43003013	Tawẹu sarang sěngkatau nakạdangeng su sorga e samatang i Sie kụ seng nẹ̌těngkatěntung su dunia, kụ kai Ahus'u Taumata e.
43003014	Kerẹewe i Musa napakarangẹ u těmpu witụ su kalu sěmbua su wanua l᷊inggi e, kerene lai Ahus'u Taumata e hinong iapakarange,
43003015	tadeạu kěbị taumata e mangimang si Sie, makahombang pẹ̌bawiahẹ̌ tutune ringangu kakalẹ̌."
43003016	Ual᷊ingu Mawu Ruata kerenẹeng kakěndage su ral᷊ohon dunia e, hakịu i Sie něnarakangu Ahus'E mang sěmbaụ tadeạu apan taumata kụ mangimang si Sie tawe mawinasa, kaiso kawe makahombang pẹ̌bawiahẹ̌ kakalẹ̌.
43003017	Batụu Mawu Ruata e něndoloh'u Ahus'E wal᷊inewe měhukungu dunia e kaiso kawe měngambang dunia e.
43003018	Taumata kụ mangimang si Sie tawe ihukung. Arawe taumata kụ tawe mangimang ute seng nihukungu Mawu, puhinengu i sie tawe mangimang su Ahus'u Ruata e mang sěmbaụ.
43003019	I sie tẹ̌tuntukang ual᷊ingu hal᷊ẹ̌ ini: Tualagẹ̌ e seng diměnta su dunia, kai taumata e ěndọu kawe mapulung marěndunge sul᷊ungu tualagẹ̌, u kakanoạ i sire kai raral᷊akị.
43003020	I sai-saiewen měkẹ̌koạ daral᷊akị, kai měbẹ̌binsịu tualagẹ̌; kụ tawe mapulu humaung su tualagẹ̌ e, mạdiring kakanoạ i sire raral᷊akisẹ̌ e ikasilo.
43003021	Arawe i saing kawe tutuhụ kapulun Duata e ute lụhaung su tualagẹ̌ e mẹ̌deạu mal᷊ahẹ apan seng nikakoạe timuhụ kapulun Duata.
43003022	Samurin ene Mawu Yesus dingangu manga murit'E něngkakoạ sol᷊ong banuang Yudea. I Sie reng nẹ̌tanạ kadodọ tempo ringangi sire kụ něnahani.
43003023	Su tempo ene i Yohanes deng tawe nạtahungkụ. I sie něnahani su Ainon, masandigu Salim, batụu sene kai piạ mal᷊awọ akẹ. Taumata e měmpạhunděnta su anune, mase i sie měnẹ̌nahani si sire.
43003025	Manga tumatol᷊e si Yohanes nanětạe němpẹ̌darendehẹ̌ dingangu tau Yahudi su hal᷊ẹ̌ u pamamurẹ̌si e.
43003026	I sire nakoạ sol᷊ong anun Yohanes kụ nẹ̌bera, "Guru, i Tuang bẹ̌dang makạtahěndung tau ringangi Tuang su sěmběkan Sal᷊ụ u Yordan ene, kụ itẹ̌těbọu si kami kạngerẹ? Orasẹ̌ ini i Sie mal᷊aing měnẹ̌nahani kụ kěbị taumata e rụděnta su anun'E!"
43003027	I Yohanes simimbang, "Taumata e tawẹ pusakạe kereu tawe ghělirangu Mawu si sie.
43003028	I kamene hala seng nakaringihẹ̌ si siạ nẹ̌bera, 'Iạ bal᷊inewe Ratu Měnanal᷊amatẹ̌. Iạ kai nirolohẹ̌ ipạngal᷊imona si Sie.'
43003029	Kaghiang bawine e kai tẹ̌taghuanengu kaghiang esẹ. Arawe hapịu kaghiang esẹ e kětạben měnananggelẹ̌ dingangu kapědẹ̌daringihe, kụ mal᷊uasẹ̌ naunge kereu makaringihẹ̌ tingih'u kaghiang esẹ. Iạ mal᷊aing kerene. Kụ orasẹ̌ ini e ral᷊uasẹ̌ku e nasukụ kahěngang.
43003030	Kai i Sie hinon kạkasěllahe, arawe iạ e kai hinong kạkạdodọ e."
43003031	I saing kụ bọu rasịe kai su wowong kěbị e. I saing kụ bọu dunia e kai nasowa taumatan dunia ringangu mạhumbisarang hal᷊ẹ̌ u mạdunia. I Sie e kụ darěntane wọu rasị e kai su wowong kěbị.
43003032	I Sie měbẹ̌bisaran apang kụ seng kinasilon'E ringangu kinaringih'E, kaiso mang tawẹu sarang sěngkatau mangimang su apan sasahidin'E.
43003033	I sai mạngimang su sasahidin'E ene ute, měngaku wue u Ruata e mambeng těngadẹ̌.
43003034	Batụu taumata rarolohangu Mawu mělẹ̌habarẹ̌ manga baweran Duata, ual᷊ingu Rohkẹ̌ u Ruata seng nipal᷊oho si Sie masukụ.
43003035	I Amange makěndagẹ̌ su Ahus'E, kụ seng něnarakangu kěbị kawasa si Sie.
43003036	I saing kụ mangimang su Ahusẹ̌ ene sarung makahombang pẹ̌bawiahẹ̌ tutune ringangu kakalẹ̌. Arawe i saing kụ tawẹ satiane su Ahusẹ̌ ene e tawe makahombang pẹ̌bawiahẹ̌. I sie ihukungu Mawu sarang karěngụe.
43004001	Tau Farisi e nakaringihẹ̌ u Mawu Yesus nakareạ dingangu něnahani limembong kal᷊awọe tumatol᷊ene wọu i Yohanes. (
43004002	Tuhụ hinone Mawu Yesus sẹ̌sane tawe měnahani, kaiso kětạben manga murit'E.)
43004003	Sarạeng Mawu Yesus nakakasingkạ u tau Farisi seng nakaringihẹ̌ hal᷊ẹ̌ ene, ute i Sie naněntangu Yudea e kụ nakoạ sol᷊ong Galilea.
43004004	Kutẹu raral᷊eng'E ene kai harusẹ̌ lumiu Samaria.
43004005	Tangu Mawu Yesus nahumpạen soa sěmbaụ su Samaria e arenge Sikhar tawẹ kạdaune wọu ěntana nạung nionggọ i Yakub su anạ e i Yusup.
43004006	Sene kinahombangenge pahighin Yakub. Mawu Yesus mamben nasaghedu raral᷊eng, kụ i Sie naiang su wiwihu pahighi. Tempo ene piạ u manga pukul᷊ẹ̌ mapul᷊o dua ěllo rangẹ.
43004007	Dingangu manga tumatol᷊e Mawu Yesus seng něngkakoạ sol᷊ong soa němpamělli kaěng. Bọu ene sěngkatau wawinen Samaria e riměnta něnimbạ akẹ. Mawu Yesus nẹ̌berạe si sie, "Inang, botonge Iạ mẹ̌dorong měnginung?"
43004009	Tau Samaria wawine e simimbang, "I Tuang tau Yahudi, iạ tau Samaria; unụe i Tuang mẹ̌dorong inumang si siạ?" (U tau Yahudi e tawẹ pẹ̌dal᷊ahěmpukange ringangu tau Samaria.)
43004010	Mawu Yesus simimbang, "Kereu i kau masingkạu kakěndagu Ruata ringangu i sai mẹ̌dẹ̌dorong inumang si kau, ute nasahẹ bue kai i kau e mẹ̌dorong měnginung si Sie, kụ i Sie sarung mangonggọu akẹ biahẹ̌ si kau."
43004011	Angkuěngu wawine ene, "I Tuang tawẹ tatimbạ, mase pahighi ini e kai maral᷊ung kahěngang. Kai wọu apa i Tuang makahombang akẹ biahẹ̌ ngae?
43004012	I Yakub, gaghurang i kami e naněntangu pahighi ini si kami. I sie sẹ̌sane mangal᷊ạ akẹ inumange wọu ini; kerene lai manga anạ e ringangu binatange lẹ̌hikinange. Apa i Tuang mạngiral᷊ing kai nangělembong kasěllahe wọ'i Yakub?"
43004013	"I saing kụ manginung akẹ ini e mang saụ marou," angkuěngu Mawu Yesus,
43004014	"arawe i saing kụ manginung akẹ sarung Takụ ionggọ e, ute semben tawe marou sarang marěngụ-děngụ. U akẹ sarung Takụ ionggọ e kai makoạ simbul᷊ẹ̌ su ral᷊ungu watangenge kụ sụsal᷊iwěbudẹ̌ sol᷊ong likude mase měgẹ̌gěllị si sie pẹ̌bawiahẹ̌ tutune ringangu kakalẹ̌."
43004015	Angkuěngu wawine ene, "Tuang, onggol᷊eko iạ akẹ ene, tadeạu iạ semben tawe marou; dingangu seng tawahal᷊uasu ruměnta sini měngal᷊ạ akẹ."
43004016	"Dakọe kuịe kawingu, mase pẹ̌sul᷊eko sini," ungkuěngu Mawu Yesus.
43004017	"Iạ e tawẹ kawingku," ungkuěngu wawine ene. "Kahěngang bue si kau," ungkuěngu Mawu Yesus.
43004018	"Batụu i kau seng bọu nẹ̌kawing liman sul᷊e, mase tau esẹ ipědẹ̌dal᷊ahikingu orasẹ̌ ini e wal᷊inewe kawingu."
43004019	"Orasẹ̌ ini iạ nasingkạe u i Tuang kai sěngkatau nabi," ungkuěngu wawine ene.
43004020	"I upung i kami e mạněmba Ruata su wul᷊ude ini, arawe kawanuan Tuang e mẹ̌bẹ̌bera u kětạeng su Yerusalem tampạu taumata mạněmba Ruata e."
43004021	"Pangimangke," ungkuěngu Mawu Yesus si sie, "sěnsul᷊e tempo taumata e maněmba si Amang, seng bal᷊inewe su wul᷊ude ini, ringangu wal᷊inewe lai su Yerusalem.
43004022	I kamene tau Samaria mạněmba Ruata wẹ̌gang kamene, arawe i kami tau Yahudi e kawe mạněmba si Sie kụ seng kinasingkateng i kami, watụ u kasasal᷊amatẹ̌ e kai riměnta wọu tau Yahudi.
43004023	Kai tempone sarung duměnta, kụ seng narěnta, kụ dingangu kawasang Rohkẹ̌ u Ruata taumata e sarung maněmba si Amang kụ nakoạ Ruata kahěngang ikẹ̌kapulun Duata.
43004024	U Ruata e kai Rohkẹ̌, dingangu samatang ual᷊ingu kawasang Rohkẹ̌ u Ruata e apan taumata makapaněmba si Amang kerẹewe i Sie ene."
43004025	Bawine ene nẹ̌bera su Mawu Yesus, "Iạ masingkạ, u Ratu Mananal᷊amatẹ̌ (kụ isẹ̌sěbạ si Kristus e) sarung duměnta. Kereu i Sie marěnta, i Sie sarung měhabaru patikụ sạbarang si kitẹ."
43004026	"Kai seng Iạ e i Sie," angkuěngu Mawu Yesus, "Iạ e kụ seng kapẹ̌bẹ̌bisarane ringangu e."
43004027	Su tempo ene manga murit'u Mawu Yesus e něngkawal᷊ị. I sire naherang nakasilo Mawu Yesus měbẹ̌bisara ringangu tau wawine. Kai tawẹu sarang sěngkatau wọu i sire nakiwal᷊o su tau wawine ene, "I ninang kai měgẹ̌gausẹ̌ apa tangu?" arau makiwal᷊o su Mawu Yesus, "Kawe unụe i Tuang mẹ̌bẹ̌bisara ringangu tau wawine ene?"
43004028	Tangu tau wawine ene naněntangu wěnsade ěndaị sene wọu e timal᷊ang sol᷊ong soa kụ nẹ̌bera suapan taumata sene.
43004029	"Mahiko pěmpěmanda taumata kụ mělẹ̌habaru kěbị apan seng bọu takụ nikakoạ, ilẹ̌ul᷊ị e si siạ. I Sie ene wal᷊inewe Ratu Mananal᷊amatẹ̌ e ngae?"
43004030	Tangu i sire ene mal᷊aing němpaněntangu soa e kụ nakoạ sol᷊ong anung Mawu Yesus.
43004031	Su orasẹ̌ ene manga murit'E němpěmaringang si Yesus mẹ̌simokol᷊ẹ̌. "Tuang Guru," angkuěng i sire, "sal᷊amate mẹ̌simokol᷊ẹ̌."
43004032	Kai Mawu Yesus e kawe simimbang, "Piạ be kaěng si Siạ e, katewe su kawěgang kamene."
43004033	Tangu manga murit'E nanětạ e nahěngkiwal᷊o u, "Kai piạ u nẹ̌bawa kaěng baug'i Sie?"
43004034	Mase Mawu Yesus něhengetang, "Kaěngku e ute kai mẹ̌koạ kapulun Sie kụ něndoloh'u Iạ, dingangu měngganapẹ̌ munara kụ seng nisarakang'E si Siạ.
43004035	I kamene měmpẹ̌bẹ̌bera u, 'Kate ěpạ u wul᷊ang seng oras'u maměnsạ.' Arawe Iạ tangu kai mẹ̌bera si kamene: Kakěllako manga waelẹ̌ seng něngkararirihẹ̌, kụ seng hinong pěnsakeng!
43004036	Mamaměnsạe seng manětạ manarimạ u sasewane ringangu seng makapěngomol᷊ẹ̌ buane waug'u pẹ̌bawiahẹ̌ tutune ringangu kakalẹ̌. Tadeạu bạe měngangasịe arau měmaměnsạe mahul᷊uasẹ̌be sěngkapahul᷊uasẹ̌.
43004037	Papasihing ini e mal᷊aing nihino, 'Kụ sěmbaụ e měngasị, arawe wal᷊ine wue ute maměnsạ.'
43004038	Iạ měndoloh'i kamene paměnsạ su waelẹ̌ bal᷊ine niwahětang kamene; u ene seng bọu nihal᷊ẹ̌ u taumata wal᷊ine, kụ i kamene makatarimạ u untunge wọu munaran sire."
43004039	Mal᷊awọ tau Samaria tumanạ u soa ene němpangimang su Mawu Yesus, ual᷊ingu waweran tau wawine ene, "I Sie kawe mạul᷊ịu kěbị apan seng takụ nikoạ."
43004040	Tangu sarạeng manga taumatan Samaria ene němpẹ̌sombangu Mawu Yesus, i sire mẹ̌dorong sěngapang botonge tadeạu i Sie mẹ̌tana dingangi sire. Tangu Mawu Yesus natanạ sene dua ěllo karěngụe.
43004041	Bọu ene sauneng kakạl᷊awọe taumata nangimang su Mawu Yesus ual᷊ingu kěbị apan nitatěntiron'E si sire.
43004042	I sire němpẹ̌bera su tau wawine ene, "I kami nangimang orasẹ̌ ini e, wal᷊inewe lai ual᷊ingu waweranu si kami, kaiso kawe i kami hala seng nakaringihẹ̌ si Sie, ringangu nasingkạ u i Sie mambeng těngadẹ̌ Mananal᷊amatẹ̌ dunia."
43004043	Nal᷊iun dua ěllo nẹ̌tanạ su Sikhar, Mawu Yesus nakoạ sol᷊ong Galilea.
43004044	Mawu Yesus sẹ̌sane seng nẹ̌hengetang, "Sěngkatau nabi e tawe laadateng su soane sẹ̌sane."
43004045	Arawe su tempon i Sie nahumpạu Galilea, i sire pai sene němpaněnsomahẹ̌ dingangu karal᷊uasu naung, batụu i sire kai ene su Yerusalem su Ěllon Pěmamantugẹ̌ Paskah, kụ seng bọu nakasilo kěbị apang kinoạ u Mawu Yesus.
43004046	Bọu ene Mawu Yesus nẹ̌sul᷊e sol᷊ong Kana su Galilea, su piạ i Sie němal᷊ui akẹ niapakariadi anggorẹ̌. Su soa ene piạ sěngkatau mělahal᷊ẹ̌ u mananěmbonangu kawanua e kụ anạe nạung kai masakị su Kapernaum.
43004047	Sarạeng i sie nakaringihẹ̌ u Mawu Yesus kai seng nẹ̌deạ Galilea wọu Yudea, kụ i sie nakoạ sol᷊ong anum Mawu Yesus kụ měgẹ̌gausẹ̌ tadeạu Mawu Yesus e rembeng masongo su Kapernaum kụ deng mapakapian anạ e, kụ kai seng marasai.
43004048	Mawu Yesus e něhengetang su mělahal᷊ẹ̌ u mananěmbonange ene, "Kereu i kamene tawe makasilo manga hal᷊ẹ̌ makạdal᷊inaụ e, ute i kamene tawe měmpangimang."
43004049	"Tuang," angkuěngu mělahal᷊ẹ̌ ene, "tul᷊ungko lighạ dẹ̌sunge pal᷊ị anạku e reng bědang ta nairị."
43004050	Mawu Yesus e něhengetangke si sie, "Dakọe, anạu e seng nul᷊e." Tau e nangimang su hengetangu Mawu Yesus e, kụ mase i sie napul᷊ẹ e.
43004051	Kutẹu i sie wẹ̌dang kạděsunge, su raral᷊engange pinẹ̌sombangke manga ěllange kụ němpẹ̌běke u, "Ahus'i Tuang seng nul᷊e."
43004052	Mase i sie nakiwal᷊o si sire, měnsang pukul᷊ẹ̌ pira rariọ e nanětạ nul᷊e. I sire simimbahẹ̌ u, "Kahěbi manga pukul᷊ẹ̌ sěmbaụ ěllo rangẹ lěhabe nailang."
43004053	Bọu e i amangu rariọ e nakatahěndung u su tempo ene Mawu Yesus e něhengetang si sie, "Anạu e napia." Tangu i sie ringangu kal᷊awọu manga anạ u sěmbaụ e nangimang su Mawu Yesus.
43004054	Kai ene e hal᷊ẹ̌ makạdal᷊inaụ karuane kinoạu Mawu Yesus su Galilea sarạeng i Sie narěnta wọu Yudea.
43005001	Bọu ene piạko sal᷊imbangu tau Yahudi, tangu Mawu Yesus e natamaị e sol᷊ong Yerusalem.
43005002	Su Yerusalem marěduhu "Tukad'u Domba" piạko l᷊iwuạ e sěmbaụ, kụ suweran Ibrani isẹ̌sẹ̌bạ Betesda. Sene piạ panonggene lima kal᷊awọe.
43005003	Suapan panonggene tangu měngkate mal᷊awọ masasakị e mạhundal᷊oka; piạ u wuta, piạ u kempal᷊ẹ̌, dingangu lai peosẹ̌. [I sire kěbị e mẹ̌ngampal᷊ẹ̌ pẹ̌gagholangu akẹ e.
43005004	Batụu malạekat'u Mawu e kai kạdingạ lụl᷊intụ su ral᷊ungu talagạ e mapẹ̌gẹ̌golangu akẹ e. Kụ masasakị kahumotongange matumpa su pẹ̌gagholangu akẹ e, i sie mapia wọu sakị, balạewe měnsang sakị apa tẹ̌tal᷊udange.]
43005005	Su tampạ ene kai piạ tau esẹ kụ seng těllum pul᷊o ual᷊u su taunge karěngụe masakị.
43005006	Mawu Yesus nakasilo si sie rụdal᷊oka sene ringangu masingkạ u i sie seng marěngụ-děngụ masakị; tangu Mawu Yesus nakiwal᷊ọe si sie, "Mapulu i kau e mapia?"
43005007	Tau masakịe simimbang, "Tuang, sini tawẹu makasowang iạ su ral᷊ungu talagạ su pẹ̌gagholangu akẹ e. Kụ těntal᷊ang iạ buhụ e kạtamaine sol᷊ong talagạ e, seng piạ taumata wal᷊ine měngal᷊imona sumuẹ̌ e."
43005008	Tangu Mawu Yesus něhengetangke si sie, "Pẹ̌bangungke, hengkẹ e těpihu mase ral᷊engke."
43005009	Tangu su tempo ene lai tau e napia. I sie něhengkẹ e těpihe kụ bọu e rimal᷊eng. Hal᷊ẹ̌ ene nariadi su ěllon Sabatẹ̌.
43005010	Ual᷊ingu ene manga těmbonangu tau Yahudi němpẹ̌berạ e su tau wuhu kapapia wọu sakị e, "Sahěllo ini e kai ěllon Sabatẹ̌. I kau tawe wotonge měhengke těpihu."
43005011	Arawe tau ene simimbangu, "Tau napakapian iạ kanini e, něngoro si siạ apělẹ̌hengkẹ těpihẹ̌ku ringangu apạdal᷊enge."
43005012	"Kụ kai i sai tangu nangoro si kau e apělẹ̌hengkẹ těpihu mase apạdal᷊eng?" ungkuěng i sire.
43005013	Kai tau ěndaị buhu napia e wẹ̌ga wue měnsang i sai taumatane, u Mawu Yesus e seng nẹ̌těngkaghěngging sutal᷊oaran taumata l᷊awọ e.
43005014	Su samurine Mawu Yesus e nẹ̌sombangu tau ene su ral᷊ungu Wal᷊em Mawu ringangu něhengetang si sie, "Ini i kau e seng napia. Kụ kuhạe saụ mẹ̌dosa, tadeạu tawe saụ hombangengu limembon karal᷊akise."
43005015	Mase natamaị e tau ene něhabarẹ̌ su manga těmbonangu kawanuang Yahudi u kai Mawu Yesus nakakapia.
43005016	Kụ ual᷊ingu ene i sire nanětạe mapakasusan Mawu Yesus, batụu i Sie mạpakapian masasakị su ěllon Sabatẹ̌.
43005017	Arawe Mawu Yesus e něhengetang si sire, "I Amang-Ku e mang kạhalẹ̌ e sarang orasẹ̌ ini, dingangu Iạ e mal᷊aing mělẹ̌hal᷊ẹ̌."
43005018	Manga wawera ene makadiadi naungu manga těmbonangu tau Yahudi e sauneng mědeạu měmate si Sie. I sire měmpẹ̌kẹ̌koạ kerene wal᷊inewe kětạu ual᷊ingu i Sie lụlampa atorangu agama mạanun ěllon Sabatẹ̌, kaiso kai lai ual᷊ingu i Sie nẹ̌bera u Ruata kai i Amang'E; mangal᷊ene i Sie mětẹ̌těngkasul᷊ungu watangeng'E ringangu Ruata.
43005019	Mawu Yesus simimbang si sire ene kerei, "Pangimangke Ahusẹ̌ e tawe makakoạ apa-apa ringangu kawasan'E sẹ̌sane. I Sie kětạeng měkẹ̌koạ apang ikẹ̌kasilon'E kẹ̌koateng i Amang'E. U apang kẹ̌koateng i Amang e ene lai kẹ̌koateng u Ahusẹ̌ e.
43005020	Batụu i Amang kụkěndagu Ahusẹ̌ dingangu mělẹ̌lahẹ u kěbị apang kẹ̌koateng'E hala. Sude wue i Amang sarung lai mělahẹ u munara limembong kasěllahe hakịewen i kamene měmpẹ̌dal᷊inaụ.
43005021	I Amange mapẹ̌bẹ̌bangung u taumata nate ringangu měgěllịu pẹ̌bawiahẹ̌ tutune ringangu kakalẹ̌; kerene lai Ahusẹ̌ e mẹ̌gěllịu pẹ̌bawiahẹ̌ kakalẹ̌ su taumata kụ mapulu ghělikang'E pẹ̌bawiahẹ̌!
43005022	I Amange tawe měhukung si sai-sai. Kěbị kawasa waug'u měhukung e seng nisarakang'E su Ahus'E.
43005023	I Amang nẹ̌koạ ene tadeạu kal᷊awọu taumata měngadatẹ̌ Ahusẹ̌ e kerẹewe lai i sire měngadatẹ̌ si Amang. Taumata kụ ta měngangadatẹ̌ Ahusẹ̌ e mal᷊aing ta měngangadatẹ̌ si Amang něndolohu Ahusẹ̌ e.
43005024	Mambeng těngadẹ̌ manga wawera-Ku ini e: I sain dụdaringihẹ̌ hengetang-Ku ringangu mạngimang si Sie něndoloh'u Iạ e, mạnaghuang pẹ̌bawiahẹ̌ kakalẹ̌. I sie tawe sarung ihukung; batụu i sie kai seng nal᷊iwirẹ̌ bọu papate ringangu makahombang pẹ̌bawiahẹ̌.
43005025	Pangimangke: Sarung duměnta tempone -- arau sembeng tempone -- taumata nate sarung makaringihẹ̌ tingih'u Ahus'u Ruata. Kụ i sain nakaringihẹ̌ e sarung mẹ̌biahẹ̌.
43005026	Kerẹewe i Amang kawe puěngu pẹ̌bawiahẹ̌, i Sie napakariadin Ahus'E lai puěngu pẹ̌bawiahẹ̌.
43005027	I Sie seng nangonggọ su Ahus'E kawasa waugu mẹ̌hukung, u i Sie kai Ahus'u Taumata.
43005028	I kamene abe ral᷊inaụ makaringihẹ̌ hal᷊ẹ̌ ini e, batụu sarung duměnta tempone u patikụ taumata nate makaringihẹ̌ tingih'E.
43005029	Mase sumẹ̌bang bọu kubul᷊ẹ̌. Taumata kụ nạung měkẹ̌koạ mapia e sarung mẹ̌bangung kụ mẹ̌biahẹ̌. Arawe taumata kụ nạung měkẹ̌koạ dal᷊akị e sarung mẹ̌bangung tadeạu ihukung."
43005030	"Iạ e tawe makakoạ apa tuhụ kapulu-Ku hala. Iạ kětạeng mělẹ̌hukung tuhụewe ilẹ̌orong Duata. Kụ putusang-Ku e adilẹ̌, u Iạ e tawe mẹ̌kakoạ kapulu-Ku sẹ̌saku, kaiso kai kapulung Amang kụ něndoloh'u Iạ.
43005031	Kereu Iạ e kai mẹ̌sẹ̌sahidim batangeng-Ku hala, sasahidi-Ku e tawe hinong pangimangeng.
43005032	Kai piạbe taumata wal᷊ine mẹ̌sẹ̌sahidim batangeng-Ku, kụ Iạ masingkạ u sasahidine e mambeng těngadẹ̌.
43005033	I kamene seng něndolohu rarolohang sol᷊ong anung Yohanes kụ i sie seng nẹ̌sahidi kahěngang mạul᷊ịu watangeng-Ku.
43005034	Hal᷊ẹ̌ ini e Takụ ihabarẹ̌, bal᷊inewe tadeạu Iạ e piạ u mẹ̌sahidi, kaiso kawe mědeạu i kamene iapakasal᷊amatẹ̌.
43005035	I Yohanes e kai tabidạu sol᷊o rụděllị kụ mapạsěnnangu tualagẹ̌. Kụ kětạeng kadodọ tempo e i kamene mal᷊uasẹ̌ manarimạ tualagẹ̌ ene.
43005036	Arawe sasahidi-Ku e kai limembong kasěllahe wọu sasahiding Yohanes. Apang kẹ̌koateng-Ku orasẹ̌ ini e, ute kai munara nitilakeh'i Amang si Siạ, mělẹ̌lahẹ i Amange seng něndoloh'u Iạ.
43005037	Dingangu i Amang kụ seng něndolohu Iạ e mal᷊aing apẹ̌sẹ̌sahidin Iạ e. I kamene mambeng bẹ̌dang ta nakạdingihẹ̌ tingih'E arau nakasilo ghahị'E.
43005038	Manga hengetang'E tawe naresọ su naung i kamene batụu i kamene tawe nangimang si Siạ e kụ seng nịdaroloh'E.
43005039	I kamene měmpạngěndung Binohẹ Susi batụu i kamene mẹ̌ngiral᷊ingu ringangu kakakoạ kerene i kamene mạnaghuang pẹ̌bawiahẹ̌ tutune ringangu kakalẹ̌. Kụ Binohẹ Susi e sẹ̌sane mẹ̌sẹ̌sahidin Iạ e.
43005040	Arawe i kamene tawe mapulu ruměnta su anu-Ku tadeạu makahombang pẹ̌bawiahẹ̌ kakalẹ̌.
43005041	Iạ e tawe mẹ̌dareạ daralo wọu taumata.
43005042	Iạ e makạkiral᷊a si kamene. Iạ masingkạ i kamene tawe kumakěndagu Ruata su ral᷊ungu naung i kamene.
43005043	Iạ e riměnta ringangu kawasang Amang-Ku, kaiso i kamene tawe něnarimạu Iạ. Arawe kereu taumata wal᷊ine duměnta ringangu kawasane hala, ute i kamene měnarimạben sie.
43005044	Kereapa i kamene makapangimang kamagengu i kamene kawe mědeạu makiralo su sěndinganengu, kụ tawe mapulu mẹ̌gausẹ̌ daralo asal᷊e wọu Ruata mang Sěmbaụ?
43005045	Abe pěngěnnau Iạ sarung mapẹ̌sal᷊ang kamene su těngon Amang. U mapẹ̌sal᷊ang kamene e kai i Musa, i sie ěndaị pělẹ̌harapeng i kamene.
43005046	Kereu i kamene mangimang si Musa, ute i kamene sarung mangimang si Siạ, u apan nịbawohẹ e ute mạanun Iạ.
43005047	Arawe kamageng i kamene tawe mangimang su apang kụ bẹ̌bohekang i Musa e, ute kereapa wue i kamene mangimang apang Takụ ipěbẹ̌bera si kamene?"
43006001	Nararěnnạ samurin ene Mawu Yesus dimakị sol᷊ong paị sěmběkan Danong Galilea, kụ isẹ̌sẹ̌bạ lai Danon Tiberias.
43006002	Narěntạe sene, tangu kai piạ gapaěngu taumata mal᷊awọ timol᷊e si Sie, u i sire nạung seng bọu makạsilo hal᷊ẹ̌ makạdal᷊inaụ kẹ̌koateng'E makạpia masasakị.
43006003	Mawu Yesus simakạe sol᷊ong bul᷊ude, mase naiangke ringangu manga murit'E.
43006004	Su tempo ene kai maraning Ěllon Sal᷊imbangu Paskang Yahudi e.
43006005	Piạ e Mawu Yesus mạmanda kaihi-koaneng mạngělikụe, i Sie nakasilọ e si sire měgẹ̌gapaěng nahunděnta su anun'E. Ene i Sie nẹ̌berạ e si Filipus, "Suapa ngae i kitẹ makapamělli kaěng, tadeạu i sire kěbị e makakaěng?" (
43006006	Mawu Yesus seng masingkạ apa sarung koateng'E, kai i Sie něhengetang kerene, ute kai manal᷊ukạ si Filipus.)
43006007	I Filipusẹ̌ e simimbang, "Borotẹ̌ arẹ̌gang dua hasụ su kal᷊ěpane roitẹ̌ sal᷊aka e tawe makakaěng baug'i sire ini, manilaing i sire kětạeng mahiạu pẹ̌kadodọ."
43006008	Sěngkatau wọu tal᷊oaran murit'u Mawu Yesus wal᷊ine kụ arenge i Andreas, anạ u sěmbaụ i Simon Petrus nẹ̌bera,
43006009	"Ěndaung piạ dariọ esẹ sěngkatau, sinasạe borotẹ̌ limambaụ dingangu kinạ duambua. Kai apa wue něnggạe waugu taumata kakěpal᷊e kere ini?"
43006010	"Apakaiangko i sire," ungkuěngu Mawu Yesus. Su tampạ ene piạ děmpugẹ̌ masuwenehẹ̌, kụ i sire naiangke su rěmpugẹ̌ ene -- kal᷊awọe piạ u manga l᷊ima hiwu su kataune esẹ.
43006011	Bọu ene Mawu Yesus něngal᷊ạe borotẹ̌ ene mase nakitarimakasẹ su Mawu Ruata. Bọu e i Sie nẹ̌papahiạen borotẹ̌ ene su taumata l᷊awọ. Mase i Sie nẹ̌papahiạen kinạ ene, kụ i sire nahungkaěngke nẹ̌batụ lehẹ i sire.
43006012	Sarạeng seng něngkal᷊aedẹ̌, Mawu Yesus něhengetang su manga murit'E, "Komol᷊ẹ̌ko manga lěmbeng kaěng ene; kumbahangbe piạ u magholọ."
43006013	Mase i sire něngomol᷊ẹ̌ mapul᷊o dua su patangane napenẹ kal᷊awọe lěmbeng kaěng bọu borotẹ̌ limambaụ kụ nịkakaěngu taumata l᷊awọ e.
43006014	Sarạeng i sire nakasilo hal᷊ẹ̌ makạdal᷊inaụ nikoạ u Mawu Yesus, i sire nẹ̌bera, "Těngadẹ̌, ini e kai nabi lẹ̌harapeng duměnta su dunia!"
43006015	Mawu Yesus e masingkạ u i sire riměnta tadeạu manihasan Sie makoạ datun sire. Batụu ene natamaị e i Sie něnggeang sol᷊ong tampạ bawul᷊urange.
43006016	Sarạeng seng kakạhěbine, manga murit'u Mawu Yesus e němpẹ̌děsungke sol᷊ong dano e.
43006017	Mase i sire němpẹ̌sake sakaeng kụ němpẹ̌lẹ̌bạ dano ene, nětimona Kapernaum. Ěllo e seng marěndung kai Mawu Yesus wẹ̌dang tawe nạděnta su anung sire.
43006018	Kutẹu rano e nanětạ e nẹ̌kal᷊itota kahiạen kaihạ u anging.
43006019	Sarạeng nẹ̌sakaeng mangạe lima arau ěnnungu kilo meterẹ̌ kal᷊aude, i sire nakasilọ e Mawu Yesus kạdal᷊enge su wowong akẹ, lụhaung sakaeng i sire. I sire něngkatakụe.
43006020	Arawe Mawu Yesus e kawe něhengetang si sire, "Abe kěngkatakụ, kai Iạ ěndaunge!"
43006021	Mase ringangben naung mal᷊uasẹ̌ i sire něnarimạ i Sie simake su sakaeng, kụ su tempo ene lai sakaeng i sire nahumpạ u tẹ̌timonaěng.
43006022	Sěngkariọěllone taumata l᷊awọ kụ bẹ̌dang ene su sěmběkang dano e, nakahěngangu wuhu-wuhu e kětạeng sěnggẹ̌sa sakaeng sene. I sire masingkạ u manga murit'u Mawu Yesus e seng nẹ̌buạ su sakaeng ene, arawe Mawu Yesus e tawe natol᷊e.
43006023	Samuring ene piạ e sakaeng pirang gẹ̌sa wọu Tiberias natul᷊i kụ němal᷊ango marěduhu tampạ kụ piạ taumata l᷊awọ e mạhungkaěng borotẹ̌ bọu nịal᷊amateng u Mawu.
43006024	Piạ e taumata l᷊awọ nakasilọ e u Mawu Yesus dingangu manga murit'E tawẹ dise sene, tangu i sire němpẹ̌sakẹ e manga sakaeng ene kụ něngkakoạ sol᷊ong Kapernaum němpẹ̌deạ Mawu Yesus.
43006025	Piạ e manga taumata ene nẹ̌sombangu Mawu Yesus su sěmběkang dano e, i sire nakiwal᷊o si Sie, "Tuang Guru, kạnge i Tuang nahumpạ sini?"
43006026	Mawu Yesus simimbang, "Mambeng kahěngang i kamene mědẹ̌deạ si Siạ bal᷊inewe ual᷊ingu i kamene seng nakaěnna timonan manga hal᷊ẹ̌ makạdal᷊inaụ Takụ nikoạ, kaiso ual᷊ingu i kamene seng bọu němpẹ̌kaěng borotẹ̌ sarang něngkal᷊aedẹ̌.
43006027	Abe pěmpamunara waụgu makaěbạ kaěng kụ mạsue ringangu mạbuhụ. Pěmpamunarako waụgu makahombang kaěng ta mawawuhụ dingangu makarěntang pẹ̌bawiahẹ̌ tutune ringangu kakalẹ̌. Kaěng ene e sarungbe ionggọ u Ahus'u Taumata si kamene, batụu i Sie seng niakun Duata Amang."
43006028	Mase i sire nakiwal᷊o si Sie, "Kai apa harusẹ̌ koateng i kami tadeạu mẹ̌tatahino su kapulun Duata e?"
43006029	Mawu Yesus e simimbang, "Kai ini e ikěkapulun Duata wọu i kamene: pangimangke si Sie kụ seng niroloh'u Ruata."
43006030	"Kamageng kerene," ungkuěng i sire, "apa wue tatialane ikaonggọ i Tuang tadeạu i kami makasilo ringangu mangimang si Tuang? Apa wue kụ sarung koateng i Tuang?
43006031	Manga i upung i kami e němpẹ̌kaěng manna su wanua tạ taune, kere mạbawohẹ su ral᷊ungu Winohẹ Susi, 'I Sie napakaěng i sire borotẹ̌ bọu sorga.' "
43006032	Mase Mawu Yesus e něhengetang si sire, "Pěmpangimangke: Bal᷊inewe i Musa, kaiso kawe i Amang-Ku e nangonggọu borotẹ̌ tutune wọu sorga si kamene.
43006033	Batụu borotẹ̌ kụ nionggọ u Ruata e ute kai i Sie kụ seng limintụ bọu sorga kụ mangonggọ u pẹ̌bawiahẹ̌ baụgu taumata su dunia."
43006034	"Tuang," ungkuěng i sire, "onggol᷊eko i kami borotẹ̌ ene sěntiniạ."
43006035	"Kai Iạ e borotẹ̌ makarěntang pẹ̌bawiahẹ̌," ungkuěng u Mawu Yesus si sire. "I sain duměnta su anu-Ku mang seng ta mahutung sarang karěngụe. Dingangu i sai kụ mangimang si Siạ e semben tawe marou sarang marěngụ-děngụ.
43006036	Kai kerẹewe seng Takụ nipẹ̌bera si kamene, maningbe i kamene seng bọu nakasilo si Siạ, kai i kamene mang tawe mangimang.
43006037	Kal᷊awọu taumata seng nionggọ i Amang si Siạ sarung mahunděnta su anu-Ku. Iạ e tawe mẹ̌binsị i sai-sai ruměnta su anu-Ku.
43006038	Batụu Iạ e limintụ bọu sorga e, wal᷊inewe waụgu mẹ̌koạ kapulu-Ku sẹ̌saku, kaiso kawe kapulun Sie něndoloh'u Iạ.
43006039	Kụ kai ini kapulun Sie něndoloh'u Iạ e: Tadeạu wọu kěbị taumata kụ seng nisarakang si Siạ, tawẹu sarang sěngkatau mailang; kaiso kawe tadeạu Iạ mapẹ̌bangung i sire su Ěllong Kiamatẹ̌.
43006040	Kụ ini e mambeng kapulun Amangku kahěngang: Tadeạu kěbị apan seng nakasilo Ahusẹ̌ kụ mangimang si Sie, mạnaghuang pẹ̌bawiahẹ̌ tutune ringangu kakalẹ̌, kụ Takụ ipẹ̌biahẹ̌ kapia su Ěllong Kiamatẹ̌."
43006041	Apạewen tau Yahudi nanětạ e němpẹ̌galundung su Mawu Yesus, batụu i Sie nẹ̌bera u: "Kai Iạ e borotẹ̌ natěntung bọu sorga."
43006042	I sire němpẹ̌bera, "Karạ i Yesus ini e kawe anạ i Yusup? I kami masingkạu inang-iamang'E! Kereapa wue i Sie wahani nẹ̌bera u i Sie natěntung bọu sorga?"
43006043	Mase Mawu Yesus něhengetang si sire, "Abe pěmpẹ̌galundung.
43006044	Tawẹu sarang sěngkatau makakarěnta su anu-Ku, kereu i Amang něndoloh'u Iạ e tawe mẹ̌bawa si sie su anu-Ku, dingangu i sain duměnta, sarung takụ ipẹ̌bangung su Ěllong Kiamatẹ̌.
43006045	Su ral᷊ungu bukẹ̌ u manga nabi kạbawohẹ kere ini: 'Kěbị taumata e sarung těntiroěngu Mawu Ruata.' Kụ kěbị taumata apang dụdaringihẹ̌ si Amang dingangu mạngěndung bọ'i Sie, ruměnta su anu-Ku.
43006046	Kụ ene wal᷊inewe mạul᷊ịu mangal᷊ene seng piạu wọu nakasilo si Amang. Kětạeng i Sie riměnta wọu anun Duata e seng nakasilo si Amang.
43006047	Kěngkasingkạko: Taumata maimange kai mạnaghuang pẹ̌bawiahẹ̌ tutune ringangu kakalẹ̌.
43006048	Kai Iạ e borotẹ̌ makạděntang pẹ̌bawiahẹ̌.
43006049	I upung i kamene kimaěng manna su wanua l᷊inggi, kai i sire mal᷊aing nate.
43006050	Kai wal᷊ine kerene su borotẹ̌ kụ natěntung bọu sorga; i saing kumaěng borotẹ̌ ene semben tawe mate.
43006051	Kai Iạ e borotẹ̌ natěntung bọu sorga -- borotẹ̌ kụ makạděntang pẹ̌bawiahẹ̌. I saing kumaěng borotẹ̌ ini sarung mẹ̌biahẹ̌ sarang karěngụe. Borotẹ̌ kụ sarung Takụ ionggọ baụgu pẹ̌bawiah'u taumata su dunia e ute kai ghẹ̌si-Ku."
43006052	Sarang nakaringihẹ̌ ene tau Yahudi němpẹ̌darendehẹ̌ lawọ i sire, "Kereapa wue tau ini mangonggọu ghẹ̌sin'E si kitẹ ipakikinạ?" angkuěng i sire.
43006053	Mase Mawu Yesus něhengetang si sire, "Pangimangke: Kereu i kamene tawe kuminạ gẹ̌sin Ahus'u Taumata e ringangu tawe manginung dahan'E, i kamene mambeng kahěnga-hěngang tawe makaěbạ pẹ̌bawiahẹ̌.
43006054	I saing kuminạ gẹ̌si-Ku ringangu manginung daha-Ku e managhuang pẹ̌bawiahẹ̌ tutune ringangu kakalẹ̌, dingangu Takụ ipẹ̌bangung su Ěllong Kiamatẹ̌.
43006055	U ghẹ̌si-Ku e mamben kaěng kahěngang, dingangu raha-Ku e mambeng inumang kahěngang.
43006056	I saing kụkinạ gẹ̌si-Ku ringangu mạnginung daha-Ku, mang tatapẹ̌ masěmbaụ dingang-Ku, kụ Iạ e masěmbau dingange.
43006057	I Amang kụ biahẹ̌ ene, něndoloh'u Iạ dingangu Iạ mal᷊aing nẹ̌biahẹ̌ bọ'i Amang. Kerene lai i saing kuminạ gẹ̌si-Ku sarung mẹ̌biahẹ̌ bọu Iạ.
43006058	Kai ini e borotẹ̌ natěntung bọu sorga: bal᷊inewe borotẹ̌ kere nikaěng i upung i kamene. Kai sarạeng kimaěng borotẹ̌ ene, i sire e mal᷊aing nate. Arawe i saing kimaěng borotẹ̌ ini sarung mẹ̌biahẹ̌ sarang karěngụ e."
43006059	Kěbị ene piněhengetang u Mawu Yesus piạ i Sie mạněntiro su wal᷊em pẹ̌kakal᷊iomanengang su Kapernaum.
43006060	Sarạeng bọu nakaringihẹ̌ apang hengetangu Mawu Yesus e, lawọ bọu tal᷊oarang manga murit'E němpẹ̌bera u, "Těntiro ini tumanịu mawěhạ. I sai wue makatarimạ!"
43006061	Mawu Yesus sẹ̌sane masingkạ u manga murit'E měmpẹ̌sẹ̌singuhutangu hal᷊ẹ̌ ene. Tangu i Sie nẹ̌berạ e, "Apa i kamene kawe niměnggạ u manga wawera ene?
43006062	Kai makoạ kereapa mạeng i kamene makasilo Ahus'u Taumata e mahengkẹ kapia sol᷊ong tampạ e nạung kal᷊amona?
43006063	Kụ makạbiahẹ̌ taumata kai Rohkẹ̌ u Ruata. Katatoghas'u taumata e mambeng tawẹ gunane. Manga wawera kụ Takụ pinẹ̌bera si kamene kanini ute kai manga wawerang Rohkẹ̌ u Ruata kụ kai manga wawera makạděntang pẹ̌bawiahẹ̌.
43006064	Kaiso mal᷊aing piạ sutal᷊oarang kamene kụ tawe mangimang." (Mawu Yesus e seng masingkạ dokeng bọu tětạe kai i sai-sai tawe mapulu mangimang, dingangu i sai kụ sarung mẹ̌sunial᷊'i Sie.)
43006065	Mase Mawu Yesus něhengetang kapia, "Kai ual᷊ingu ene hakịu Iạ mělẹ̌habarẹ̌ si kamene u tawẹu sarang sěngkatau makakarěnta su anu-Ku, kereu i Amang e tawe mapakawala."
43006066	Nanětạ bọu orasẹ̌ ene mal᷊awọ bọu manga murit'E němpaněntang i Sie, kụ seng tawe lai mapulu tumol᷊e si Sie.
43006067	Mase Mawu Yesus e nakiwal᷊ọe su manga murit'E si sire mapul᷊o dua e, "Apa i kamene mal᷊aing mapulu měmpaněntangu Iạ e?"
43006068	"Mawu," ungkuěng i Simon Petrus si Sie, "kụ kai sol᷊ong anung i sai tangu i kami e? Hengetangu Mawu e kai makạděntang pẹ̌bawiahẹ̌ tutune ringangu kakalẹ̌.
43006069	I kami e seng nangimang dingangu nangiaking u kai i Kau Mawu e rarolohang susi wọu anun Duata."
43006070	Mawu Yesus simimbang, "Karạ kawe Iạ namile si kamene mapul᷊o dua ini e? Sěmbal᷊iau sěngkatau wọu tal᷊oarang kamene kai setang!"
43006071	Kụ itẹ̌timonang Mawu Yesus e ute kai i Yudas anạ i Simon Iskariot. Batụu manilaing i Yudas sěngkatau wọ'i sire mapul᷊o dua murit'u Mawu Yesus e, i sie sarung mẹ̌sunial᷊'u Mawu Yesus.
43007001	Bọu ene Mawu Yesus nẹ̌daral᷊eng su apan tampạ su Galilea. I Sie tawe mapulu sol᷊ong banuan Yudea batụu manga měngangawasan Yahudi e sene měkẹ̌karaki měmate si Sie.
43007002	Su tempo ene ute seng masandigẹ̌ Ěllon Sal᷊imbangu Selo Raukalu.
43007003	Tangu manga anạ u sěmbaụ u Mawu Yesus němpẹ̌berạ e si Sie, "Těntangke tampạ ini e kụ kakoạko sol᷊ong Yudea, tadeạu manga murit'U e mal᷊aing makasilo munaran'U.
43007004	Tawẹ apa taumata kụ sarung měmuning apang kinoạ e, kereu i sie kai mapulu tumeleng mapia. Kereu i Kau e mẹ̌koạ bue kěbị tamai ene, ute kasěllahu dunia e harusẹ̌ masingkạ." (
43007005	Batụu manga anạ u sěmbaụ e sẹ̌sane mal᷊aing tawe mangimang si Sie.)
43007006	"Bědangbe wal᷊ine tempone si Siạ," ungkuěngu Mawu Yesus si sire, "arawe waụgu i kamene, sěntiniạ mang botonge.
43007007	Dunia ini e tawe mariadi mẹ̌binsị i kamene. Arawe Iạ e mang ipẹ̌bẹ̌binsịu dunia, ual᷊ingu Iạ měngkate hanesẹ̌ měbẹ̌bera su dunia e u kakakoạ e kai ral᷊akisẹ̌.
43007008	Dakọ e i kamene hala kakoạ sol᷊ong sal᷊imbang ene. Iạ e tawe tamai u reng bal᷊ine tempo-Ku."
43007009	Kerene piněhengetang u Mawu Yesus su manga anạ u sěmbaụ e, kụ i Sie natanạ su Galilea.
43007010	Sarạeng manga anạ u sěmbaụ e němpẹ̌tamai sol᷊ong sal᷊imbang ene, ute marěma-rěmasẹ̌ Mawu Yesus e nẹ̌buạ sẹ̌sane tawẹ su kasingkạ u l᷊awọ.
43007011	Karěngụewen sal᷊imbang ene e, manga měngangawasa su Yahudi e měmpědẹ̌deạ si Sie ringangu mạhěngkiwal᷊o, "Kai suapa i Sie?"
43007012	Taumata l᷊awọ e nanětạ e měmpẹ̌sẹ̌sasiang mạanun Sie. Piạben měbẹ̌bera u: "I Sie taumata mapia," Piạ ewe lai měbẹ̌berau: "Tala! I Sie makạpal᷊idẹ̌ taumata l᷊awọ."
43007013	Kai tawẹu sarang sěngkatau wahani mẹ̌bisara su těngo mạanun Sie, u i sire mạtakụ u měngangawasan Yahudi.
43007014	Měloarạen parahul᷊uasẹ̌, Mawu Yesus simuẹ̌ su ral᷊ungu Wal᷊em Mawu, kụ nanětạ e naněntiro.
43007015	Manga měngangawasan Yahudi něngkaherang kụ němpẹ̌bera u, "Kereapa wue tau ini nakakasingkạ u kereng kal᷊awọ e, sěmbal᷊iau i Sie tawe nẹ̌sẹ̌sikol᷊a?"
43007016	Mawu Yesus simimbang, "Takụ itẹ̌těntiro ini e wal᷊inewe těntiro-Ku, kaiso kai těntiron Sie něndoloh'u Iạ e.
43007017	I sai mapulu tumuhụ kapulun Duata ute sarungbe makakasingkạ měnsang těntiro Takụ itẹ̌těntiro e asal᷊e wọu Ruata arau wọu Iạ sẹ̌saku.
43007018	I sai měgẹ̌gěllịu těntirone sẹ̌sane kai mědeạu mapakasěllahen batangenge sẹ̌sane. Arawe i sai mědeạu mapakasěllahen Sie kụ něndolohẹ̌ e, ute i sie matul᷊idẹ̌, kụ tawẹ apa pẹ̌kakakonti su watangenge.
43007019	Karạ kawe i Musa seng nẹ̌gěllịu manga titan Duata e si kamene? Kai sutal᷊oarang kamene tawẹu timuhụ manga tita tamai ene. Kawe unụe i kamene měngantibẹ̌ měmate Siạ?"
43007020	Taumata l᷊awọ e němpẹ̌simbang, "Pulu i Kau! Kai i sai tangu mapulu měmate si Kau e?"
43007021	Mawu Yesus simimbang, "Kětạben hal᷊ẹ̌ sěmbaụ koateng-Ku su ěllon Sabatẹ̌, kụ i kamene něngkaherang.
43007022	I Musa e nangonggọu tiahan sunatẹ̌ si kamene -- manilaing tuhụ hinone sunatẹ̌ e bal᷊ine wọ'i Musa, kaiso kawe wọu manga i upung kal᷊imonan Musa. Ual᷊ingu ene su ěllon Sabatẹ̌ e i kamene mal᷊aing mapulu měnunatẹ̌ taumata.
43007023	Kereu i kamene kawe měmpẹ̌koạ ene u mědeạu kumbahangbe lumampa atorangu sunatẹ̌ bo'i Musa, unụewe i kamene limangehẹ̌ si Siạ, ual᷊ingu Iạ napakaul᷊en sakị u taumata patikụ e su ěllon Sabatẹ̌?
43007024	Kumbahangbe mapẹ̌sal᷊an taumata tuhụewe silon mata e, kaiso tuhụbe su katul᷊idẹ̌."
43007025	Samuring ene piạ e pirang katau tau Yerusalem němpẹ̌bera u, "Bal᷊inewe ini taumatane kụ pẹ̌pareakeng tadeạu pateěng e?
43007026	Pěmandạ e i Sie měbẹ̌bisarawe tạ konsange su těngon lawọ, mase tawẹu němpẹ̌berang apa-apa si Sie! Manga měngangawasang kitẹ e kai seng makạhěngang ngae u i Sie ini e kai Ratu Mananal᷊amatẹ̌ e?
43007027	Kai kereu Ratu Mananal᷊amatẹ̌ e ruměnta, ute tawẹu sarang sěngkatau masingkạ u wọu apa asal᷊'E! Sěmbal᷊iau i kitẹ masingkạ bue wọu apa asal᷊e tau ini e."
43007028	Su samurine, piạ Mawu Yesus kạpaněntirone su Wal᷊em Mawu, i Sie něhengetangken tingihe maihạ, "Kụ i kamene masingkạ u kai i sai Iạ ini, ringangu wọu a? Iạ e tawe riměnta ual᷊ingu kapuluku sẹ̌saku. Iạ e kai niroloh'i Sie kụ kawasa něndoloh'u Iạ e, mase i Sie kai kapěngimangeng. Arawe i kamene tawe nakakiral᷊a si Sie.
43007029	Iạ e masingkạ i Sie, u Iạ e kai wọu i Sie asal᷊e, kụ kai i Sie něndoloh'u Iạ e."
43007030	Su tempo ene i sire mapulu měnamẹ Mawu Yesus, kai tawẹu wahani měhěgo si Sie, u kai wẹ̌dang tanịdatingu tempone.
43007031	Lawọ bọu tal᷊oaran sire ene nanětạe němpangimang si Sie ringangu němpẹ̌bera u, "Kereu Ratu Mananal᷊amatẹ̌ e marěnta, měnsang i Sie makakoạbe hal᷊ẹ̌ makạdal᷊inaụ limembong kal᷊awọe wọu tau ini ngae?"
43007032	Tau Farisi e nakaringihẹ̌ u kereapa taumata l᷊awọ e měmpẹ̌sẹ̌sasiang mạanun Mawu Yesus. Ual᷊ingu ene, i sire ringangkewen manga imang těmbonange, i sire němpẹ̌ndoloh'u pirang katau wọu manga měndariagạ Wal᷊em Mawu e apěnẹ̌namẹ Mawu Yesus.
43007033	Mawu Yesus něhengetangke su těngon taumata su Wal᷊em Mawu e, "Kate kadodọ tempo Iạ e ringangi kamene. Bọu ene Iạ e sarung mẹ̌bal᷊ị sol᷊ong anun Sie kụ něndoloh'u Iạ e.
43007034	I kamene e sarung měmpẹ̌deạ si Siạ e, kai tawe mẹ̌sombangu Iạ e; batụu i kamene tawe makarěnta su tampạ su apan Iạ ene."
43007035	Mase manga měngangawasa Yahudi e nahumbisarạ e sěmbaụ su wal᷊ine, "Tau ini e kai měnaung makoạ sol᷊ong a, hakịu i kitẹ e kawe tawe makareạ si Sie? Apa i Sie makoạ sol᷊ong anun tau Yahudi nasal᷊iawuhẹ̌ su soan tau l᷊iwụ sutal᷊oaran tau Yunani e, kụ maněntiro tau Yunani ngae?
43007036	Kụ kai apa ngae timonane mẹ̌bera u i kitẹ sarung mědeạ si Sie kai tawe makareạ dingangu i kitẹ e tawe makakarěnta su tampạ e kụ su apan i Sie ene sene?"
43007037	Su ěllo kasamuriange wọu sal᷊imbang ene, ěllọ e kawantugange, Mawu Yesus dimarisị e su ral᷊ungu Wal᷊em Mawu mase něhengetang, "I sain narou e rěntạ e su anuku tadeạu panginung.
43007038	Arawe i sai mạngimang si Siạ e, mạbawohẹ su ral᷊ungu Bukẹ̌ Susi e: 'Bọu ral᷊ungu naunge lụelehẹ̌ manga elehangu akẹ kụ makạděntang pẹ̌bawiahẹ̌ e.' " (
43007039	Mawu Yesus e měbẹ̌bisarang hal᷊ẹ̌u Rohkẹ̌ u Ruata e kụ sarung itarimạ u apan taumata měmpạngimang si Sie. Batụu su orasẹ̌ ene Rohkẹ̌ u Ruata e bẹ̌dawen ta nilẹ̌onggọ; batụu Mawu Yesus bědawen tawe niapakawantugu kapapohong'E.)
43007040	Mal᷊awọ taumata nakaringihẹ̌ apan nipěhengetang u Mawu Yesus, kụ sutal᷊oaran sire piạ němpẹ̌bera u, "Tau ini, nasahẹ e u mang nabi e!"
43007041	Angkuěng u sěnggạ, "Ini e kai Ratu Mananal᷊amatẹ̌!" Kutẹu piạko l᷊ai nempẹ̌bera u, "Ah, unụe Ratu Mananal᷊amatẹ̌ e kawe ruměnta wọu Galilea?
43007042	Su ral᷊ungu Bukẹ̌ Susi e kạbawohẹ u Ratu Mananal᷊amatẹ̌ e kai hěnton Daud, dingangu sarung suměpụ bọu Betlehem, kụ kai wọu soan Daud."
43007043	Pěngěnsueěnge taumata e nanětạ e němpẹ̌darendehẹ̌ mạanun Mawu Yesus.
43007044	Piạ u mapulu měnamẹ si Sie, kai tawẹu sarang sěngkatau nanenggehu l᷊imane si Sie.
43007045	Piạ e měndariagạ Bal᷊em Mawu nirolohẹ̌ niapěnamẹ Mawu Yesus kẹ̌kapul᷊ẹ e, manga imang těmbonange ringangu tau Farisi e němpẹ̌kiwal᷊ọ e si sire, "Kawe unụe i Sie tawe niwawang kamene ramahi?"
43007046	Manga lukadẹ̌ e němpẹ̌simbang, "Uh, bědang tạ apa taumata kapiane mẹ̌bisara kere i Sie!"
43007047	"Apa i kamene seng napal᷊idẹ̌ kareạ'E?" ungkuěngu tau Farisi ene.
43007048	"Piạ ngae wọu tal᷊oaran manga těmbonang i kitẹ e arau tau Farisi kụ piạ u mangimang si Sie?
43007049	Arawe taumata l᷊awọ ini, i sire wěga wue atorang i Musa, mase waẹbe kereapa i sire kai seng niane."
43007050	Sěngkatau wọu tal᷊oaran tau Farisi ene ute i Nikodemus, i anụ e nạung bọu simongo su anun Mawu Yesus. I Nikodemus nẹ̌bera su tau Farisi wal᷊ine e,
43007051	"Tumuhụ atorange, taumata e tawe wotonge ihukung, těntal᷊ang katataingu pẹ̌sasal᷊ane deng dẹ̌daringihang dingangu kakanoạ e deng sẹ̌sẹ̌suiang."
43007052	"Apa i kau e mal᷊aing bọu Galilea?" ungkuěng i sire, "Měngkate panẹ̌sui su Bukẹ̌ Susi! I kau sarungbe makasilo u tawẹ apa nabi kụ asal᷊e wọu Galilea!" [
43007053	Samurin ene, kěbị taumata něngkapul᷊ẹ e sol᷊ong bal᷊e.
43008001	Arawe Mawu Yesus e nataraị sol᷊ong Bukid'u Zaitun.
43008002	Sěngkariọěllone mal᷊uka-l᷊ukadẹ̌ i Sie simuẹ̌ su Wal᷊em Mawu, kụ mal᷊awọ taumata riměnta sol᷊ong anun Sie. Mawu Yesus tangu naiangke, mase nanětạe naněntiro si sire.
43008003	Kạpaněntirone e, manga mananěntirong agama ringangu manga tau Farisi e nẹ̌bawako tau wawine nikatangkạ nawuang. I sire nangoro tau wawine ene niapararisị sutal᷊oarane,
43008004	mase nẹ̌bera su Mawu Yesus, "Tuang Guru, bawine ini nikaẹ̌bakeng kapẹ̌baradosane.
43008005	Su ral᷊ungu titam Musa e kai piạ atorang u kamageng manga wawine kakakoạe kere ini ute harusẹ̌ bahungangu watu sarang pakapate. Kụ su tempo ini e kereapa su tiněnnang Tuang?"
43008006	I sire makịbal᷊o kerene mědeạu i sire měnangkạ si Sie. Tadeạu i sire makatokeng sal᷊a si Sie. Arawe Mawu Yesus e mang kụkakurung mạmohẹ u tal᷊imědone su ěntana.
43008007	Sarạeng i sire měngkate měnẹ̌nahonsang, i Sie nẹ̌pětịe kụ nẹ̌bera si sire u, "Kereu sutal᷊oarang kamene piạ u tawẹ dosane ute, i sie kakal᷊imonaěnge pamereng u watu su tau wawine ěndaị e."
43008008	Bọu ene Mawu Yesus kimakurung kapia kụ saụewe namohẹ su ěntana.
43008009	Sarạeng i sire nakaringihẹ̌ Mawu Yesus něhengetang kerene, namehọe i sire němpaněntangu tampạ ene sěngkatau-sěngkatau nanětạ bọu kaghurangenge. Naral᷊e kate Mawu Yesus sẹ̌sane natěntang sene ringangu tau wawine e, kụ bẹ̌dang ene su rarisikang e.
43008010	Mase Mawu Yesus něpẹ̌tịe kụ nẹ̌bera su tau wawine ene, "Suapạe i sire kěbị e? Tawẹu něhukung si kau e?"
43008011	"Tala, Tuang," nisimbange. "Kerene e," angkuěng u Mawu Yesus, "Iạ e mal᷊aing tawe měhukung i kau, kụ kuhạe mẹ̌dosa kapia."]
43008012	Mawu Yesus saụ e něhengetang su taumata l᷊awọ, ungkuěng'E, "Kai Iạ e tualag'u dunia. I sain tumol᷊e si Siạ e tawe rumal᷊eng su kararěndung, kaiso i sie kai managhuang tualag'u pẹ̌bawiahẹ̌."
43008013	"Ini e i Kau nẹ̌sahiding batangengu e", ungkuěng u tau Farisi si Sie, "sasahidin'U e tawẹ katěngade."
43008014	Mawu Yesus simimbang, "Manilaing Iạ mẹ̌sahidin batangeng-Ku e kai hal᷊ẹ̌ ini e mambeng kahěngang; u Iạ e masingkạ bọu apa rarěnta-Ku, ringangu sol᷊ong apa timona-Ku. I kamene wẹ̌ga wue měnsang Iạ e wọu a ringangu sol᷊ong a.
43008015	I kamene mělẹ̌hukung taumata tuhụ tabiat'u taumata; arawe Iạ e tawe mělahukung i sai-sai.
43008016	Kereu Iạ e měhukung taumata ute, putusangku ene e matul᷊idẹ̌, batụu Iạ e wal᷊inewe sẹ̌saku; I Amang kụ něndoloh'u Iạ e rụděndingang Siạ.
43008017	Su ral᷊ungu torat'i Musa e mạbawohẹ kere ini: Sasahidi kahěngang ute kai sasahidi wọu ruang katau.
43008018	Kụ mẹ̌gẹ̌gěllịu sasahidi waugu watangeng-Ku e ute kai rarua -- Iạ dingangu i Amang kụ něndoloh'u Iạ e."
43008019	"I Amang'U ene kai suapa?" ungkuěng i sire. Mawu Yesus simimbang, "I kamene tawe makakiral᷊a si Siạ, kerene lai si Amang-Ku. Mangạewe i kamene makakiral᷊a si Siạ, ute i kamene mal᷊aing makakiral᷊a si Amang-Ku e."
43008020	Kěbị ene seng nipěhengetang u Mawu Yesus su tempong i Sie mạněntiro su Wal᷊em Mawu su rẹ̌duhu manga kasẹ̌ tampạ u papěllọ. Kai tawẹu sarang sěngkatau něnamẹ si Sie, batụu bẹ̌daweng bal᷊ine tempone.
43008021	Tangu Mawu Yesus saụewe něhengetang si sire, ungkuěnge, "Iạ e sarung dumal᷊eng, kụ i kamene sarung mẹ̌deạ si Siạ, kaiso i kamene sarung mate su ral᷊ungu rosang kamene. Su tampạ tamaiang-Ku e, i kamene tawe makakarěnta."
43008022	Tangu manga měngangawasan tau Yahudi němpẹ̌berạe u, "Aramanung i Sie kai mapulu mẹ̌tumpate, u i Sie kai nẹ̌bera u, 'Su tampạ tamaiang-Ku e, i kamene tawe makakarěnta.' "
43008023	Mase Mawu Yesus e něhengetang si sire, "I kamene e kai riměnta wọu wawa; arawe Iạ e kawe wọu rasị. I kamene kai wọu dunia, arawe Iạ e wal᷊inewe wọu dunia.
43008024	Hakịu ene Iạ nẹ̌bera si kamene u i kamene sarung mate su ral᷊ungu rosang kamene. Kụ mamben těngadẹ̌ i kamene sarung mate su ral᷊ungu rosang kamene, mạengu i kamene kawe tawe mangimang u kai 'Iạ e i Sie kụ isẹ̌sěbạ IẠ ENE'."
43008025	"Kụ kai i sai tangu i Kau e?" ungkuěng i sire. Mawu Yesus simimbang, "Unụ e lai wẹ̌dang mẹ̌bisarang kamene!
43008026	Mal᷊awọ l᷊ai Takụ ipaul᷊ị mạanun kamene ringangu pẹ̌sasal᷊ang kamene. Arawe i Sie kụ dimoloh'u Iạ e kapangimangeng. Kụ Iạ e měhabarẹ̌ su dunia e apang kụ seng Takụ kinaringihẹ̌ bọ'i Sie."
43008027	I sire tawe nakaěnna u i Sie kai kapẹ̌bisarane si sire mạanung i Amang.
43008028	Ual᷊ingu ene Mawu Yesus něhengetang si sire, "Hědo kereu i kamene seng napakarangẹ u Ahus'u Taumata e, i kamene sarung makasingkạu kai 'Iạ e i Sie kụ isẹ̌sěbạ IẠ ENE', dingangu i kamene sarung makasingkạ u tawẹu sarang sěmbaụ kẹ̌koateng-Ku kụ bọu batangeng-Ku sẹ̌saku. Iạ e kětạeng maul᷊ị u apang kụ itẹ̌těntirong Amang si Siạ.
43008029	Kụ i Sie rimoloh'u Iạ e rụděndingang Siạ e. I Sie tawe manga naněntangu Iạ sẹ̌saku, batụu Iạ hanesẹ̌be měkẹ̌koạ apang makạl᷊ahimpulu si Sie."
43008030	Bọuten Mawu Yesus e něhengetangu kěbị ene, ute mal᷊awọ taumata e němpangimang si Sie.
43008031	Bọu e Mawu Yesus něhengetangke su manga tau Yahudi apan seng němpangimang si Sie, "Kereu i kamene mẹ̌biahẹ̌ tumuhụ těntiroku, ute i kamene mambeng kahěngang tumatol᷊e Siạ,
43008032	tangu i kamene sarung makakiral᷊a Ruata kahěngang, kụ ual᷊ingu ene tangu i kamene ipakal᷊iwirẹ̌."
43008033	"I kami e kai hěnton Abraham," angkuěng i sire. "I kami e tawẹ u němpẹ̌tẹ̌tahamawu si sai-sai! Kụ kai a timonan baweran'U, 'I kamene sarung iapakal᷊iwirẹ̌'?"
43008034	"Mamben těngadẹ̌ bawera-Ku ini," angkuěngu Mawu Yesus si sire. "I sai-sai měmpẹ̌kẹ̌koạ dosa e kai ěllangu rosa.
43008035	Kụ sěngkatau ěllange tawẹ tampạ natantu su ral᷊ungu sěntahanakeng, sěmbal᷊iau anạ ute kawe piạbe tampạ e sarang marěngụ-děngụ.
43008036	Ual᷊ingu ene e, tangu kereu anạ e mapakal᷊iwir'i kamene ute i kamene mambeng mal᷊iwirẹ̌.
43008037	Těngadẹ̌ e Iạ masingkạ i kamene ini e kawe pal᷊ahěnton Abraham. Kaiso i kamene kawe mapulu měmate si Siạ, ual᷊ingu i kamene tawe rumaẹ těntiro-Ku.
43008038	Apang kụ kinasilo-Ku si Amang-Ku e, ute ene Takụ ipaul᷊ị. Arawe i kamene ute kawe měkẹ̌koạ apan itẹ̌těntirong amang i kamene si kamene."
43008039	I sire simimbang, "I Amang i kami e kai i Abraham." "Kụ kereu i kamene kahěnga-hěngang anạben Abraham," ungkuěng u Mawu Yesus e, "ute nal᷊ahẹ bue u i kamene měmpẹ̌koạbe apang kinoạ i Abraham.
43008040	Iạ e mạul᷊ịu katěngadẹ̌, dingihẹ̌ku wọu Ruata, arawe i kamene kawe mapulu měmate si Siạ. I Abraham e tawe nẹ̌kẹ̌koạ kerene!
43008041	I kamene měkẹ̌koạ apang kinoạ i amang i kamene." Ungkuěng i sire, "I kami e manga anạben Mawu e kahěngang. I amang i kami e mang sěmbaụ, kụ kětạben Duata samatang."
43008042	Mase Mawu Yesus něhengetang si sire, "Kereu Mawu Ruata e kawe i Amang i kamene ute i kamene kụkěndagẹ̌ben Iạ, u rarěnta-Ku e kai wọu anun Duata. Iạ bal᷊inewe riměnta ual᷊ingu kapulu-Ku hala e, kaiso kawe i Sie něndoloh'u Iạ.
43008043	Kawe unụe i kamene tawe makal᷊aěnna apang Takụ ipělẹ̌hengetang? U i kamene tawe makararagẹ̌ dumaringihẹ̌ těntiro-Ku.
43008044	Setang e kai i amang i kamene, kụ i kamene mapulu tumol᷊e kapulung amang i kamene. Dokeng su tětạe setange kai taha pěmate. I sie tawẹ bẹ̌ke kụ kai manumběka wọu katěngadẹ̌ batụu kai tawẹ katěngadẹ̌ si sie. Kereu i sie mẹ̌konti, ute ene mambeng kakakoạ e, u seng kerene lulune. I sie makonti ringangu asal᷊e kai patikụ kakontiang.
43008045	Arawe Iạ e kawe měbẹ̌berang katěngadẹ̌, kụ ual᷊ingu ene i kamene tawe mangimang si Siạ.
43008046	I sai wue wọ'i kamene mapakal᷊ahẹu kai piạ dosa e si Siạ? Kereu Iạ maul᷊ịben katěngadẹ̌ e, unụe wue i kamene tawe mangimang si Siạ?
43008047	I saing asal᷊e wọu anun Duata e, i sie rụdaringihẹ̌ hengetangu Ruata. Arawe i kamene kawe wal᷊inewe wọu anun Duata e, hakịu i kamene kawe tawe mapulu rumaringihẹ̌."
43008048	Tau Yahudi e němpẹ̌simbahẹ̌ su Mawu Yesus, "Bal᷊inewe nihino wawerang kami u i Kau e kai tau Samaria kụ niwal᷊iuangu setang?"
43008049	Mawu Yesus simimbang, "Iạ e tawe niwal᷊iuangu setang. Iạ e měngẹ̌ngadatẹ̌ si Amang-Ku, kai arawe i kamene kawe mělẹ̌hinakang si Siạ.
43008050	Iạ e tawe mẹ̌dareạ kawawantug'u watangeng-Ku. Kai piạ sěngkatau kụ mědẹ̌deạ dal᷊eng sarang mapakawantug'u Iạ, kụ kai i Sie e mẹ̌tatatilakehẹ̌.
43008051	Mambeng kahěngang bawera-Ku ini e, i sain tụtuhụ Hengetang-Ku e ute tawe mate sarang karěngụe."
43008052	Mase tau Yahudi e nẹ̌berạ e su Mawu Yesus, "Ini e i kami nakaěnna u i Kau e mambeng kahěngang nisawelangu setang! I Abraham sẹ̌sane seng nate, kụ kerene lai kal᷊awọu manga nabi. Arawe ungkuěngu kawe, 'I sain tụtuhụ bawera-Ku, tawe mate sarang karěngụe.'
43008053	Kereu i Abraham sẹ̌sane seng nate ringangu kal᷊awọu manga nabi e seng nate, kụ i Kau ini e ute i sai? Tawe nasowa suakal᷊ẹ̌ i Kau ini e kụ limembong kasěllahe wọ'i amang i kami i Abraham!"
43008054	Mawu Yesus simimbang, "Mangawe Iạ mědẹ̌deạ kawawantugẹ̌ baụgu batangeng-Ku hala, ute kawawantugẹ̌ ene tawẹ mangal᷊ene. Mapakawantug'u Iạ e kai i Amang-Ku kụ ěndaị su ěnnang kamene kai Ruatang kamene,
43008055	sěmbal᷊iau i kamene tawe nakakiral᷊a si Sie. Arawe Iạ masingkạ i Sie. Mangawe Iạ e nẹ̌bera u Iạ tawe nakakiral᷊a si Sie, ute tangu Iạ e sěngkatau kontiang, mẹ̌sul᷊ung i kamene. Iạ e masingkạ i Sie ringangu rụdaringihẹ̌be hengetang'E.
43008056	I amangu i Abraham měngkate mal᷊uasẹ̌ u i sie sarung makasilo ěllo-Ku. I sie seng nakasilo kụ i sie mal᷊uasẹ̌!"
43008057	Mase tau Yahudi e němpẹ̌bera su Mawu Yesus, "Umur'U e wẹ̌dang tawe natimu l᷊imam pul᷊o su taunge, kụ i Kau e seng nakasilo si Abraham?"
43008058	Mawu Yesus simimbang, "Mambeng těngadẹ̌ Iạ mẹ̌habarẹ̌ si kamene: u kal᷊amonan i Abraham nipěhanạ, Iạ e seng těbe ene."
43008059	Mase tau Yahudi e němpangal᷊ạ e watu kụ mangěntung Mawu Yesus; arawe Mawu Yesus kai nẹ̌kěmbuni mase naněntangu Wal᷊em Mawu e.
43009001	Ene, Mawu Yesus kạdal᷊enge, i Sie nakasiloko tau wuta rokẹewen i sie pinẹ̌hana.
43009002	Kutẹu manga murit'u Mawu Yesus e nakiwal᷊o si Sie, "Tuang Guru, kawe unụe tau ini e pinẹ̌hanạ buta? Apa ual᷊ingu i sie nẹ̌dosa, arau kawe ual᷊ingu rosan inang dingangu i amange?"
43009003	Mawu Yesus simimbang, "I sie nawuta wal᷊inewe ual᷊ingu rosane arau wal᷊inewe l᷊ai ual᷊ingu rosan inang dingangu i amange, kaiso kawe tadeạu taumata makasilo kawasan Duata měkẹ̌karadiahang su ral᷊ungu watangenge.
43009004	Těntal᷊ang bẹ̌dang piạ ěllone, i kitẹ e harusẹ̌ mẹ̌koạ munaran Sie rimoloh'u Iạ e. Hěbi e sarung duměnta, kụ semben takapěhal᷊ěkangu sarang sěngkatau.
43009005	Karěngụewen Iạ e su dunia ini, Iạ e kai tualag'u dunia."
43009006	Bọuten něhengetang kerene, Mawu Yesus e nangědu su ěntana, kụ ědu e nikongke ringangu ěntana. Mase niwuhan'E su matan tau ene,
43009007	mase kapẹ̌berane si sie, "Dakọe pěnděmusẹ̌ su liwuạ u Siloam." (Siloam mangal᷊ene 'Nirolohẹ̌'.) Tangu tau ene tamai nanguhasẹ̌ gatine. Su tempon pẹ̌bawal᷊ị e, i sie seng nẹ̌kělla.
43009008	Manga lampunge ringangu apan taumata kụ seng nạung makạsilo si sie mětẹ̌taharorong, i sire němpẹ̌bera, "Bal᷊inewe i sie ngae sěntiniạ kụkaiang mětẹ̌taharorong?"
43009009	Piạ u němpẹ̌bera, "A kụ mang i sie." Kai piạ l᷊ai měbẹ̌berau, "Wal᷊ine, i sie kětạu měpẹ̌papangawẹ tau ene." Kai tau ene sẹ̌sane nẹ̌bera u, "Kai iạ e."
43009010	"Kai kereapa katatainge sarang i kau e nakasilo?" ungkuěng i sire si sie.
43009011	I sie simimbang, "Tau arenge i Yesus e něngongke lẹ̌bo kadodọ, niwuhane su mataku kapẹ̌berane u, 'Dakọ e rěmusẹ̌ gatinu su l᷊iwuạu Siloam.' Mase iạ e natamai. Kụ su tempon iạ mẹ̌děnděmusẹ̌ gatiku e iạ e nẹ̌kělla."
43009012	"Kai suapa tau ene?" ungkuěng i sire. I sie simimbang, "Bẹ̌ga wue iạ."
43009013	Sahěllo ene kai ěllon Sabatẹ̌ natarangke Mawu Yesus něngongke ěntana ringangu ědun'E mědeạu tau wuta e makasilo. Tangu tau nạung bọu nawuta ene niwawa sol᷊ong anun tau Farisi.
43009015	I sire mal᷊aing nakiwal᷊o su tau ene kereapa katatainge sarang i sie nẹ̌kělla. I sie simimbang, "I Sie nangunon lẹ̌bo su mataku bọu e takụ niuhasẹ̌ e mase iạ e nẹ̌kělla."
43009016	Pirang katau wọu tal᷊oaran manga tau Farisi e němpẹ̌bera u, "Tau ene tawe mariadi kụ měkoạ hal᷊ẹ̌ bọu anun Duata batụu i Sie kai tawe měndarekengu ěllon Sabatẹ̌." Angkuěngben bal᷊ine u, "Kereapa wue kụ tau warạdosa e makakoạ karal᷊inaụ kerene?" Ene nariadịe pěrararendehẹ̌ su tal᷊oaran sire.
43009017	Tangu tau Farisi e nakiwal᷊ọe su tau ene kạpia, "Kereapa wue su naungu mạanụen tau nakapia si kau?" "I Sie kai nabi," angkuěngu tau ene.
43009018	Kai arawe mangangawasang Yahudi e tawe mangimangu tau ene kawe wuta reng dokeng kal᷊amona, kụ ini e seng makạsilo. Ual᷊ingu ene ute i sie kimui ghaghurang e,
43009019	kụ nakiwal᷊o, "Kahěngang anạu ini e nipěhanạ buta? Kụ kai kerea i sie sarang nẹ̌kělla orasẹ̌ ini?"
43009020	I ninang dingangu i amangu rariọ e simimbang, "Mambeng kahěngang ini e anạ i kami; dingangu i sie mambeng kahěngang buta rokeng nipěhanạ.
43009021	Arawe kereapa sarang i sie nakasilo e, i kami e wẹ̌gawue. Dingangu i sai nakapẹ̌kělla si sie ute, i kami e mal᷊aing bẹ̌ga wue. Pakiwal᷊ọewe si sie, u i sie seng matěllang, kụ seng makasimbang hala."
43009022	I ninang dingangu i amang e nẹ̌bera kerene e watụ u i sire mạtakụ u manga těmbonangu tau Yahudi; u i sire kai sěngkanaung u i sai měngakun Yesus e kai Ratu Měnanal᷊amatẹ̌, sembeng tawe ipakawala sumuẹ̌ su wal᷊en pẹ̌kakal᷊iomanengang.
43009023	Ual᷊ingu ene hakịu i ninang dingangu i amangu tau ene němpẹ̌bera u, "I sie seng matěllang kụ pakiwal᷊ọe si sie."
43009024	Mase i sire saụewe nẹ̌kui tau l᷊ěnnạu wuta e kụ nẹ̌bera si sie, "Pẹ̌salụe u i kau mambeng měhabaru katul᷊idẹ̌. I kami e masingkạ u tau ene mambeng tau warạdosa e."
43009025	"Apa i Sie marosa arau tala," ungkuěngu tau ene, "iạ e wẹ̌ga wue. Kai kětạeng piạ hal᷊ẹ̌ sěmbaụ su singkạku; kạngerẹ iạ e wuta, arawe ini e iạ seng nẹ̌kělla."
43009026	Mase i sire saụewe nẹ̌bera si sie, "Pinẹ̌kapuraneng i kau e kahian Sie? Nẹ̌koạ kereapa i Sie si kau, sarang nẹ̌kělla?"
43009027	Tau ene simimbang, "Seng bọu takụ niwẹ̌ke si kamene, kai i kamene tawe mapulu rumaringihẹ̌. Unụe i kamene mapulu mẹ̌daringihẹ̌ kapia? Aramanung i kamene kai mapulu mariadi tumatol᷊en'E ringang?"
43009028	Mase i sire němpẹ̌dohang si sie ringangu nẹ̌bera, "O kai i kau murit'E; i kami e wal᷊ine. I kami e kai murit'i Musa.
43009029	I kami e masingkạ u Mawu Ruata seng něhengetang si Musa. Arawe mạanun tau ene e, i kami e wẹ̌ga wue měnsang bọu apa asal᷊'E."
43009030	Tau ene simimbang, "Nakal᷊aherang bue mạeng i kamene wẹ̌gang asal᷊'E, sěmbal᷊iau i Sie seng napẹ̌kěllan iạ e.
43009031	I kitẹ masingkạ u Mawu Ruata e tawe rumaringihẹ̌ taumata warạdosa e, kaiso kawe su taumata mẹ̌ngadatẹ̌ Mawu ringangu měkẹ̌koạ kapulun'E.
43009032	Dokeng su tětạ u dunia tawẹ běke reng nakaringihẹ̌ u piạ taumata makawekesẹ̌ matan taumata wuta wọu karariadine.
43009033	Kereu tau ene wal᷊ine wọu anun Duata, i Sie tawe makakoạ manga apa."
43009034	Ungkuěng i sire, "Apa i kau napenẹ u rosa reng dokeng pinẹ̌hanạ, maněntiro lai si kami e?" Tangu nanětạ bọu orasẹ̌ ene i sie nisẹ̌ding sumuẹ̌ su wal᷊em pẹ̌kakal᷊iomanengang.
43009035	Mawu Yesus nakaringihẹ̌ u i sire seng měsẹ̌sěding u tau ene sumuẹ̌ su wal᷊en pẹ̌kakal᷊iomanengang. I Sie nẹ̌deạ tau ene kụ něhengetang si sie, "I kau e mangimang su Ahus'u Taumata?"
43009036	Tau e simimbangke, "Kai i sai i Sie Tuang? Tul᷊ungko paul᷊ị tadeạu iạ mangimang si Sie."
43009037	"I kau e seng nakasilo si Sie," ungkuěng u Mawu Yesus. "I Sie kụ orasẹ̌ ini kapẹ̌bẹ̌bisarane ringangu."
43009038	"Iạ mangimang, Mawu!" ungkuěngu tau ene, bọu e nẹ̌tumpěkuhẹ̌ su těngom Mawu Yesus.
43009039	Mawu Yesus něhengetang, "Iạ diměnta su dunia ini e kai mědeạu mẹ̌tatilakehẹ̌ tadeạu tau wuta e makasilo, ringangu taumata makạsilo e mawuta."
43009040	Tau Farisi pirang katau apan sene nakaringihẹ̌ Mawu Yesus něhengetang kerene, mase i sire němpẹ̌kibal᷊o si Sie, "Su tiněnnanu i kami e wuta l᷊ai?"
43009041	Mawu Yesus simimbang, "Manga i kamene wuta, ute i kamene tawẹ dosane. Kai ual᷊ingu i kamene měmpẹ̌bẹ̌bera u, 'I kami e makạsilo,' ene mělẹ̌lahẹu i kamene wẹ̌dang mararosa."
43010001	"Mambeng těngadẹ̌ hengetang-Ku ini: I sain sumuẹ̌ su těndạ u domba kụ lumempangu pagarẹ̌ kụ bal᷊inewe wọu tukadẹ̌, kaiso kawe mẹ̌bawị bọu ral᷊enge wal᷊ine e ute kai tahatako ringangu tahapěhampasẹ̌.
43010002	Arawe i sain sụsuẹ̌ bọu tukadẹ̌ e, ute kai i sie měndal᷊ukadẹ̌ domba e.
43010003	Měndal᷊ukadẹ̌ domba e mạnope tukadẹ̌ baug'i sie, mase domba e rụdaringihẹ̌ tingihe su tempon i sie měkẹ̌kui si sire su arenge sěmbaụ-sěmbaụ dingangu měngěngahạ i sire apạsěbang sol᷊ong likude.
43010004	Sarạeng manga domba e seng nasẹ̌bang měngangahạ e rumal᷊eng su horone kụ manga domba e mạhuntol᷊e si sie batụu i sire makạkiral᷊a tingihe.
43010005	I sire tawe mapulu tumol᷊e taumata wal᷊ine, tabeạu katewe mahuntal᷊ang bọu anun tau ene batụu tawe makakiral᷊a tingihe."
43010006	Mawu Yesus nẹ̌běken papinintu ene, kai i sire tawe makaěnna apa wue tẹ̌timonaěng'E.
43010007	Tangu Mawu Yesus něhengetang saụ sěnsul᷊e, "Mamben těngadẹ̌ hengetang-Ku ini: Kai Iạ e tukadẹ̌ baugu domba.
43010008	Kěbị apan duměnta měngal᷊imona Siạ e kai tahatako ringangu tahapěhampasẹ̌, kai manga domba e tawe měmpẹ̌daringihẹ̌ tingih'i sire.
43010009	Iạ e kai tukadẹ̌. I sain sumuẹ̌ bọu anu-Ku e masal᷊amatẹ̌; i sie masuẹ̌ masẹ̌bang dingangu makaěbạ pẹ̌bawiahe.
43010010	Tahatako e kětạeng duměnta mẹ̌tako, měmate ringangu měnggolang. Arawe Iạ e riměnta mědeạu taumata makahombang pẹ̌bawiahẹ̌ -- kụ pẹ̌bawiahẹ e mědẹ̌dal᷊embo.
43010011	Iạ e měndal᷊ukadẹ̌ mapia. Měndal᷊ukadẹ̌ mapia e kai mạnarakangu watangenge waugu manga dombane.
43010012	Taumata nisewaěnge kụ bal᷊inewe měndal᷊ukadẹ̌ dingangu wal᷊inewe taghuangu manga domba ene, sarung mahuntal᷊ang kụ měněntangu manga domba e kereu i sie makasilo piạ dal᷊ugẹ̌ diměnta. Tangu manga domba e sarung těmboěng dingangu sal᷊iawuhangu ral᷊ugẹ̌.
43010013	Taumatan sewa e kai tumal᷊ang, u i sie něhal᷊ẹ̌ e kai ual᷊ingu nisewaěng. I sie tawẹ agise mẹ̌pandung manga domba e.
43010014	Iạ e měndal᷊ukadẹ̌ mapia. Kerẹewe i Amang kawe masingkạu Iạ, dingangu Iạ masingkạ i Amang, kerene lai Iạ masingkạ u manga domba-Ku, ringangu i sire mal᷊aing masingkạ u Iạ. Iạ něnarakangu niawa-Ku waug'i sire.
43010016	Piạbe lai manga domba wal᷊ine mal᷊aing tataghuaneng-Ku, kai tawe nasowa su ghapaěngu domba ini. I sire lai hinong Takụ ahakeng kụ i sire sarung dumaringihẹ̌ tingihẹ̌-Ku. I sire kěbị sarung mariadi ghapaěng sěmbaụ kụ měndal᷊ukade sěngkatau.
43010017	I Amang kụkěndagu Iạ u Iạ něnarakangu niawa-Ku e mẹ̌deạu saụbe takụ ikatarimạ kapia.
43010018	Tawẹu sarang sěngkatau makapěngal᷊ạ bọu Iạ. Iạ e něnarakang kai ual᷊ingu kapulu-Ku hala. Iạ e kawasa měnarakang, dingangu kawasa lai mangul᷊e kapia. Kai ene hal᷊ẹ̌-Ku nitarimạ bọ'i Amang-Ku."
43010019	Ual᷊ingu Mawu Yesus něhengetang kerene, tangu taumatan Yahudi e nanětạe němpẹ̌darendehẹ̌.
43010020	Lawọ bọ'i sire němpẹ̌bera u, "I Sie kai nisawelangu rohkẹ̌ dal᷊akị! I Sie kai pulu! Baugu apa i kamene rimaringihẹ̌ si Sie?"
43010021	Kai piạbe lai němpẹ̌bera u, "Taumata kụ nisawelangu rohkẹ̌ dal᷊akịsẹ̌ e tawe mẹ̌bisara kerene. Botonge setange mapẹ̌kěllan taumata wuta?"
43010022	Ene su Yerusalem taumata e kai kapẹ̌sal᷊imbange, Ěllon Pananusi Wal᷊em Mawu. Su tempo ene kai tempong banua maral᷊ěnding.
43010023	Kutẹu Mawu Yesus mědẹ̌daral᷊engke su Gandariang Salomo su ral᷊ungu Wal᷊em Mawu,
43010024	piạ e tau Yahudi e němpẹ̌děnta nẹ̌tal᷊ipurung su rẹ̌duh'u Mawu Yesus. I sire němpẹ̌bera si Sie, "Kạděngụe i kami e měngkate ipẹ̌bẹ̌bimbong? Paul᷊ịkọ pakal᷊ahẹ, mạengbe i Kau kahěnga-hěngang Datu Mananal᷊amatẹ̌."
43010025	Mawu Yesus simimbang, "Seng bọu Takụ nipěhengetang si kamene, kaiso i kamene mang tawe mangimang. Kal᷊awọu munara Takụ kẹ̌koateng su areng'i Amang-Ku e měnẹ̌nodẹ u karal᷊ahẹ e mạanun Iạ.
43010026	I kamene tawe mangimang batụu i kamene tawe nasowa su ghapaěng u manga domba-Ku.
43010027	Manga domba-Ku e rụdaringihẹ̌ tingihẹ̌-Ku. Iạ masingkạben sire, ringangu i sire mạhuntol᷊e si Siạ.
43010028	Iạ e mangonggọu pẹ̌bawiahẹ̌ kakalẹ̌ si sire kụ sarang karěngụe i sire tawe mawinasa. Kụ tawẹu sarang sěngkatau makapěhampasẹ̌ si sire wọu lima-Ku.
43010029	I Amang-Ku e seng nanarakang i sire si Siạ, limembon patikụ e. Dingangu tawẹ u sarang sěngkatau makapěmul᷊aho si sire wọu limang Amang.
43010030	Iạ dingangu i Amang kai sěmbaụ."
43010031	Mase tau Yahudi e nẹ̌saụewe němpangal᷊ạ batu e ipěngěntung Mawu Yesus.
43010032	Kai Mawu Yesus e něhengetang si sire, "I kamene seng nakasilo si Siạ nẹ̌koạ kal᷊awọu hal᷊ẹ̌ mapapia parentang Amang-Ku e si Siạ. Bọu kěbị hal᷊ẹ̌ tamai ene tangu kai sudẹ e nakawodaị si kamene mapulu mangěntung si Siạ?"
43010033	Taumatang Yahudi e němpẹ̌simbang, "Bal᷊inewe ual᷊ingu munaran'U mapapia e i kami nakapěngěntungu watu si Kau, kaiso ual᷊ingu i Kau kawe něhinakang Duata. I Kau e sěngkatau taumata kụ mapulu mẹ̌těngkakoạ batangeng'U Duata."
43010034	Mase Mawu Yesus simimbang, "Karạ kai mạbawohẹ su bukẹ̌ u torat'i kamene: Duata e něhengetang, 'I kamene kai mahang duata'?
43010035	I kitẹ masingkạ u apan mạbawohẹ su Winohẹ Susi e mạpakẹ sarang karěngụe. Kụ kereu Mawu Ruata nẹ̌sěbạ u mahang 'duata' su taumata apan němpẹ̌narimạ u hengetang'E,
43010036	unụe i kamene mẹ̌berawe si Siạ u Iạ kawe něhinakang Duata ual᷊ingu nẹ̌bera u Iạ Ahus'u Ruata? Sěmbal᷊iau Iạ kawe pinilen Amang kụ nirolohẹ̌ sarang dunia.
43010037	Kereu Iạ tawe mẹ̌koạ munara kụ seng niator'i Amang e, ute kumbahangbe měmpangimang si Siạ.
43010038	Kai tangu ual᷊ingu Iạ měkẹ̌koạ ene, ute kěngkahimang bue suapan Takụ kẹ̌koatenge, maningbe i kamene tawe mapulu měmpangimang si Siạ. Ual᷊ingu ene ute i kamene masingkạ dingangu makaěnna u i Amang e sěntiniạ mạsasěmbaụ dingang-Ku, kerene lai Iạ e sěntiniạ mạsasěmbaụ dingangi Amang."
43010039	I sire mědẹ̌deạ lai ral᷊engu měmpěnamẹ Mawu Yesus, kutẹu i Sie nạung nakal᷊ěsọ bọu i sire.
43010040	Mawu Yesus tangu nẹ̌sul᷊ẹ e sol᷊ong sěmbẹ̌kang Sal᷊ụ u Yordan, su tampạ i Yohanes nạung něnahani, mase nẹ̌tanạ sene.
43010041	Mal᷊awọ taumata mạhunděnta su anun Sie. I sire měmpẹ̌bẹ̌bera u, "I Yohanes tawe mẹ̌kakoạ manga hal᷊ẹ̌ makạdal᷊inaụ, kai kěbị apan ipẹ̌paul᷊ị e mạanun tau ini e mang kahěngang."
43010042	Mase mal᷊awọ taumata sene němpangimang su Mawu Yesus.
43011001	Tau arenge i Lazarus mạtanạ su Betania dingangu manga wawinene i Maria rẹ̌duan Marta.
43011002	I Maria e kai tau wawine naněbohu l᷊ana mawěngi su l᷊aedu Mawu, mase niěmmụ u utạ e. Piạ su sěnsul᷊e i Lazarus nasakị.
43011003	Bawinene rarua e něhabarẹ̌ su Mawu Yesus, "Mawu, mahuaneng kandua kẹ̌kapiaěngu e nasakị."
43011004	Sarạeng Mawu Yesus nakaringihẹ̌ habarẹ̌ ene, i Sie něhengetang, "Sakị ini e tawe makapate. Ini e nariadi mẹ̌deạu Mawu Ruata e bantughang, dingangu ual᷊ingu ene tangu Ahus'u Ruata e mal᷊aing bantughang."
43011005	Mawu Yesus e kụkěndagi Marta, i Maria, ringangi Lazarus.
43011006	Kai piạ e Mawu Yesus nakahombangke habarẹ̌ u i Lazarus masakị, i Sie nẹ̌tatudẹ natanạ sene rua ěllo wẹ̌dang!
43011007	Bọu ene wuhụ e i Sie něhengetang su manga murit'E, "Bọete i kitẹ mẹ̌sul᷊e sol᷊ong Yudea."
43011008	I sire němpẹ̌simbang, "Tuang Guru, bẹ̌dang ta nạdarěna tau Yahudi e mạngěntungu watu si Tuang, bọu e ini i Tuang e seng saụ mẹ̌bal᷊ị tamai?"
43011009	"Karạ kawe mapul᷊o dua su kaorasẹ̌ sahěllo?" angkuěngu Mawu Yesus. "I sain dụdal᷊eng su tempong ěllo e tawe masangkong, batụu i sie makạsilowe tualagu dunia ini.
43011010	Arawe i sain dụdal᷊eng hěbi e mạsangkong; batụu tawẹ apa tualagẹ̌ si sie."
43011011	Kerene ungkuěngu Mawu Yesus. Bọu ene i Sie saụewe lai nẹ̌bera, "Hapị i kitẹ i Lazarus e seng nẹ̌tikị kai Iạ e reng tamai měmuko si sie."
43011012	Manga murit'u Mawu Yesus e němpẹ̌bera, "Mawu, mạeng i Lazarus kawe mětẹ̌tikị, ute i sie sarungbe mapia."
43011013	Timonan Mawu Yesus ute kai i Lazarus seng nate. Arawe su ěnnan sire ute Mawu Yesus kai maul᷊ị u i Lazarus měngkate mětẹ̌tikị matagẹ̌.
43011014	Ual᷊ingu ene Mawu Yesus e naul᷊ị mahatedẹ̌ si sire u, "I Lazarus e seng nate.
43011015	Kaiso Iạ mal᷊uasẹ̌ lai Iạ e tadịe paịse, batụu kai limembong kapiane si kamene, tadeạu i kamene makapangimang. Bọete i kitẹ tamai sarang anun Lazarus."
43011016	I Tomas isẹ̌sěbạ, "si Hindua" nẹ̌bera su manga hapị e manga murit'u Mawu Yesus, "Mahịe i kitẹ tumol᷊e, balạ e sěngkakate i kitẹ dingang'E!"
43011017	Piạ e Mawu Yesus narěntạ e su tampạ ene, i Lazarus seng ěpạ u ěllo karěngụe su kubul᷊ẹ̌.
43011018	Soan Betania e maraning Yerusalem, kụ mangawe těllung kilo meterẹ̌ karaune.
43011019	Mal᷊awọ tau Yahudi seng nahunděnta nẹ̌tiwo si Marta rẹ̌duan Maria e měmpẹ̌hiborẹ̌ si rẹ̌dua ual᷊ingu kinapateěngu mahuaneng dẹ̌dua.
43011020	Sarạeng i Marta nakaringihẹ̌ u Mawu Yesus e narěnta, i sie simẹ̌bang kụ naněnsomahẹ̌ Mawu Yesus, arawe i Maria e natanạ su wal᷊e.
43011021	Angkuěng i Marta su Mawu Yesus, "Mawu, kai mangạewe Mawu ene sini su tempo ene, ute nal᷊ahẹ u mahuaneku e wiahẹ̌ bue.
43011022	Manilaing kerene, iạ e masingkạ u orasẹ̌ ini e Ruata mal᷊aing sarung měgěllịu patikụ apan dẹ̌dorongang i Kau Mawu e si Sie."
43011023	"Mahuanenu e sarungbe saụ mẹ̌biahẹ̌," ungkuěngu Mawu Yesus si Marta.
43011024	I Marta e simimbang, "Iạ e masingkạu i Lazarus sarungbe saụ mẹ̌biahẹ̌ su tempon taumata nate e apẹ̌bangung kapia su Ěllong Kiamatẹ̌ e."
43011025	"Kai Iạ e mangonggọu pẹ̌bawiahẹ̌ dingangu mapẹ̌bangung u taumata nate," angkuěngu Mawu Yesus si Marta. "I saing kụ mangimang si Siạ e sarung mẹ̌biahẹ̌, maninglai i sie seng nate.
43011026	Dingangu taumata wiahẹ̌ apang mạngimang si Siạ e sarang karěngụe tawe mate. Mangimang bue i kau su hal᷊ẹ̌ ini e?"
43011027	"Mawu," ungkuěng i Marta, "iạ mangimang su Mawu Ahus'u Ruata, Datu Mananal᷊amatẹ̌ e kụ sarung duměnta su dunia ini e."
43011028	Sarạeng i Marta nẹ̌bera kerene, i sie tamai nẹ̌kui si Maria tuarine, kụ simiang si sie, "Tuang Guru ene sini; i Sie e makịbal᷊ong kau."
43011029	Nakaringihẹ̌ kerene ute, i Maria měngkatewe masahawụ nẹ̌bangung, kụ naněnsomahẹ̌ Mawu Yesus.
43011030	Su tempo ene, Mawu Yesus bẹ̌dangben tawe nạsuẹ̌ u soane. I Sie wẹ̌dang su tampạ nipẹ̌sombangeng i Marta.
43011031	Tau Yahudi apan kapělẹ̌hibore si Maria su wal᷊e, nakasilo si Maria nẹ̌bangung, dingangu masahawụ simẹ̌bang; kụ i sire tamai timol᷊e si sie, u katihọ i sire, i sie kai sarang l᷊ěbing sumangị.
43011032	Piạ e i Maria nahumpạ su tampạ u Mawu Yesus kụ nakasilo si Sie, i Maria měngkatewe nẹ̌tumpěkuhẹ̌ su těngon'E ringangu nẹ̌bera, "Mawu, kai manga Mawu e ene sini su tempo ene, ute mahuaneku e tawe nate."
43011033	Piạ e Mawu Yesus nakasilo si Maria sụsangị, dingangu tau Yahudi apan mạhunděnta ringangi Maria e mal᷊aing mạhunsangị, naung'E měngkate masusa, kụ i Sie kakěllaěng e měngkate apa lụl᷊ahunsusa.
43011034	Tangu i Sie nakiwal᷊ọe si sire, "Kai suapa i sie nilẹ̌bing i kamene?" "Mahịe pěmanda, Tuang!" ungkuěng i sire.
43011035	Mase Mawu Yesus simangịe.
43011036	Tangu tau Yahudi e němpẹ̌berạe, "Kakěllạe, wal᷊inewe mal᷊ongkọ kakěndag'E si Lazarus!"
43011037	Kai piạ bọu tal᷊oaran sire kụ němpẹ̌bera u, "I Sie makapẹ̌kěllawen taumata wuta e, kai unụe wue i Sie tawe makatahuntěndạ i Lazarus tadeạu kumbahang mate?"
43011038	Mawu Yesus saụewe nasusa-susa naunge, kụ i Sie natamai sol᷊ong pěndal᷊ẹ̌bingang. Pěndal᷊ěbingang ene e nạung kai liang sěmbaụ piạ lahěpinge watu gẹ̌guwạ.
43011039	"Al᷊ingko watu ěndaị e," ungkuěngu Mawu Yesus. I Marta, wawineng tau nate ene simimbang, "Mawu, i sie kai seng ěpạ u ěllo su kubul᷊ẹ̌, kụ kai seng dimaruru!"
43011040	Mawu Yesus něhengetang si Marta, "Karạ kawe seng Takụ niwera si kau; kereu i kau mangimang, i kau sarung makasilo kasěllahu kawasang Duata e!"
43011041	Tangu i sire němpělunggịen batu ene. Bọu ene Mawu Yesus dimal᷊ingara sol᷊ong l᷊angị kụ nẹ̌bera u, "Tarimakasẹ Amang, u i Kau e seng dimaringihẹ̌ si Siạ.
43011042	Iạ masingkạ u i Kau měngkate hanesẹ̌ dụdaringihẹ̌ si Siạ, arawe Iạ měbẹ̌bera kere ini e, baugu taumata apan ene sini, tadeạu i sire mangimang u kai i Kau něndoloh'u Iạ e."
43011043	Bọeten nẹ̌bera kerene, Mawu Yesus nẹ̌bansagẹ̌ tingihe maihạ, "Lazarus sẹ̌bangke!"
43011044	Tangu simẹ̌bangke taumata nạung seng nate ene. Limane ringangu laede wẹ̌dang kạpapikungu hekạ kakěngkaing dingangu ghatine wẹ̌dang mạtatakạ u hekạ tatukus'ẹ̌ gati. "Ol᷊ohẹ̌ko kakěngkainge, tadeạu i sie tawe masahaghe rumal᷊eng," ungkuěng u Mawu Yesus su taumata l᷊awọ apan sene.
43011045	Lawọ bọu taumatan Yahudi e němpẹ̌děnta nẹ̌tiwo si Maria, němpangimang su Mawu Yesus piạ i sire nakasilo hal᷊ẹ̌ nariadi ene.
43011046	Arawe pirang katau wọ'i sire něngkakoạ sol᷊ong anun tau Farisi kụ němpaul᷊ị u apang kinoạ u Mawu Yesus.
43011047	Ual᷊ingu ene tau Farisi ringangu manga imang těmbonange nẹ̌tampung němpẹ̌kakereapa ringangu manga kasasěllahengu Ratẹ̌ u Agama. Ungkuěng i sire, "I kitẹ e kai hinon mẹ̌kapu? Tau ini kai seng nẹ̌koạ karal᷊inaụ mal᷊awọ!
43011048	Mạeng i kitẹ měngkate mapakawalan Sie kere ini ute kěbị taumata masue měmpangimang si Sie. Kụ pěngěnsueěnge mangangawasa Roma e katewe ruměnta měnggoghahẹ̌ Bal᷊em Mawu, dingangu kěbị kawanuang kitẹ e!"
43011049	Sěngkatau wọi sire isẹ̌sěbạ si Kayafas, imang mawantugẹ̌ su taung ene nẹ̌bera, "I kamene wẹ̌gawen apa-apa.
43011050	Kai tanakạěnna i kamene u waugu kasasal᷊amat'u anạ u kawanua e, ěndokangbe sěngkatau mate sul᷊ungu kawe kěbị kawanua e mawinasa?"
43011051	Tuhụ hinone i Kayafas nělahẹ u ene, bal᷊inewe wọu tiněnnane sẹ̌sane. Kaiso kawe kere sěngkatau imang mawantugẹ̌ su taung ene, naněbal᷊ẹ̌ u Mawu Yesus e sarung mapohong baugu tau Yahudi.
43011052	Kụ bal᷊inewe kětạu waugu tau Yahudi sěmatang, kaiso mal᷊aing baugu měngomol᷊ẹ̌ dingangu mapakasěmbaụ u manga anạ u Ruata kụ seng němpẹ̌kal᷊iaesẹ̌ e.
43011053	Nanětạ bọu sahěllo ene i sire těmbonangu Yahudi e sěngkanaung měmate Mawu Yesus.
43011054	Ual᷊ingu ene Mawu Yesus e seng tawe nẹ̌těngkatodẹ su těngon l᷊awọ sutal᷊oaran tau Yahudi. I Sie naněntangu Yudea wọu ene nakoạ sol᷊ong soa arenge Efraim maraning banua l᷊inggi. Kụ sene i Sie sěngkapẹ̌tana dingangu manga murit'E.
43011055	Su tempo ene Sal᷊imbangu Paskang Yahudi e seng masandigẹ̌. Lawọ taumatan soa rarodọ e seng němpẹ̌saka sol᷊ong Yerusalem měmpěndal᷊engu tundun pěmamurẹ̌si watangenge měngantibẹ̌ pěmamantugu ěllo ene.
43011056	I sire měmpẹ̌dědeạ Mawu Yesus, kụ su tempọen mạtatampung su Wal᷊em Mawu e ute i sire němpẹ̌berạe sěmbaụ su wal᷊ine, "Kereapạe su tiněnnang kamene? Aramanung i Sie tawe sumongo susal᷊imbang ini."
43011057	I sire němpẹ̌berang ene u manga imang gagherẹ dingangu tau Farisi e seng nanẹ̌bangu parenta u i sai masingkạ měnsang suapa Mawu Yesus e, harusẹ̌ měhabaru ene, tadeạu i Sie ikasamẹ.
43012001	Ěnnungu ěllo kal᷊amonan Sal᷊imbangu Paskah, Mawu Yesus e nakoạ sol᷊ong Betania. Su soa ene pẹ̌tẹ̌tanakeng i Lazarus tau e niapẹ̌bangung'E wọu papate.
43012002	Sene Mawu Yesus e nipẹ̌saken sire, kụ i Marta e nakoạ mẹ̌sasiliwirẹ̌ e. I Lazarus dingangu manga sake e naiang sěngkapěngidopẹ̌ dingangu Mawu Yesus.
43012003	Ene i Maria e nasongọe ringangu l᷊ana mawěngi narwastu mal᷊ěga-l᷊ěgadẹ̌ e mangawe maloara su litere. I sie naměmbingu l᷊ana ene su l᷊aed'u Mawu Yesus, bọu ene niěmmụ u utạ e. Kụ kaguwạu wal᷊e ene měngkatewe rimal᷊urung běngin lana e.
43012004	Arawe i Yudas Iskariot, sěngkatau wọu murit'u Mawu Yesus -- kụ samurine kawe nẹ̌sunial᷊'i Sie -- kawe nẹ̌bera,
43012005	"Unụ e lana mawěngi ene tawe nịbawal᷊ụ e ringangu roitẹ̌ sal᷊aka arěgane těllu hasụ su dinare kụ doite nipẹ̌gaghěllịko su taumata apang kasiang?"
43012006	I Yudas nẹ̌bera kerene wal᷊inewe ual᷊ingu i sie kawe měnẹ̌nitị taumata kasiang, kaiso kawe ual᷊ingu i sie tahatako. I sie masau mangal᷊ạ doitẹ̌ bọu tatahoěngu roit'u l᷊awo kạdaresọ si sie.
43012007	Mawu Yesus něhengetang, "Balạ e kere sẹ̌sane wawine ěndaị e! I sie nẹ̌koạ kerene kai ěllon pěndal᷊ẹ̌bing Siạ e.
43012008	Tau kasiange mambeng hanesẹ̌be ringang i kamene, arawe Iạ e tala wue."
43012009	Mal᷊awọ tau Yahudi nakaringihẹ̌ u Mawu Yesus kai ene su Betania, kụ i sire něngkakoạ sol᷊ong tampạ ene. I sire natamai wal᷊inewe tumbạu ual᷊ingu piạ i Yesus, kaiso mal᷊aing ual᷊ingu i sire mapulu měmanda si Lazarus kụ sen niapẹ̌bangung wọu papatene kahian Sie.
43012010	Hakịu ene manga imang těmbonange mal᷊aing mapulu měmate si Lazarus;
43012011	ual᷊ingu i sie nakawodaị tau Yahudi mal᷊awọ naněntang i sire kụ němpangimang su Mawu Yesus.
43012012	Sěngkariọěllone taumata l᷊awọ kụ seng narěnta waugu měmantugẹ̌ ěllon Paskah nakaringihẹ̌ u Mawu Yesus e seng kạdal᷊enge mẹ̌timona Yerusalem.
43012013	Tangu i sire němpangal᷊ạ e manga raungu korma mase nahunsẹ̌bang naněnsomahẹ̌ si Sie, kạpěmpẹ̌gione, "Hosana! Kaal᷊amatengko i Sie riměnta su arengu Mawu. Kaal᷊amatengko Ratun Israel!"
43012014	Mawu Yesus nakahombangke kalide kawuhuang sěmbaụ kụ nisakeěnge. Tangu natuhụ e kerẹewe mạbawohẹ su Winohẹ Susi:
43012015	"Abe katakụ, sangiangu Sion! Kakěllạ e mahi Ratunu e, mạiangke su wowon kalide kawuhuang!"
43012016	Su tempo ene manga murit'u Mawu Yesus bẹ̌dang ta nakaěnna kěbị ene. Kutẹu sarạeng Mawu Yesus niwantughangken kapapohong'E, buhụ e i sire nakatahěndung apang kinoạ u taumata si Sie kai seng kạbawohẹ su ral᷊ungu Winohẹ Susi e mạanun Sie.
43012017	Apan taumata kụ ene su tempon Mawu Yesus nẹ̌kui si Lazarus apạsěbang bọu lěbing dingangu niapẹ̌bangung i sie wọu papatene, mang měmpẹ̌sẹ̌sahiding hal᷊ẹ̌ ene.
43012018	Hakịu ene taumata l᷊awọ e něngkakoạ sol᷊ong anun Mawu Yesus u i sire nakaringihẹ̌ u kai i Sie nẹ̌koạ kal᷊aherang ene.
43012019	Tangu manga tau Farisi e němpahumbisara sěmbaụ su wal᷊ine, "I kitẹ e tawe makakoạ manga apa! Kakěllạ e, sěnaung dunia e němpẹ̌tol᷊e si Sie!"
43012020	Bọu tal᷊oaran taumata něngkakoạ sol᷊ong Yerusalem měmpẹ̌kal᷊ịomaneng sutempọen pẹ̌daral᷊uasẹ̌ e kai piạ tau Yunani pirang katau.
43012021	I sire himaung si Filipus kụ nẹ̌bera, "Anu, kereu wotonge, i kami kai mapulu mẹ̌sombang u Mawu Yesus." (I Filipus e asal᷊e kai wọu Betsaida su Galilea.)
43012022	Tangu i Filipus tamai mẹ̌habaru ene si Andreas, kụ bọu ene irẹ̌dua něhabarẹ̌ su Mawu Yesus.
43012023	Mawu Yesus něhengetang si sire, "Seng tempone Ahus'u Taumata ipakawantugẹ̌.
43012024	Mambeng těngadẹ̌ bawera-Ku ini: Kereu wakịu gandung sěmbaụ tawe suangeng su ěntana e kụ mate, ute i sie mang kạtatanạ sěmbaụ. Arawe kamageng u wakị u gandung ene mate, ute i sie wuhụe mẹ̌bua mal᷊awọ.
43012025	I sai mětẹ̌těnděkạ su pẹ̌bawiahe, sarung kailangengu ene. Arawe i sai měbẹ̌binsịu pẹ̌tatumbiahe su dunia ini e, sarung makatanudẹ̌ baugu pẹ̌bawiahe tutune ringangu kakalẹ̌.
43012026	I sai mapulu mẹ̌tangkiang si Siạ e harusẹ̌ tumol᷊e Siạ; tadeạu mẹ̌tatangkiang-Ku e makataking bue si Siạ e suapạewen Iạ ene sene. I sai mẹ̌tangkiang Siạ e sarung adateng i Amang-Ku."
43012027	"Naung-Ku e tụtaghiawahẹ̌; apạ e Takụ ipẹ̌bera su orasẹ̌ ini e? Arau Iạ mẹ̌berạeng, 'Amang, liuko Iạ bọu orasẹ̌ ini e tangu'? Kaiso paghudu mambeng kahombangeng u tempon sigẹ̌sạ ini e nakakarěnta si Siạ e.
43012028	Amang, apakawantugẹ̌ko areng'U!" Tangu nakaringihe tingihẹ̌ bọu l᷊angị maul᷊ị u, "Iạ seng bọu namantugẹ̌, dingangu sarung lai mamantugẹ̌ kapia."
43012029	Taumata l᷊awọ kụ ene sene nakaringihẹ̌ bue tingihẹ̌ ene. Ungkuěng i sire u, "Ene kai rěllụ!" Kai piạko l᷊ai nẹ̌bera u, "Bal᷊ine! Kai malạekatẹ̌ měmẹ̌misara si Sie!"
43012030	Mase Mawu Yesus něhengetang si sire, "Tingihẹ̌ kinaringihẹ̌ e, wal᷊inewe waugu kapian batangeng-Ku, kaiso kai waugu kapiang kamene.
43012031	Ini e seng tempone dunia ihukung; kai orasẹ̌ ini e mangangawasang dunia e nipakawatang.
43012032	Arawe Iạ e, kereu Iạ e seng iapakarangẹ bọu dunia e, ute kěbị taumata e Takụ sarung pakasue wol᷊engang sol᷊ong anu-Ku."
43012033	I Sie něhengetang kerene ute kai mělẹ̌lahẹu saheng kapapohong'E sarung.
43012034	Taumata l᷊awọ e nẹ̌bera si Sie, "Tumuhụ toratẹ̌ e, Datu Měnanal᷊amatẹ̌ e sarung mẹ̌biahẹ̌ sarang karěngụ e. Kụ kereapa i Kau makapẹ̌bera u Ahus'u Taumata e harusẹ̌ iapakarangẹ su wowon dunia e? I sai tangu Ahus'u Taumata e?"
43012035	Mawu Yesus simimbang, "Tumbạeng baugu kadodọ tempo tualagẹ̌ e ene sutal᷊oarang kamene. Kụ pěmpahundal᷊engke těntal᷊ang tualagẹ̌ e wědang ene, tadeạu i kamene kumbahang karěndungang. I sain dụdal᷊eng su ral᷊ungu kararěndung e bẹ̌gawen timonane měnsang sol᷊ong a.
43012036	Pěmpangimangke su tualagẹ̌ e, u karěngụewen tualagẹ̌ e wẹ̌dang ene ringang i kamene, tadeạu i kamene mariadiwe manga anạ u tualagẹ̌." Bọuten Mawu Yesus něhengetang kerene, i Sie něngal᷊ingke wọu ene kụ tawe mapulu mẹ̌těngkatodẹ u watangeng'E si sire.
43012037	Manilaing seng mal᷊awọ hal᷊ẹ̌ makạdal᷊inaụ kinoạ u Mawu Yesus e su těngon sire, kai i sire mang tawe mangimang si Sie.
43012038	Tangu naghanape těbal᷊u Nabi i Yesaya, "Mawu, i sai wue mangimangu habar'i kami? Kai si sai kawasan Mawu e ipakal᷊ahẹ?"
43012039	Kai ual᷊ingu ene i sire tawe měmpangimang, u i Yesaya seng bọu l᷊ai naněbal᷊ẹ̌ u, "Mawu něhengetang,
43012040	'Iạ mapakawutan matang sire, ringangu mapakarapal᷊u naung i sire; tadeạu i sire tawe makasilo, ringangu mạdiring i sire makaěnna. Tadeạu i sire kumbahang mẹ̌bal᷊ị su anu-Ku, kụ mapakaul᷊en sire.' "
43012041	I Yesaya něluntingihẹ̌ kerene, u i sie seng nakasahidi kasěllahu Mawu Yesus, ringangu měbẹ̌bisara mạanun Sie.
43012042	Manilaing kerene, lawọ taumata ore lai sutal᷊oarang měngangawasang Yahudi nangimang su Mawu Yesus. Kai i sire tawe wahani měngakung ene ipakal᷊ahẹ, batụu i sire matakụ kiwuạu tau Farisi e tawe mapakawalan sire sumuẹ̌ su wal᷊em pẹ̌kakal᷊iomanengang.
43012043	I sire ěndokang u mapulu makahombang daralon taumata sul᷊ungu mẹ̌tatal᷊ahino su těngom Mawu Ruata.
43012044	Mase Mawu Yesus něhengetang, "I sai mangimang si Siạ e, wal᷊inewe si Siạ i sie mangimang e, kaiso kawe si Sie kụ něndoloh'u Iạ e.
43012045	Dingangu i sain nakasilo Siạ, ute nakasilo si Sie něndoloh'u Iạ e.
43012046	Iạ riměnta su dunia ini e kai kere tualagẹ̌, tadeạu kal᷊awọu taumata kụ mangimang Siạ e tawẹ u matanạ su ral᷊ungu kararěndung.
43012047	I sai dụdaringihẹ̌ těntiro-Ku, kụ kawe tawe tumatuhụ ene -- bal᷊inewe Iạ měhukung i sie. Batụu Iạ e riměnta wal᷊inewe měhukung dunia e, kaiso kawe mangambang dunia.
43012048	I sai mạnuhud'u Iạ e ringangu tawe rumaringihẹ̌ bawera-Ku e, seng piạ mělahukunge. Hengetang kụ Takụ iwẹ̌bunạ e, ute ene sarung měhukung i sie su Ěllong Kiamatẹ̌ e.
43012049	Batụu Iạ e tawe mẹ̌bawisara wọu kapulu-Ku sẹ̌saku; i Amang kụ něndoloh'u Iạ, ute i Sie měpẹ̌parenta si Siạ apa kụ hinon Takụ iwera ringangu Takụ iwunạ.
43012050	Dingangu Iạ masingkạ u titan'E ene makạual᷊i pẹ̌bawiahẹ̌ tutune ringangu kakal᷊ẹ̌. Tangu Iạ mạanụewen kere apan nitěntiron Amang si Siạ."
43013001	Sahěllo kal᷊imonan Ěllon Pěmamantugẹ̌ Paskah e, Mawu Yesus masingkạ u semben tempone i Sie maněntangu dunia ini kụ mẹ̌sul᷊e su anung Amang'E. I Sie kụkěndag'u taumata apan tẹ̌taghuaneng'E su dunia ringangu mang těbe kụkěndagi sire sarang pangěnsueěnge.
43013002	Mawu Yesus dingangu manga murit'E piạ e i sire měmpẹ̌sẹ̌simokolẹ̌ hẹ̌bi e. Setang e seng namitaugẹ̌ dal᷊ungu naung i Yudas anạ i Simon Iskariot mẹ̌bal᷊ụ u Mawu Yesus.
43013003	Mawu Yesus masingkạ u Ruata i Amang seng bọu něnarakangu kasěllahu kawasan'E si Sie. I Sie mal᷊aing masingkạ u i Sie kai riměnta wọu anun Duata i Amang kụ sarung mẹ̌sul᷊e kapia su anun Duata.
43013004	U watụ u ene tangu i Sie rimarisị kụ něluạ lahaweng'E, ringangu naměgong u handukẹ̌ su kal᷊uwaeng'E.
43013005	Bọu ene i Sie něndal᷊ingu akẹ su waskom sěmbaụ, kụ nanětạ e nanguhasẹ̌ laedu manga murit'E kụ niěmmụeng handukẹ̌ papẹ̌gong kal᷊uwaeng'E.
43013006	Ene i Sie nahumpạen Simon Petrus, kụ nẹ̌bera u, "Mawu kawe unụe Mawu e nanguhasẹ̌be laedẹ̌ku?"
43013007	Mawu Yesus simimbang, "Sini i kau e mambeng tawe makaěnna apang kụ Takụ nikoạ ini e kai i kau e sarungbe makaěnna."
43013008	"Kumbahang, Mawu," ungkuěng i Petrus su Mawu Yesus, "Měngkatewe kumbahang i Tuang manguhasẹ̌ laedẹ̌ku!" Kai Mawu Yesus simimbang, "Kereu Iạ tawe makapěnguhasẹ̌ si kau e ute i kau tawẹ kal᷊ahěmpụ e ringang-Ku."
43013009	I Simon Petrus nẹ̌berạe u, "Kamageng kerene, Mawu, abe kětạeng laedẹ̌ku uhaseng, kaiso kawe lima ringangu těmbọku l᷊ai!"
43013010	"Taumata wọu něndenọe sembeng nawurẹ̌si kěbị badange," ungkuěng u Mawu Yesus si Petrus. "I sie seng tawahal᷊uasu wurẹ̌siang kapia; kětạbeng laede. I kamene sembeng burẹ̌si, kaiso bal᷊inewe kěbị." (
43013011	Mawu Yesus seng nakakasingkạ i sai sarung mẹ̌sunial᷊i Sie. U kai ene hakịu i Sie něhengetang, "I kamene ini sembeng burẹ̌si, kaiso wal᷊inewe kěbị.")
43013012	Mawu Yesus bọuten nanguhasẹ̌ laed'i sire, tangu i Sie saụ e něluhen pakeang'E kụ naiangke kapia. Mase i Sie něhengetangke si sire, "I kamene nakaěnnawe kěbị hal᷊ẹ̌ kụ buhụ e Takụ nikoạ si kamene?
43013013	I kamene měkẹ̌kui si Siạ Mananěntiro ringangu Mawu. Kụ mang hinong kerene.
43013014	Kamageng Iạ e kai Mawu ringangu Mananěntironu kụ kawe manguhasẹ̌ laedu, ute i kamene mal᷊aing hinong mẹ̌papanguhasẹ̌ laed'i kamene sěmbaụ su wal᷊ine.
43013015	Iạ něnul᷊ada mẹ̌kẹ̌koạ kere ini si kamene, tadeạu i kamene mal᷊aing mẹ̌těno mẹ̌koạ apan seng bọu Takụ nikoạ si kamene.
43013016	Mambeng kahěnga-hěngang bawera-Ku ini: Sěngkatau ěllange tawe limembo wọu mawune, ringangu sěngkatau rarolohange tawe limembong kasariane wọu měndarolohe.
43013017	Kereu i kamene seng masingkạ u kěbị ene, ute kariangkamang i kamene kereu i kamene makakoạ kerene.
43013018	Apan seng Takụ niwera ini e wal᷊inewe mạanung kamene kěbị. Iạ masingkạ i sai-sai seng Takụ nịpapile. Arawe apang kụ seng kạbawohẹ su Winohẹ Susi e mang mariadi, mangal᷊ene 'Taumata kụ sěngkakaěng dingang-Ku e, sarung dumokạ si Siạ.'
43013019	Hal᷊ẹ̌ ini e Takụ ilẹ̌habarẹ̌ si kamene orasẹ̌ ini e, těntal᷊ang tawe nạdiadi, tadeạu kamageng u hal᷊ẹ̌ ene seng mariadi, tangu mangimang bue u kai Iạ e i Sie kụ isẹ̌sěbạ IẠ ENE.
43013020	U mambeng těngadẹ̌ bawera-Ku ini: I saing kụ manarimạ u taumata Takụ nirolohẹ̌ e ute i sie mal᷊aing manarimạ u Iạ e. Kụ i sai manarimạ u Iạ e manarimạ i Sie kụ seng dimoloh'u Iạ."
43013021	Sarạeng Mawu Yesus něhengetang kerene, naung'E mambeng kiměndung tạ sihinge. Bọu e i Sie něhengetang, "Těnga-těngadẹ̌ bawera-Ku ini: Sěngkatau wọ'i kamene sarung mẹ̌bal᷊ụ u Iạ e."
43013022	Manga murit'E němpẹ̌papandạ e sěmbaụ su wal᷊ine měngkạherang ual᷊ingu wěga wue měnsang kai i sai su timonan'E.
43013023	Muritẹ̌ ikẹ̌kěndag'u Mawu Yesus e mạiang su koaneng u Mawu Yesus.
43013024	Ene i Simon Petrus e něnidạ e si sie apakịbal᷊o su Mawu Yesus měnsang kai i sai tẹ̌timonaěng'E.
43013025	Tangu muritẹ̌ ene nẹ̌těngkasěngkelẹ̌ su Mawu Yesus kụ nakiwal᷊o, "Kai i sai ene, Mawu?"
43013026	Mawu Yesus simimbang, "I sain Takụ pẹ̌gěllikangu borotẹ̌ bọu niuno su ral᷊ungu mangko, ute i sie taumatane." Tangu Mawu Yesus něngal᷊ạ e borotẹ̌ sěmpědi, niunone su ral᷊ungu mangko; mase nionggọ e si Yudas anạ i Simon Iskariot.
43013027	Lẹ̌pasewe i Yudas bọu rimaẹ borotẹ̌ ene, setang e nẹ̌karadiahangke su ral᷊ungu naunge. Mase Mawu Yesus něhengetangke si sie, "Lighạ e koạ apang sarung koatengu e."
43013028	Tạ u sarang sěngkatau wọu i sire mạhungkaěng sene nakahěngangu kawe unụe Mawu Yesus něhengetang kerene si Yudas.
43013029	Piạ u mạngěnna u Mawu Yesus dimoloh'i Yudas apạmělli apan hinong gausang baugu sal᷊imbang ene, arau mẹ̌gěllịu roitẹ̌ pẹ̌kadodọ su taumata kasiang -- batụu i Yudas kai měngangumpaedẹ̌ doit'u l᷊awọ e.
43013030	Bọuten i Yudas něnarimạ u borotẹ̌ ene tangu i sie měngkatewe ringangu simẹ̌bang. Kụ ěllo e nahěbi e.
43013031	Sarạeng i Yudas nal᷊intụ, ene Mawu Yesus něhengetangke, "Orasẹ̌ ini Ahus'u Taumata e seng niapakawantugẹ̌, kụ Duata e niapakawantugẹ̌ ual᷊ingu i Sie.
43013032	Kereu Mawu Ruata e niapakawantugẹ̌ ual᷊ingu i Sie, ute i Sie mal᷊aing sarung iapakawantugu Ruata lumiun batangeng'E sẹ̌sane. Dingangu Mawu Ruata e měngkatewe seng lighạ mapakawantug'i Sie.
43013033	Manga anạ-Ku, Iạ e sembeng tawẹ karěngụe sini ringangi kamene. I kamene sarung mẹ̌deạ Siạ, kai kerẹewe seng bọu Takụ nipaul᷊ị su manga měngangawasan tau Yahudi, kerene lai Takụ ipaul᷊ị si kamene kěbị; su tampạ Takụ tamaiang, i kamene tawe makakarěnta.
43013034	Tita wuhu Takụ onggotang si kamene: Pẹ̌kakakěndagẹ̌ko i kamene sěmbaụ su wal᷊ine. Kerẹewe Iạ seng kiměndag'i kamene, kerene lai i kamene hinon měmpẹ̌kakěndagẹ̌.
43013035	Kereu i kamene lawọbe měmpẹ̌kẹ̌kakěndagẹ̌ e ute kal᷊awọu taumata e sarungbe makakasingkạ u i kamene kawe muritẹ̌-Ku."
43013036	"Mawu, Mawu kai makoạ sol᷊ong a?" kakiwal᷊on Simon Petrus su Mawu Yesus. Ungkuěng Mawu Yesus, "Suapan Takụ dal᷊engang, i kau tawe makatol᷊e Siạ. Hẹ̌dowen mahi i kau sarung makatol᷊e Siạ e."
43013037	"Mawu, kawe unụe iạ tawe makatol᷊e su Mawu orasẹ̌ ini?" ungkuěngkewen Petrus. "Iạ e sadia mate waug'u Mawu!"
43013038	Mawu Yesus simimbang, "Kahěngang ngae i kau sadia mate waugu Iạ? Kasingkạko, manụ deng tawe kimẹ̌kukụ e i kau seng těllun sul᷊e nẹ̌sunial᷊u Iạ e."
43014001	"Naung i kamene abe taghiawahẹ̌," ungkuěng u Mawu Yesus si sire. "Pangimangko su Mawu Ruata, ringangu pangimangbe lai si Siạ.
43014002	Su wal᷊eng Amang-Ku e lawọ katatanakeng. Iạ e kai rumal᷊eng měndiahing tampạ baug'i kamene. Iạ e tawe mẹ̌bera kerene si kamene, andene wal᷊inẹbe kerene.
43014003	Samurin Iạ tamai měnạdian tampạ baug'i kamene, Iạ e sarung mẹ̌bal᷊ị kụ maněnsomahẹ̌ si kamene, tadeạu suapan Iạ ene, i kamene mal᷊aing sene.
43014004	Su tampạ Takụ dal᷊engange i kamene masingkạben dal᷊enge."
43014005	Mase i Tomasẹ̌ nẹ̌berạ e su Mawu Yesus, "Mawu, i kami e wẹ̌gawen dal᷊engangu e, kụ makakasingkạben dal᷊enge kereapa i kami?"
43014006	Mawu Yesus simimbang, "Iạ e kai ral᷊eng mẹ̌deạu makakiral᷊a Mawu Ruata ringangu makahombang pẹ̌bawiahẹ̌. Tawẹu sarang sěngkatau makarěnta su anung Amang-Ku, kereu wal᷊inewe wọu Anu-Ku.
43014007	Kereu i kamene masingkạ u Iạ, ute i kamene mal᷊aing masingkạ i Amang-Ku. Ini e i kamene seng masingkạ i Sie, dingangu seng nakasilo si Sie."
43014008	Tangu i Filipusẹ̌ e nẹ̌bera su Mawu Yesus, "Mawu, todẹko i Amang si kami, tadeạu i kami mawul᷊ugẹ̌."
43014009	Arawe Mawu Yesus simimbang, "Seng kerẹeng karěngụe Iạ dingang i kamene, kụ i kau e mang bẹ̌gang Iạ e Filipusẹ̌? I saing kụ seng nakasilo si Siạ e, ute mal᷊aing bọu nakasilo si Amang. Kụ kereapa wue i kau nakawera u, 'Todẹko i Amang si kami'?
43014010	Filipus! I kau kai ta mangimang, u Iạ e kai nasěmbaụ dingang i Amang ringangu i Amang e nasěmbaụ dingang-Ku? Apang kụ Takụ niwera si kau e, tawe Takụ niwera wọu watangeng-Ku hala. I Amang kụ těbe nasěmbaụ dingang-Ku e, kai i Sie nẹ̌karadiahangu patikụ ene.
43014011	Pangimangke si Siạ, u Iạ e kai nasěmbaụ dingangi Amang kapia, ringangu i Amang e nasěmbaụ dingang-Ku. Arau mạeng tawe kerene pěmpangimangke wọu apang kụ seng Takụ kinoạ.
43014012	Mambeng kahěngang bawera-Ku ini: I sai mangimang si Siạ, sarung mẹ̌koạ apan seng Takụ kẹ̌koateng, -- ore lai i sie sarung mẹ̌koạ kụ limembon kasěllahe wědang -- batụu Iạ e kai reng makoạ sol᷊ong anung Amang.
43014013	Kụ balạewe apan dorongang i kamene su ral᷊ungu areng-Ku e, ene Takụ koateng baugi kamene, tadeạu i Amang e iapakawantugẹ̌ e ual᷊ingu Ahusẹ̌ e.
43014014	Kụ balạewe apa rorongang i kamene su ral᷊ungu areng-Ku e, ute sarung Takụ koateng,"
43014015	"Kereu i kamene kụkěndagu Iạ e ute i kamene sarungbe mẹ̌děndal᷊engu manga parenta-Ku.
43014016	Iạ e sarung mẹ̌gausẹ̌ si Amang, kụ i Sie sarung mangonggọ u Mẹ̌tatul᷊ung bal᷊ine kụ sarung mẹ̌tumanạ dingangi kamene sarang marěngụ-děngụ.
43014017	I Sie ute kai Rohkẹ̌ u Ruata kụ sarung mělahẹ u kaadil'u Mawu Ruata. Dunia e tawe makatarimạ i Sie, ual᷊ingu ta makasilo arau ta nakakiral᷊a. Arawe i kamene masingkạben Sie, u i Sie kai mạtanạ dingangi kamene dingangu i Sie sarung masěmbaụ dingangi kamene.
43014018	I kamene tawe Takụ itěntang hala kere kasisi ěndusẹ̌. Iạ e sarung mẹ̌bal᷊i su anung kamene.
43014019	Kate kạdodọ tempo dunia e seng tawe saụ makasilo si Siạ. Arawe i kamene ute sarungbe makasilo si Siạ. Kụ ual᷊ingu Iạ biahẹ̌, i kamene e mal᷊aing biahẹ̌ sarung.
43014020	Kereu seng su ěllone ene, ute i kamene sarung makakasingkạ u Iạ e kawe nasěmbaụ dingangi Amang, i kamene nasěmbaụ dingang-Ku, mase Iạ e kawe lai nasěmbaụ dingangi kamene.
43014021	I sain dụdaẹ manga tita-Ku e ringangu mẹ̌sẹ̌sěmpị ene, ute i sie kụkěndag'u Iạ e. I Amang-Ku e sarung kuměndagi saing kụkěndag'u Iạ. Iạ e lai sarung kuměndagi sie ringangu měnodẹ u watangeng-Ku e si sie."
43014022	I Yudas (bal᷊ine i Yudas Iskariot) nakiwal᷊o su Mawu Yesus, "Mawu, unụe Mawu e mapulu manodẹu watangengu si kami kụ bal᷊inewe waụgu dunia?"
43014023	Mawu Yesus simimbang, "I saing kụkěndagu Iạ e, ute sarung tumuhụ těntiro-Ku. I kanduang Amang-Ku e sarung duměnta su anune matanạ dingange.
43014024	I sain tawe kuměndagu Iạ e tawe tumatuhụ těntiro-Ku. Těntiro kụ seng kinaringih'i kamene wal᷊inewe wọu anu-Ku, kaiso kawe wọu i Amang kụ dimoloh'u Iạ e.
43014025	Kěbị ene Takụ ipẹ̌paul᷊ị si kamene karěngụewen Iạ deng dingangi kamene.
43014026	Arawe Rohkẹ̌ u Ruata e, mẹ̌tatul᷊ung sarung irolohi Amang su ral᷊ungu areng-Ku, kụ kai i Sie sarung maněntiron patikụ e si kamene ringangu mapẹ̌tahěndung i kamene kapia su kěbị apan seng Takụ nipaul᷊ị si kamene.
43014027	Karal᷊unsemahẹ̌ Takụ itěntang baug'i kamene. Karal᷊unsemahẹ̌ Takụ ionggọ si kamene. Takụ nilaonggọ e wal᷊inewe kere nilaonggọ u dunia e si kamene. Abe pěmpẹ̌taghiawahẹ̌ dingangu abe kěngkatakụ.
43014028	I kamene seng nakaringihẹ̌ Siạ něhabarẹ̌ u, 'Iạ e sarung dumal᷊eng, kai Iạ e saụbe mẹ̌sul᷊e su anung kamene.' Kereu i kamene kụkěndagu Iạ e, i kamene sarung lumuas'u Iạ makoạ sol᷊ong anung Amang-Ku e, batụu i Amang-Ku e kai limembong kasěllahe wọu Iạ e.
43014029	Iạ e maul᷊ịu ene si kamene su orasẹ̌ ini, těntal᷊ang kěbị e ta nạdiadi, tadeạu mạeng seng sukarariadine, ute i kamene sarungbe měmpangimang.
43014030	Iạ e seng tawe mẹ̌bisara mal᷊awọ dingangi kamene, u kai seng tempone měngangawasa dunia e ruměnta. Kai i sie tawẹ kawasane su watangeng-Ku e.
43014031	Kai kěbị mang harusẹ̌ mariadi tadeạu dunia e makahěngang u Iạ e kụkěndagi Amang e mase Iạ e mẹ̌děndal᷊engben patikụ apan niparentang Amang-Ku e si Siạ. Kụ mahịe i kitẹ mẹ̌buạ bọu ini."
43015001	Angkuěng u Mawu Yesus kapia, "Iạ e puěngu anggorẹ̌ tutune, kụ i Amang-Ku e mẹ̌sasuange.
43015002	Apan lelange si Siạ ta mẹ̌bawua, těntoěng'E, ringangu apan lelange měbẹ̌bua e, tẹ̌tal᷊uaheng'E tadeạu sauneng mahuntinamba wuane.
43015003	I kamene sembeng burẹ̌si ual᷊ingu těntiro seng nitěntiro-Ku si kamene.
43015004	Kụ hanesẹ̌be kạsasěmbaụ dingang-Ku e kụ Iạ e hanesẹ̌ masěmbaụ dingangi kamene. Lelange sẹ̌sane tawe mẹ̌bua kereu tawe mạdarěkạ su kalune. Kerene lai i kamene tumbạeng mẹ̌bua kereu tatapẹ̌be dingang-Ku.
43015005	Kai Iạ e kalun anggorẹ̌ e, kụ i kamene e manga lelange. I sain kạtatanạ sěmbaụ dingang-Ku e, kụ Iạ dingangi sie, ute mẹ̌bua mal᷊awọ; kereu tawẹ Iạ e ute i kamene tawe makakoạ manga apa.
43015006	I sain tawe matanạ mạsasěmbaụ dingang-Ku, sarung irěmmẹ kere lelange, kụ i sie mahẹ̌gu. Apan lelange kerene ute tampungang i ěndụ su putung mase tutungang.
43015007	Kereu i kamene kạtatanạ sěmbaụ dingang-Ku, mase wawera-Ku e mạtatanạbe su ral᷊ungu naung i kamene, pẹ̌gause si Amang walạewe apa ghausang i kamene mang gělirang.
43015008	Kereu i kamene měmpẹ̌bua mal᷊awọ, i Amang-Ku e iapakawantugẹ̌, dingangu ual᷊ingu ene i kamene mambeng kahěngang makoạ muritẹ̌-Ku.
43015009	Kerẹewe i Amang kụkěndagu Iạ ute kerene lai Iạ kuměndagi kamene. Kěngkatanạko i kamene sěntiniạ měmpẹ̌bẹ̌biahẹ̌ kere taumata Takụ ikẹ̌kěndagẹ̌.
43015010	Kereu i kamene mẹ̌děndal᷊engben kal᷊awọu manga tita-Ku e, ute i kamene tatapẹ̌be satia su kakěndagẹ̌-Ku, kerẹewe Iạ tatapẹ̌ satia su kakěndagi Amang batụu mẹ̌děndal᷊engben kal᷊awọu titan'E.
43015011	Kěbị ini e Takụ ilẹ̌habarẹ̌ si kamene, tadeạu ral᷊uasẹ̌-Ku e ene su ral᷊ungu naung i kamene, ringangu ral᷊uasu e matinalung.
43015012	Kai ini tita-Ku e: Pẹ̌kakakěndagẹ̌ko sěmbaụ su wal᷊ine, kerẹewe Iạ kụkěndagi kamene.
43015013	I sain něngalembon kakěndage su manga hapịe ute kai taumata kụ manarakangu pẹ̌bawiahe waug'i sire.
43015014	I kamene kai manga hapị-Ku, kereu i kamene měmpẹ̌koạ apan Takụ ilẹ̌oro si kamene.
43015015	I kamene sembeng tawe Takụ kuiang ěllang, batụu ěllang e wẹ̌ga wue apang kẹ̌koateng u mawune e. I kamene Takụ kẹ̌kuiang hapị, batụu kěbị apang kẹ̌karingihẹ̌-Ku bọu i Amang, seng Takụ nipaul᷊i si kamene.
43015016	Bal᷊inewe i kamene namile si Siạ. Kai Iạ e namile si kamene, ringangu něndoloh'i kamene apědẹ̌daral᷊eng kụ apěbẹ̌bua mal᷊awọ kụ buạen ta mawawinasa. Tangu i Amang e sarung mangonggọu kěbị apan dorongang i kamene si Sie su ral᷊ungu areng-Ku.
43015017	Kụ kai ini tita-Ku si kamene: Pěmpẹ̌kakěndagẹ̌ sěmbaụ su wal᷊ine."
43015018	"Kereu dunia e mẹ̌binsị i kamene, pẹ̌tahěndungke u Iạ seng kal᷊imona nipẹ̌binsị u dunia e.
43015019	Kereu i kamene kawe tataghuaneng u dunia e ute i kamene ikẹ̌kěndagẹ̌ben dunia e kere tataghuanenge, Kai Iạ e seng namile si kamene wọu dunia ini, kụ i kamene e wal᷊inewe lai tataghuanengu dunia. Kai ene hakịu dunia e měbẹ̌binsị i kamene.
43015020	Pẹ̌tahěndungke apan seng Takụ niwera si kamene. 'Ěllang e tawe limembo wọu mawune.' Kereu i sire seng nanigěsạ si Siạ, i sire sarung lai manigẹ̌sa si kamene. Kereu i sire tụtuhụ těntiro-Ku, ute i sire tumuhụ l᷊ai těntirong kamene.
43015021	Patikụ ene sarung koateng i sire si kamene, ual᷊ingu i kamene kai muritẹ̌-Ku, u i sire wẹ̌gawen Sie rimoloh'u Iạ e.
43015022	Mangawe Iạ e tawe riměnta ringangu tawe něhengetangu kěbị ene si sire, ute i sire tawẹ dosane. Kai ini e si sire seng tawẹ apa tatupị e lai waugu rosan sire.
43015023	I sai mẹ̌binsịu Iạ e, měbẹ̌binsị i Amang-Ku.
43015024	Kai manga sutal᷊oaran sire Iạ e tawe mẹ̌kakoạ patikụ munara kụ tawẹ tau wal᷊ine nẹ̌kẹ̌koạ e, ute i sire tawẹ dosane. Arawe ini e i sire seng nakasilo apan Takụ nikoạ, kụ i sire němpẹ̌binsị u Iạ ore lai něbinsị i Amang-Ku.
43015025	Kai tangu semben harusẹ̌ kerene, tadeạu mariadi wue apan mạbawohẹ su bukẹ̌ u Torat'i sire u: 'I sire mẹ̌binsị u Iạ e tawẹu nikaianenge.'
43015026	Iạ e sarung měndolohu Mẹ̌tatul᷊ung kụ asal᷊e wọu anun Amang-Ku e si kamene. I Sie kai Rohkẹ̌ kụ sarung mělahẹ u katul᷊idẹ̌ mạanun Duata. Kereu i Sie ruměnta, i Sie sarung mẹ̌sahidin Iạ.
43015027	Dingangu i kamene lai harusẹ̌ mẹ̌sahidin Iạ, batụu i kamene e seng mědẹ̌dingang u Iạ dokeng bọu tětạ e.
43016001	Kěbị e seng Takụ ipẹ̌paul᷊ị si kamene tadeạu i kamene tawe mẹ̌sunial᷊ẹ̌.
43016002	I kamene e sarung iapasẹ̌bang bọu ral᷊ungu wal᷊em pẹ̌kakal᷊iomanengang. Dingangu sarung duměnta tempone u i sai měmate si kamene e kai měmpạngěnna u i sie kai měkẹ̌koạ pal᷊ahamawu su Ruata.
43016003	I sire měmpẹ̌kẹ̌koạ kerene si kamene, ual᷊ingu i sire bědaweng bẹ̌gan Duata ringangu wěgawe lain Iạ.
43016004	Arawe ini Iạ e mẹ̌bẹ̌berang ene si kamene, tadeạu kamageng ene mang mariadi, i kamene pěmpẹ̌tahěndung bue u Iạ e seng bọu naul᷊ị si kamene." "Hal᷊ẹ̌ ini e tawe Takụ nipaul᷊ị si kamene kěbị dokeng bọu tětạe, u Iạ deng bẹ̌dang dingangi kamene.
43016005	Arawe ini Iạ e reng mapul᷊e sol᷊ong anun Sie kụ dimoloh'u Iạ; kụ tawẹu sarang sěngkatau wọ'i kamene makiwal᷊o kai sol᷊ong apa Iạ e.
43016006	Kai ini e mal᷊ahẹ naung i kamene něngkasusa, ual᷊ingu Iạ naul᷊ị u hal᷊ẹ̌ ene si kamene.
43016007	Kai Iạ e maul᷊ịu katěngadẹ̌ si kamene: Něngalembong kapiane e waugi kamene, kereu Iạ mapul᷊ẹ; batụu kereu Iạ e tawe mapul᷊e, Mẹ̌tatul᷊ung e tawe ruměnta su anung kamene. Arawe kamageng Iạ e seng mapul᷊ẹ ute Iạ e sarung měndoloh'i Sie sol᷊ong anung kamene.
43016008	Kereu i Sie ruměnta, ute i Sie sarung mapakal᷊ahẹ su dunia u tumuhụ hinone kai apa mangal᷊en dosa e, wọu apang katěngadẹ̌, dingangu wọu hukumangu Ruata.
43016009	I Sie sarung mělahẹ, u tawe mangimang si Siạ ute kai rosa;
43016010	u Iạ e kai matul᷊idẹ̌, kụ ual᷊ingu Iạ e kai makoạ sol᷊ong anun Amang, kụ i kamene sarung lai tawe makasilo si Siạ;
43016011	dingangu kai Ruata e seng nanětạ něhukung, batụu měngangawasa dunia ini e seng nịlahukung.
43016012	Lawọ lai hinong Takụ iwera si kamene, kai orasẹ̌ ini i kamene reng tawe makaumal᷊ẹ̌ měnarimạ u ene.
43016013	Kai kereu Rohkẹ̌ e seng diměnta, mangal᷊ene i Sie kụ mělẹ̌lahẹu katul᷊idẹ̌ mạanun Duata, i kamene sarung ahakenge tadeạu makakasingkạ u patikụ katul᷊idẹ̌ e. I Sie tawe mẹ̌bisara wọu watangeng'E hala kaiso kawe mạul᷊ịu apan seng kinaringih'E, dingangu i Sie sarung maul᷊ịu apan sarung mariadi si kamene suěllo samuri.
43016014	I Sie sarung mapakawantugu Iạ e, u kěbị apan i habare si kamene e kai nitarimạ e wọu Iạ.
43016015	Patikụ apạewen si Amang e ute kai tataghuanengku. Hakịu ene Iạ makapẹ̌bera u apan nihabar'u Rohkẹ̌ si kamene, kai nitarimạ e wọu Iạ."
43016016	"Kate kadodọ tempo i kamene seng tawe makasilo si Siạ, dingangu kate kadodọ tempo i kamene sarung makasilo si Siạ."
43016017	Pirang katau wọu manga murit'u Mawu Yesus e nanětạe nẹ̌kakiwal᷊o sěmbaụ su wal᷊ine, "Apa wue timonane i Sie nẹ̌bera si kitẹ: 'Kate kadodọ tempo i kamene seng tawe lai makasilo si Siạ, dingangu mal᷊aing kate kadodọ tempo i kamene sarung makasilo si Siạ?' Apa lai timonam bawera: 'Iạ e makoạ sol᷊ong anung Amang e'?"
43016018	I sire měngkate makịbal᷊o, "Apa mangal᷊ene, 'kadodọ tempo'? I kitẹ tawe nakahěngang měnsang i Sie mạanung apa!"
43016019	Mawu Yesus masingkạ u i sire mapulu makiwal᷊o si Sie. Tangu i Sie něhengetang, "Kanini Takụ niwera, 'Kate kadodọ tempo, i kamene sarung tawe makasilo si Siạ, dingangu lai kate kadodọ tempo i kamene sarung makasilo si Siạ.' Kai ene ipěkẹ̌kakiwal᷊o sutal᷊oarang kamene?
43016020	Pěmpangimangke, i kamene sarung sumangị dingangu lumungkang, arawe dunia e kai sarung lumuasẹ̌. Naung i kamene sarung měngkasusa, kai susa naung i kamene sarungbe mẹ̌bal᷊ui mariadi ral᷊uasẹ̌.
43016021	Kereu sěngkatau wawine maraning měhěnding, masusa naunge, batụu seng tempone i sie mẹ̌tingkědang u sigěsạ. Kai lěpasewe anạ e seng sul᷊ikude i ninange miwul᷊em patikụ kasasigěsạ e ual᷊ingu ral᷊uase watụ u rariọ e seng simongo su dunia.
43016022	Kerene lai si kamene; Tempo ini naung i kamene mạsusa, kai Iạ e sarung mẹ̌sombang kạpia ringangi kamene, kụ i kamene sarung mahul᷊uasẹ̌; kụ tawẹu sarang sěngkatau makaaho ral᷊uasẹ̌ ene wọu naung i kamene.
43016023	Su sahěllo ene, i kamene seng tawẹu lai makiwal᷊ong apa-apa si Siạ e. Pěmpangimangke: Balạewe měnsang apa rorongang i kamene si Amang su ral᷊ungu areng-Ku, ene sarung ionggọ i Amang si kamene.
43016024	Sarang orasẹ̌ ini i kamene wẹ̌dang tawe nědẹ̌dorong apa-apa su ral᷊ungu areng-Ku. Pěmpẹ̌dorongke, kụ i kamene sarung měmpěnarimạ, tadeạu ral᷊uas'i kamene mauadipẹ̌."
43016025	"Kěbị ini e Takụ piněhengetang si kamene su ral᷊ungu papinintu. Kai sarungbe piạ tempone kụ Iạ e seng tawe mẹ̌papinintu, kaiso kawe seng mẹ̌bisara mal᷊ahẹ si kamene mạanung Amang.
43016026	Su tempo ene i kamene sarung měmpẹ̌dorong si Amang su ral᷊ungu areng-Ku; kěngkasingkạko, Iạ e tawe mẹ̌dorong bọ'i Amang baug'i kamene,
43016027	ual᷊ingu i Amang sẹ̌sane kai kụkěndag'i kamene. I Sie kụkěndag'i kamene ual᷊ingu i kamene kụkěndagu Iạ, dingangu mạngimang u Iạ e kai wọu Ruata asal᷊e.
43016028	Mambeng asal᷊ẹ̌-Ku e bọu i Amang, kụ seng diměnta su ral᷊ungu dunia. Kai orasẹ̌ ini e Iạ mạněntang u dunia tadeạu mẹ̌sul᷊e sol᷊ong anun Amang."
43016029	Mase manga murit'u Mawu Yesus e němpẹ̌bera si Sie, "Su tempo ini Mawu e mělẹ̌hengetang mal᷊ahẹ kụ tawe mẹ̌papapinintu,
43016030	dingangu i kami e masingkạ u Mawu e masingkạ u patikụ e. Tawe wahal᷊uasẹ̌ piạ u sěngkatau makiwal᷊ong apa-apa su Mawu e. Batụu i kami mạngimang u Mawu e rarěntane kai wọu anun Duata."
43016031	Mawu Yesus e simimbang si sire, "Kụ i kamene nangimang su orasẹ̌ ini?
43016032	Pẹ̌tahěndung! Tempone sarung duměnta, ore seng narěnta, i kamene sarung ipẹ̌kal᷊iaesẹ̌. I kamene sarung mapul᷊ẹ sarang bal᷊en sěngkatau-sěngkatau kụ měmpaněntangu Iạ sẹ̌saku. Kaiso Iạ e bal᷊inewe sẹ̌saku batụu i Amang kawe ringang-Ku e.
43016033	Patikụ ini e Takụ iwẹ̌bera tadeạu i kamene makahombang karal᷊unsemahẹ̌ batụu nẹ̌těngkasěmbaụ dingang-Ku. Su dunia e i kamene sarung mẹ̌tatahangu sigěsạ. Kaiso pakatul᷊ende wue naung i kamene! Iạ e kai seng nakawatạ dunia!"
43017001	Sarạeng bọu něhengetang kerene, Mawu Yesus rimal᷊ingarạe sol᷊ong langị kụ něhengetang, "Amang, ini e seng naghanapẹ̌ tempone. Pakawantugeng Ahus'U, tadeạu Ahus'U mal᷊aing mapakawantug'i Amang.
43017002	I Amang seng nangonggọu kawasa waụgu umate patikụ, su Ahuse, tadeạu i Sie měngonggọu pẹ̌bawiahẹ̌ tutune ringangu kakalẹ̌ su kěbị taumata apan nisarakang i Amang si Sie.
43017003	Kai ini e pẹ̌bawiahẹ̌ tutune ringangu kakalẹ̌, tadeạu i sai masingkạ i Amang mang sěmbaụ kụ Duata kahěngang, dingangu makạkiral᷊a su Mawu Yesus Kristus kụ niroloh'i Amang.
43017004	Iạ seng napakawantug'i Amang su wowon dunia ini su pẹ̌kakoạ munara kụ ipakikoạ i Amang si Siạ.
43017005	Amang! Papakawantugeng Iạ e su anun'U, apakawantugu kawantugẹ̌-Ku ringang i Amang dokeng dunia e reng tawe nịdiadi.
43017006	Iạ e seng napakal᷊ahẹ i Amang su taumata ral᷊ohon dunia ini kụ seng nionggọ i Amang si Siạ. I sire kai tataghuaneng i Amang, dingangu i Amang seng něnarakang i sire si Siạ. I sire seng timuhụ hengetang i Amang.
43017007	Ini e i sire masingkạ u patikụ apan nisarakang i Amang si Siạ e asal᷊e kai wọu i Amang.
43017008	Seng bọu Takụ nihabarẹ̌ si sire hengetang i Amang kụ seng nionggọ Siạ, kutẹu sembeng kinatarimạ i sire. I sire masingkạ u Iạ e mamben těngadẹ̌ diměnta wọu anun Amang, dingangu i sire mạngimang u kawe i Amang e něndoloh'u Iạ.
43017009	Iạ mẹ̌kal᷊iomaneng baugu i sire. Iạ e wal᷊inewe mẹ̌kal᷊iomaneng baugu dunia kaiso kai waugu taumata kụ seng nionggọ i Amang si Siạ, batụu i sire kai tataghuaneng i Amang.
43017010	Kěbị tẹ̌taghuaneng-Ku e mal᷊aing tẹ̌taghuaneng i Amang; mase patikụ tẹ̌taghuaneng i Amang-Ku e mal᷊aing tẹ̌taghuaneng-Ku. Iạ wẹ̌bantugang sutal᷊oaran sire.
43017011	Ini e Iạ duměnta su anun Amang. Iạ e seng bal᷊ine mạtanạ su dunia; Arawe i sire ute kawe su dunia. Amang masusi! Sirungengkong kawasang areng i Amang si sire, arengke nạung seng nionggọ i Amang si Siạ, tadeạu i sire mariadi sěmbaụ, kerẹewe i Amang dingangu Iạ e kai sěmbaụ.
43017012	Piạ Iạ e nạung bědang dingang i sire, Iạ e seng naněntanudẹ̌ si sire ringangu kawasang areng i Amang, areng kụ nạung nionggọ i Amang si Siạ. Iạ e seng nělukadẹ̌ si sire kụ tawẹu sarang sěngkatau wọu i sire kụ nailang tabeạu katewe ual᷊ingu i sie mambeng hinong mailang; tadeạu ual᷊ingu ene ute naghanape apang mạbawohẹ su ral᷊ungu Winohẹ Susi.
43017013	Ini e Iạ kawe seng sol᷊ong anun Amang. Patikụ ini e Takụ ipẹ̌paul᷊ị e těntal᷊ang Iạ e reng bẹ̌dang su dunia; tadeạu i sire makapanaghuangbe ral᷊uasẹ̌-Ku e masukụ.
43017014	Iạ e seng něhabaru hengetang i Amang si sire, kai dunia e němpẹ̌binsị i sire, batụu i sire wal᷊inewe tataghuanengu dunia, kerẹewe lai Iạ bal᷊inewe tataghuanengu dunia.
43017015	Iạ e tawe mẹ̌gausẹ̌ tadeạu i Amang měngal᷊ạ si sire wọu dunia ini e, kaiso kawe měgẹ̌gausẹ̌ tadeạu i Amang e paněntanudẹ̌ si sire wọu i Ral᷊akisẹ̌.
43017016	Kerẹewe lai Iạ e wal᷊inewe tataghuanengu dunia, i sire lai wal᷊inewe tataghuanengu dunia.
43017017	Kakoạko i sire kětạeng tataghuaneng i Amang lumiu katěngadẹ̌; hengetang i Amang e kai katěngadẹ̌.
43017018	Mẹ̌sul᷊ungkewen i Amang seng dimolohu Iạ su dunia e, kerene lai Iạ dimoloh'i sire sol᷊ong dunia.
43017019	Iạ e měnarakangu watangengku kere tataghuaneng i Amang natěntani e, tadeạu i sire mal᷊aing makoạ tataghuaneng i Amang tani e limiun katul᷊idẹ̌ e, baugu kapian sire.
43017020	Bal᷊inewe samatang tumbạu waugi sire ini e, Iạ měkẹ̌kal᷊iomaneng. Iạ mal᷊aing měkẹ̌kal᷊iomaneng baugu taumata apan měmpạngimang si Siạ e ual᷊ingu pẹ̌sasahiding sire ini e.
43017021	Iạ e měkẹ̌kal᷊iomaneng, Amang, mal᷊owọko i sire kěbị e masěmbaụ, kerẹewe i Amang e nasěmbaụ dingang-Ku, kerene lai Iạ dingang i Amang. Mal᷊owọko i sire masěmbaụ dingang i Kitẹ, tadeạu dunia e mangimang u i Amang e kai rimoloh'u Iạ.
43017022	Iạ e seng bọu napakawantug'i sire ringangu kawawantugu Ruata kụ seng nionggọ Siạ e, tadeạu i sire masěmbaụ, kerẹewe i kitẹ mal᷊aing sěmbaụ;
43017023	Iạ dingangi sire, mase i Amang dingangu Iạ; tadeạu i sire mamben těngadẹ̌ sěmbaụ. Tangu dunia e makakasingkạ u kawe i Amang dimolohu Iạ e, dingangu i Amang kụkěndag'i sire kere i Amang kụkěndagu Iạ.
43017024	Amang, Iạ kai mapulu tadeạu i sire kụ nisarakang i Amang si Siạ e, ene ringang-Ku suapan Iạ ene, tadeạu i sire makasilo kawawantugẹ̌-Ku e; kụ ene kai kawawantugi Amang nionggọ e Siạ, batụu i Amang e kụkěndagu Iạ e, rokeng dunia e ta nịdiadi.
43017025	I Amang kụ adilẹ̌ e! Dunia e wẹ̌gawen Amang, arawe Iạ e masingkạben Amang; dingangu i sire ini e mạsingkạ u i Amang e rimolohu Iạ e.
43017026	Iạ e seng bọu nělahẹu areng i Amang si sire; ringangu Iạ e sarung tawẹ umpade mẹ̌koạ kerene, tadeạu kakěndagu i Amang si Siạ e tatapẹ̌ bue su ral᷊ungu naung i sire, dingangu Iạ nasěmbaụ dingang i sire."
43018001	Sarạeng Mawu Yesus bọu nẹ̌kal᷊iomaneng kerene, i Sie ringangu manga murit'E nakoạ sol᷊ong sěmbẹ̌kang Sal᷊ụ u Kidron. Sene piạ bawaelang sěmbaụ, ku Mawu Yesus dingangu manga murit'E simuẹ̌ su wawaelang ene.
43018002	I Yudas tau e měbẹ̌bal᷊ụ e masingkạ u tampạ ene; batụu Mawu Yesus e masau mẹ̌komol᷊ẹ̌ dingangu manga murit'E sene.
43018003	Tangu i Yudas tamaị e sol᷊ong tampạ ene kụ nẹ̌bawa wuntuang u sordadong Romawi ringangu manga měndariagạ Bal᷊em Mawu pirang katau apan nirolohu manga imang těmbonange ringangu i sire tau Farisi. I sire němpẹ̌bawa aghidẹ̌, lěntera, ringangu oborẹ̌.
43018004	Mawu Yesus masingkạ u patikụ apan sarung mariadi su watangeng'E. Tangu i Sie rimani si sire kụ nakiwal᷊o, "I kamene kai mědẹ̌deạ si sai?"
43018005	"Yesus, tau Nazaret," ungkuěng i sire. "Seng Iạ e i Sie," ungkuěng u Mawu Yesus. I Yudas tahapẹ̌sunial᷊ẹ̌ e rụdarisị sene ringang i sire.
43018006	Piạ e Mawu Yesus něhengetang si sire u, "Seng Iạ e i Sie," ute kěbị e němpẹ̌sohọ kụ apidu něngkawatang su ěntana.
43018007	Saụ kạpia Mawu Yesus nakiwal᷊o si sire, "I kamene kai mědẹ̌deạ si sai?" "Mědẹ̌deạ si Yesus tau Nazaret," angkuěng i sire.
43018008	"Seng Takụ niwera u, seng Iạ e i Sie," ungkuěngu Mawu Yesus. "Kụ kereu mambeng Iạ e rẹ̌deakeng i kamene, ute walạekere i sire wal᷊ine ini e aparal᷊eng." (
43018009	Dingangu něhengetang kerene, nariadị e apa kụ seng nipẹ̌hengetang u Mawu Yesus nạung: "Amang, bọu i sire apan nisarakang i Amang si Siạ e, tawẹu sarang sěngkatau nailang.")
43018010	I Simon Petrus měngkatewe nanawụ pẹda niwawane kụ namilị darolohangu imang gagherẹ hakịu nahěnsị tul᷊ine koaneng. Arengu ěllang ene ute kai i Malkus.
43018011	Tangu Mawu Yesus něhengetang si Petrus, "Suhị e saụ pedanu e su homane! Unụe i kau mạngěnnau Iạ e tawe sarung měnginung bọu lainumangu kasasigěsạ e kụ seng nionggọ i Amang si Siạ e?"
43018012	Mase manga sordadong Roma ringangu manga těmbonange ringangu manga měndariagạ Yahudi e nanamẹ e ringangu něhapusẹ̌ Mawu Yesus.
43018013	Humotong i sire nangěntud'u Mawu Yesus niapẹ̌těngon Hanas, i amang i Kayafas kinaratingang. I Kayafas e kai imang mawantugẹ̌ su taung ene.
43018014	Kụ kai i sie nạung seng naněgu manga měngangawasang Yahudi e ěndokangbe sěngkatau mate ipěngal᷊uang sěngkawanuaěnge.
43018015	I Simon Petrus dingangu muritẹ̌ lai sěngkatau timol᷊e Mawu Yesus. Manga muritẹ̌ bal᷊ine ini e kai sěngkanarangu imang mawantugẹ̌, hakịewen i sie simuẹ̌ sěngkakasuẹ̌ dingangu Mawu Yesus sol᷊ong děllahu wal᷊eng imang mawantugẹ̌ e,
43018016	arawe i Petrus e mạngampal᷊ẹ̌ sul᷊ikude, sutukadẹ̌. Susamurine manga muritẹ̌ bal᷊ine e simẹ̌bang ku nẹ̌bisara ringangu mẹ̌tatangkiang bawine měndariagạ tukadẹ̌, mase nẹ̌bawa si Petrus simuẹ̌ sol᷊ong dal᷊unge.
43018017	Tau wawine mẹ̌tatangkiang mělahapa tukadẹ̌ ene e nẹ̌bera si Petrus, "Ei, bal᷊inewe i kau lai sěmbaụ bọu timol᷊e tau rasị e?" "Bal᷊ine," ungkuěng i Petrus.
43018018	Su tempo ene mawal᷊ěnguhẹ̌, kụ manga mẹ̌tatangkiang dingangu manga měndariagạ e seng němpěhunụ u putung su woheng kụ němpěndarangke sene. I Petrus himaungke tamai kụ dimarisị něndarang dingangi sire.
43018019	Imang mawantugẹ̌ e mạnaněsui su Mawu Yesus e mạanun manga murit'E ringangu kakakoạ u těntiron'E.
43018020	Mawu Yesus simimbang, "Iạ e měngkate hanesẹ̌ měbẹ̌bisara matul᷊idẹ̌ su těngon l᷊awọ. Iạ e hanesẹ̌ mạněntiro su manga wal᷊eng pẹ̌kakal᷊iomanengang dingangu su ral᷊ungu Wal᷊em Mawu, tampạeng pẹ̌kakomol᷊angu tau Yahudi e. Iạ e tawẹ sarang sěnsul᷊e piạ apa niwisara pěkẹ̌kal᷊irung.
43018021	Kụ kawe unụe i Tuang mananẹ̌sui si Siạ? Pakiwal᷊ọe si sire apan seng nakaringihẹ̌ si Siạ mạněntiro. Nal᷊ahẹ u i sire masingkạ u apan Takụ niwera."
43018022	Piạ i Yesus kạpělehengetange kerene, sěngkatau wọu měndariagạ sene nameru si Sie ringangu nẹ̌bera, "Kai kawahani i Kau mẹ̌bisara kerene su těngon imang mawantugẹ̌!"
43018023	Mawu Yesus simimbang, "Kereu Iạ maul᷊ị u apang kụ nẹ̌sal᷊a, ute paul᷊ikọ kaia sal᷊ane! Kai kereu wawera-Ku e kawe nihino, kawe unụe i kau nameru si Siạ?"
43018024	Su samurine i Hanas nangorọ e taumata niapangěntudẹ̌ Mawu Yesus mạl᷊ahante sol᷊ong anun Imang Mawantugẹ̌ i Kayafas.
43018025	I Simon Petrus bědangbe lain dụdarisị mẹ̌děndarang sene. I sire němpẹ̌berạ e si sie, "Bal᷊inewe i kau l᷊ai tụtol᷊e tau ene?" Arawe i Petrus e mang nẹ̌sunial᷊ẹ̌ u, "Wal᷊ine!"
43018026	Sěngkatau rarolohangu imang mawantugẹ̌, anạ u sěmbaụ i anu tul᷊ine nisahing i Petrus e nẹ̌bera, "Bal᷊inẹbe iạ nakasilo si kau su wawaelang ene mědẹ̌dingang i Sie?"
43018027	Mase i Petrus nẹ̌sunial᷊'i Sie kạpia, "Tala," -- kụ nẹ̌kětạ u orasẹ̌ ene manụ kimukụ e.
43018028	Ěllo e seng mẹ̌běmbanaho i sire nangěntud'u Mawu Yesus bọu wal᷊eng Kayafas sol᷊ong istanang guběrnurẹ̌. I sire tau Yahudi e tawe nahunsuẹ̌ sol᷊ong dal᷊ungu istana, mạdiring makasal᷊amạ si sire tuhụ dal᷊engu agama, batụu i sire mapulu l᷊ai měmpangidopu simokol᷊u Paskah.
43018029	Ual᷊ingu ene i Pilatus simẹ̌bang nakoạ sol᷊ong anun sire kụ nakiwal᷊o, "Kai apa pẹ̌sasal᷊an tau ěndaị e iwẹ̌bawang kamene?"
43018030	I sire němpẹ̌simbang u, "Mangawe i Sie tawẹ sal᷊ane, ute i kami e tawe manondan Sie su anun Tuang Guběrnurẹ̌."
43018031	I Pilatus nẹ̌bera si sire, "Al᷊ạe i Sie kụ hukungke tuhụewe torat'i kamene hala!" Kai tau Yahudi e simimbang u, "I kami e tawe wotonge měnawong hukumangu papate su taumata." (
43018032	Ini nariadị e tadeạu naghanapẹ̌ kere seng nipěhengetang u Mawu Yesus mạanung kakakoạ u i Sie sarung mapohong.)
43018033	I Pilatus simuẹ̌ kạpia su istana kụ nẹ̌kui Mawu Yesus, kụ nakiwal᷊o u, "I Kau e ratung tau Yahudi e?"
43018034	Mawu Yesus simimbang, "Apa kakiwal᷊o ini e wọu watangeng hala arau kai piạ u wal᷊ine kụ seng něhabaru Iạ e si Tuang?"
43018035	I Pilatus simimbang, "Iạ kawe tau Yahudi tangu? Taumata kụ něnarakang i Kau si siạ e kai kawanuan'U hala ringangu manga imang těmbonange. Kụ apạe seng nikakoạ u e?"
43018036	Ungkuěngu Mawu Yesus, "Kararatuang-Ku e wal᷊inewe wọu dunia ini. Kai manga kararatuang-Ku e wọu dunia ini, ute angkeěng apan taumata-Ku e sarung mẹ̌tahutěndạ u Iạ e, tadeạu tawe isarakang su manga měngangawasan Yahudi. Kaiso mambeng kahěngang u kararatuang-Ku e asal᷊e wal᷊inewe wọu dunia ini!"
43018037	Tangu i Pilatus nakiwal᷊o si Sie, "Mạeng kerene Datu i Kau tangu?" Mawu Yesus simimbang, "I kau nẹ̌bera u Iạ kai ratu. Iạ e nawantelẹ̌ dingangu riměnta su dunia e kětạeng baugu timona sěmbaụ, tadeạu kai mẹ̌sahiding katěngadẹ̌. I saing kụ asal᷊e wọu katěngadẹ̌ e, mambeng dụdaringihẹ̌ si Siạ."
43018038	I Pilatus nakiwal᷊o si Sie, "Kai a mangal᷊ene katěngadẹ̌ e?" Mase i Pilatus simẹ̌bang kạpia wọu istana kụ nẹ̌bera su tau Yahudi, "Iạ e tawe nakareạ pẹ̌sasal᷊a sarang sěmbaụ si Sie.
43018039	Kai tumuhụ tundung kamene, iạ e sěntiniạ makapẹ̌liwir'u sěngkatau wọu taumatan hukumang su Ěllon Sal᷊imbangu Paskah e. I kamene mapulu iạ mapakal᷊iwir'u ratun tau Yahudi e waug'i kamene?"
43018040	I sire simimbang němpamansagẹ̌ u, "Tala, kumbahang i Sie, paměllọen Barabas!" (I Barabasẹ̌ ute kai sěngkatau tahapěhampasẹ̌ sahiun tahapěmate.)
43019001	Su samurine i Pilatus simuẹ̌ e kụ nangoro si sire nakilimad'u Mawu Yesus.
43019002	Manga sordado e němpẹ̌koạ e makota wọu manga hakonda piạ larange, mase nipakẹ su těmbọ u Mawu Yesus. Bọu ene i sire němpẹ̌luhẹen lakụ manandụ awạe kamumụ,
43019003	mase taghal᷊ẹ̌ měkẹ̌kakuwal᷊ị mạhunděnta su anun'E kụ měmpěbẹ̌bera u, "Karaluhẹ̌ datun tau Yahudi!" Bọu e i sire němpameru si Sie.
43019004	Bọu ene i Pilatus saụ simẹ̌bang sěnsul᷊e kụ nẹ̌bera su taumata l᷊awọ e, "Kakěllako! Iạ manondan Sie sul᷊ikude anung kamene, tadeạu i kamene masingkạ u iạ tawe nakareạ pẹ̌sasal᷊a sarang kadidị-didị si Sie."
43019005	Tangu Mawu Yesus simẹ̌bang kụ nẹ̌pakẹ u paporong makota piạ l᷊arange ringangu kakingkaenge kamumụ. Tangu i Pilatus nẹ̌berạ e si sire, "Kakěllako tau ěndaị."
43019006	Ene sarangke manga imang těmbonange ringangu měndariagạ e nakasilọe Mawu Yesus, i sire němpamansagẹ̌ u, "Kuruise i Sie! Kuruise i Sie!" I Pilatus nẹ̌bera si sire, "Al᷊ạ e i Sie, kụ kuruiseng kamene hala, u iạ e tawe nakaěbạ pẹ̌sasal᷊a sarang sěmbaụ si Sie."
43019007	Tau Yahudi e němpẹ̌simbangu, "Tumuhụ torat'i kami e, i Sie harusẹ̌ kahinoěngu hukumang papate, batụu i Sie mạngakun batangeng e Ahus'u Ruata."
43019008	Ene i Pilatus nakaringihe si sire němpẹ̌bera kerene, ute i sie saunengke lai natakụ.
43019009	Tangu i sie simuẹ̌ e kạpia sol᷊ong dal᷊ungu istana kụ sarạeng Mawu Yesus niapasuẹ̌, tangu i Pilatusẹ̌ e nakiwal᷊ọ si Sie, "I Kau e asal᷊e kai wọu a?" Mawu Yesus e tawe simimbang.
43019010	Tangu i Pilatus nẹ̌bera kapia, "Kai madiri i Kau mẹ̌bisara ringangku? Kasingkạko iạ kai kawasa měliwir'i Kau ringangu kawasa měnguruis'i Kau."
43019011	Mawu Yesus simimbang, "Kereu Ruata e tawe mangonggọ u kawasa ene si kau, ute mamben těngadẹ̌ i kau e tawe makapěngawasa sarang kadodọ su watangeng-Ku e. Ual᷊ingu ene taumata kụ něnarakang u Iạ si kau e, limembong kasěllahe rosane wọu rosanu."
43019012	Sarangke i Pilatus nakaringihẹ̌ ene, i sie mědẹ̌deạ dal᷊engu měliwiru Mawu Yesus. Kai taumatan Yahudi e měmpẹ̌bẹ̌buheang u, "Kereu i Tuang měliwir'i Sie, ute i Tuang bal᷊inewe ringangu Kaisarẹ̌! Taumata kụ mangakun batangenge ratu, kai rụdokạ Kaisarẹ̌!"
43019013	Ene i Pilatus nakaringihẹ̌ manga wawera ene, i sie nẹ̌bawạ e Mawu Yesus sarang l᷊ikude mase naiangke su kaderan pẹ̌gaghutaěng e su tampạ isěsẹ̌ba Ěmpahẹ̌ Batu. (Su werang Ibrani isěsẹ̌bạ Gabata.)
43019014	Tempo ene maraning pukul᷊ẹ̌ mapul᷊o dua ěllo rangẹ, su ěllo kal᷊amonang Ěllon Sal᷊imbangu Paskah. I Pilatusẹ̌ e nẹ̌bera si sire ene, "Ini e ratung kamene!"
43019015	I sire měmpẹ̌bẹ̌buheang u, "Patẹ e i Sie! Patẹ e i Sie! Kuruise i Sie!" I Pilatus nakiwal᷊o, "Mihino wue iạ manguruisẹ̌ datung kamene?" Manga imang těmbonange simimbang u, "Kětạeng Kaisarẹ̌ e samatang datung kami e!"
43019016	Tangu i Pilatus e nanarakangken Mawu Yesus si sire, mědeạu ipakikuruisẹ̌. I sire němpěngal᷊ạe Mawu Yesus e, kụ niwawạen sire.
43019017	Mawu Yesus simẹ̌bangke kạpẹ̌masaěnge kalung kuruisẹ̌ sẹ̌sane sol᷊ong tampạ isẹ̌sẹ̌ba "Tampạ u Raran Těmbọ". (Su werang Ibrani isẹ̌sěba Golgota.)
43019018	Su tampạ ene i Sie nikuruisẹ̌. Piạko l᷊ai ruang katau wal᷊ine nikuruisẹ̌; sěngkatau su sěmbẹ̌ka kaihi, sěngkatau e lai su sěmbẹ̌ka koaneng arawe Mawu Yesus e sutal᷊oarane.
43019019	Su kalung kuruis'u Mawu Yesus tangu i Pilatus nangorongkon pẹ̌tataingu wohẹ kerei: "Yesus bọu Nazaret, Datun Tau Yahudi".
43019020	Lawọ taumatan Yahudi e němpẹ̌basa wohẹ ene, batụu tampạ u Mawu Yesus e nikuruisẹ̌ tawẹ karaune wọu soa e. Bohẹ ene su ral᷊ungu werang Ibrani, Latin, dingangu Yunani.
43019021	Manga imang těmbonange němpẹ̌bera si Pilatus, "Abe pamohẹ u 'Ratun tau Yahudi', kaiso wohẹko, 'Tau ini e nẹ̌bera, Iạ e Ratun tau Yahudi.' "
43019022	Arawe i Pilatusẹ̌ e simimbang u, "Apan seng takụ niwohẹ e, tatapẹ̌ kạbawohẹ."
43019023	Bọuten manga sordado e němpěnguruisẹ̌ Mawu Yesus e, i sire němpangal᷊ạ e pakeang'E. Pakeang ene nipahiạ i sire ěpạ: kụ sěngkatau-sěngkatau e nakaěbạ e pẹ̌sěmbahageang. I sire němpěngal᷊ạ lai kakingkaeng'E. Kakingkaeng ene tawẹ gepẹ e, nikahiwu tinalung bọu rasị sarang bawa.
43019024	Manga sordado ene němpẹ̌bisarạe sěmbaụ su wal᷊ine, "Abe papotọ i kitẹ e kakingkaeng ini. Mahịe i kitẹ mẹ̌koạ lahurị tadeạu měnsang i sai wue kahombangeng." Hal᷊ẹ̌ ene nariadi tadeạu misěhụe apan seng mạbawohẹ su ral᷊ungu Winohẹ Susi, u: "I sire e němpẹ̌papahiạu pakeang-Ku, dingangu němpẹ̌dal᷊ahurị baugu kakingkaeng-Ku." Kụ i sire sordado e mang němpẹ̌koạ kerene.
43019025	Marěduhu kuruis'u Mawu Yesus e mạhundarisị i ninangu Mawu Yesus, tuaring i ninang'E, Maria kawingi Kleopas, dingangi Maria Magdalena.
43019026	Ene Mawu Yesus nakasilọ e si ninang'E ringangu murit'E kẹ̌kapiaěnge rụdarisị sene, i Sie nẹ̌bera si ninang'E, "Inang, ěndaị anạ i Ninang."
43019027	Bọu ene Mawu Yesus něhengetang su murit'E ene, "Ěndaị i ninangu." Nanětạ bọu ene muritẹ̌ ene, něnarimạ i ninangu Mawu Yesus nẹ̌tanạ su wal᷊ene.
43019028	Mawu Yesus masingkạ u patikụ e seng nasueng koạ e, mědeạu apan seng kạbawohẹ su ral᷊ungu Winohẹ Susi e mariadi, i Sie něhengetangke, "Iạ e kai narou."
43019029	Su tampạ ene piạko lainumang napenẹ u anggorẹ̌ mahaesẹ̌. Tangu wungang saghẹ e nilaehẹ̌ su anggorẹ̌ e, kụ nituhẹ u pondol᷊u kalun hisop, bọu e niogorẹ̌ su wiwihu Mawu Yesus.
43019030	Mawu Yesus e naněsụ e akẹ u anggorẹ̌ e, kụ něhengetangu, "Seng naghanapẹ̌!" Mase i Sie nẹ̌těngkal᷊ein těmbọe kụ napohong.
43019031	Kal᷊awọu měngangawasang Yahudi e tawe mapulu wal᷊unangu taumata apan nighantonge měngkai tatapẹ̌ kạgaghantong su kalu pinẹ̌kěhusẹ̌ e su ěllon Sabatẹ̌, limemboete lai Sabatẹ̌ sěnsul᷊e ini e kai Ěllo Mawantugẹ̌ naněntani. Batụu ěllon Mawu Yesus nighantonge nihino sahěllo nakal᷊imona wọu Sabatẹ̌ ene, tau Yahudi e mědẹ̌dorong si Pilatus měnsang botonge i sire mamědi laedu taumata apan seng nighantong, dingangu mělintụ u manga maietẹ̌ e wọu kalu kuruisẹ̌.
43019032	Tangu manga sordado e nahunděnta kụ němpamamědi laed'i rẹ̌dua mạgaghantong dingangu Mawu Yesus.
43019033	Piạ i sire nahumpạ u anun Mawu Yesus e, tangu i sire nakasahidị e u i Sie seng napohong. Hatede i sire tawe nisěhụ namědi laed'E.
43019034	Arawe sěndihangu Mawu Yesus e nisusụ u wěngko kahian sěngkatau wọu manga sordado ene; kụ nẹ̌boangke raha laụ u akẹ.
43019035	Taumata kụ nakasilo hala su kararariadin hal᷊ẹ̌ ene, ute kai i sie mẹ̌sahidin hal᷊ẹ̌ ene, tadeạu i kamene mal᷊aing mangimang. Tangu sasahidine e mambeng kahěngang, dingangu i sie masingkạu ene kahěngang.
43019036	Hal᷊ẹ̌ ene nariadị e tadeạu maghanapẹ̌ apang mạbawohẹ su ral᷊ungu Winohẹ Susi, u "Tawẹ u manga sarang kạdiongeng sěmbua wọu ruhin'E sarung papẹ̌diang".
43019037	Su ral᷊ungu Winohẹ Susi e mal᷊aing kạbawohẹ: "I sire tangu sarung měmpěmanda si Sie kụ seng tiněkạ i sire".
43019038	Bọu ene i Yusup bọu Arimatea mẹ̌dẹ̌dorong si Pilatus tadeạu i sie iapakawala měngal᷊ạ bal᷊unangu wadang u Mawu Yesus. (I Yusup ute kai murit'u Mawu Yesus ipẹ̌bẹ̌bawuni, batụu mạtakụ u manga měngangawasang Yahudi.) I Pilatus napakawalan sie, kụ tamaị e i sie něngal᷊ạ bal᷊unangu wadang u Mawu Yesus.
43019039	I Nikodemus kụ nạung kal᷊imona wọu riměnta su anun Mawu Yesus su tempong hẹ̌bi, kụ dimal᷊eng sěngkaral᷊eng dingangi Yusup. I Nikodemus kai měbẹ̌bawa mur laụ u gaharu -- piạ u manga těllum pul᷊o sukilone kawěhạ e.
43019040	I rẹ̌dua e němpangal᷊ạ e wal᷊unang u Mawu Yesus e kụ mase nipikunge ringangu hekạ papikunge sěngkawěkisẹ̌ dingangu manga wěngi e timuhụ e tundung pělal᷊ěbingu tau Yahudi e.
43019041	Su sěmpalangke piněnggantongang u Mawu Yesus piạko winal᷊aeng sěmbaụ. Su ral᷊ungu winal᷊aeng ene piạko kubul᷊ẹ̌ buhu sěmbaụ tawe nipẹ̌pakẹ baugu pěnampakeng taumata.
43019042	Ual᷊ingu kawe masandigẹ̌ kubul᷊ẹ̌ ene ringangu kawe seng maraning pěnanětạ u ěllon Sabatẹ̌ e ute Mawu Yesus e nitampạen dẹ̌dua sene.
43020001	Su kaloěngen Misa, kụ deng bẹ̌dang marěndung, i Maria Magdalena e nakoạ sol᷊ong kubul᷊ẹ̌. Ene i sie nakasilọ e watu l᷊ahěpinge kai seng naensọ bọu lohangu kubul᷊ẹ̌ e.
43020002	Tangu i sie timal᷊angke nẹ̌deạ si Simon Petrus dingangu muritẹ̌ kẹ̌kapiangu Mawu Yesus, kụ nẹ̌bera si sire, "Mawu e seng nial᷊ạ i sire wọu kubul᷊ẹ̌, kụ iạ e wẹ̌ga měnsang i Sie nipěllọ suapa."
43020003	Bọu e i Petrus dingangu muritẹ̌ bal᷊ine e natamaị e sol᷊ong kubul᷊ẹ̌.
43020004	I rẹ̌dua e nahuntal᷊ang, kai muritẹ̌ sěngkatau e kai limembon kahawese wọu i Petrusẹ̌, hakịewen i sie nahumpạ kakal᷊imonaěnge su kubul᷊ẹ̌.
43020005	I sie naral᷊ingẹ e su ral᷊ungu kubulẹ̌ e ringangu nakasilọ e hekạ kakěngkainge kạpapěllọ sene, kai i sie tawe kadionge simuẹ̌.
43020006	I Simon Petrusẹ̌ e nakatol᷊ẹ e wọu l᷊ikude, apidewe nasuẹ̌ sol᷊ong dal᷊ungu kubulẹ̌ e. I sie nakasilo hekạ kakěngkainge mạpapěllọ sene,
43020007	Arawe hekạ bawẹ̌kisẹ̌ těmbọ u Mawu Yesus e tawẹdise surẹ̌duhe, batụu kai kạdarul᷊ung natěntani.
43020008	Bọu e muritẹ̌ kụ nakal᷊imona nahumpạ u kubulẹ̌ e mal᷊aing nasuẹ̌ dingang. I sie nakasilo ringangu nangimang. (
43020009	Sarang tempo ene i sire reng bẹ̌dang ta nakaěnna apan mạbawohẹ su ral᷊ungu Winohẹ Susi u i Sie harusẹ̌ mẹ̌bangung bọu papate.)
43020010	Bọu ene manga tumatol᷊e si Yesus ene něngkapul᷊ẹ.
43020011	I Maria Magdalena e rụdarisị su těngon kubul᷊ẹ̌ e kạsangị e. Piạ i sie sụsangị e, i sie rimal᷊ingeko sol᷊ong dal᷊ungu kubul᷊ẹ̌,
43020012	mase i sie nakasilo malạekatẹ̌ duang katau pakeange mawira. I rẹ̌dua mạhungkaiang su piạ ěnnạu tampạ u wal᷊unangu Mawu Yesus, sěngkatau su piạ těmbọe, arawe sěngkatau l᷊ai ute su piạ l᷊aede.
43020013	Manga malạekatẹ̌ e nakiwal᷊ọ e, "Inang, kawe sụsangị unụe i kau e?" I Maria simimbang, "Kai piạ u němpěngal᷊ạ Mawuku e, dingangu iạ bẹ̌ga měnsang i Sie kai nipěllọ suapa."
43020014	Bọuten nẹ̌bera kerene, i sie nẹ̌bihụe sol᷊ong l᷊ikude kutẹu kawe nakasilo Mawu Yesus rụdarisị sene. Kai i sie wẹ̌ga wue u ene kai nạung Mawu Yesus.
43020015	Mawu Yesus nakiwal᷊o si sie, "Inang, kawe sụsangị unụe i kau e? Kai i sai rẹ̌deakengu e?" I Maria e mạngiral᷊ing u tau ene kai mělahěnsinuang kụ i sie nẹ̌berạ e si Sie, "Opọ, kamageng u kai i Opọ něngal᷊ing i Sie wọu ini e, ute tul᷊ungko paul᷊ị si siạ, kai nipěllọ i Opọ suapa i Sie tadeạu iạ makaal᷊ạ bue."
43020016	Mawu Yesus něhengetang si sie, "Maria!" I Maria nẹ̌bihu sol᷊ong anun Mawu Yesus kụ nẹ̌bera su werang Ibrani, "Rabuni!" (Mangal᷊ene "Mananěntiro".)
43020017	"Abe pěnenggehẹ̌ si Siạ," ungkuěngu Mawu Yesus si sie, "ual᷊ingu Iạ e kai wẹ̌daweng tawe nạtaraị sol᷊ong anung Amang. Kaiso rakọe kakoạ sol᷊ong anun manga anạ u sěmbaụ-Ku, kụ pěhabarẹ̌ko si sire u Iạ kai reng mataraị sol᷊ong anung Amang-Ku dingangu i Amang i kamene, Duata-Ku ringangu Duatang kamene."
43020018	Tangu i Maria e rimal᷊engke něhabarẹ̌ su manga murit'u Mawu Yesus u i sie kai seng nakasilo Mawu ringangu Mawu e seng něhengetang u kěbị ene si sie.
43020019	Su ěllon Misa l᷊ai ene, kụ nahěbịe, ute manga murit'u Mawu Yesus němpẹ̌komol᷊ẹ̌ su wal᷊e sěmbaụ kụ manga tukade kạpapal᷊e, batụu i sire kai matakụ u manga mangangawasang Yahudi. Sěngkal᷊ěndịu Mawu Yesus narěntạe kụ dimarisị su tal᷊oaran sire apidu něhengetang, "Karal᷊unsemahẹ̌ si kamene."
43020020	Bọuten něhengetang kerene, i Sie nanodẹen liman'E ringangu sěndihang'E. Su tempọen i sire nakasilo Mawu e měngkate apa maral᷊uasẹ̌.
43020021	Mase Mawu Yesus saụewe něhengetang sěnsul᷊e, "Karal᷊unsěmahẹ̌ si kamene. Kerẹewe i Amang dimoloh'u Iạ, ute kerene lai Iạ e dumoloh'i kamene."
43020022	Bọu ene i Sie něniụ u singongon'E si sire ringangu něhengetang, "Pěmpěnarimạe Rohkẹ̌ u Ruata.
43020023	Kereu i kamene měmpangampungbe rosan pẹ̌sěngkatau e, Mawu Ruata e mal᷊aing mẹ̌gěllịu ampunge. Kereu i kamene tawe měgěllịu ampungu rosa'n pẹ̌sěngkatau e ute Ruata e mal᷊aing tawe měgěllịu ampunge."
43020024	I Tomas (nisěbạ si "Hindua"), sěngkatau wọu i sire mapul᷊o dua murit'u Mawu Yesus, tawẹ dise sutal᷊oaran murit'E wal᷊ine su tempon Mawu Yesus diměnta.
43020025	Tangu manga murit'u Mawu Yesus bal᷊ine e němpẹ̌bera si Tomasẹ̌ e, "I kami e seng nakasilo Mawu!" Arawe i Tomasẹ̌ e simimbang, "Kereu iạ e wẹ̌dang tawe nakạsilo ěnnạu paku su l᷊iman'E, ringangu tawe nakạpěnuhing tal᷊imědoku su ěnnạ u lesẹ u paku e ringangu tawe nakạpěnenggehu l᷊imaku su sěndihang'E, ute iạ mang bẹ̌dang tawe mangimang."
43020026	Sěngkamisa tuhụ e manga murit'u Mawu Yesus natampung kạpia su tampạ ene, dingangu i Tomasẹ̌ e mal᷊aing ene. Kal᷊awọu tukadẹ̌ e mạpapal᷊e. Kai Mawu Yesus e natěntung kụ dimarisị sutal᷊oarang sire, mase něhengetang, "Karal᷊unsemahẹ̌ si kamene."
43020027	Bọu e Mawu Yesus něhengetang si Tomasẹ̌, "Kakěllạ e lima-Ku, kụ suhị e tal᷊imědonu e sini. Ogore l᷊imanu kụ pěnaghipo sěndihang-Ku. Kuhạe měndapatẹ̌, kai pangimangke!"
43020028	I Tomasẹ̌ e nẹ̌bera su Mawu Yesus, "Mawuku, ore Ruataku!"
43020029	Tangu Mawu Yesus něhengetang si sie, "I kau e nangimang batụu seng nakasilo si Siạ, arau ěng? Kariangkamang taumata kụ mangimang manilaing tawe nakạsilo si Siạ e!"
43020030	Lawọ l᷊ai wẹ̌dang tanda makạl᷊aherang bal᷊ine e kinoạ u Mawu Yesus su těngon manga murit'E, kai tawe niwẹ̌bohẹ su ral᷊ungu bukẹ̌ ini.
43020031	Kaiso patikụ ini e niwohẹ, tadeạu i kamene mangimang u Mawu Yesus e kai Ratu Měnanal᷊amatẹ̌, Ahus'u Ruata, kụ ual᷊ingu mạngimang si Sie, ute i kamene makahombang pẹ̌bawiahẹ̌.
43021001	Bọu ene Mawu Yesus napasilon batangeng'E kạpia su Ranong Tiberias su těngon manga murit'E. Kere ini katatainge:
43021002	Su sahěllo, i Simon Petrus, i Tomas nisěbạ si Hindua, i Natanael bọu Kana su Galilea, manga anạ i Zebedeus, dingangu murit'E rarua wal᷊ine kapětẹ̌tampunge.
43021003	Ungkuěng i Simon Petrus su manga ringange, "Iạ e kai mapulu sasaẹ mẹ̌pakisaghẹ." "I kami e tumol᷊e," ungkuěng i sire si sie. Tangu sasaẹ e i sire němpẹ̌sake sakaeng. Kutẹu kanandụewen hěbi ene i sire tawe nakasomạ apa-apa.
43021004	Ene sarạeng matangěllo e kạsěbange, Mawu Yesus e rimarisị su apeng, kaiso i sire wẹ̌gawue u ene kawe Mawu Yesus e.
43021005	Mawu Yesus něhengetang si sire, "E, manga anạ, piạbe kinạ i kamene?" "Tala," ungkuěng i sire.
43021006	Mawu Yesus něhengetang si sire, "Těntangko somang kamene su koaneng u sakaeng, kụ i kamene sarungbe makaěbạ kinạ." Tangu somạ e nitěntangken sire, kai tawe nakaumal᷊ẹ̌ saụ němol᷊eng ual᷊ingu kal᷊awọu kinạ su ral᷊unge.
43021007	Muritẹ̌ ikẹ̌kěndagu Mawu Yesus e nẹ̌bera si Petrus, "E pai Mawu!" Piạ e i Simon Petrus nakaringihẹ̌ u pai ene kai Mawu, ute i sie něluhẹen pakeange (batụu i sie kai těntol᷊e) mase timumpạ e su akẹ.
43021008	Muritẹ̌ bal᷊ine e němpẹ̌tol᷊e sarang dul᷊unge ringangu sakaeng kạpěmol᷊enge soma napenẹ u kinạ. I sire tawe tumanịu marau wọu rul᷊unge lẹ̌ěnnaěng mangawe kětạu mahasụ su metere karaune.
43021009	Ene i sire natumpạe wọu sakaeng, tangu i sire nakasilọe tětuhu putung kụ piạ kinạ mạdal᷊ěngkang su wowone ringangu borotẹ̌.
43021010	Mawu Yesus něhengetang, si sire, "Kěnangko ramahi pẹ̌bawa manga pirambua kinạ buhu nisamẹ i kamene."
43021011	I Simon Petrus tangu simakẹ e su sakaeng, kụ němol᷊engke soma sarang dul᷊unge. Soma e měngkatewe napenẹ u kinạ gaghaghuwạ; kěbị e mahasụ l᷊imam pul᷊o těllu su wuane. Kụ maning kinạ mal᷊awọ kerene, kai somạ e tawe naghědẹ.
43021012	Mawu Yesus e něhengetang si sire, "Mahịe i kitẹ mẹ̌simokol᷊ẹ̌." Kai mang tawẹ u sěngkatau wọu i sire manga murit'E wahani makiwal᷊o u, "I Tuang kai i sai?" Batụu i sire masingkạ u i Sie kai Mawu.
43021013	Tangu Mawu Yesus himaungke si sire kụ něngal᷊ạ e borotẹ̌ ene, bọu e něngonggọ si sire. Kụ i Sie mal᷊aing nẹ̌koạ kerene su kinạ ene.
43021014	Ini e kai katěllun sul᷊ene Mawu Yesus napatodẹ u watangeng'E su manga murit'E samurin i Sie niapẹ̌bangung bọu papate.
43021015	Bọuten i sire nahungkaěng, tangu Mawu Yesus něhengetang si Simon Petrus, "Simon, anạ i Yona, i kau kụkěndagẹ̌ben Iạ limembo wọu i sire ěndaị e?" "Těngadẹ̌ Mawu," ungkuěng i Petrus, "Mawu e masingkạ u iạ kụkěndagẹ̌ben Mawu e." Mawu Yesus něhengetang si sie, "Tangkianeko manga domba-Ku."
43021016	Su karuan sul᷊ene Mawu Yesus nakiwal᷊o si sie, "Simon anạ i Yona, i kau kụkěndagẹ̌ben Iạ e?" "Těngadẹ̌, Mawu," ungkuěng i Petrus, "Mawu e masingkạ u iạ kụkěndagẹ̌ben Mawu e." Mawu Yesus něhengetang si sie, "Tangkianeko manga domba-Ku."
43021017	Katěllun sul᷊ene Mawu Yesus nakiwal᷊o si sie, "Simon anạ i Yona, i kau kụkěndagẹ̌ben Iạ e?" I Petrus měngkate masusa naunge u Mawu Yesus kawe nakiwal᷊o si sie sarang katěllun sul᷊ene. Tangu i Petrus nẹ̌saụewe simimbang, "Mawu, Mawu e masingkạ u kal᷊awọu kěbị. Mawu e masingkạben iạ e kụkěndag'u Mawu e!" Bọu e Mawu Yesus něhengetang si sie, "Tangkianeko manga domba-Ku.
43021018	Těnga-těngadẹ̌ bawera-Ku ini: Su tempon i kau reng umbaseng, i kau sẹ̌sanu měngkate mạmẹ̌gong kal᷊uwaengu, kụ měngkawe mědẹ̌daral᷊eng balạewe sol᷊ong tampạ sude tuhụewe kapulunu. Arawe kamageng i kau seng maghurang ute, i kau měngogoru l᷊imanu kụ taumata wal᷊ine mamẹ̌gong i kau ringangu mẹ̌bawa si kau sol᷊ong tampạ ikẹ̌kadirinu."
43021019	(Dingangu manga wawera ene Mawu Yesus mělẹ̌lahẹu kereapa i Petrus sarung mate ual᷊ingu pěmamantugẹ̌ Duata e.) Bọu ene Mawu Yesus něhengetang si Petrus, "Tol᷊ẹ e si Siạ!"
43021020	Su tempong i Petrus nẹ̌bihu sol᷊ong l᷊ikude, i sie nakasilo muritẹ̌ ikẹ̌kěndag'u Mawu Yesus. (Seng i sie kụkaiang su rẹ̌duh'u Mawu Yesus kapẹ̌sẹ̌simokol᷊e kụ nakiwal᷊o si Sie, "Mawu, kai i sai sarung mẹ̌bal᷊ụ u Mawu e?")
43021021	Nakasilo si sie, i Petrus nakiwal᷊o su Mawu Yesus, "Mawu, kai kereapa wue i sie ini e?"
43021022	Mawu Yesus e simimbang, "Andene Iạ mapulu tadeạu i sie kạtatanạ biahẹ̌ sarang Iạ marěnta, ene e wal᷊inewe hal᷊ẹ̌ u. Kai i kau e, tol᷊ẹ e si Siạ!"
43021023	Tangu nakekẹ e habarẹ̌ su tal᷊oaran manga murit'u Mawu Yesus, u muritẹ̌ ene e tawe mate. Sěmbal᷊iau Mawu Yesus e tawe nẹ̌bera u muritẹ̌ ene tawe mate, kaiso kai: "Andene Iạ mapulu i sie kạtatanạ biahẹ̌ sarang Iạ marěnta e, ene wal᷊inewe hal᷊ẹ̌ u."
43021024	Muritẹ̌ ene e měsẹ̌sahidi mạanung kěbị hal᷊ẹ̌ ini e. Mal᷊aing i sie seng namohẹ u ene. Dingangu i kitẹ kěbị masingkạ u apan seng nipahumbisarane ene mambeng těngadẹ̌.
43021025	Bẹ̌dangbe lawọ lai hal᷊ẹ̌ bal᷊ine kinoạ u Mawu Yesus. Andene kěbị e mang bohekang e sěmbaụ-sěmbaụ, ute takụ lẹ̌ěnnaěng u maningbelain dunia sěmbaụ e kai tawe kapẹ̌kionangu kal᷊awọu bukẹ̌ kụ sarung bohekang e.
44001001	I Teofilus makěndagẹ̌, Su ral᷊ungu bukẹ̌ku humotong seng takụ nitualagẹ̌ kěbị apang kinoạ dingangu nitěntirong Yesus dokeng i Sie nanětạ u munaran'E,
44001002	sarang ěllo ini i Sie nasapuạ sol᷊ong sorga e. Kal᷊amonan i Sie nasapuạ sol᷊ong sorga e, dingangu kawasang Rohkẹ̌ u Ruata e, i Sie nẹ̌gěllịu manga sasal᷊ěntihọ su manga rarolohange apang kinapile.
44001003	Sarangke i Sie napohong, karěngụeweng ěpạ u pul᷊o su ěllone i Sie masau měngonggọu ral᷊enge mal᷊ahẹ su manga rarolohange u i Sie mamben těngadẹ̌ biahẹ̌. I sire nakasilo si Sie dingangu i Sie nẹ̌bisarang sire mạanụeng kereapa Mawu Ruata e mẹ̌pẹ̌parenta kere sěngkatau Ratu.
44001004	Kụ su tempo ene i Sie nẹ̌komol᷊ẹ̌ dingang i sire, kụ i Sie nẹ̌parenta kere ini si sire, "Abe pěměnsọ bọu Yerusalem. Pěngampal᷊ẹ̌ sene sarang i Amang měngonggọu kěbị apan seng niriandin'E, apan seng Takụ nihabarẹ̌ si kamene su tempo tamai.
44001005	Batụ u i Yohanes e něnahani ringangu akẹ, arawe pira ěllo l᷊ai ramahi e, i kamene sarung sahaniang u Rohkẹ̌ u Ruata e."
44001006	Piạ e manga rarolohange mạkakomol᷊ẹ̌ dingang i Yesus, i sire e nakiwal᷊ọ e si Sie, "Mawu, tempo ini e Mawu mapulu ngae měndarisị kapia Kararatuang u tau Israel?"
44001007	Mawu Yesus simimbang, "I Amang-Ku sẹ̌sane e němoěngu ěllone ringangu tempone. Tawahal᷊uasu i kamene masingkạ u hal᷊ẹ̌ ene, u ene kai hakẹ̌ i Amang.
44001008	Arawe i kamene sarung makahombang kawasa, kamagengu Rohkẹ̌ u Ruata e seng diměnta si kamene. Dingangu i kamene sarung makoạ manga sahidiku su Yerusalem, su kaguwạu Yudea, su Samaria, ringangu sarang pondol᷊u dunia."
44001009	Bọuten Mawu Yesus něhengetang kerene, i Sie nẹ̌těngkasapuạ sol᷊ong sorga e ikẹ̌kasilon sire, kụ piạ e winawa namikung si Sie, hakịu seng ta nikasilong sire.
44001010	Piạ i sire reng kạdal᷊ingarane langị, su tempong i Yesus nẹ̌těngkasapuạ, sěngkělěndịu piạ duang katau pakeange mawira dụdarisị su sěmběkan sire.
44001011	"E i kamene tau Galilea," angkuěng i rẹ̌dua ene, "unụe i kamene měngkate mạhundarisị sene rudal᷊ingara l᷊angị e? Mawu Yesus kụ nikasilong kamene nasapuạ sol᷊ong sorga e kụ kinasilo su těngong kamene e, sarungbe mẹ̌sul᷊e kapia ringangu kakakoạ e kerene, kerẹewe wuhu kinasilong kamene."
44001012	Bọu e manga rarolohang e nẹ̌sul᷊e kapia sol᷊ong Yerusalem bọu Wukid'u Zaitun. Bukide ene, piạ u manga sěngkilo karaune wọu Yerusalem.
44001013	Su Yerusalem tangu i sire nakoạ sol᷊ong bal᷊e tampạ pạnumpangeng i sire, kụ dimangeng sol᷊ong kamarẹ̌ su wowone. Manga rarolohange, i Petrus dingang i Yohanes, i Yakobus dingang i Andreas, Filipus dingang i Tomas, Bartolomeus dingang'i Matius, Yakobus anạ i Alfeus, Simon mẹ̌tatahutěndạ u wanua, dingangi Yudas anạ i Yakobus;
44001014	kěbị e mang sěngkanaung mẹ̌tampung mẹ̌kal᷊iomaneng. I sire mẹ̌kal᷊iomaneng sěngkapẹ̌kal᷊iomaneng dingangu manga wawine pirang katau ringang'i Maria i ninang i Yesus dingangu manga anạ u sěmbaụ i Yesus.
44001015	Piạ su sahěllo, su tempong i sire kạtatampung -- piạ u manga mahasụ duam pul᷊o su kataune nasongo e -- i Petrus dimarisị mẹ̌deạu mẹ̌bisara. Ene i sie nẹ̌berạe,
44001016	"Manga anạ u sěmbaụ! Apang kụ mạbawohẹ su Bukẹ̌ Susi e mambeng mariadi. Nạung su tempo kal᷊amona wọu i Daud, Rohkẹ̌ u Ruata e seng bọu naněbal᷊u kakakoạ i Yudas, těmbonang u taumata apan němpěnamẹ si Yesus ene.
44001017	I Yudasẹ̌ e kai sěngkatau wọu i kitẹ, kụ i sie seng nipile mal᷊aing baugu měmunara ringang i kitẹ." (
44001018	I Yudasẹ̌ ini e seng nakaěbạ ěntana pěndal᷊ěbingange wọu roit'u karakine ral᷊akisẹ̌. I sie nanawo kụ nate ringangu tiange naběse kụ sarang tinaine nasue nasẹ̌bang.
44001019	Kal᷊awọu taumata apang měmpẹ̌tẹ̌tanạ su Yerusalem e masingkạ u hal᷊ẹ̌ ene. Kụ kai ene hakịu su werang sire ěntana ene isẹ̌sěbạ Akeldama, mangal᷊ene 'Ěntanan Daha'.)
44001020	"Batụ u su ral᷊ungu bukẹ̌ u Mazmurẹ̌ e piạ mạbawohẹ kere ini, 'Balạe kere pẹ̌tatanakenge kạtatanạ marěmasẹ̌; kumbahang sarang piạu sěngkatau matanạ su ral᷊unge.' Piạ l᷊ai mạbawohẹ kere ini, 'Balạete pangkate pakirol᷊ose su wal᷊ine.'
44001021	Ual᷊ingu ene, harusẹ̌ piạ sěngkatau tumol᷊e si kitẹ makoạ sahiding Mawu Yesus kụ seng nẹ̌bangung kapia wọu papate. Tau ene harusẹ̌be sěngkatau wọu tal᷊oarang taumata hanesẹ̌ dingangi kitẹ e su tempong i kitẹ tụtol᷊e si Yesus Kristus e walạewe sol᷊ong apa, dokeng i Yohanes nanětạ něnahani sarang tempong Mawu Yesus nasapuạ sol᷊ong sorga wọu tal᷊oarang kitẹ."
44001023	Tangu i sai-sain diměnta sene naněgu ruang katau, si Yusup nisunggahị lai si Barsabas (i sie isẹ̌sěbạ l᷊ai si Yustus), rẹ̌duan Matias.
44001024	Mase i sire nẹ̌kal᷊iomaneng. Angkuěng i sire, "Mawu, i Kau masingkạ u naungu kěbị taumata. I Yudasẹ̌ e kai nal᷊ohosẹ̌ bọu pangkate sěngkatau rarolohang, kutẹu selaing nate. Kụ lahẹko si kami, i sai wọu i rẹ̌dua ini nipilen Mawu ipẹ̌gěllirangu munara e ipěngaweng si Yudas."
44001026	Bọu e areng i rẹ̌dua pinẹ̌dal᷊ahurị e, mase lahurịe kai nihino si Matias. Tangu i sie nihengkẹ nakoạ darolohang tadeạu i sie sěngkapěmunara ringangu manga rarolohang i sire mapul᷊o ěsa.
44002001	Sarạeng nịdating u ěllon Pentakosta e, kal᷊awọu taumata mạngimang e nẹ̌tampung su sěmpalang.
44002002	Sěngkělěndịu piạ tingihẹ̌ kinaringihẹ̌ bọu l᷊angị kere tatiụ u anging maihạ. Bal᷊e pinẹ̌tampungang i sire nahungkaiang e měngkatewe napenẹ u tingihẹ̌ ene.
44002003	Mase i sire nakasilọ e manga lila měngẹ̌ngawẹ putung nẹ̌daraẹ su apan tampạ mase rimorọ su pusig'i sire sěngkatau-sěngkatau.
44002004	I sire kěbị e nipẹ̌karadiahangengu Rohkẹ̌ u Ruata, kụ nanětạ e němpẹ̌bisara su ral᷊ungu haghing bera wal᷊ine. I sire němpẹ̌bisara timuhụewe karadiahangu Rohkẹ̌ e apa hinong iweran sire.
44002005	Su tempo ene lawọ taumatan Yahudi, wọu kal᷊awọu haghing banua su kaguwạu dunia e němpẹ̌tanạ su Yerusalem. I sire kai taumata masasatia su Mawu Ruata.
44002006	Ene kinaringihe tingihẹ̌ ene, mal᷊awọ kahěngang taumata natampung. I sire kěbị e himěkosẹ̌ nakaringihẹ̌ manga rarolohang e němpahumbisara su werang sire sěngkatau-sěngkatau.
44002007	Mạherang dingangu rụdal᷊inaụ, i sire kapẹ̌bisarane, "I sire měbẹ̌bisara ini e kěbị tau Galilea arau ěng?
44002008	Kereapa ngae karariadine hakịu i sire nakawisara su haghing berang banuang kitẹ sěngkatau-sěngkatau e?
44002009	I kitẹ asal᷊e kawe wọu Partia, Media, Elam; bọu Mesopotamia, Yudea, ringangu Kapadokia, wọu Pontus dingangu Asia,
44002010	bọu Prigia ringangu Pampilia, bọu Misirẹ̌ dingangu wahageangu ěntanan Libia rěduhu Kirene; piạbe lai i kitẹ bọu Roma,
44002011	piạ tau Yahudi ringangu piạ l᷊ai taumatang kawanua wal᷊ine kụ seng nasowa agamang Yahudi; piạ l᷊ai riměnta wọu Kreta ringangu Arabẹ̌. I kitẹ kěbị e nakaringihẹ̌ si sire mạhumbisara su werang kitẹ sěngkatau-sěngkatau e, mạanun manga hal᷊ẹ̌ makadal᷊inaụ kẹ̌koateng u Mawu Ruata!"
44002012	Měngkaherang dingangu rụdal᷊inaụ i sire kěbị e kapẹ̌kakiwal᷊one sěmbaụ dingangu wal᷊ine, "Kai a mangal᷊ene ini e?"
44002013	Kai piạ l᷊ai taumata kụ měmpělẹ̌heghesẹ̌. I sire nẹ̌bera, "Ah, i sire ene tumbạewen niwukang!"
44002014	Mase i Petrus dimarisị dingang i sire manga rarolohang bal᷊ine, i sire mapul᷊o ěsa su kataune, bọu e nẹ̌bera su taumata l᷊awọ ene. Dingangu tingihe maihạ i sie nẹ̌bera, "Manga anạ u sěmbaụ, taumatan Yahudi ringangu patikụewen měmpẹ̌tẹ̌tanạ su Yerusalem! Daringihẹ̌ko pakapia, u hal᷊ẹ̌ ini e hinong takụ tualageng si kamene.
44002015	I sire ini e wal᷊inewe wukang, kere su tiněnnang kamene; batụu ini wuhụ e pukul᷊ẹ̌ sio mal᷊ukadẹ̌.
44002016	Kai ini e seng bọu nipaul᷊ị u Mawu Ruata su Nabi i Yo"el:
44002017	Duata e něhengetang, 'Su Ěllong Kiamatẹ̌ e, Iạ sarung maměmbing u Rohkẹ̌-Ku waugu patikụ taumata. Manga anạ i kamene; manga esẹ dingangu wawine e sarung měhabarẹ̌ si kamene apạeweng Takụ ihabarẹ̌ si sire. Apang manga rariọ mangangudạ e sarung makasilo apan Takụ pakịpandai si sire. Manga ghaghurang i kamene e sarung miping ipi sarung Takụ ipaipi si sire.
44002018	Su manga ěllang-Ku -- l᷊ai baẹbe esẹ arau wawine e --, sarung Takụ paměmbingangu Rohkẹ̌-Ku suapạeweng ěllọ e. Ia sire sarung měhabaru apang Takụ ihabarẹ̌ si sire.
44002019	Iạ e sarung mẹ̌koạ apang makạdal᷊inaụ dasị su l᷊angị e, ringangkewelain manga hal᷊ẹ̌ makạdal᷊inaụ tawẹ sihinge bawa su winangunang; sarung piạ daha ringangu putung, singangu, ringangu tipu.
44002020	Matangěllo e sarung marěndung, bul᷊ang sarung mẹ̌těngkahamụ kere raha kal᷊amonan Ěllon Mawu, ěllo masěllahẹ̌ dingangu mawantugẹ̌ ene e ruměnta.
44002021	Su tempo ene, i saing kụ měkẹ̌kui Mawu e sarung ipakasal᷊amatẹ̌.'
44002022	Manga anạ u sěmbaụ taumatang Israel! Pẹ̌daringihẹ̌ko apang takụ iwera ini: Mawu Yesus tau Nazaret ene seng nighěllirang u munarane kahian Duata e baug'i kamene manga anạ u sěmbaụ. Ene mal᷊ahẹ kahěngang su manga apạ e makạl᷊aherang dingangu manga hal᷊ẹ̌ makạdal᷊inaụ tawẹ sihinge kẹ̌koateng u Mawu Ruata e su tal᷊oarang kamene e nilahẹ si Yesus e. Kěbị ene i kamene hala seng masingkạ.
44002023	Natuhụewe su karakin'E hala, Duata e němutusu měnarakang i Yesus si kamene. Kụ piạ e i Sie nisarakang, i kamene kawe němate si Sie, bọu ene napakawalang taumata ral᷊akisẹ̌ e něnguruisẹ̌ si Sie.
44002024	Kaiso Mawu Ruata e napẹ̌biah'i Sie kapia wọu tal᷊oaran taumata nate. I Sie niselohu papate, arawe Ruata e něliwir'i Sie, u tawe ipakawala i Sie měngkate hanesẹ̌ su kawasang papate.
44002025	I Daud bọu měbẹ̌bera mạul᷊ịu i Yesus, 'Iạ e makạsilo Mawu kụ měngkai hanesẹ̌ su těngoku; i Sie rụděndingang si siạ, tadeạu iạ tawe ghuminuẹ̌ u apa-apa.
44002026	Hakịu ene iạ e rụl᷊uasẹ̌, dingangu mohongku e měgẹ̌giọen daralo, ringangu ghẹ̌siku e tạ konsange sarung měngẹ̌ngampal᷊ẹ̌ su ral᷊ungu lěbing.
44002027	Batụ u i Kau e tawe mapakawalan himukudẹ̌ku e su ral᷊ungu runiang taumata nate. I Kau e tawe mapakawalan ěllang'U satia e masilakạ dingang u mawinasa.
44002028	I Kau e seng naněbọu ral᷊eng si siạ e makakawunạ u pẹ̌bawiahẹ̌ tutune. Dal᷊uasẹ̌ku e mambeng mạhěmpal᷊iu ual᷊ingu i Kau e mang ene ringangku e.'
44002029	Manga anạ u sěmbaụ, gělirengkon loahe iạ tadeạu reng mẹ̌běke pakal᷊ahẹ mạanụeng Daud, i upung gaghurang i kitẹ e. I sie seng nate kụ selaing nilěbing; kụ lẹ̌bing e wẹ̌dangbe lai ene sutal᷊oarang kitẹ sarang orasẹ̌ ini e.
44002030	Mawu Ruata e seng nẹ̌kědo si Daud piạ salune, u sěngkatau wọu hěntone sarung ihengkẹ u Mawu Ruata makoạ datu. Ual᷊ingu i Daud e masingkạ u kědo ene ringangu i sie lai sěngkatau nabi,
44002031	i sie mal᷊aing masingkạ u apang kẹ̌koateng u Ruata. Kụ i sie seng bọu naněbal᷊u Ratu Měnanal᷊amatẹ̌ kụ seng nikẹ̌don Duata e, sarung mẹ̌biahẹ̌ kapia wọu kapapohonge. I Daud nẹ̌bera, 'I Sie tawe niwala kạtatanạ su ral᷊ungu tampạ u taumata nate; badang'E tawe mahenẹ dingangu tawe masue.'
44002032	I Yesus ini e niapẹ̌biahẹ̌ kapia wọu kapapohonge ual᷊ingu Ruata. I kami kěbị seng nakasahidi hala ene.
44002033	I Sie niapakaiang su kakaianenge marangẹ dingangu nionggotangu Ruata kawasa měnarimạ u Rohkẹ̌ u Ruata kụ seng nirianding Amang. Dingangu orasẹ̌ ini e rẹ̌daringihang dingangu pẹ̌pandaěng i kamene e ute kai Rohkẹ̌ ene kụ niwěmbing si kami.
44002034	I Daud sẹ̌sane tawe nahengkẹ sol᷊ong sorga, kai i Daud e nẹ̌bera u, 'Mawu e nẹ̌bera su Mawuku:
44002035	Kaiangko su koaneng-Ku, sarang Iạ mapakariadin sekẹ i Kamene e měmpẹ̌suba si Kamene!'
44002036	Kai ual᷊ingu ene hakịu patikụ taumatan Israelẹ̌ e hinong masingkạ kahěnga-hěngang u kai i Yesus nikuruis'i kamene, Mawu Yesus ene e mal᷊aing seng nirianding Duata makoạ Mawu ringangu Ratu Mananal᷊amatẹ̌!"
44002037	Ene apan taumata nakaringihẹ̌ hal᷊ẹ̌ ene, naung i sire e měngkate ghụgěnggang. Mase i sire němpẹ̌kiwal᷊o si Petrus dingangkewelain manga rarolohang bal᷊ine, "Manga anạ u sěmbaụ, kai mẹ̌kapurạ e tangu i kami?"
44002038	I Petrus simimbang, "Pěmpẹ̌tobate wọu manga rosang kamene. Kụ sěngkatau-sěngkatau e pakisahaniko su areng i Yesus Kristus, tadeạu rosang kamene e ampungang. Kụ i kamene e sarung makatarimạ u laonggọ u Rohkẹ̌ u Ruata e wọu anun Duata.
44002039	U apan nikědon Duata e kai waug'i kamene ringangu waugu pal᷊ahiteng kamene orelai waugu apan taumata kụ su tampạ mararau -- kụ kěbịewe apang nikuiangu Mawu Ruatang kitẹ e mědeạu mahunděnta su anun'E."
44002040	Kerene lai i Petrus něnualagẹ̌ si sire. Tangu ringangkewe lawọ l᷊ai wawerane wal᷊ine, i sie mạngansang si sire, tadeạu i sire mẹ̌těngkapěllọu watangeng i sire bọu l᷊imang umatẹ̌ makal᷊ubengkọ ini e kụ sarung ihukung u Mawu Ruata.
44002041	Mal᷊awọ taumata nangimang ual᷊ingu apan niwerang Petrus, kụ i sire nisahani. Tangu kakěpal᷊u taumata mạngimang e su ěllo ene saụewe lai natamba těllu hiwu su katuane.
44002042	Dingangu mạngiaking kahěngang i sire měngkai mạngěndung bọu manga rarolohang e ringangu měngkai hanesẹ̌ mětẹ̌tampung-sěngkapẹ̌tampung. I sire mạhungkaěng-sěngkakaěng dingangu mẹ̌kal᷊iomaneng-sěngkapẹ̌kal᷊iomaneng.
44002043	Mal᷊awọ kahěngang kal᷊aherang kinoạ u manga rarolohang e hakịu patikụ taumata e rụdal᷊inaụ dingangu mạtakụ.
44002044	Taumata mạngimang e kěbị-kěbị hanesẹ̌ mětẹ̌těngkasěmbaụ kụ apạeweng tẹ̌taghuaneng i sire e pẹ̌paketang sěngkapẹ̌pakẹ.
44002045	I sire měbẹ̌bal᷊ụ, manga apal᷊iwụ dingangu manga rarotong i sire, mase roitẹ̌ ipahiạ tuhụewe su pandungang u sěmbaụ-sěmbaụ.
44002046	Apang kal᷊aěllo i sire měngkate hanesẹ̌ mětẹ̌tampung su Wal᷊em Mawu, ringangu kụkaěng sěngkakaěng dingangu maral᷊uasẹ̌ orelai kasasanạu naung su manga wal᷊en sire.
44002047	I sire hanesẹ̌ měmpẹ̌dẹ̌dalo Mawu Ruata ringangu makạl᷊uasẹ̌ naungu patikụ taumata. Apang kal᷊aěllo e kal᷊awọu taumata mạngimang e hanesẹ̌ mạhuntinamba ual᷊ingu Mawu e seng něnarakang u taumata apang makạhombang kasasal᷊amatẹ̌ e si sire.
44003001	Piạ su sahěllo i Petrus dẹ̌duan Yohanes nakoạ sol᷊ong Bal᷊em Mawu pukul᷊ẹ̌ tatěllu wawěllo, su tempọen pẹ̌daroa.
44003002	Ene sene su tukadẹ̌ gẹ̌gerẹ isěsẹ̌bạ, "Tukadẹ̌ Mal᷊ěnggihẹ̌", piạ tau esẹ sěngkatau sakị e peosẹ̌ deng bọu kararariadine. Ěllo-ěllo i sie tẹ̌tondaěng sene makịtatal᷊ěntụ si sai-sain sumuẹ̌ sol᷊ong Bal᷊em Mawu.
44003003	Piạ e tau ene nakasilo si Petrus dẹ̌duan Yohanes kạpahunsuẹ̌ e sol᷊ong Bal᷊em Mawu, i sie mědẹ̌dorong apa-apa si rẹ̌dua.
44003004	Tangu i rẹ̌dua měngkate měmẹ̌manda mataedẹ̌ si sie, kụ bọu e i Petrus nẹ̌bera, "Kakěllako si kandua!"
44003005	Mase tau ene měngkate kạpandane si rẹ̌dua kạpěngěngantibe měnsangbe sarung makaěbạ manga apa wọu i rẹ̌dua.
44003006	Arawe i Petrus nẹ̌bera si sie, "Iạ e tawẹ doitẹ̌ku sarang kadodọ. Kai apạeweng piạku e, ute takụ ionggọ si kau: Su ral᷊ungu kawasang Yesus Kristus tau Nazaret e, dal᷊engke!"
44003007	Mase i Petrus e něngumbelẹ e lima koaneng u tau peosẹ̌ e ringangu napẹ̌bangung i sie. Tangu laedẹ̌ dingangu kal᷊entọ u tau ene natoghase.
44003008	Kụ i sie měngkatewe liminsọ dimarisị, kụ nanětạ e rimal᷊eng tamai ramahi. Bọu ene i sie simuẹ̌ e sol᷊ong dal᷊ungu Wal᷊em Mawu, sěngkasuẹ̌ dingangi Petrus dẹ̌duan Yohanes, kạdal᷊enge apidu kạl᷊insọ e, kapẹ̌dẹ̌dalone Ruata.
44003009	Patikụ taumata e nakasilo si sie kạdal᷊enge ringangu kapẹ̌dẹ̌dalone Ruata.
44003010	Mase i sire nakaěnnạ e u i sie kai nạung mẹ̌darorong tiasa kụkaiang su, "Tukadẹ̌ Maholẹ" su Wal᷊em Mawu. I sire měngkate apa něngkạherang dingangu rimal᷊inaụ nakasilo apa nariadi si sie.
44003011	Tau ene měngkate timol᷊e si Petrus dẹ̌duan Yohanes. Kụ piạ e i sire těllu nahumpạeng gandaria isěsẹ̌ba, "Gandariang Salomo", kěbị taumata e narěntạ e němpẹ̌komol᷊ẹ̌ su anun sire ual᷊ingu měngkai rụdal᷊inaụ.
44003012	Sarạeng i Petrus nakasilo si sire, angkuěnge si sire: "Ei tau Israel, unụe i kamene něngkaherang u hal᷊ẹ̌ ini? Unụe wue i kamene měngkate hanesẹ̌ měmẹ̌manda si kami? Apa su ěnnang kamene tau ini e nakaral᷊eng ual᷊ingu piạ kawasa si kami arau kawe ual᷊ingu i kami matuhụ su Mawu Ruata?
44003013	Duatan Abraham, Ishak, Yakub, Duatang i upung i kitẹ, Duata ene seng napakawantugu ěllang'E i Yesus. Kụ seng i Yesus ene e nisarakang i kamene su měngangawasane, bọu ene nirokateng i kamene su těngon Pilatus su piạ i Pilatus mapulu měměllọ i Sie.
44003014	I Sie e kai susi ringangu mapia, arawe i kamene kawe rumokạ si Sie, ringangu měnahowong tadeạu i Pilatus apěmẹ̌měllọu sěngkatau tahapate waug'i kamene.
44003015	I kamene němpamate si Sie, sumbal᷊iau mang i Sie nạung simbul᷊u pẹ̌bawiahẹ̌ baugu patikụ taumata. Kụ Ruata e seng napẹ̌biah'i Sie kapia wọu papate. I kami e seng nẹ̌sahiding hal᷊ẹ̌ ene.
44003016	Manga anạ u sěmbaụ seng nakasilo ringangu nakasahidi apa nariadi su tau peosẹ̌ ini. I sie seng natoghasẹ̌ dingangu nahuweka kapia ual᷊ingu i sie mạngimang Mawu Yesus dingangu kawasan'E. Ual᷊ingu nangimang su Mawu Yesus e tangu tau ini e seng saụ naul᷊e kapia su těngon manga anạ u sěmbaụ patikụ.
44003017	Manga anạ u sěmbaụ! Kai ini e iạ masingkạ u apang nikoạ i kamene ringangu manga těmbonang i kamene su Mawu Yesus, ene nikoạ i kamene e ual᷊ingu i kamene wěga wue měnsang apa kẹ̌koateng i kamene.
44003018	Kụ ual᷊ingu ene ute nariadị e lai apan seng nihabaru Ruata su tempo nal᷊iu limiun patikụ nabin'E, u Ratu Mananal᷊amatẹ̌ kụ seng nikědọ e harusẹ̌ mẹ̌tatahang u sunsara.
44003019	Ual᷊ingu ene, manga anạ u sěmbaụ, pěmpẹ̌tobate wọu patikụ dosang kamene kụ pěmpẹ̌bal᷊ị e sol᷊ong anun Mawu Ruata, tadeạu i Sie měndẹ̌dasẹ̌ kal᷊awọu rosanu.
44003020	Mawu e sarung duměnta su anunu kụ i kamene sarung makahombang katatal᷊ěmbuhung pẹ̌bawiahu marohkẹ̌ e. Kụ Mawu e sarung dumoloh'i Yesus duměnta su anung kamene batụu i Sie kai seng nitilakeh'u Ruata makoạ Datu Mananal᷊amatẹ̌ si kamene.
44003021	I Sie harusẹ̌ matanạ su sorga sarang Duata e mapakariadin patikụ e wuhu kerẹewe seng nipěhengetang u Mawu Ruata su manga nabi su tempo nal᷊iu.
44003022	I Musa e nạung bọu nẹ̌bera, 'Mawu Ruatang kamene e sarung měndolohu sěngkatau nabi wọu tal᷊oarang kawanuanu hala e, kerẹewe i Sie rimoloh'u iạ. I kamene harusẹ̌ dumaringihẹ̌ patikụ apan niwerang nabi e si kamene.
44003023	I sain tawe měndaresọ bawerang nabi e, i sie sarung ipakaghaẹ̌ bọu kawanuan Duata e kụ ipakawinasa.'
44003024	Manga nabi nạung bọu něhabaru hengetang u Mawu e nanětạ bọu Nabi i Samuel dingangu manga nabi wal᷊ine kụ diměnta samuri e, kěbị e mělẹ̌habaru tempo orasẹ̌ ini.
44003025	Manga rianding Duata kụ manga nabi e kai waugu manga anạ u sěmbaụ. Su ral᷊ungu pẹ̌dariandi kụ nikoạ u Ruata ringangu manga i upung i kamene e, Duata něhengetang si Abraham kere ini, 'Bọu hitenu e Iạ sarung měngal᷊amatẹ̌ kěbị bansa su dunia.' Pẹ̌dariandi ene mal᷊aing baug'i kamene.
44003026	Hakịu ene Mawu Ruata e němile Ěllang'E, bọu ene rimoloh'i Sie apạděnta sol᷊ong anun kamene kal᷊imona, tadeạu i Sie měngal᷊amatẹ̌ si kamene. Kakakoạ u i Sie měngal᷊amatẹ̌ e ute tadeạu i kamene kai mẹ̌tobatẹ̌ bọu kararal᷊akị u pẹ̌bawiah'i kamene."
44004001	Kutẹu i Petrus dẹ̌duan Yohanes bẹ̌dang měbẹ̌bisara ringangu manga taumata ene, manga imang těmbonang e dingangu pangatasengu měndariagạ Bal᷊em Mawu ringangkewe manga tau Saduki nahunděnta su anun Petrus dẹ̌duan Yohanes.
44004002	I sire limangehẹ̌ batụu i Petrus dingangi Yohanes nẹ̌bera su apan taumata u i Yesus seng nẹ̌biahẹ̌ kapia wọu papaten'E. Kụ ene mělẹ̌lahẹ u taumata nate e sarung mẹ̌biahẹ̌ kapia.
44004003	Tangu i sire něnamẹ darolohang darua ene kụ niapasuẹ̌ su ral᷊ungu tahungkụ. Kụ ual᷊ingu kai seng hěbi, tangu i Petrus dẹ̌duan Yohanes nitahangeng sene sarang sěngkariọěllone.
44004004	Arawe i sai sain seng nakaringihẹ̌ těntiron manga rarolohang ene, lawọ němpangimang. Tangu kakẹ̌pal᷊u taumata mạngimang e mang kạtambane sarang mạngal᷊ạ manga l᷊ima hiwu su kataune.
44004005	Sěngkariọěllone masasingkạ u Měnggaghuta Agama, kal᷊awọu těmbonang u tau Yahudi ringangu manga mananěntirong agama e němpẹ̌komol᷊ẹ̌ su Yerusalem.
44004006	I sire němpẹ̌sombang u Imang Mawantugẹ̌ i Hanas, dingangu i Kayafas, i Yohanes, i Aleksander, dingangu kěbị apan narekeng gal᷊ipohong manga imang mawantugẹ̌.
44004007	I Petrus dẹ̌duan Yohanes niapẹ̌těngon sire, mase nipakiwal᷊oěng i sire, "Kai kereapa ral᷊enge hakịu i kamene nakaul᷊e peos'u tau ene? Kai ual᷊ingu katoghasu apa arau kawasan sai? Kụ i kamene e nẹ̌koạ ene?"
44004008	I Petrus, kụ nipẹ̌kawasaěng'u Rohkẹ̌ u Ruata e, simimbang, "Manga mawu těmbonangu kawanua ringangu manga mawu měmamunarang pěnggaghutaěng!
44004009	I kami e ghẹ̌gutaěng su ěllo ini e ual᷊ingu nẹ̌koạ mapia, nẹ̌tul᷊ungu sěngkatau peosẹ̌ dingangu manga mawu e mědẹ̌deạ u mapulu masingkạ u měnsang kai kerea kakakoạ u tau ene sarang i sie napia.
44004010	Ho, manga mawu sěngapang kakẹ̌pal᷊e harusẹ̌be masingkạ, mase lai kěbị tau Israel mal᷊aing harusẹ̌ masingkạ u tau ini e rụdarisị orasẹ̌ ini, wadange seng mahuweka su těngon manga mawu ual᷊ingu katatoghasẹ̌ dingangu kawasa wọu i Yesus Kristus tau Nazaret ene. Manga mawu e seng něnguruis'i Yesus e, kai arawe Mawu Ruata e seng napẹ̌biah'i Sie kapia.
44004011	Seng Mawu Yesus ini e tẹ̌timonang u ayetẹ̌ su ral᷊ungu Winohẹ Susi, 'Batu kụ tawe nipakẹ i kamene manga mẹ̌kakoạ bal᷊e, kai nạung nakoạ batu pinẹ̌bukuang.'
44004012	Kětạbeng su ral᷊ung i Yesus sěmatang, taumata e ipakasal᷊amatẹ̌ e. Batụ u su kaguwạu dunia su tal᷊oarang taumata e tawẹu sarang sěngkatau wal᷊ine makahombang kawasang Duata mapakasal᷊amat'i kitẹ."
44004013	Manga měnggaghuta e rụdal᷊inaụ u makasilo si Petrus dẹ̌duan Yohanes e tawẹ goẹ̌ e, kutẹu kawe lai i sire masingkạ u i rẹ̌dua e kai taumata tawẹ sikol᷊ane. Tangu i sire nakaěnnạ e u rarolohang darua ene ute kai nạung dingangu Mawu Yesus.
44004014	Arawe i sire tawe makawerang apa-apa, batụu tau seng napia e seng ene rụdarisị su těngon sire ringangi Petrus dẹ̌duan Yohanes.
44004015	Tangu i sire nangoro manga rarolohang darua e niapasẹ̌bang bọu huangu pěnggaghutaěng e, kụ i sire němpẹ̌kakereapa.
44004016	I sire nẹ̌bera u, "Kai pẹ̌kapuraneng i kitẹ, i sire ini e? Patikụ taumata apang měmpẹ̌tẹ̌tanạ su Yerusalem sembeng masingkạ u karal᷊inaụ tạ sihinge ini e kai nịkakoạ i rẹ̌dua. I kitẹ e tawe makapẹ̌děndilu ene.
44004017	Kai tadeạu hal᷊ẹ̌ ini e kumbahangbe sauneng mawombeng su taumata l᷊awọ e, ute i kitẹ mạpiangbe mẹ̌sěding piạ kindorẹ e si rẹ̌dua, u kumbahang i rẹ̌dua mẹ̌koạ bisara si sai-sai su arengi Yesus."
44004018	Tangu i sire saụ nẹ̌kui si rẹ̌dua nipasuẹ̌ nipaul᷊ikang u kumbahang-kumbahang i rẹ̌dua makakasěbạ areng i Yesus, arau maněntiro ringangu areng i Yesus.
44004019	Kai i Petrus dẹ̌duang Yohanes simimbang, "Lẹ̌ěnnaiko hala apang kụ kahěngang su těngon Duata: tumuhụ parentang manga mawu arau tumuhụ parentan Duata.
44004020	U i kami e tawe wotonge měngirul᷊e mẹ̌bisarang apa seng nikasilo ringangu nikaringih'i kami hala e."
44004021	Manga měnggaghuta e tawe makareạ dal᷊engu makapěmahang si Petrus dẹ̌duan Yohanes. Ene i sire saunengke němpangindorẹ si rẹ̌dua, mase irẹ̌dua e nipěllọ sěngkapěllọ batụu kěbị taumata e mang měmpẹ̌dẹ̌dalo Mawu ual᷊ingu hal᷊ẹ̌ nariadi ene.
44004022	Kutẹu tau nạung napia kụ nakaral᷊inaụ e kai seng piạ kal᷊imang pul᷊one su taunge umure.
44004023	Sarạeng i Petrus dẹ̌duan Yohanes nipěllọ, ute němpẹ̌sul᷊ẹ e sol᷊ong anun manga ringang i rẹ̌dua e kụ nẹ̌běkeng kěbị apang nịbawerang manga imang gagherẹ, dingangu manga těmbonang u tau Yahudi ene si sire.
44004024	Sarạeng manga ringang i rẹ̌dua e nakaringihẹ̌ hal᷊ẹ̌ ene, ute i sire nẹ̌kal᷊iomanengke sěngkapẹ̌kal᷊iomaneng su Mawu Ruata. Ungkuěng i sire, "Mawu, seng i Kau e něndiadi langị dingangu dunia e ringangu l᷊audẹ̌ ore lai kěbị dal᷊ohone.
44004025	Kụ dingangu Rohkẹ̌ u Ruata e, i Kau wọu mělẹ̌hengetang, nẹ̌pakẹ u mohong i upung i kami, i Daud ěllang e; ungkuěngu, 'Kawe unụe taumata we wěgang Mawu e němpẹ̌bawal᷊uang; kawe unụe kal᷊awọu wansa mědẹ̌dal᷊ahingid'u karaki tawẹ gunane?
44004026	Manga ratun dunia e měmpẹ̌dẹ̌dariahi měsekẹ, dingangu manga těmbonang e sěngkanaung dumokạ Mawu ringangu Ratu Měnanal᷊amatẹ̌ e.'
44004027	Batụ u mambeng těngadẹ̌ i Herodes dẹ̌duan Pontius Pilatus seng bọu němpẹ̌tampung dingangu manga tau kapirẹ̌ e ringangu kal᷊awọu tau Israel apan su soa ini. I sire měmpẹ̌kẹ̌komol᷊ẹ̌ mědeạu rumokạ si Yesus ěllang'U susi ene, kụ seng nilanisangu nakoạ Datu Měnanal᷊amatẹ̌.
44004028	I sire mětẹ̌těngkasěmbaụ mědeạu mẹ̌koạ patikụ e, apạeweng seng tinantunu e kal᷊imona, u ene e kai sarung mariadi. Dingangu i Kau něnantu ene su kawasa ringangu kapulun'U hala e.
44004029	Tangu ini Mawu! Kakěllaiko kereapa i sire mạngindorẹ si kami. Kụ onggotengkon kawawahani si kami manga ěllang'U ini e, tadeạu makapěhabaru hengetangu e tawẹ goẹ̌ e.
44004030	Tul᷊ungko, tadeạu apạeweng masakị e rembeng ipakaul᷊e dingangkeweng apang makạdal᷊inaụ tạ sihinge e deng mariadi ual᷊ingu kawasa ringangu katatoghasẹ̌ bọu areng i Yesus, Ěllang'U susi ene."
44004031	Ene i sire nasuẹeng kal᷊iomanenge, tampạ pinẹ̌tampungang ene e kimiọe. Ene kěbị e nikanoakeng u Rohkẹ̌ u Ruata; kụ nanětạ e nawahani nahumbisarang hengetangu Mawu.
44004032	Patikụ taumata mạngimang e měbẹ̌biahẹ̌ sěngkanaung dingangu sěndal᷊engu tiněnna. Tawẹu sarang sěngkatau wọ'i sire mạngiral᷊ingu apang tẹ̌taghuanenge, ute ene kawe rarotonge hala. Kai patikụ sabarang kụ apang piạ si sire e, ute ene kai pakẹ i sire pẹ̌tambaěng.
44004033	Dingangu kawasa masěllahẹ̌, manga rarolohang e měsẹ̌sahidi Mawu Yesus seng nẹ̌biahẹ̌ kapia. Tangu Mawu Ruata e měngkai mapẹ̌dal᷊embong al᷊amate si sire.
44004034	Kụ tawẹu sarang sěngkatau wọ'i sire e kakawusang u apa. Batụ u i sire apạeweng piạ ěntanane arau wal᷊ene e, měbẹ̌bal᷊ụ u ěntana arau wal᷊en sire e, bọu ene roite wawaěng i sire,
44004035	kụ isarakang i sire su manga rarolohang e. Kụ bọu ene roite iwẹ̌bal᷊awuhewe su sěngkatau-sěngkatau tuhụewe pandungangu wiahe.
44004036	Kerene lai i Yusup, i sie mal᷊aing měbẹ̌bal᷊ụ u ěntanane mase roite wawaěng e kụ ighěllịe su manga rarolohang. I Yusup e kai sěngkatau hiten Lewi kụ piněhanạ su tahanusang Siprus; manga rarolohange kai mạnunggahị i sie lai si Barnabas (itungkang mangal᷊ene, i Makạhiborẹ̌).
44005001	Tangu piạ sěngkatau esẹ arenge i Ananias. I sie ringangu kawinge arenge i Safira, nẹ̌bal᷊ụ u winal᷊aeng sěngkamonaěng bọu rarotong i rẹ̌dua.
44005002	Doitu wọu nahumbal᷊ụ e sěnggạ e nitaghuaneng i rẹ̌dua, arawe sěnggạete wue nịtatonda su anun manga rarolohang. I sie nẹ̌koạ kerene ual᷊ingu pinẹ̌gaghighilang i rẹ̌dua sěngkawingang.
44005003	Tangu i Petrus e nẹ̌berạ e si sie, "Ananias, unụe i kau napakawalan setang nẹ̌kawasa ral᷊ungu naungu napẹ̌konting kau su Rohkẹ̌ u Ruata e kụ němuni arěgang binal᷊aeng e sěnggạ?
44005004	Ěntana ene tangu i kau taghuange mangawe tawe niwal᷊ụ. Kutẹu sarang ěntana ene seng nawal᷊ụ kai roite wědang i kau mananaghuange. Kai unụe piạ kapulunu nẹ̌koạ kerene? Kai wal᷊inewe taumata kẹ̌kontiangu e, kaiso kawe Mawu!"
44005005	Sarang i Ananias nakaringihẹ̌ bawera ene tangu i sie měngkatewe nawatang apidu naminsul᷊u singongone. Kụ kěbị apạewen nakaringihẹ̌ kakakoạ e mangkewen něngkatakụ.
44005006	Tangu manga laumbaseng nahunděnta kụ němpamikung badang i Ananias mase nịsasẹ̌bang kụ lěbingang i sire.
44005007	Mangawe těllung kaorasẹ̌ nal᷊iung ene, kawinge nasuẹ̌. I sie wěga wue apa wuhu nariadi.
44005008	I Petrus e nẹ̌bera si sie, "Kěnangko paul᷊i si siạ: binal᷊aeng niwal᷊ụ i rua sěngkawingang e, kere ini kal᷊awọu arěgane?" "Kahěngang, ene arěgane," angkuěngu kawing i Ananias.
44005009	Mase i Petrus nẹ̌bera si sie, "Unụe i rua sěngkawingange němpẹ̌gaghighilẹ̌ manal᷊ukạ Rohkẹ̌ u Mawu e? Daringihẹ̌ko! I sire apang bọu němpẹ̌lěbingu kawingu e seng něngkawal᷊ị. I sire mal᷊aing sarung měhengkẹ i kau sarang l᷊ikude."
44005010	Orasẹ̌ ene lai kawingi Ananiasẹ̌ e naěnsạ dingangu nate su těngon Petrus. Kụ piạ e manga laumbaseng e nasuẹ̌, ute i sire e nakahombangke si sie seng nate. Kụ bọu ene i sire nělintụeng bal᷊unangu wadang e sarang likude kụ nilěbing su sěndihangu kawinge.
44005011	Tangu kěbị apan taumata mạngimang e dingangu l᷊ai taumata wal᷊ine e apan nakaringihẹ̌ hombang ene, něngkatakụ.
44005012	Kahian pẹ̌tatangkiangu manga rarolohang e měngkai lawọ tanda makạl᷊aherang dingangu mangạ e hal᷊ẹ̌ makạdal᷊inaụ tạ sihinge mạdiadi sutal᷊oarang taumata l᷊awọ e. Kụ i sire kěbị taumata mạngimang e měngkai sěngkanaung němpẹ̌tampung su Gandaria'n Salomo su ral᷊ungu Wal᷊em Mawu.
44005013	Dingangu taumatan l᷊ikude tawẹu wahani ruměnta mẹ̌tampung dingangi sire. Kai taumata mạngimang e měngkai lẹ̌adateng u kawanua.
44005014	Kụ kakạděngụe kapạhuntinambane kal᷊awọu taumata mạngimang su Mawu e -- baewe esẹ arau baewe lai wawine.
44005015	Něngalembọ e kakakoạ e seng kerene, hakịu masasakị e ipẹ̌pěllọ su manga ral᷊okaěng arau těpihẹ̌, su wěntan dal᷊eng, tadeạu i sire manịeng kětạeng kěngkaung Petrus, kai rembeng kahinoěnge kereu i Petrus sumahe sene.
44005016	Taumata e měngkate měgẹ̌giuma mạhunděnta wọu kal᷊awọu soa mạngělikụ Yerusalem. I sire měmpẹ̌bẹ̌bawa apang masasakị dingangu apang bẹ̌bantiangu rohkẹ̌ dal᷊akisẹ̌ e kụ i sire mạsue měngkạul᷊e.
44005017	Pěngěnsueěnge imang mawantugẹ̌ e ringangu kěbị manga wihinge wọu komol᷊angu tau Saduki e nanětạ e nẹ̌kakanoạ, ual᷊ingu sasingking.
44005018	Manga rarolohang e nisamẹ kụ bọu e nitahungkụ su wal᷊eng tahungkụ u wanua.
44005019	Arawe nahěbi e, piạ sěngkatau malaekatẹ̌ e nanope manga tukadu tahungkụ, kụ napasěbangu manga rarolohang ene e sol᷊ong l᷊ikude. Malạekatẹ̌ e nẹ̌bera su manga rarolohang e,
44005020	"Dakọe pahundarisị su Wal᷊em Mawu ringangu pěhabarẹ̌ su apan taumata hal᷊ẹ̌u pẹ̌bawiahẹ̌ buhu ini e."
44005021	Tangu manga rarolohang e mal᷊aing timuhụ tatanatang malạekatẹ̌ e. Deng mal᷊uka-l᷊ukadẹ̌ i sire něngkakoạ sol᷊ong Bal᷊em Mawu e, kụ nanětạ e naněntiro sene. Ene nạung imang mawantugẹ̌ e ringangu manga murite narěntạ e, kụ něndal᷊engkeng hal᷊ẹ̌ u pẹ̌gaghuta e ringangu manga těmbonangu tau Yahudi. Bọu ene i sire něndolohu taumata apạněbang u manga rarolohang bọu ral᷊ungu tahungkụ apětẹ̌těngon sire.
44005022	Kai piạ i sire nirolohẹ̌ ene e nahumpạ e su tahungkụ, i sire tawe nakaěbạ manga rarolohang ene e sene. Kụ i sire němpẹ̌bal᷊ị, bọu e nělaporu hal᷊ẹ̌ ene su měnggaghuta e.
44005023	"Su tempong i kami nasongo su tahungkụ e," ungkuěng i sire su měnggaghuta e, "kinaẹ̌bakeng i kami e sěngkakakěllane tukad'u tahungkụ e mạpapal᷊e mapia-pia, dingangu apạ eweng měndariagạ e, měmpělẹ̌lukadẹ̌ su tukadẹ̌. Ene tukadẹ̌ e nitopẹeng kami e, i kami tawe nakasilo taumata sarang kạdiongeng sěngkatau su ral᷊unge."
44005024	Su tempọeng těmbonangu l᷊ukadu Wal᷊em Mawu ringangu manga imang těmbonange, nakaringihe habarẹ̌ ene tangu, i sire měngkatewe nẹ̌bingọ u manga rarolohang ene ringangu něngkatakụ u měnsang kai apạ e mariadi.
44005025	Bọu ene narěntạ e sěngkatau esẹ nakawawa habarẹ̌ ini, "Daringihẹ̌ko! I sire apang nitahungkụ i kamene apang manga mawu e orasẹ̌ ini e seng kapẹ̌něntirone taumata l᷊awọ su ral᷊ungu Wal᷊em Mawu!"
44005026	Tangu, těmbonangu měndal᷊ukadẹ̌ Bal᷊em Mawu e ringangu mangạewe lukade tamai něngal᷊ạ si sire manga rarolohange kapia. Kai i sire tawe něngal᷊ạ u wuntal᷊ẹ̌, batụu i sire kai mạtakụ u taumata l᷊awọ; mạdiring taumata l᷊awọ e měmpěngěntung u watu si sire.
44005027	Ene manga rarolohange niapasuẹ̌ nẹ̌těngong manga měnggaghaghuta e. Bọu e imang mawantugẹ̌ e něnanẹ̌sui si sire.
44005028	I sie nẹ̌bera, "I kami e seng nẹ̌sěding i kamene kereng kasẹ̌gade, tadeạu kumbahang bue maněntiro mẹ̌běkeng tau ene. Kaiso kakěllạ e apa nikoạ i kamene! I kamene něnawuhu těntirong kamene e napěpidẹ̌ su kaguwạu Yerusalem, kutẹu i kamene saunengke lai nanoke u kai i kami nakakoạ aị u Tau ene nate."
44005029	I Petrus dingangu manga rarolohange wal᷊ine e simimbang, "I kami e hinong tumuhụ Duata wal᷊inewe kawe tumuhụ taumata.
44005030	Mawu Yesus kụ nighantong i kamene e seng niapẹ̌biahẹ̌ kapia wọu kapapohonge kahian Duatang i upung i kitẹ e.
44005031	Dingangu Mawu Ruata e sen něngonggọ si Sie kal᷊aianeng dingangu kawasa marangẹ kere Pangahạe ringangu Měnanal᷊amatẹ̌ e, tadeạu tau Israel gěllirang'u l᷊oahe mědeạu mětobatẹ̌ bọu kal᷊awọu rosan'e ringangu makahombang kal᷊aampung.
44005032	I kami e kai mẹ̌sasahidin patikụ ene e -- kerẹewe i kami e ringangu l᷊ai Rohkẹ̌ u Ruata e kụ seng nionggọ su taumata apan tụtuhụ parentan'E."
44005033	Ene manga Měnggaghuta Agama nakaringihe ene, i sire měngkate apa limangehẹ̌, kụ i sire sěngkanaung měmate manga rarolohang ene.
44005034	Kaiso wọu tal᷊oarang měnggaghuta ene piạ sěngkatau Farisi isěsẹ̌ba si Gamaliel. I sie mananěntiro agama limembon lẹ̌adateng u kěbị taumata. Ene i sie rimarisị e kụ nangorọ e taumata nakisěbang u manga rarolohang e kadodọ tempo.
44005035	Bọu e i sie nẹ̌berạ e su manga Měnggaghuta Agama e, "Manga anạ u sěmbaụ tau Israel! Pěmpẹ̌tiněnnako pakapia-pia waugu apang sarung koateng i kamene si sire ini.
44005036	Batụ u nạung piạ u wọu liměto i Teudas, mạnodẹu uade i sie kai taumata masěllahẹ̌ hakịu kai manga ěpạ u hasụ su kataune taumata e tụtol᷊e si sie. Kutẹu i sie kai nipate ringangu patikụ bihinge němpẹ̌sal᷊iawuhẹ̌, kụ seng tawẹ kakanoạ e.
44005037	Tuhụe su tempong pẹ̌dararol᷊ẹ̌ ene, siměpụ ko l᷊ai i Yudas tau Galilea e. Ual᷊ingu wawitauge, mal᷊aing lawọ taumata němpẹ̌tol᷊e si sie. Kaiso i sie mal᷊aing kinapate, ringangu kěbịewe apan tumatol᷊ene nasue nasal᷊iawuhẹ̌.
44005038	Kụ ini e wue ute ual᷊ingu hombang ini, těguku tangu: abe kapurai i sire ini, balạe kere i sire. U kereu těntiro ringangu kakanoạ i sire ini e kawe wọu taumata, tangu těntiro ringangu kakanoạ ene e sarungbe mapaghohẹ̌.
44005039	Kai kereu ene rarěntane kai wọu anun Duata e, tangu i kamene tawe makawatạ si sire. Katewe aramanung sarung mal᷊ahẹ u i kamene rumokạ Mawu Ruata e." Sasal᷊ěntihọ i Gamaliel ene e nitarimạ u měnggaghuta e.
44005040	Tangu manga rarolohang e nikuiang, bọu e nigheserẹ̌ masene nisěding u kumbahang mẹ̌saụ maněntirong habar'u Mawu Yesus. Bọu ene wuhụewe i sire pinakipěllọ.
44005041	Manga rarolohang e němpěněntangu Pěnggaghutaěngu Agama e kạpahul᷊uase su Mawu Ruata e seng něngěnnau i sire e hinone wue makahombang lahinakang ual᷊ingu i Yesus.
44005042	Kụ apang kal᷊aěllo e su Wal᷊em MAWU arau su apang bal᷊eng taumata e, i sire mang těbe kạpaněntirone ringang'u mělẹ̌habar'u Injilẹ̌ mạanun Yesus u kai seng i Sie e Ratu Měnanal᷊amatẹ̌ e kụ seng nikědọ e.
44006001	Manga murit'u Mawu Yesus e kakạděngụe mang kạpahuntinambane. Su tempo ene tau Yahudi mẹ̌bẹ̌berang Yunani, ghụgalumị u tau Yahudi tutune. Apang mạng'i Yunani e mẹ̌bẹ̌bera, "Manga wawineng kami apạeweng seng bal᷊u e tawe kapapahiakeng u tatongka wawělli wiahẹ̌ měllo-měllo pẹ̌pahiakeng su apan taumata e."
44006002	Ual᷊ingu ene, manga rarolohang i sire mapul᷊o dua e měngkatewe napẹ̌komol᷊u patikụ muritẹ̌ e bọu e nẹ̌bera si sire u, "Apạ e ral᷊aị kereu i kami měngirul᷊e měhabaru hengetangu Mawu e, ual᷊ingu měngkai mětẹ̌tasibung hal᷊ẹ̌ u kakaěng.
44006003	Kụ mapiawe i kamene pěmpěmile wọu tal᷊oarang kamene pitung katau kụ arenge mawěngi wue ringangu kẹ̌kanoakengben Rohkẹ̌ u Ruata e ore lai pelesa, kụ kapěngumbalaěng i kami iruị makoạ mẹ̌sasěmpị hal᷊ẹ̌ tamai ini;
44006004	batụu i kami e kai mapulu kětạeng mangindunụ hal᷊ẹ̌ u pẹ̌kakal᷊iomaneng dingangu pělahabaru hengetangu Mawu samatang."
44006005	Patikụ taumata e nanarimạbeng naung mal᷊oahẹ̌ su těgung manga rarolohang e. Bọu e i sire němile si Stefanus, sěngkatau mạngimang matoghasẹ̌ su Mawu Yesus dingangu nikanoakeng u Rohkẹ̌ u Ruata e. Mal᷊aing nikapile: I Filipus, i Prokhorus, i Nikanor, i Timon, i Parmenas dingangu i Nikolaus bọu Antiokia; i sie wal᷊inewe tau Yahudi, kaiso seng simowa agamang Yahudi.
44006006	I sire pitung katau ene e pinakiwal᷊oěng su manga rarolohang mědeạu itarimạ, kụ bọu e manga rarolohang e němpẹ̌kal᷊iomaneng dingangu.
44006007	Kerene hengetang u Ruata e mangkeng kạkasawuhe, hakịu manga murit'u Mawu Yesus su Yerusalem mal᷊aing kạpahuntinambane kal᷊awọe. Dingangu mal᷊awọ lai manga imang kụ němpangimang su Mawu Yesus.
44006008	I Stefanus nasukụ u al᷊amat'u Ruata e, hakịu i sie makạkoạ tanda makạl᷊aherang natimu ringangu makạdal᷊inaụ tạ sihinge sutal᷊oarang kawanua.
44006009	Kutẹu kai piạ taumata rụdokạ si sie, kụ i sire e kai ral᷊ohong bal᷊eng pẹ̌kakal᷊iomanengang isẹ̌sěbạ Kanisang Taumatang Karal᷊iwirẹ̌. Dal᷊ohong bal᷊eng pẹ̌kakal᷊iomanengang ene e kai tau Yahudi wọu Kirene ringangkewe lai tau Yahudi wọu Kilikia ringangu Asia e mědẹ̌darendeh'i Stefanus.
44006010	Arawe i sire e tawe makakarendehẹ̌ apang iwẹ̌beran Stefanus, ual᷊ingu Rohkẹ̌ u Ruata e seng nẹ̌gěllịu kapelẹesa waugu mahumbisara.
44006011	Ual᷊ingu ene tangu i sire němpamurungke pirang katau mědeạu apẹ̌bẹ̌bera, "I kami e nakaringihẹ̌ tau ene, mělẹ̌hinakang si Musa ringangu Mawu Ruata!"
44006012	Kerene kakakoạ i sire měmpěnahowong taumata, ringangu manga těmbonangu tau Yahudi ringangu l᷊ai manga mananěntiro agama. Bọu ene tangu i sire tamaị e němpěnamẹ si Stefanus, kụ nẹ̌bawa si sie nẹ̌těngon manga Měnggaghuta Agama.
44006013	Kụ i sire napararisịen lai manga sahidi maul᷊ị u sasahidin sire tạ katěngade mạanun Stefanus. I sire sahidi e němpẹ̌berau, "Tau ini e měngkate masau měhinakang Bal᷊em Mawu susi e ringangu mělẹ̌hinakang manga hengetang u Mawu ilẹ̌habar'i Musa.
44006014	I kami e seng nakaringihẹ̌ i sie nẹ̌bera u, i Yesus bọu Nazaret e sarung měnggoghahẹ̌ Bal᷊em Mawu ini, mase mẹ̌mal᷊ui kěbị adatẹ̌ seng nipal᷊ohong Musa si kitẹ e!"
44006015	Kěbị taumata apang diměnta su pěnggaghaghutaěnge měmpẹ̌mẹ̌manda si Stefanus. Kụ su tempo ene gahị i Stefanus e kakěllaěng kere ghahịu malạekatẹ̌.
44007001	Imang mawantugẹ̌ nakiwal᷊o si Stefanus, "Lẹ̌ěnnaěng, kěbị apan niweran tau ene e kahěngang bue?"
44007002	I Stefanus simimbang, "Manga anạ u sěmbaụ dingangu manga mawu lẹ̌adateng! Kěnangko pěmpẹ̌daringihẹ̌ si siạ! Kal᷊amonan i upung i kitẹ i Abraham něngal᷊ing banua sol᷊ong Haran, su tempo ene i sie wědang mạtanạ su Mesopotamia, Duata mawantugẹ̌ e riměnta su anun sie,
44007003	ringangu nẹ̌bera, 'Těntangke wanuanu ringangu manga anạ u sěmbaụ u. Kakoạko sol᷊ong soa kụ sarung Takụ itěbọ si kau.'
44007004	Tangu i Abraham e naněntangken soan Kasdim, kụ bọu ene něngal᷊ing sol᷊ong Haran. Samuring amang i Abraham nairị, Mawu Ruata e napakariadin Abraham niapěngal᷊ing sol᷊ong banua ini pẹ̌tẹ̌tanakeng i kamene manga anạ u sěmbaụ dingangu manga mawu patikụ su tempo ini.
44007005	Su tempo ene tawẹ kadiongeng manga sěngkempang bọu wanua ini e nionggọ u Mawu Ruata e si Abraham makoạ pusakạ e, kadiongkate manga sěntakạ u pal᷊edu laedẹ̌ kasariane. Kai Mawu Ruata e nẹ̌kědo wue u i Sie sarung měngonggọ u ene si Abraham makoạ pusakạ i Abraham sarang manga hitene. Kutẹu su tempo ene i Abraham kai tawẹ apa anạ e.
44007006	Kaiso seng ini e ilẹ̌habar'u Mawu e si sie, 'Hitenu e sarung matanạ kere taumata raghị su tampạ bal᷊ine. Taumata su soa ene sarung mẹ̌tahuěllang si sire ringangu matingkaị mẹ̌koạ si sire karěngụ u ěpạ u hasụ su taunge.
44007007	Arawe Iạ e sarung měhukungu wansa kụ mẹ̌tahuěllang i sire ungkuěngu Mawu Ruata, kụ i sire sarung sumẹ̌bang bọu wanua ene kụ sarungbe měmpẹ̌tahamawu si Siạ su tampạ ini.'
44007008	Bọuten nẹ̌bera kerene ute, pẹ̌kakakědo ene nitahutěngadengken Duata su hal᷊ẹ̌ u pẹ̌sasasunatẹ̌. Tangu bọu e i Ishakẹ̌ e, anạ i Abraham nipěhěndingke i Abraham něnunaten sie su tempon i sie umure ual᷊u ěllo. Bọu e i Ishakẹ̌ e mal᷊aing nanunatẹ̌ anạ e i Yakub. Kụ i Yakub e mal᷊aing nanunatẹ̌ manga anạ e i sire mapul᷊o dua su kataune nakoạ i upung u tau Yahudi.
44007009	Manga i upung i kitẹ e němpananoi si Yusup, hakịu i sire němpẹ̌bal᷊ụ i sie nakoạ ěllangu tau Misirẹ̌. Kai Mawu Ruata e mang mạněntanudẹ̌ si sie,
44007010	kụ mang něliun sie wọu kal᷊awọu haghin susane. Mawu Ruata e mang něngonggọ u naung matahuěnna ringangu kapelẹesa su tempọeng i sie mẹ̌těngon Pirong datun Misirẹ̌, hakịu i Pirong něhengkẹ i sie nakoạ guběrnurẹ̌ su wanuan Misirẹ̌ dingangu měngangawasa su wanalang Pirong.
44007011	Bọu ene piạko karal᷊unusẹ̌ masaria nariadi su kạguwạu Misirẹ̌ dingangu Kanaan kụ taumata e měngkate apa masigěsạ-sigěsạ. I upung i kitẹ e tate makaěbạ kaěng i sire.
44007012	Tangu piạ e i Yakub nakaringihẹ̌ kai piạ gandung su Misirẹ̌ i sie něndolohen manga anạ e tangu i upung i kitẹ e něngkakoạ e sol᷊ong ene su kahumotongange.
44007013	Kụ piạ i sire tamai su karuan sul᷊ene, i Yusup kai naul᷊ị su manga anạ u sěngkataune u i sie kai i Yusup. Buhụe su tempo ene datung Misirẹ̌ e nakakasingkạ u manga anạ u sěmbaụ i Yusup.
44007014	Bọu ene i Yusup něndingọen habarẹ̌ si amang e i Yakub, mědeạu i sie ringangu kal᷊awọu manga anạ -- pulunge iapěngẹ̌ngal᷊ing banua sol᷊ong Misirẹ̌ e -- kụ kěbị tangu pitum pul᷊o l᷊ima su kataune.
44007015	Tangu i Yakub e rimẹ̌sungke sol᷊ong Misirẹ̌ e, hakịeweng sene tangu i sie ringangu i upung i kitẹ e něngkapul᷊ẹ asal᷊ẹ̌.
44007016	Maiet'i sire e wọu e niwal᷊ị kapia sol᷊ong Sikem kụ nilěbing su pěndal᷊ěbingang seng niwaehang u kal᷊awọu roit'i Abraham bọu manga pal᷊ahěnton Hemorẹ̌ e su Sikem.
44007017	Ene seng maraning tempone Mawu Ruata e mapakasěhụeng kědon'E si Abraham, kutẹu kawanuang kitẹ su Misirẹ̌ e kai seng nahuntinambang kal᷊awọ e.
44007018	Kasueěnge ute, piạ sěngkatau ratu wal᷊ine e kụ i sie wěgawen Yusup, kụ nẹ̌parenta su Misirẹ̌.
44007019	Datu ene tangu mapětẹ̌taghunalang u kawanuang kitẹ e, kutẹu l᷊ai matingkaị mẹ̌koạ manga i upung i kitẹ e. I sie měnẹ̌nahowong si sire tadeạu i sire apẹ̌děnděmmẹ manga rariọ darodọ deng buhu l᷊ahanạ e tadeạu mawanti kụ mate.
44007020	Kụ su tempo ene tangu i Musa e piněhěnding kụ i sie enẹ e kaholẹ e. Těllu wul᷊ang karěngụ e i sie tẹ̌tangkianeng su wal᷊en amang e,
44007021	kụ sarạeng i sie nirěmmẹ, ute i sie kai nial᷊ạ u sangiang ahus'i Pirong něngal᷊ạ si sie, mase nịlahiking e kere anạ e sẹ̌sane.
44007022	Kěbị apang kasingkạ u tau Misirẹ̌ e nasuẹen těntirone si sie, hakịu i sie nakoạ taumata makawasa su wawera ringangu su kakanoạ e.
44007023	Piạ i Musa umure ěpạ u pul᷊o su taunge, karakine ute, kai mapulu měmanda kakakoạ u kawanuane tau Israel.
44007024	Mase i sie nakasilọ e sěngkatau wọu i sire tẹ̌tingkaitang u tau Misirẹ̌. Tangu i sie timatawangke si anu tẹ̌tingkaitang kụ němate tau Misirẹ̌ ene.
44007025	I Musa mělẹ̌harapẹ̌ u kawanuane sarung makaěnna u Mawu Ruata e seng nẹ̌pakẹ i sie pělẹ̌liun sire. Kutẹu nal᷊ahẹ u i sire kai tawe nakaěnna.
44007026	Sěngkariọěllone i sie nakasiloko l᷊ai tau Israel duang katau měkẹ̌kakoka, kụ i sie mědẹ̌deạ dal᷊engu mapẹ̌dameng dẹ̌dua. Nẹ̌berạete i sie u, 'I rua e kai tamahuari. Unụe i rua e kai měkẹ̌kakoka?'
44007027	Kai i anu něngoka hapị e ene e něnuhud'i Musa sarang biwihe apidu nẹ̌bera, 'Kai i sai něnduị i kau nakoạ těmbonang dingangu mělahukung i kami e?
44007028	Apa i kau mal᷊aing mapulu měmate si siạ kerẹewe lai i kau němate tau Misirẹ̌ e kahěbi?'
44007029	Ene sarạeng i Musa e nakaringihẹ̌ apang kụ niwerang tau ěndaị e, i Musa timal᷊ang bọu Misirẹ̌ kụ bọu ene nẹ̌tanạ su soan Midian. Kụ sene i sie nakahombangke anạ e rarua.
44007030	Ěpạ u pul᷊o su taunge samuring ene piạ e sěngkatau malạekatẹ̌ diměnta sol᷊ong anun Musa su kěhu l᷊inggi maraning Bul᷊ud'u Sinai. Malạekatẹ̌ ene riměnta su ral᷊ungu putung su piạ gahundunge apidu kạděllịe.
44007031	I Musa e naherangke nakasilo hal᷊ẹ̌ ene, hakịu i sie nẹ̌těngkaranị e mědeạu makakasingkạ u kai apa ene. Bọu e i sie nakaringihẹ̌ tingih'u Mawu něhengetang,
44007032	'Iạ e kai Ruatang i upung i kamene; Iạ e kai Ruatan Abraham, Ishak, dingangi Yakub.' I Musa e kimendẹen takụ e kụ seng tawe wahani lai měmanda sol᷊ong gahundunge ene.
44007033	Bọu ene Mawu něhengetang kapia, 'Luạko sandalẹ̌ kạdal᷊uhe ene e, u ěntana rẹ̌darisikangu ene e kai ěntana susi.
44007034	Iạ e seng nakasilo ringangu nakaěnna kereapa likibu kasasigěsạ u kawanua-Ku e su Misirẹ̌ e. Iạ seng nakaringihẹ̌ laoghọ i sire hakịu Iạ e nẹ̌těngkatěntung baugu měngambang si sire. Iạ e sarung měndolohi kau pẹ̌sul᷊e kapia sol᷊ong Misirẹ̌.'
44007035	I Musa ini e kai i Musa tawe niakung tau Israel dingangu tawe nitarimạ u wawera ini, 'Kai i sai něnduị i kau nakoạ těmbonang e ringangu mělahukung i kami e?' Kutẹu mang i sie niroloh'u Mawu Ruata e nakoạ těmbonang e ringangu měngangambang, ual᷊ingu ontol᷊u malạekatẹ̌ e kụ diměnta si sie su ghahundunge kụ dụděllị ene.
44007036	I Musa ene e kai těmbonang u kawanuan Israel simẹ̌bang bọu Misirẹ̌ kapěkẹ̌koạ e manga tanda makạdal᷊inaụ, dingangu apạeweng makạl᷊aherang tạ sihinge su Misirẹ̌, su Laudẹ̌ Mahamụ e, ringangu su wanua l᷊inggi karěngụ u ěpạ u pul᷊o su taunge.
44007037	Seng i sie lai i Musa kụ nẹ̌bera su tau Israel, 'Mawu Ruata e sarung měngonggọ u sěngkatau nabi si kamene kụ nipile wọu tal᷊oarang kamene hala e, kerẹewe i Sie němile si siạ.'
44007038	Seng i Musa e wọu tal᷊oarang kawanuan Israel su kěhu l᷊inggi, nakoạ mananal᷊oara waugu malạekatẹ̌ e kụ měbẹ̌bisaran sie su Wul᷊ud'u Sinai ringangu manga i upung i kitẹ e. Seng i sie něnarimạ u hengetang kụ biahẹ̌ e wọu anun Duata mědeạu itěpasẹ̌ si kitẹ.
44007039	Maningbe lai kerene i upung i kitẹ e tawe mapulu tumuhụ si sie. I sire e kawe mạdirin sie ringangu mapulu mẹ̌sul᷊e kapia sol᷊ong Misirẹ̌.
44007040	I sire nẹ̌bera si Harun, 'Pẹ̌koạko mahan duata e waug'i kami, tadeạu manga mahan duata ene e měngahạ i kami. Batụ u i kami e sembelaing běga wue apang kụ mariadi si Musa e kụ něngahạ i kami e napasẹ̌bang bọu Misirẹ̌!'
44007041	Mase su tempo ene i sire nẹ̌koạ e tul᷊adang anạ u sapi e sěmbaụ, bọu e i sire mạnarakangkeng sasěmba su tul᷊ada ene, ringangu němpẹ̌koạ sal᷊iwangu měmantugẹ̌ awẹ kinoạ i sire hala e.
44007042	Tangu Mawu Ruata e naněntang i sire ringangu napakawalang sire niapẹ̌sul᷊ěgihẹ̌ manga wituing su l᷊angị e. Ene e natuhụ kere mạbawohẹ su ral᷊ungu bukẹ̌ u manga nabi. Kere ini, 'Ei kamene tau Israel! Kai wal᷊inewe waugu Iạ i kamene nạung měmpạmotọ dingangu měmpạngěntudu sasěmba binatang gěnnang u ěpạ u pul᷊o su taunge karěngụ e su kěhu l᷊inggi e.
44007043	Kawe selong pakal᷊uang'i Molokhẹ̌ e wẹ̌bawaěng i kamene itẹ̌takidewe lai ringangu tul᷊ada'ng bituing pakal᷊uang'u, kụ kai i Refan; kụ kai ene e tul᷊ada nạung kinoạ i kamene e mẹ̌deạu sěmbaěng. Ual᷊ingu ene Iạ e sarung měnděmẹ i kamene pakarau sol᷊ong pai sěmběka su wanuang Babelẹ̌.'
44007044	Selo tampạ u Mawu Ruata e ruměnta su anun taumata kẹ̌kaěbakeng i upung i kitẹ su wanua l᷊inggi. Selo ene nipětị baugu laoron Duata e si Musa ringangu tụtuhụewe umbaghane nitodẹ u Mawu Ruata e si Musa.
44007045	Bọu e selo ene tang|u nawawa turusẹ̌ kahian i upung i kitẹ e su tempong i sire ringangi Yosua kụ tamai němul᷊aho soang kitẹ ini e bọu kawasang haghing bansa kụ nitokol᷊u Ruata su těngon sire. Selo ene měngkai těbe ene sene sarang tempon Daud.
44007046	I Daud e nakal᷊uasẹ̌ naung u Ruata kụ nẹ̌dorong si Sie, tadeạu i sie ipakawala měmětị bal᷊e waugu Ruata kụ tẹ̌tahamawuang i Yakub ene.
44007047	Kai i Salomo e něndarisịu wanala waug'u Ruata.
44007048	Sěmbal᷊iau Mawu Kasěllahenge tawe mẹ̌tanạ su wal᷊e nikoạ u taumata u su ral᷊ungu bukẹ̌ u manga nabi e kạbawohẹ kere ini,
44007049	'Langị e kai kal᷊aintol᷊angeng-Ku, dingangu wanua e kai laěmpahẹ̌ laedẹ̌-Ku. Kai wal᷊eng apa koateng i kamene waugu Iạ e? Kai mangirul᷊e suapa tangu Iạ e?
44007050	Kai wal᷊inewe Iạ sẹ̌saku ngae něndiadi patikụ?' ungkuěng u Mawu.
44007051	Bal᷊inewe mal᷊ongkọ kětị u těmbọ i kamene ringangu kai apạ e kasigěsạ i kamene rumaringihẹ̌ Duata! Kai nẹ̌bengelẹ̌ katědụ tang|u tul᷊ing kamene ipẹ̌daringihẹ̌ hengetangu Mawu! I kamene mambeng mẹ̌sul᷊ung i upung i kamene tawẹ beonge, měngkate mapulu rumokạ Dokẹ̌ Susi e!
44007052	I sai wue, manga nabi e ta nịdal᷊akitang i upung i kamene? I sire e kai němpěmate manga rarolohang u Mawu nạung kal᷊amona e seng namohang u Ěllangu Mawu maadilẹ̌ e sarung duměnta. Kụ ini e i kamene něndal᷊aị dingangu němate Ěllangu Mawu ene.
44007053	Manga malạekatẹ̌ e seng němpěhabaru hengetangu Mawu e si kamene, kai i kamene mang ta tumuhụ si Sie!"
44007054	Kerene, manga Měnggaghuta Agama e nakaringihẹ̌ patikụ bawerang Stefanus, i sire měngkate apa natědụ naung i sire ringangu nẹ̌bawal᷊uang marasai si sie.
44007055	Arawe i Stefanus nikanoakengu Rohkẹ̌ u Ruata, kụ měngkate rụdal᷊ingara sol᷊ong l᷊angị. I sie nakasilọe kawawantug'u Ruata ringangu Mawu Yesus rudarisị su tampạ u makawasa, su koanengu Ruata.
44007056	"Kakělla," ungkuěng i Stefanus, "iạ e nakasilo sorga natope ringangu Ahusu Taumata e rụdarisị su koaneng u Mawu Ruata!"
44007057	Manga měnggaghuta e němpaněnsingke tul᷊in sire kapẹ̌bansage, bọu ene i sire sěngkahindọ timěmbo si Stefanus.
44007058	I sire něhiuden sie sarang l᷊ikudu soa mase nipẹ̌dal᷊aěntungang u watu. I sai-sain němpẹ̌sahiding kakakoạ ene němpaněntangu lakụ i sire su sěngkatau umbaseng arenge i Saulus.
44007059	Ene i sire kạpěngěntungeng batu si Stefanus, kutẹu i Stefanusẹ̌ kapẹ̌kal᷊iomanenge, "Mawu Yesus, tarimạko rohkẹ̌ku e!"
44007060	Bọu e i sie němul᷊angeng kụ něluntingihẹ̌ ungkuěng: "Mawu, kumbahangbe rosa ini e pakital᷊udẹ̌ si sire!" Bouten něluntingih'u ene i sie nasuẹ e singongone.
44008001	Kụ i Saulus lụl᷊ahimpuluang u pamamate ene. Su sahěllo ene lai jamaatẹ̌ su Yerusalem e nanětạ e sẹ̌sahusuang, hakịu kěbị apang mạngimang e, su l᷊ikudu manga rarolohang nasue němpẹ̌kal᷊iasẹ̌ su kạguwạu wanuan Yudea ringangu Samaria.
44008002	I sire apang mạtakụ u Ruata e němpělěbing i Stefanus dingangu sụsangị i sie ringangu měngkai lụl᷊ahunsusa tạ sihinge.
44008003	Arawe i Saulus ute měngkate sěntiniạ tatapẹ̌ mědẹ̌deạ aị u měnggoghahẹ̌ jamaatẹ̌. I sie měngkate mal᷊intụ marangeng bọu wal᷊e sarang bal᷊e ringangu mělẹ̌hiudẹ̌ apan taumata mạngimang e sarang likude wọu ene pakisuẹ̌ su ral᷊ungu tahungkụ.
44008004	Apan taumata mạngimang kụ seng nakeke ene mělẹ̌habar'u Injilẹ̌ bọu anun Mawu e su apan tampạ.
44008005	I Filipus e nakoạ sol᷊ong soan Samaria kụ něhabarẹ̌ si sire paị sene mạanun Datu Mananal᷊amatẹ̌ e kụ seng nikědon Duata.
44008006	Ene manga taumata e nakaringihẹ̌ si Filipus měbẹ̌bisara ringangu i sire nakasilọ e manga tanda-tanda makạdal᷊inaụ kinoạ e, ute mal᷊awọ bọu i sire měmpẹ̌sẹ̌sěmpị u apan niwerang Filipus.
44008007	Batụ u kal᷊awọu apan taumata kinasakeěngu setang e, seng nempẹ̌sěbang apidu kạpahunsikine. Taumata peosẹ̌ dingangu kempal᷊ẹ̌ e mal᷊aing lawọ niapakaul᷊e.
44008008	Tangu apang taumata su soan Samaria e měngkate apa maral᷊uasẹ̌ tạ sihinge.
44008009	Su soa ene e piạ sěngkatau esẹ arenge i Simon, kụ i sie seng apa riọ nararěnnạ nakakoạ tau Samaria e rimal᷊inaụ u wawal᷊ikụ mata ikẹ̌koạ e. I sie naul᷊ị si sire u i sie kai taumata wotonge.
44008010	Tangu kěbị taumata su soa ene wọu patikụ běhị u kawanua e bọu kasanakeng e sarang karangetange měngkai měmpẹ̌sẹ̌sěmpị si sie. "Tau ini e kai katatoghasu Ruata kụ timeleng al᷊ingkai 'Katatoghesẹ̌ Masěllahe' ene," angkuěng i sire.
44008011	Seng marěngụ-děngụ i sie měmẹ̌moghe taumata ringangu wawal᷊ikụ matane, hakịu i sire měngkai apạe mararingihẹ̌ si sie.
44008012	Kai arawe i Filipus e mělẹ̌habarẹ̌ si sire Injilẹ̌ mạanun kereapa Mawu Ruata sarung mẹ̌parenta kere sěngkatau ratu, ringangu, mạanun Yesus Kristus, Datu Měnanal᷊amatẹ̌ e. Tangu i sire e němpangimangu habarẹ̌ iwẹ̌běken Filipus, kụ i sire nakisahanị e baẹ esẹ arau lai wawine.
44008013	I Simon sẹ̌sane mal᷊aing nangimang. Kutẹu sarangke nisahani, i sie měngkatewe timol᷊e si Filipus. Kal᷊awọu manga tanda makạdal᷊inaụ kụ apang nariadi e, nakal᷊aherangkewe si Simong e.
44008014	Manga rarolohang su Yerusalem nakaringihẹ̌ e kal᷊awọu tau Samaria e seng něnarimạ u hengetang u Mawu. Ual᷊ingu ene ute, i sire něndolohen Petrus dẹ̌duan Yohanes sol᷊ong tampạ ene.
44008015	Ene i Petrus dẹ̌duan Yohanes nawunạ e, i sire nẹ̌kal᷊iomanengken tau Samaria ene tadeạu i sire makahombang Rohkẹ̌ u Ruata e,
44008016	batụu Rohkẹ̌ u Ruata e wẹ̌dang ta rimẹ̌děnta si sire sarang sěngkatau; i sire wuhụ e nisahani su ral᷊ungu areng i Yesus Kristus samatang.
44008017	Mase i Petrus dẹ̌duan Yohanes nanělliden liman dẹ̌dua su tau Samaria e, kụ i sire nakatarimạ e Rohkẹ̌ u Ruata e.
44008018	I Simon nakasahidi u kawe ual᷊ingu pěnaněllidu l᷊iman manga rarolohange si sire, hakịu Rohkẹ̌ u Ruata e natěntung si sire ene. Ual᷊ingu ene i Simon nangěntuden doitẹ̌ si Petrus dẹ̌duan Yohanes,
44008019	mase nẹ̌bera, "Onggọ e lai kawasa ene, tadeạu kamageng limaku e itělidẹ̌ si sai-sai tangu i sie sarung manarimạ u Rohkẹ̌ u Ruata."
44008020	Arawe i Petrus e simimbang, "Mawinasa i kau sěngkawinasa ringangu roitu! Katihokang u gaghěllị u Mawu Ruata e kai kawaehang u roitẹ̌?
44008021	I kau e tawẹ buạ u makatol᷊e su ral᷊ungu pěmamunarang kami e, watụ u naungu e tawẹ katul᷊ide su Mawu Ruata.
44008022	Batụ u ene pamalangkong kapulunu ral᷊akisẹ̌ e, kụ pẹ̌kal᷊iomanengko su Mawu tadeạu i Sie mangampungbe tiněnnanu ral᷊akisẹ̌ e!
44008023	U iạ kai masingkạ u i kau e napenẹ u sasasingking dingangu nakoạ ěllangu kararal᷊akisẹ̌ e."
44008024	Mase i Simon nẹ̌berạ e si Petrus dẹ̌duan Yohanes, "Tul᷊ungko kal᷊iomanengen dua su Mawu, tadeạu tawẹu sarang sěmpědi wọu manga waweran dua e, humombang si siạ."
44008025	Sarangke i sire wọuten nẹ̌sahidi ringangu němpẹ̌habaru hengetangu Mawu e, tangu i Petrus dẹ̌duan Yohanes nẹ̌sul᷊e kapia sol᷊ong Yerusalem. Kụ suraral᷊engang tangu i sire mělẹ̌habaru Injilẹ̌ ene su apan soa su Samaria.
44008026	Ene kai piạ sěngkatau malạekat'u Mawu e něhengetang si Filipus, "Hotede pẹ̌buạko! Kakoạko sol᷊ong sěmběkan timuhẹ̌, pẹ̌batụko rarẹ̌sungang bọu Yerusalem sol᷊ong Gasa." Dal᷊eng ene kai mahal᷊i rumal᷊ěngange.
44008027	Tangu i Filipus měngkatewe nẹ̌dariahi rimal᷊eng. Tempo ene piạko sěngkatau wẹ̌baton istanang Etiopia kạdal᷊enge mapul᷊ẹ sol᷊ong banuane. Tau ene ute kai sěngkatau wẹ̌bato marangẹ mananahimata patikụ darotong u tau wawine i Kandake, ratun Etiopia. Tau ene seng nakoạ sol᷊ong Yerusalem mẹ̌kal᷊iomaneng su Mawu Ruata, kụ ini e seng kạkapul᷊ẹ e ringangu karetane. Kạkaiange su ral᷊ungu sasakeěnge i sie kạbasane Bukẹ̌ u Nabi i Yesaya.
44008029	Rohkẹ̌ u Ruata e něhengetang si Filipus, "Dakọko pẹ̌těngkaraning kareta ene."
44008030	Tangu i Filipus tamaị e nẹ̌těngkaraning kareta e, bọu e i sie nakaringihẹ̌ tau ene měbẹ̌basa bukẹ̌ u Yesaya. I Filipus nakiwal᷊o si sie, "I Tuang makạěnna wue iwẹ̌basang Tuang e?"
44008031	Tau ene simimbang, "Makaěnnawe kereapa iạ e kereu tawẹu manul᷊ada si siạ?" Mase i sie němaringangke si Filipus simake kareta kụ naiangke sěngkakaiang dingange.
44008032	Kai ini e manga ayetẹ̌ bẹ̌basaěnge ene, "I sie kai mẹ̌sul᷊ungu domba niahạ mědeạu potokang, kere anạ u domba kụ tawe lumaěmbẹ pěngguntingang dukụ e, kerene i Sie tawẹ bisarane baewe sarang manga sěmpědi e.
44008033	I Sie lẹ̌heghesang dingangu lẹ̌akal᷊eng. Singongon'E nisawụ bọu wowon dunia e hakịu tawẹu sarang sěngkatau makapẹ̌běkeng manga hiten'E."
44008034	Bẹ̌baton Etiopia ene nẹ̌berạ e si Filipus, "Kěnangko paul᷊ị si siạ, kai i sai tangu ipẹ̌paul᷊ị u nabi ini e? I sie sẹ̌sane ngae arau kai taumata wal᷊ine?"
44008035	Tangu i Filipus e mal᷊aing nanětạ nẹ̌bisara; i sie mẹ̌pẹ̌pakẹ u manga ayetẹ̌ ene nikoạ panẹ̌takengu měhabaru Injilẹ̌ měbẹ̌běkeng Yesus su wẹ̌bato marangẹ ene.
44008036	Kạpahundal᷊enge, i sire nahumpạen tampạ sěmbaụ kụ sene kai piạ akẹ. Bẹ̌bato ene nẹ̌berạe, "Ene pai piạ akẹ! Kụ kai apạ e lai sungkal᷊ene měnahani si siạ?" [
44008037	I Filipus nẹ̌bera, "Kereu i Tuang mambeng mangimang dingangu kaguwạu naung, ute i Tuang botonge sahaniang." "Iạ mangimang u i Yesus Kristus e kai Ahus'u Ruata," angkuěng u wẹ̌baton Etiopia ene.]
44008038	Mase i sie napěngědungke karetane; kụ i rẹ̌dua, i Filipus dingangu wẹ̌bato ene limintụ e nẹ̌deạ dal᷊ungu akẹ e kụ i Filipus něnahani si sie.
44008039	Piạ e i rẹ̌dua nasěpụ bọu akẹ, tangu Rohkẹ̌ u Ruata e sěngkianu namuạ i sie napakaghěngging bọu ene. Tangu wẹ̌bato wọu Etiopia semben tawe saụ nakasilo si sie. Dingangu ral᷊uasẹ̌ e wẹ̌bato ene naněpaseng daral᷊enge.
44008040	Běgawen nạung i Filipusẹ̌ e kai seng ene su Asdod. Kụ i sie naněpaseng daral᷊enge, i sie mělẹ̌habar'u Injilẹ̌ mạanun Mawu Yesus su kaguwạu soa sarạeweng i sie nahumpạ su Kaisarea.
44009001	Kutẹu i Saulus měngkate sěntiniạ wẹ̌bal᷊ẹ̌bidangu mapulu měmate manga murit'u Mawu Yesus. I sie nakoạ sol᷊ong anung imang mawantugẹ̌,
44009002	kụ mẹ̌dorong surat'u kawasa makoạ sol᷊ong anung měngangahạ u jamạat'u tau Yahudi su Damsyik, tadeạu kereu piạ u kaẹ̌bakeng e apan mạngimang Mawu Yesus paị sene, i sie makapěnamẹ si sire bọu e makapẹ̌bawa si sire sol᷊ong Yerusalem.
44009003	Ene kạdal᷊enge sol᷊ong Damsyik, kụ sarạeng masandigu soa ene, sěngkianu piạ e tualagẹ̌ bọu l᷊angị simarang něliwung si Saulus.
44009004	I sie naěnsạ e su ěntana nakaringihẹ̌ tingihẹ̌ mẹ̌bẹ̌bera si sie, "Saulus, Saulus! Unụe i kau mẹ̌tingkaị Siạ?"
44009005	"Kai i sai i Kau, Tuang?" angkuěng i Saulus. Tingihẹ̌ ene simimbangu, "Seng Iạ e i Yesus, tẹ̌tingkaitangu.
44009006	Kai ini e pẹ̌bangungke ringangu suẹ̌ e su soa. Kụ sene sarung ipaul᷊ị si kau apa hinong koatengu."
44009007	Taumata apan timol᷊e ringangi Saulus himěkosẹ̌ hakịu něngkarěmmasẹ̌; ual᷊ingu i sire nakaringihẹ̌be piạ tingihẹ̌ ene, kai tawe nakasilo taumata sarang sěngkatau.
44009008	Mase i Saulus dimarisị kụ namekesẹ̌ matane, kaiso matane seng tawe makasasilo apa. Kụ i sire měngkatewe něngumbelẹ limane kụ něnata si sie sumuẹ̌ su Damsyik.
44009009	Těllu ěllo karěngụ e i sie tawe makasasilo, dingangu karěngụ u ene i sie tawe kumakaěng dingangu tawe měnganginung.
44009010	Su Damsyik kai piạ sěngkatau murit'u Mawu Yesus arenge i Ananias. Su ral᷊ungu papasilo sěnsul᷊e, Mawu e něhengetang si sie. Angkuěng e, "Ananias!" I Ananias simimbang, "Iạ, Mawu."
44009011	Ene Mawu e něhengetang, "Pẹ̌buạ e pakal᷊ighạ. Dakọe kakoạ sol᷊ong bal᷊eng Yudas su Ral᷊eng Matul᷊idẹ̌. Pakiwal᷊oko sene tau arenge i Saulus bọu soan Tarsus. Tau ene kapẹ̌kẹ̌kal᷊iomanenge,
44009012	kụ su ral᷊ungu papasilo sěmbaụ tangu i sie nakasilo tau esẹ sěngkatau arenge i Ananias, diměnta su anune, kụ naněllidu l᷊imane su wowong pusige tadeạu i sie saụbe makasilo kapia."
44009013	I Ananias simimbang, "Mawu, iạ seng nakaringihẹ̌, mal᷊awọ taumata mạhumbisaran tau ini, něngalembọ e su hal᷊ẹ̌ u pẹ̌tatatingkaị kụ seng nịkakoạ e su kawanuan'U su Yerusalem.
44009014	Kụ orasẹ̌ ini e i sie seng diměnta sini niapakawalan manga imang těmbonange ipěnẹ̌namẹ kěbị apang měmpẹ̌kẹ̌kal᷊iomaneng si Kau e."
44009015	Arawe Mawu e něhengetang si Ananias, "Měngkate tamai! Batụ u Iạ e seng němile si sie mẹ̌deạu mẹ̌tangkiang si Siạ, tadeạu i sie měhabar'u Iạ su manga kawanua wal᷊ine kụ ta nasowa su agamang Yahudi ringangu su manga mararatu ringangkewen su manga kawanuan Israel.
44009016	Dingangu Iạ sẹ̌saku sarung mapakasilo si sie kal᷊awọu sunsara kụ hinong ipẹ̌tatahange suwụ u areng-Ku e."
44009017	Tangu i Ananias e měngkatewe natamai sol᷊ong bal᷊e ene kụ naněllidu l᷊imane su pusig'i Saulus. "Saulus," angkuěng i Ananias, "Mawu Yesus kụ nikasilonu su wěntan dal᷊eng kụ piạ i kau kạdamahine, kụ kai i Sie něngoro si siạ apạděnta tadeạu i kau saụbe lai makasilo ringangu kal᷊ohoěngu Rohkẹ̌ u Ruata e."
44009018	Su tempo ene lai piạko apa kere onạ u kinạ natontong bọu matan Saulus kụ i sie nakasilo kapia. Tangu i sie nẹ̌bangungke, kụ bọu ene nakisahani.
44009019	Kụ bọuten kimaěnge, i sie natoghasẹ̌ kapia. I Saulus nẹ̌tanạ su Damsyik dingangu manga murit'u Mawu Yesus diọ manga pira ěllo.
44009020	I sie seng dingangu tamai nakoạ sol᷊ong manga wal᷊eng pẹ̌kakal᷊iomanengang kụ nanětạe mělẹ̌habar'i Yesus e kai Ahus'u Ruata.
44009021	Kěbị taumata e němpẹ̌dal᷊inaụ nakaringihẹ̌ si Saulus. I sire němpẹ̌bera, "Bal᷊inewe i sie nạung su Yerusalem seng němate kěbị taumata mạngimang su Mawu Yesus? I sie riměnta sini mahunẹu kawe nạung měnamẹ dingangu mẹ̌bawa si sire sol᷊ong anun manga imang těmbonange!"
44009022	Kai i Saulus e kakạděngụ e sauneng kakạtoghase těntirone e. Manga apạ e nakoạ sasahidi ilẹ̌habare mạanun Yesus mambeng mạnoghasẹ̌ u i Yesus kai Ratu Měnanal᷊amatẹ̌, hakịeweng tau Yahudi su Damsyikẹ̌ e seng tawẹ u rumarendehẹ̌.
44009023	Nal᷊iụ e manga pira ěllo karěngụ e, tau Yahudi e sěngkanaung měmate si Saulus.
44009024	Kaiso karaking sire kai kinasingkatenge. Ěllo hěbi i sire měngẹ̌ngampal᷊ẹ̌ su pasěllangeng u soa mětẹ̌tinggạ měmate si sie.
44009025	Arawe su sěhěbi e manga murit'i Saulus němpangal᷊ạ si sie, kụ něngul᷊uh'i sie su ral᷊ungu hiang niapal᷊iu wọu wowom bakudu soa.
44009026	I Saulus nakoạ sol᷊ong Yerusalem, kụ paị sene i sie nẹ̌těngkatakidẹ̌ dingangu manga murit'i Yesus. Kaiso i sire kai mạtakụ i sie, batụu i sire tawe mangimang si sie, i sie měnsangbe kahěnga-hěngang nakoạ murit'u Mawu Yesus.
44009027	Bọu ene i Barnabas diměnta su anune, kụ nagěntud'i sie sol᷊ong anun manga rarolohang. I Barnabas nẹ̌běke si sire kakakoạ i Saulus nakasilo Mawu e su raral᷊engang dingangu kereapa kakakoạ u Mawu e nẹ̌bisaran sie. I Barnabas mal᷊aing měbẹ̌běkeng kawahaning naung'i Saulus mạněntiro su Damsyik su ral᷊ungu areng'i Yesus.
44009028	Ual᷊ingu ene tangu i Saulus nẹ̌tanạ dingangi sire, kụ měnẹ̌nasẹ̌ dingangu tawẹ takụ e su kaguwạu Yerusalem dingangu arengu Mawu.
44009029	I sie měbẹ̌bisara ringangu mědẹ̌darendehẹ̌ lai ringangu tau Yahudi měbẹ̌beran Yunani, kaiso i sire mělẹ̌hingidu měmate si sie.
44009030	Piạ e taumata mangimang bal᷊ine e masingkạ u hal᷊ẹ̌ ene, i sire nanondang Saulus sol᷊ong Kaisarea, buhuẹ něndoloh'i sie sol᷊ong Tarsus.
44009031	Tangu jamaatẹ̌ su kaguwạu Yudea, Galilea ringangu Samaria něngkal᷊enehẹ̌. Ual᷊ingken tul᷊umangu Rohkẹ̌ u Ruata, dingangu katatakụ su Mawu e, manga jamaatẹ̌ e nahuntinambang katoghase ringangu kal᷊awọe.
44009032	I Petrus e lụluhu mětẹ̌tiwo apan jamạatẹ̌. Piạ sahěllo i sie nẹ̌tiwo ral᷊ohon jamạatẹ̌ apang měmpẹ̌tẹ̌tanạ su Lida.
44009033	Sene i sie nẹ̌sombangken sěngkatau esẹ arenge i Eneas, badange nipatene kụ seng tamakawangung bọu tatikilange su ral᷊ungu ual᷊u taung karěngụ e.
44009034	I Petrus nẹ̌bera si Eneas, "Eneas, i Yesus Kristus mapakapiang kau. Pẹ̌bangungke kụ komol᷊e raral᷊okaěngu." Su tempo ene lai i Eneas nẹ̌bangung.
44009035	Patikụ tumanạ u Lida ringangu Saron nakasilo si Eneas, kụ bọu ene i sire kěbị e nangimang su Mawu.
44009036	Su Yope nạung kai piạ sěngkatau wawine arenge i Tabita. I sie mạngimang si Yesus. (Arenge su weran Yunani e kai i Dorkas, mangal᷊ene rusa.) I sie makěhagẹ̌ mẹ̌koạ mapia ringangu mẹ̌tul᷊ungu taumata masusa.
44009037	Su tempo ene i sie kai masakị kụ bọu ene nate. Sarạeng maiete nịdarenọ e, masene nipěllọ su huange su wowone.
44009038	Yope tawe tumanịu marau wọu Lida. Kụ su tempon manga murit'i Yesus su Yope e nakaringihẹ̌ u i Petrus e kai ene su Lida, ute i sire něndolohu ruang katau u nakoạ sol᷊ong anun Petrus pělẹ̌habaru tatanata kere ini, "Lighạko ramahi kụ aị dararěna."
44009039	I Petrus měngkatewe nẹ̌bawal᷊ikẹ̌kasẹ̌ nẹ̌bangung kụ timol᷊e si sire. Nasongọ e sene, i sire niwawa sol᷊ong kamarẹ̌ su wowone. Kěbị apang bal᷊u sene němpěliwungke si Petrus kạpahungkiạ e apidu napasilon manga pakeang dingangu lahaweng nighepẹ i Dorkasẹ̌ baug'i sire su tempon i sie reng biahẹ̌.
44009040	I Petrus něngoro si sire nipasěbang kěbị, kụ i sie němul᷊angeng bọu e nẹ̌kal᷊iomaneng. Bọu ene i sie timatěngọe maieti Dorkas kụ nẹ̌bera, "Tabita, pẹ̌bangungke!" Tangu i Dorkas němekese matane, kutẹu nakasilọ e si Petrus i sie kimaiangke.
44009041	Bọu e i Petrus něngumpaede limane kụ nẹ̌tul᷊ung i sie niapararisị. Mase i Petrus nẹ̌kuị e taumata mạngimang sene e sěngkakui ringangu manga wawine wal᷊u e, kụ nanarakang i Dorkas kụ seng nẹ̌biahẹ̌ e si sire e.
44009042	Habarẹ̌ ini e kinasingkateng napěpidẹ̌ su kaguwạu soan Yope, hakịu mal᷊awọ taumata mạngimang su Mawu Yesus Datu Mananal᷊amat'i sire.
44009043	I Petrus nẹ̌tanạ l᷊ai sene manga pira ěllo su Yope su anun Simon, i anu tahasamẹ pising binatang.
44010001	Su Kaisarea tangu piạ sěngkatau esẹ arenge i Kornelius. I sie kai sěngkatau kapiteng'u "Wuntuang'u Italia".
44010002	I sie mạtakụ u Mawu Ruata, ringangu kěbị anạ u sěngkataune e mal᷊aagama ringangu masatia su Mawu Ruata. I sie masau mẹ̌tul᷊ung'u tau Yahudi masasusa e, ringangu i sie makěhagẹ̌ mẹ̌kal᷊iomaneng su Ruata.
44010003	Piạ sahěllo, mangạ e pukul᷊ẹ̌ tatěllu ěllo i sie nakasilo mal᷊ahẹ su ral᷊ung'u sěmbaụ papasilo, sěngkatau malạekat'u Mawu Ruata e riměnta mẹ̌kẹ̌kui si sie, "Kornelius!"
44010004	I Kornelius němandạ e mataedẹ̌ su malạekatẹ̌ e ringangu mangkewen natakụ takụ kụ nẹ̌bera, "Kai piạ apa Tuang?" Malạekatẹ̌ e simimbang, "Kakal᷊iomanengu ringangu kapian naungu seng nitarimạ u Mawu Ruata e ringangu Mawu Ruata e mẹ̌tahěndung si kau.
44010005	Kụ pěndolohen taumata sol᷊ong Yope pẹ̌kui si Simong isẹ̌sẹ̌ba mahatedẹ̌ si Simon Petrus.
44010006	I sie kai makịkawal᷊e su wal᷊eng sěngkatau měnaname pising kalu arenge i Simon kụ mẹ̌tẹ̌tanạ su wiwihu apeng."
44010007	Kụ sarangke malạekatẹ̌ měbẹ̌bisarang Kornelius e napal᷊usẹ̌, i Kornelius e nẹ̌kuị e ruang katau mẹ̌tatangkiang bal᷊e ene ringangu sěngkatau sordado wọu manga l᷊ukade tau maagimatẹ̌.
44010008	I Kornelius nẹ̌běke si sire apang kụ seng nariadi wọu e něndoloh'i sire sol᷊ong Yope.
44010009	Sěngkariọěllone, těntal᷊ang i sire kạpahundal᷊enge kụ masandigen Yope, i Petrus e kai rimangeng su wal᷊e mẹ̌kal᷊iomaneng.
44010010	Mase i sie nikal᷊unusang marasai kụ mapulụ e kumaěng. Ene těntal᷊angke i sire kapěměllọeng kaěng, i sie nakahombangke papasilo.
44010011	I sie nakasilo l᷊angị natope ringangu piạ apa mẹ̌sul᷊ungu hekạ mawěnahẹ̌ naul᷊uhẹ̌ sol᷊ong dunia mạbawiting su wukune ěpạ.
44010012	Su ral᷊unge piạ lohone haghing binatang laede ěpạ, haghing binatang lụhomang dingangu manụ u kinoaěng maghaghaěng.
44010013	Mase piạ e tingihẹ̌ nẹ̌bera si sie, "Petrus, pẹ̌bangungko! Pěmotọe ringangu wọu ene kinạ!"
44010014	I Petrus simimbang, "Tala wue, Mawu! Iạ e wědang tawe kimẹ̌kaěng manga apa kụ pělli arau kotorẹ̌."
44010015	Kaiso tingihẹ̌ ene nẹ̌berạete kapia si sie, "Apang kụ seng nilahẹ u Mawu e wotonge rotongang, ute abe pangiral᷊ing u ene kawe pělli."
44010016	Papasilo ene seng nẹ̌kakuwal᷊ị sarang katěllun sul᷊ene, bọu ene hekạ ene nawatungke sol᷊ong sorga.
44010017	I Petrus niwimbonge měngẹ̌ngěnna kaia mangal᷊ene papasilo ene. Těntal᷊ang i Petrus kạpangěnnane, taumata apang niroloh'i Kornelius apẹ̌dẹ̌deạ bal᷊en Simon, kutẹu i sire seng ene sutěngon tukadẹ̌.
44010018	Mase i sire němpẹ̌kuị e taumata ringangu nakiwal᷊o, "Apa sini e piạ sake mětẹ̌tanạ, kụ arenge i Simon Petrus?"
44010019	Kutẹu i Petrus manga wědang mětẹ̌tiněnna makakasingkạ u mangal᷊ene papasilo ene, tangu Rohkẹ̌ u Ruata e něhengetang si sie, "Ei Petrus, kai piạ těllung katau kapědẹ̌deạ e si kau.
44010020	Hotede lighạko tanaẹ lintụ sol᷊ong bawa ringangu kumbahang gumoẹ̌ tumol᷊e si sire, u kai Iạ dimoloh'i sire."
44010021	Tangu i Petrus limintụ e kụ nẹ̌bera si sire, "Seng iạ ini e rẹ̌deakeng i kamene. I kamene kai ruměnta mẹ̌kapura?"
44010022	I sire simimbang, "Kapiteng Kornelius e rimoloh'i kami e niaparamahi. I sie kai taumata mapia, ringangu mạtakụ u Mawu Ruata, ringangu lẹ̌adatengu patikụ tau Yahudi. Malạekatu Mawu sěngkatau něndoloh'i sie, měmẹ̌matuhung i Tuang apạděnta su wal᷊ene, watụ u makoạ kere sasimbahẹ̌ kakal᷊iomaneng e, i sie apạdaringihẹ̌ apang kụ sarung i werang Tuang si sie."
44010023	Tangu i Petrus něhaěngke si sire niapasuẹ̌ mědeạu pẹ̌tanạ sene. Sěngkariọěllone i Petrus nẹ̌bangung kụ dimal᷊eng sěngkaral᷊eng dingang i sire. Pirang katau manga anạ u sěmbaụ mạngimang bọu Yope e mal᷊aing timol᷊e ringange.
44010024	Su sěngkariọěllone i sire e nahumpạen Kaisarea. Sene i sire seng lẹ̌ampal᷊eng i Kornelius dingangu manga anạ u sěngkataune ringangu l᷊ai manga hapị e kapapiaěng e apangkeweng nighausange.
44010025	Piạ i Petrus nahumpạ e, tangu i Kornelius tamaị e naněnsomahẹ̌ si sie kụ nẹ̌tumpěkuhẹ̌ su těngone.
44010026	Arawe i Petrus e nẹ̌tul᷊ung i sie niapararisị, kụ bọu ene nẹ̌bera, "Pěbangungke! Iạ sẹ̌saku e mal᷊aing taumata."
44010027	Ene kapẹ̌bẹ̌bisarane ringang i Kornelius, i Petrus simuẹ̌ sol᷊ong dal᷊ungu wal᷊e. Sene i sie nakasilọe taumata l᷊awọ kạtatampung.
44010028	Bọu ene i sie nẹ̌berạe si sire, "I kamene hala e seng masingkạ u tau Yahudi isẹ̌sěding u agamane mẹ̌tiwo ringangu mẹ̌dal᷊ahapị u taumata wọu kawanua wal᷊ine. Kai Ruata e seng bọu nělahẹ si siạ u iạ tawe wotonge manoke si sai-sai u i sie kai ral᷊akisẹ̌ arau ipẹ̌tẹ̌tělling.
44010029	Kai ual᷊ingu ene hakịu piạ i Tuang měgẹ̌gausẹ̌ tadeạu iạ duměnta, iạ e tawẹ kụdirine ruměnta. Kụ ini e iạ kai mapulu masingkạ u kawe unụe i Tuang měgẹ̌gausẹ̌be si siạ duměnta."
44010030	I Kornelius simimbang, "Těllu ěllo nal᷊iu, mangawe orasẹ̌ kere ini, iạ e kapẹ̌kẹ̌kal᷊iomanenge su wal᷊e pukul᷊ẹ̌ tatěllu wawěllo e. Sěngkianụ e piạ sěngkatau esẹ dụdarisị su těngoku.
44010031	Pakeangu tau ene měngkate apa kụkerong. I sie nẹ̌bera, 'Kornelius! Mawu e seng dimaringihẹ̌ kakal᷊iomanengu ringangu mětẹ̌tahěndung kapian naungu.
44010032	Kụ pěndolohẹ̌kon tau Yope pẹ̌kui tau arenge i Simon Petrus. I sie kai mětẹ̌tanạ su anun sěngkatau tahapěnamẹ pising binatang arenge i Simon; bal᷊ene su wiwihu apeng.'
44010033	Kai ual᷊ingu ene hakịu iạ lighạ něndolohu taumata e tamai pẹ̌kui si Tuang. Tangu i Tuang e mang mal᷊oahẹ̌ naunge mẹ̌deạu makaramahi. Kụ ini e i kami kěbị mẹ̌tampung sini su těngon Duata mẹ̌deạu mẹ̌daringihẹ̌ parentan Mawu e ipakịul᷊ị i Tuang si kami e."
44010034	Mase i Petrus nẹ̌bera, "Ini e mang kahěnga-hěngang nakaěnna u Mawu Ruata e mang tawe měmamamile ghahịu taumata e.
44010035	I saing kụ matakụ u Ruata e ringangu měkẹ̌koạbe katul᷊idẹ̌ e, taumata ene itarimạ u Mawu, tawe měmamanda u i sie kai tau apa.
44010036	Manga anạ u sěmbaụ seng masingkạ u lohong hengetang ipẹ̌paul᷊ị u Mawu Ruata su tau Israel. Habarẹ̌ ene ute kai mạul᷊ị u Injilẹ̌ mạanun pẹ̌darame wọu i Yesus Kristus e Mawun patikụ umatẹ̌ e.
44010037	I kamene e masingkạ u apa nariadi su kạguwạ u Yudea, nanětạ bọu Galilea samurin pẹ̌sasahani iwẹ̌bohang i Yohanes.
44010038	I kamene seng masingkạ u Mawu Ruata e seng němile si Yesus tau Nazaret dingangu něngonggọu Rohkẹ̌ u Ruata e ringangu kawasa. I kamene mal᷊aing masingkạ u i Yesus e mạměpidẹ̌ banua měkẹ̌koạ mapia; i Sie mạpakapian patikụ taumata apang pẹ̌kẹ̌kawasaěng u setang, u Ruata e kawe mạněntanudẹ̌ si Sie.
44010039	Seng i kami ini e taumata nakasilo hala patikụ apang kẹ̌koateng su wanuan tau Yahudi ringangu su Yerusalem. Kai maning kerene, mang i sire e něnguruisẹ̌ dingangu němate si Sie.
44010040	Arawe su ěllo katěllune Ruata e napẹ̌biah'i Sie kapia wọu papaten'E ringangu něnodẹ i Sie su taumata;
44010041	bal᷊inewe su kěbị taumata, kai kětạbeng si kami kụ seng nipilen Duata kal᷊imona nakoạ mẹ̌sasahidine: I kami e kụkaěng dingangu mạnginung dingang'E sarangkeng i Sie nipẹ̌biahẹ̌ kapia wọu papate.
44010042	Kụ i Sie něngoro si kami pělẹ̌habaru Injilẹ̌ e su taumata ringangu pěngẹ̌ngonggọu sasahidi u i Sie ilẹ̌hengkẹ u Mawu Ruata e makoạ měnggaghuta waugu taumata wiahẹ̌ dingangu nate.
44010043	Patikụ nabi e měsẹ̌sahidi mạanun Sie. I sire měbẹ̌bera u patikụ taumata apang mạngimang su Mawu Yesus, sarung ampungang dosane kahiang kawasa wọu i Yesus."
44010044	Těntal᷊ang i Petrus deng kapẹ̌bẹ̌bisarane, Rohkẹ̌ u Ruata e natěntung kụ nẹ̌karadiahang su patikụ taumata apan nakaringihẹ̌ habarẹ̌ ene.
44010045	Taumatan Yahudi apang mạngimang si Yesus dingangu tụtol᷊e si Petrus bọu Yope, kěbị e rụdal᷊inaụ u makạsilo Mawu Ruata e mal᷊aing napakatěntung u Rohkẹ̌'E si sire wal᷊ine tau Yahudi e.
44010046	Batụ u i sire makạdingihewe si sire měmpẹ̌bẹ̌berang haghing bera ringangu měmpẹ̌dẹ̌dalọ e kasěllah'u Ruata. Mase i Petrus nẹ̌bera,
44010047	"Kakěllạ e, i sire ini e seng nakahombang Rohkẹ̌ u Ruata e mẹ̌sul᷊ungu i kitẹ. Kụ delaing piạ u makasahaghe si sire sahaniang u akẹ e?"
44010048	Tangu i Petrus nangoro si sire pakịsahani su areng i Yesus Kristus. Bọu ene i sire měgẹ̌gausẹ̌ tadeạu i Petrus pẹ̌tẹ̌tanạ dingang i sire manga pira ěllo karěngụe.
44011001	Manga rarolohang dingangu taumata mạngimang su kaguwạu Yudea e nakaringihẹ̌ u taumata apan bal᷊ine su agamang Yahudi e mal᷊aing makạtarimạ u hengetangu Mawu e.
44011002	Ene piạ i Petrus nakoạ sol᷊ong Yerusalem, tau Yahudi apang mạngimang e nanongkeang si Petrus.
44011003	I sire nẹ̌bera, "Kawe unụe i kau nakoạbe sol᷊ong bal᷊eng sire ta nịsasunatẹ̌? O kawe lai kimaěng sěngkakaěng dingang i sire!"
44011004	Ual᷊ingu ene i Petrus něnualagẹ̌ si sire, kěbịewe apan seng nariadi si sire, nanětạ bọu panẹ̌takenge. I Petrus nẹ̌bera,
44011005	"Iạ e kai kapẹ̌kẹ̌kal᷊iomanenge su soan Yope, kutẹu iạ e nakasiloko sěmbaụ papasilo. Iạ e nakasilo piạ apa kere hekạ mawěnahẹ̌ naẹ naul᷊uhẹ̌ bọu l᷊angị, mạbawiting su wukune ěpạ, bọu e naẹ̌dung su sěmběkaku.
44011006	Piạ iạ e kạpẹ̌kakěllane sol᷊ong dal᷊unge iạ nakasilo manga binatang laede ěpạ, manga binatang dul᷊u, manga binatang tụtondo, dingangu manga manụ u kinoaěng maghaghaěng.
44011007	Mase iạ nakaringihẹ̌ piạ tingihẹ̌ nẹ̌bera si siạ, 'Pẹ̌bangungko Petrus! Pěmotọ e kụ kinạ e!'
44011008	Kai iạ e simimbang, 'Tala Mawu! Haeng badangku iạ e tawe měndarotong biahẹ̌ kụ ipěpẹ̌pělli e ringangu mal᷊amuhụ e.'
44011009	Arawe tingihẹ̌ ene saụewe něluntingihẹ̌ bọu l᷊angị, 'Apang kụ seng niwerang Mawu Ruata e tawe ipẹ̌tatělling ute, kumbahang bue iwerang kamene u pělli.'
44011010	Iạ mambeng nakasilo hal᷊ẹ̌ ene sarang katěllun sul᷊ene, kụ pěngěnsueěnge tangu kěbị e nasapuạ kapia sol᷊ong sorga.
44011011	Nẹ̌sarětạ u su tempo ene lai i sire těllu wọu Kaisarea, kụ nirolohẹ̌ sol᷊ong anuku, nasongọ e su wal᷊e pětẹ̌tanakengku.
44011012	Mase Rohkẹ̌ u Ruata e něndoloh'u iạ apạdal᷊eng dingang i sire ringangu tawẹ goẹ̌ e. I sire ěnnung anạ u sěngkatau ini e mal᷊aing timol᷊e ringangku sol᷊ong Kaisarea, kụ i kami kěbị e nasuẹ̌ su ral᷊ungu wal᷊eng Kornelius.
44011013	Bọu e i Korneliusẹ̌ e nẹ̌běke si kami kereapa i sie nakasilo malạekatẹ̌ sěngkatau rụdarisị su wal᷊ene ringangu nẹ̌bera, 'Pěndolohẹ̌kon taumata sol᷊ong Yope pẹ̌kuiko sěngkatau esẹ arenge i Simon Petrus.
44011014	I sie sarung maul᷊ị si kau hengetang kụ sarung makasal᷊amatẹ̌ si kau ringangu kěbị dal᷊ohon bal᷊enu.'
44011015	Kụ su tempong iạ nanětạ nẹ̌bera kerene," angkuěng i Petrus kapẹ̌nẹ̌paseng běkene, "Rohkẹ̌ u Ruata e natěntung si sire kerẹewe nạung nariadi si kitẹ su tětạ e kal᷊amona.
44011016	Mase iạ e nakatahěndung, Mawu e nạung bọu něhengetang, 'i Yohanesẹ̌ e nạung něnahani ringangu akẹ, arawe i kamene sarung sahaniang dingangu Rohkẹ̌ u Ruata e.'
44011017	Kụ nal᷊ahẹ u Mawu Ruata e mal᷊aing měgẹ̌gěllị l᷊ai su taumata wal᷊ine su agamang Yahudi e, gaghěllị mẹ̌sul᷊ungu ighẹ̌gěllị e si kitẹ su tempong i kitẹ nangimang su Mawu Yesus Kristus. Ual᷊ingu ene, tawe masowa su akal᷊ẹ̌ iạ kawe mẹ̌sěding Mawu Ruata e!"
44011018	Sarạeng nakaringihẹ̌ ene tangu i sire sembeng tawe lai rimendehẹ̌. Kụ bọu ene, i sire nědalọ e Mawu Ruata. I sire nẹ̌bera, "Kamageng kerene, i sire wal᷊ine taumatan Yahudi e mal᷊aing nighěllirangu l᷊oahe kahian Duata e tadeạu pẹ̌tobatẹ̌ bọu kal᷊awọu rosane kụ makateěng pẹ̌bawiahẹ̌ tutune."
44011019	Sarạeng i Stefanus nịpapate, taumata mạngimang su Mawu Yesus e nanětạ e sẹ̌sahusuang, hakịu i sire nasawuhẹ̌ su apan tampạ. Piạ u nahuntal᷊ang sol᷊ong Fenisia, piạko l᷊ai nahumpạ u Siprus dingangu Antiokia. I sire měmpělẹ̌habaru hengetangu Mawu tumbạeng su taumatan Yahudi samatang.
44011020	Kụ bọu tal᷊oarang taumata mangimang ene wọu Siprus dingangu Kirene, piạbe lai taumata apang něngkakoạ sol᷊ong Antiokia kụ měmpělẹ̌habaru Injilẹ̌ mạanun Yesus e su apan taumata kụ bal᷊ine su agamang Yahudi e lai.
44011021	Kawasang Mawu e, ene si sire hakịu kai mal᷊awọ taumata němpangimang dingangu měnarakangu watangeng i sire su Mawu.
44011022	Manga wěke mạanun hal᷊ẹ̌ tamai ini e kinaringihẹ̌ lai su jamaatẹ̌ su Yerusalem. Tangu i sire něndolohen Barnabas sol᷊ong Antiokia.
44011023	Kụ sarạeng i Barnabas nahumpạ sene, ringangu nakasilo kereapa Mawu Ruata e něngal᷊amatẹ̌ si sire ene, i sie měngkate apa nikahaluaseng. Bọu ene i sie nẹ̌dorong tadeạu i sire kahěnga-hěngang masatia ringangu kạguwạ u naung su Mawu.
44011024	I Barnabas ini e kai taumata naunge mapia ringangu pinẹ̌kawasaěng u Rohkẹ̌ u Ruata tapengu l᷊ai mạngimang masěgadẹ̌ su Mawu hakịu mal᷊awọ taumata tụtol᷊e Mawu.
44011025	Bọu ene i Barnabas nakoạ sol᷊ong Tarsus mědẹ̌deạ si Saulus.
44011026	Sarạeng nẹ̌sombang i Saulus, i sie němaringang i Saulus nakoạ sol᷊ong Antiokia kụ sěntaung tinalung i sire měmpẹ̌tẹ̌tampung dingangu jamaatẹ̌ sene apidu kạpaněntirone taumata l᷊awọ. Seng su Antiokia ene taumata apang mạngimang su Mawu Yesus e kakal᷊imonaěng e nisěbạ taumatan Sahani.
44011027	Su tempo ene piạ manga nabi pirang katau diměnta wọu Yerusalem sol᷊ong Antiokia.
44011028	Wọu tal᷊oaran sire ute piạ sěngkatau arenge i Agabus. Ual᷊ingu kakanoạ u Rohkẹ̌ u Ruata e i sie měnẹ̌něbal᷊ẹ̌ u su kaguwạu dunia e sarung kahombangengu tempong karal᷊unusẹ̌ masaria. (Kụ hal᷊ẹ̌ ene mambeng lai mariadi su tempong pẹ̌paparentang Kaisar Klaudius.)
44011029	Tangu kěbị apan tumatol᷊e si Yesus e sěngkanaung měndingọ u tatongka su manga anạ u sěmbaụ kụ mětẹ̌tanạ su Yudea; sěngkatau-sěngkatau e něndingọ tuhụewe kaumal᷊enge.
44011030	Pẹ̌kakakire ene mal᷊aing kinoạ, kụ bọu ene i Barnabas dẹ̌duan Saulus nirolohẹ̌ pinanonda tatongka (roitẹ̌) ene su manga těmbonangu jamaatẹ̌.
44012001	Mangawe tempo ene lai Ratu i Herodes nanětạ mạnumbiagẹ̌ dal᷊ohon jamaatẹ̌.
44012002	Ual᷊ingu parentane, tangu i Yakobus tuhang i Yohanes pinakipateng peda.
44012003	Ene i Herodes nakasilọ e lulune kai nẹ̌tatahino su naungu tau Yahudi, tangu i sie mal᷊aing nẹ̌koạ l᷊ai mẹ̌sul᷊ungu ene; i sie něndolohu taumata piněnamẹ lai si Petrus. Hal᷊ẹ̌ ene nariadi su tempong Hari Basarẹ̌ u Borotẹ̌ Tawẹ Kabọ e,
44012004	sarạeng bọu pinakisamẹ, i Petrus nitaho su ral᷊ungu tahungkụ. Sordado ěpạ u kamonaěng pětahạ ěpạ u katau niapěndiagạ si Petrus sene. Nal᷊iụeng ěllon Paskah e, buhụ e i Herodes něhukung i Petrus su těngon lawọ.
44012005	Kụ i Petrus tang|u kạtatahang su tahungkụ, kai arawe ral᷊ohon jamaatẹ̌ e měngkate měkẹ̌kal᷊iomaneng dingangu kạguwạu naung i sire su Mawu e waug'i Petrus.
44012006	Su sěhěbi kal᷊amonan Herodes sarung mapẹ̌těngon Petrus su taumata l᷊awọ e, i Petrus mětẹ̌tikị kạpapěgong u wawěntung darua mạtatal᷊oara su sordado měndariagạ e ruang katau. Su tukadu tahungkụ, manga měndal᷊ukadẹ̌ bal᷊ine e mal᷊aing kạpělẹ̌lukade su tahungkụ.
44012007	Ene malạekatẹ̌ e sěngkianụ e rimarisị sene, kụ piạ e tualagẹ̌ siměnnang su ral᷊ungu tahungkụ e. Malạekatẹ̌ e měngkatewe něngangiọ si Petrus sarangkewe i sie nẹ̌bangung. Bọu ene malạekatẹ̌ e nẹ̌berạe, "Ei lighạko pẹ̌bangung!" Su tempo ene lai sěngkianụ e nanawo hante uase wọu l᷊iman Petrus.
44012008	Bọu e malạekatẹ̌ e nẹ̌bera, "Luheko pakeangu ringangu ikịko tal᷊ing sapatunu." Tangu i Petrus e měngkatewe něluheng pakeange ringangu něngikị tal᷊ing sapatune. Bọu ene malạekatẹ̌ e saụewe nẹ̌bera, "Pẹ̌kakingkaengken kakingkaengu kụ tol᷊e si siạ."
44012009	Tangu i Petrus timol᷊e malạekatẹ̌ e kụ simẹ̌bang bọu tahungkụ. Kaiso i Petrus e tawe nakapěndang u apạewen iapakạdiadin malạekatẹ̌ e kawe kahěngang. Su naung i Petrus e katihọ e ene kai kětạeng sěmbaụ papasilo.
44012010	Su tempong i sire limiu tampạ u lukadẹ̌ humotong dingangu karuane, i sire nahumpạen tukadẹ̌ uase, sasẹ̌bangeng sol᷊ong soa. Tukadẹ̌ ene kai natope sẹ̌sane, kụ siměbangke i sire mase rimal᷊eng bọu ral᷊eng manintạ. Sěngkělěndịu malạekatẹ̌ ene naghěngging naněntang i Petrus.
44012011	Bọu ene wuhụewe i Petrus nakahěngang u kai apa nariadi si sie, kụ nẹ̌bera, "Orasẹ̌ ini iạ masingkạ u Mawu e mambeng kahěnga-hěngang seng něndolohu malạekat'E pělẹ̌liwiru iạ bọu kawasang Herodes dingangu wọu kěbị haghing kakanoạ u tau Yahudi e si siạ."
44012012	Sarạeng nakaěnnạe hal᷊ẹ̌ ene ute, i Petrus nakoạ sol᷊ong bal᷊eng Maria, i ninang i Yohanes isẹ̌sěbạ l᷊ai si Markus. Sene piạko taumata l᷊awọ mạtatampung dingangu kapẹ̌kẹ̌kal᷊iomanenge.
44012013	I Petrus měnẹ̌nengkelẹ̌ tukadu l᷊ikude, tangu sěngkatau mẹ̌tatangkiang bawine arenge i Rode, himaungke nanope tukadẹ̌.
44012014	Apidu i sie nakakiral᷊a tingih'i Petrus. Ual᷊ingu ral᷊uase, i sie měngkate ringangu masahawụ simuẹ̌ kapia, tawe manga nanope tukadẹ̌ e, bọu ene něhabarẹ̌ suapan taumata sene u i Petrus kai ene sul᷊ikude.
44012015	"I kau kai pulu!" angkuěng i sire. Kai i Rode mang mạul᷊ị u katěngade u mambeng kahěnga-hěngang i Petrus. Kụ i sire němpẹ̌bera, "Ene kai malạekatẹ̌!"
44012016	Ene i Petrus mang kạpanengkele tukadẹ̌. Tangu piạ e i sire nanope tukadẹ̌, kụ nakasilọ e si Petrus, tangu i sire měngkate rimal᷊inaụ tạ sihinge.
44012017	I Petrus něnidang l᷊imane tadeạu i sire pakạděmmasẹ̌, mase i sie nẹ̌běkẹ e si sire sahen pěndal᷊ěsọ u Mawu si sire simẹ̌bang bọu ral᷊ungu tahungkụ. Bọu e i sie nẹ̌bera, "Habarẹ̌ko ini si Yakobus, dingangu su manga anạ u sěmbaụ l᷊ai wal᷊ine." Bọu ene i Petrus kai naněntangu tampạ ene kụ nẹ̌deạ tampạ bal᷊ine.
44012018	Sěngkariọěllone mal᷊ukadẹ̌ e nariadịe pẹ̌tatanggarạ sutal᷊oarang manga sordado mělal᷊ukadẹ̌ e. I sire měngkate niwingọ u apa nariadi si Petrus e.
44012019	Mase i Herodes něndolohu taumata apědẹ̌deạ si Petrus, kutẹu i sire kai tawe nakareạ. Ene i Herodes nẹ̌parenta tadeạu manga měndariagạ ene pakịsẹ̌sui e, mase pakịpate. Bọu ene i Herodes něngal᷊ing bọu Yudea kụ nẹ̌tanạ manga pira ěllo su Kaisarea.
44012020	I Herodes měngkate limangehẹ̌ marasai su tau Tirus dingangu Sidon. Ual᷊ingu ene tangu i sire riměnta sěngkapahunděnta nẹ̌těngon sie. Kahumotongange i sire něnahionge si Blastus, těmbonangu měnanahimata wal᷊en Datu i Herodes, hakịu i sie mạnumběka wọu i sire. Mase i sire nẹ̌těngon Herodes, mědẹ̌dorong tadeạu mẹ̌dame, batụu i sire katewe makạhombang kaěng bọu wanuan Herodes.
44012021	Piạ sahěllo kụ seng nipoěng, i Herodes něluhẹem pakeang'u kawawantug'e bọu e naiang su kaderang kararatuang kụ nanětạ e nẹ̌pidato su těngong kawanua.
44012022	Kawanuạ e kụ kapědẹ̌daringihe, ute němpěmansage, "Ini e kai tingihu ruata, wal᷊inewe tingihu taumata!"
44012023	Su tempo ene lai malạekatu Mawu e nameru si Herodes, batụu i sie tawe měngangadatẹ̌ Mawu Ruata. I Herodesẹ̌ e nipakikinạ su ul᷊idẹ̌ bọu ene nate.
44012024	Tangu hengetang u Mawu e mangkeng kakạsawuhe ringangu kakạtoghase.
44012025	Sarạeng i Barnabas dẹ̌duan Saulus e nanguadipẹ̌ hal᷊ẹ̌ irẹ̌dua e, irẹ̌dua nẹ̌sul᷊e wọu Yerusalem kụ němaringang i Yohanes, Markus, kụ němpẹ̌dingang.
44013001	Su ral᷊ungu jamaatẹ̌ su Antiokia piạ manga nabi ringangu manga mananěntiro ute lěnnạu: i Barnabas, i Simeon isẹ̌sunggahị Si Maitung, i Lukius bọu Kirene, i Měnahem kụ niapakasaria ringangu Ratu i Herodes, dẹ̌duan Saulus.
44013002	Piạ i sire kapẹ̌kẹ̌kal᷊iomanenge su Mawu ringangu měmpẹ̌pẹ̌puasa, Rohkẹ̌ u Ruata e něhengetang si sire, "Iạ e ghělirengkong Barnabas dẹ̌duan Saulus, baugu Iạ sẹ̌sa-Ku, tadeạu i sire apẹ̌koạ munara kụ seng Takụ nitilakehẹ̌ si rẹ̌dua."
44013003	Bọuten nẹ̌puasa ringangu nẹ̌kal᷊iomaneng, i sire nanělliden lima si Barnabas dẹ̌duan Saulus, bọu e i rẹ̌dua e nirolohẹ̌.
44013004	Ual᷊ingu kawe niroloh'u Rohkẹ̌ u Ruata e, tangu i Barnabas dẹ̌duan Saulus nẹ̌buạ e sol᷊ong Seleukia. Bọu ene i sire nẹ̌buạ sol᷊ong tahanusang Siprus.
44013005	Sarạeng nahumpạ su Salamis, i sire němpěhabaren hengetangu Mawu Ruata e su apan kanisan tau Yahudi. I Yohanes Markus e mětẹ̌tul᷊ung i rẹ̌dua e su raral᷊engang.
44013006	Kaguwạu tahanusa ene e napěpidẹ̌ si sire sarang Pafos. Pai sene i sire nẹ̌sombangken tau Yahudi sěngkatau arenge i Bar Yesus. I sie kai tau tahatariang makịtikạ u i sie kai nabi.
44013007	I Sergius Paulus, guběrnurẹ̌ u tahanusa ene, kai hapị mapia ringangu tahatariang ene. Guběrnurẹ̌ ene kai tau pande ringangu pelẹesa. I sie kimui si Barnabas dẹ̌duan Saulus, batụu i sie mapulu rumaringihẹ̌ hengetang u Mawu Ruata.
44013008	Kai i Barnabas dẹ̌duan Saulus rẹ̌dokateng i Elimas tau tahatariang ene, ual᷊ingu i Elimas (u kai ene e arenge su werang Yunani) kụ mětẹ̌tawakal᷊i tadeạu kumbahang sarang guběrnurẹ̌ ene mangimang su Mawu Yesus.
44013009	Kutẹu i Saulus -- isẹ̌sěbạ l᷊ai si Paulus -- nẹ̌papinunụen Rohkẹ̌ u Ruata e kụ němandạ e mataedẹ̌ su tahatariang ene,
44013010	mase nẹ̌bera, "Ei taha pěngakal᷊ẹ̌, anạ kawontogang! I kau e rokạ u patikụ munara mapapia e. Unụe i kau tawe mangědo měnggoghahẹ̌ karakin Duata e mědeạu mapakasal᷊amat'u taumata?
44013011	Kụ ene kakěllạe, watụ u Mawu e mang měhukung i kau e! I kau sarung mawuta, sarang tawe makasilo tualagu matangěllo e arẹ̌gan sěngkatempo." Su orasẹ̌ ene lai i Elimas nakapěndang u kai piạ hiwụ maitung něnakạ matane, hakịu i sie rimal᷊eng e měsẹ̌sasaghipo mědẹ̌deạ taumata mědeạu pěnata si sie.
44013012	Su tempon guběrnurẹ̌ ene nakasilọe apa nariadi e, i sie nangimang su Mawu Yesus, batụu i sie kai rimal᷊inaụ tạ sihinge su těntiro mạanun Mawu e.
44013013	Bọu Pafos, i Paulus dingangkewelain manga hapị e němpěmundal᷊ẹ̌ sol᷊ong Perga su Pampilia. Sene i Yohanes Markus naněntang i sire, bọu ene nẹ̌sul᷊e sol᷊ong Yerusalem.
44013014	Bọu Perga, i sire naněpasu raral᷊eng i sire sol᷊ong Antiokia su Pisidia, bọu ene su ěllon Sabatẹ̌ i sire simuẹ̌ nahungkaiang su ral᷊ungu kanisa.
44013015	Sarạeng Bukẹ̌ i Musa ringangu Bukẹ̌ u Manga Nabi e nibawasa, manga těmbonangu kanisa e něndolohu taumata pakịbal᷊o si Paulus dingangu manga hapị e, "Manga anạ u sěmbaụ, kereu i kamene piạ manga sasasa pẹ̌sěmbaụ baug'i sire ini e, ute sal᷊amatẹ̌be měmpěhengetangu ene."
44013016	I Paulus měngkatewe rimarisị, kụ bọu ene něnida ringangu limane, mase nẹ̌bera, "Manga anạ u sěmbaụ tau Israel ringangu i kamene wal᷊ine, kěbị apang sini kụ dudaringihẹ̌be su Mawu Ruata! Pěmpẹ̌daringihẹ̌ko si siạ:
44013017	Duatan Israelẹ̌ e seng němile manga i upung i kitẹ e, kụ napakasěllahu umatẹ̌ ini piạ i sire nakoạ tau raghị su wanuan Misirẹ̌. Bọu ene kinahiang kawasan Duata masěllahẹ̌ e naněbang i sire wọu Misirẹ̌.
44013018	I Sie nẹ̌tingkědang u pẹ̌kakakoạ i sire su kěhu l᷊inggi e ghěnnangu ěpạ u pul᷊o su taunge karěngụe.
44013019	Umatẹ̌ pitung kawanuaěng su Kanaan nịpapukin'E mědeạu pẹ̌papahiakengu wanua ene su tau Israel makoạ tataghuaneng i sire.
44013020	Kěbị ene mariadi ěpạ u hasụ limam pul᷊o su taunge karěngụ e. Samurin nẹ̌papahiạ u wanuan Kanaan ene, tangu Mawu Ruata něngonggọu manga mělahukung si sire. Kasamuriange kěbị mělahukung ene ute kai Nabi i Samuel.
44013021	Bọu ene i sire nẹ̌dorong sěngkatau ratu. Kụ Mawu Ruata e něngonggọ i Saul anạ i Kish bọu hěnton Benyamin, mědeạu makoạ datun sire karěngụ u ěpạ u pul᷊o su taunge.
44013022	Bọuten Mawu Ruata nělohos'i sie, Duata e něhengkẹ i Daud niapakakoạ datun sire. Kụ seng ini e nipěhengetang u Mawu Ruata e mạanun Daud, 'Iạ e seng nakahombang si Daud anạ i Isai e kai sěngkatau taumata mětẹ̌tatahino su naung-Ku. Seng i sie taumata sarung makawatụ kapulu-Ku.'
44013023	Bọu hěnton Daud ene tangu Mawu Ruata e napasěpụ u sěngkatau Ratu Měnanal᷊amatẹ̌ kerẹewe sembeng nikědon'E. Kụ seng i Yesus ene e Ratu Měnanal᷊amatẹ̌ e.
44013024	Kal᷊amonan i Yesus nanětạ u munaran'E, i Yohanes seng bọu němohang su taumatan Israel tadeạu i sire měmpẹ̌tobatẹ̌ bọu kal᷊awọu rosan sire ringangu isahani.
44013025	Kụ maraning mạnguadipẹ̌ munarane, i Yohanes něbera su taumata, angkuěng: 'Kai i sai tangu iạ ini e tumuhụ kasingkạ i kamene? Iạ e wal᷊inewe Taumata lẹ̌ampal᷊eng i kamene e. Pẹ̌tahěndung Tau ene sarung duměnta samuring iạ; kal᷊ingung měluka sapatun'E e, iạ e mal᷊aing tawe wotonge.'
44013026	Manga anạ u sěmbaụ pal᷊ahěnton Abraham, dingangu kěbị taumata wal᷊ine apang sini kụ matuhụ su Mawu Ruata! Duata e seng něndohong habaru kasasal᷊amatẹ̌ ene si kitẹ;
44013027	batụu taumata apang mětẹ̌tanạ su Yerusalem dingangu manga těmbonang i sire e tawe nakaěnna u kai seng i Sie ene e mananal᷊amatẹ̌ e. I sire tawe nakahěngang těntiron manga nabi e kụ seng bẹ̌basaěng apang ěllong Sabatẹ̌, hakịu i sire něhukung i Yesus. Kaiso ual᷊ingkewen pẹ̌kakoạ kerene tangu nakawodaịewe kaghaghanapu apan seng nitěbal᷊u manga nabi e.
44013028	Maningbeng i sire tawe makahombang pẹ̌sasal᷊a apạ e si Sie kụ makakahukungu hukumang papate e, kaiso i sire kawe mědẹ̌dorong si Pilatus tadeạu i Sie pakịpate.
44013029	Kụ sarạeng i sire nasue němpẹ̌koạ kěbị apang kạbawohẹ su ral᷊ungu Winohẹ Susi, i sire napal᷊intụem bal᷊unangu wadang'E wọu kalu kuruisẹ̌, bọu ene nipěllọ su ral᷊ungu lěbing.
44013030	Kai Mawu Ruata e napẹ̌biah'i Sie kapia wọu papate.
44013031	Bọu ene ghěnnangu pẹ̌taha pira ěllo e i Sie měngkate rụděnta měnodẹ u watangeng'E su taumata apan seng bọu riměnta ringang'E wọu Galilea sol᷊ong Yerusalem. Seng i sire ene kụ orasẹ̌ ini e nakoạ mẹ̌sasahidin Sie su manga umat'u Israel.
44013032	Kụ orasẹ̌ ini e i kami mělẹ̌habaru Injilẹ̌ ene si kamene: Apang kụ seng nikědo su manga i upung i kitẹ e,
44013033	ene tangu seng nikoạ e si kitẹ dingangu napẹ̌biah'i Yesus kapia wọu papate. Batụ u su ral᷊ungu bukẹ̌ u Mazmur karuane piạ kạbawohẹ, 'Seng i Kau e Ahusẹ̌-Ku, kụ su ěllo ini tangu Iạ seng makoạ i Amang'U.'
44013034	Mawu Ruata e seng napẹ̌biah'i Sie kapia wọu papate. Kụ orasẹ̌ ini e i Sie seng tawe lai sarung makahombang papate su ral᷊ungu kubul᷊ẹ̌. Kụ baugu hal᷊ẹ̌ ene, Mawu Ruata e něhengetang, 'Iạ sarung měngonggọu pẹ̌kakědo susi kụ sarung ipakasěhụ, kerẹewe seng Takụ pinẹ̌kědo si Daud.'
44013035	Kerene lai su ral᷊ungu ayetẹ̌ wal᷊ine niwera u, 'I Kau e sarung tawe mapakawalan Ěllang'U satia ene mawuhụ su ral᷊ungu lěbing.'
44013036	I Daud seng nate, kụ nilěbing sěngkal᷊ěbing dingang i upunge, samurin sie nẹ̌koạ apang pakịkoạ u Mawu Ruata e si sie. Maiet'i Daud mal᷊aing seng nasue nahenẹ kěbị.
44013037	Arawe i Yesus, kụ seng niapẹ̌biah'u Ruata kạpia wọu papate e, kai i Yesus e tawe nasue nahenẹ.
44013038	Ual᷊ingu ene, manga anạ u sěmbaụ, i kamene hinong masingkạ u kai wọu anun Yesus ini e habaru kal᷊aampungu rosa e ipakịhabarẹ̌ si kamene; i kamene hinong masingkạ u apan taumata kụ mạngimang si Sie e, ipakal᷊iwirẹ̌ bọu kal᷊awọu rosa kụ tawe ikarědasẹ̌ ual᷊ingu wọu manga titan Duata kụ ilẹ̌habar'i Musa.
44013040	Ual᷊ingu ene i kamene hinong pakapapia tadeạu, kumbahang sarang mariadi si kamene apang niwerang manga nabi ini e,
44013041	'Tatingangko pakapia-pia, ei kamene taumata apam puluang měhinakang! I kamene e sarung měngkaherang, mase mate! U su tempo ini Iạ e kapẹ̌kẹ̌koạ e munara kụ i kamene hala e sarung tawe měmpangimang u ene, maningbe piạ u měnualagẹ̌ si kamene.' "
44013042	Ene piạ i Paulus dẹ̌duan Barnabas naněntangu kanisa ene, i sire su kanisa e mědẹ̌dorong tadeạu i sire saụ mẹ̌sul᷊e kapia su ěllon Sabatẹ̌ tuhụ e, saụ měnualagu manga hal᷊ẹ̌ ene e pakaunsui.
44013043	Samurin sasẹ̌bangu taumata wọu kanisa e, i Paulus dẹ̌duan Barnabas e nitol᷊eěngu tau Yahudi mal᷊awọ dingangu taumata wọu umatẹ̌ bal᷊ine kụ seng nasowa agamang Yahudi. Tangu manga rarolohang ene něnasa si sire e tadeạu i sire e hanesẹ̌ měngumbala su kakěndag'u Mawu Ruata.
44013044	Su ěllon Sabatẹ̌ tuhụ e, marani kěbị dal᷊ohon soa e riměnta mẹ̌daringihẹ̌ hengetangu Mawu.
44013045	Kai sarạeng tau Yahudi e nakasilo taumata l᷊awọ e, i sire kai něngkapenẹ u sasasingking. I sire mạnungkeang si Paulus dingangu rụdendehẹ̌ patikụ apang iwẹ̌berane.
44013046	Kai něngalembo laing kawahanine i Paulus dẹ̌duan Barnabas měngkatewe mẹ̌bẹ̌bera mahatedẹ̌. Ungkuěng i sire, "Hengetang u Mawu e mambeng hinong ihabarẹ̌ si kamene kal᷊imona. Kaiso ual᷊ingu i kamene kawe tawe mapulu měnarimạ u ene, i kamene seng něnantu hala u i kamene ta hinone měnarimạ u pẹ̌bawiahẹ̌ tutune ringangu kakalẹ̌. Kụ ini e i kandua něněntang i kamene kụ mẹ̌bihu bansa wal᷊ine.
44013047	U kai ini e laorong Mawu e si kami; Mawu e něhengetang, 'Iạ e seng něnilakeh'i kamene e makoạ sěmbaụ tualagẹ̌ baug'u kal᷊awọu taumata wansa wal᷊ine kụ bal᷊ine Yahudi, tadeạu i kamene makakarěntambeng kasasal᷊amatẹ̌ baugu patikụ dunia.' "
44013048	Piạ e umatẹ̌ bal᷊ine tau Yahudi nakaringihẹ̌ ene, i sire měngkate mal᷊ua-l᷊uasẹ̌, bọu e mědẹ̌dalo e hengetangu Mawu e. Mase taumata apan seng nịtataning Duata mědeạu makahombang pẹ̌bawiahẹ̌ tutune ringangu kakalẹ̌, i sire ene e nangimang.
44013049	Hengetang u Mawu e mal᷊aing nasawuhẹ̌ su patikụ tampạ su kạguwạu wanua ene.
44013050	Arawe manga adimal᷊ạ u soa ene ringangu manga wawine matatuhasẹ̌ měngkatakụ u Mawu e tangu, sẹ̌sahowongang u taumatan Yahudi e. I sire mapạl᷊ěton pẹ̌sasitori waug'i Paulus dẹ̌duan Barnabas, kụ měnokol᷊'i rẹ̌dua wọu wanua ene.
44013051	Tangu manga rarolohang e němpanontong u awul᷊ẹ̌ su laed'i rẹ̌dua e su těngon sire e nakoạ kere tatahěndung, bọu e nakoạ sol᷊ong Ikonium.
44013052	Manga muritẹ̌ su Antiokia e měngkate mal᷊ua-l᷊uasẹ̌ dingangu něngkapenẹ u Rohkẹ̌ u Ruata e.
44014001	I Paulus dẹ̌duan Barnabas mal᷊aing kinahombangeng u hal᷊ẹ̌ mẹ̌sul᷊ung su Ikonium. I rẹ̌dua mal᷊aing nahunsuẹ̌ su kanisan Yahudi kụ němpẹ̌bisara sěngapang botonge sene hakịu mal᷊awọ tau Yahudi ringangu wal᷊ine tau Yahudi němpangimang su Mawu Yesus.
44014002	Arawe tau Yahudi apan ta mangangimang e měmpạnahowong suapang bal᷊ine tau Yahudi, hakịu makạkaral᷊akị naung i sire kụ mạběnsing u apan mạngimang su Mawu Yesus.
44014003	Ual᷊ingu ene i Paulus dẹ̌duan Barnabas němpẹ̌tanạ marěngụ sene. Kụ měngkai kakạbahanine i sire mạhumbisarang hal᷊ẹ̌ u Mawu. Tangu Mawu e mal᷊aing mapakal᷊ahẹ u pal᷊ahumbisaran sire mạanun tatal᷊ěntụ'E tangu mambeng kahěngang; i Sie mạngonggọu kawasa si sire waụgu mẹ̌koạ haghin tanda ringangu haghing hal᷊ẹ̌ makạdal᷊inaụ tạ sihinge.
44014004	Kaiso ral᷊ohon soa ene měgẹ̌gul᷊ewasẹ̌ sěmbaụ dingangu wal᷊ine; piạbeng mạnumběka wọu tau Yahudi ringangu piạbeng mạnumběka wọu manga rarolohang ene.
44014005	Bọu e tau Yahudi ringangu těmbonang e sěnsunduang dingangu taumata wal᷊ine tau Yahudi kụ manigěsạ dingangu měmpěngěntungu watu su manga rarolohang ene.
44014006	Kaiso manga rarolohang ene nakaěnna kakakoạ e, kụ nělingkạ sol᷊ong Listra ringangu Derbe mangạ e soa su Likaonia ringangkewen banua mạngělikụ soa ene.
44014007	Kụ sene i rẹ̌dua e mal᷊aing měmpělẹ̌habar'u Injilẹ̌ e.
44014008	Kutẹu su Listra e kai piạ tau esẹ laede ruambẹ̌ka e nipeose reng dokeng bọu gandongang, hakịu reng ta nakạdal᷊eng, batụu laede kawe tumanịu lome.
44014009	Tau ene mạiang sene rụdaringihẹ̌ si Paulus měbẹ̌bisara. I Paulus nakasahidi u tau ene mạngimang, kụ ual᷊ingu ene tangu i sie wotonge maul᷊e wọu sakị e. Kụ i Paulus e němandạ e si sie,
44014010	kụ dingangu tingihe maihạ, i Paulus nẹ̌bera, "Endai e rarisị pakatei!" Tau ene měngkatewe rimarisị piạ linsọ e kụ bọu ene rimal᷊eng.
44014011	Ene Piạ e taumata l᷊awọ e nakasilo apang kụ nikoạ i Paulus, i sire měngkatewe sěngkapěluntingihẹ̌ su werang Likaonia, "Manga ruata e seng němpẹ̌lintụ sol᷊ong dunia e němpẹ̌bawadang u wadangu taumata."
44014012	Bọu ene i Barnabas nisěbạ i sire si Zeus, dingangu i Paulus nisěbạ i sire si Hermes, batụu kai i sie mẹ̌bawerane.
44014013	Ampuang i Zeus, pangkunange su těngon soa, diměnta nangěntudu manga sapi esẹ dingangu manga bungang dal᷊ěgahu pasěllangengu soa. I sie mapulu tumol᷊e ringangu taumata l᷊awọ e měmpěnarakang u sasěmba su manga rarolohang ene.
44014014	Piạ i Barnabas dẹ̌duan Paulus nakaringihe kapulun sire koatengu taumata l᷊awọ ene i rẹ̌dua měngkatewe němpananingkasẹ̌ pakeang i rẹ̌dua e apidu kạtal᷊ange sol᷊ong anun taumata l᷊awọ e bọu e němpẹ̌buheang,
44014015	"E, kawe unụe i kamene nẹ̌koạ kere ini? I kami e mal᷊aing taumata mẹ̌sul᷊ung i kamene! I kandua ene tamai sini e kai waugu měhabaru Injilẹ̌ si kamene tadeạu i kamene měmpaněntangu kal᷊awọu sabarang tawẹ humpạ e ini e kụ duměnta sol᷊ong anun Duata kụ biahẹ̌, něndiadi langị dingangu dunia ringangu l᷊audẹ̌ dingangu kěbị apan su ral᷊unge.
44014016	Su tempo tamai nal᷊iu Mawu Ruata e napakawalan kal᷊awọu taumata apang měmpẹ̌bẹ̌biahẹ̌ tụtol᷊e kapulun sire sěngkatau-sěngkatau.
44014017	Arawe i Sie tawe niwul᷊e nangonggọ u manga tatialan batangeng'E kụ ual᷊ingu pẹ̌kakoạ mapia. I Sie něngonggọ u tahiti wọu l᷊angị dingangu pẹ̌bawawua su musunge si kamene. I Sie mạpakaěng i kamene ringangu mạpakal᷊uasẹ̌ naung i kamene."
44014018	Kaiso ringangkewen manga wawera tamai ene mal᷊aing bědang mawěhạ baug'i rẹ̌dua e mẹ̌sědingu taumata l᷊awọ e měmpanarakang u sasěmba si rẹ̌dua e.
44014019	Manga pirang katau wọu taumatan Yahudi e apan diměnta su Listra wọu Antiokia su Pisidia ringangu wọu Ikonium mamọdaị taumata l᷊awọ e hakịu taumata l᷊awọ e měmpạnumběka wọ'i sire. I sire němpangěntungu watu si Paulus, mase něhiudẹ̌ sol᷊ong l᷊ikud'u soa. I sire mạngiral᷊ing u i sie kai seng nate,
44014020	kaiso sarạeng i sie pinẹ̌tatal᷊iwungang u apan taumata mạngimang sene, tangu nẹ̌bangungke i sie ringangu simuẹ̌ kapia sol᷊ong soa. Sěngkarịěllone i sie něbuạ sol᷊on Derbe sěngkapẹ̌buạ dingang i Barnabas.
44014021	Su Derbe, i Paulus dẹ̌duan Barnabas něhabaru Injilẹ̌ e kụ mal᷊awọ taumata němpangimang su Mawu Yesus. Bọu ene i sire nẹ̌sul᷊e sol᷊ong Listra, tuhụ e sol᷊ong Ikonium, mase sol᷊ong Antiokia su Pisidia.
44014022	Su apan soa ene, i sire mạnoghasẹ̌ naungu manga murit'i Yesus dingangu měmpěnẹ̌nasa si sire tadeạu pakatatanạbe su pangangimang su Mawu Yesus. "I kitẹ e harusẹ̌ masau mẹ̌tatahangu sigěsạ kal᷊imona, buhụ e i kitẹ makapěndang karal᷊unsemahu Runian Duata Wuhu e," kerene kakakoạ e manga rarolohang ene měmpạněntiro su manga murit'i Yesus su apan soa ene.
44014023	Dingangu su apan jemaatẹ̌ e, i Paulus dẹ̌duan Barnabas něhengkẹ měngangahạ jamaatẹ̌ e. Bọu ene kahian pẹ̌kakal᷊iomaneng dingangu pẹ̌papuasa, i rẹ̌dua e měmpanarakangken měngangahạ jamaatẹ̌ e su Mawu pạngimangeng i sire e.
44014024	Bọu ene i Paulus dẹ̌duan Barnabas nanẹ̌paseng daral᷊eng i sire lumiu wanuan Pisidia dingangu sarang Pampilia.
44014025	Kụ bọuten i rẹ̌dua něhabaru hengetang u Mawu Ruata su Perga, i sire nakoạ sol᷊ong Atalia.
44014026	Bọu ene i sire mẹ̌saụ mẹ̌sakaeng sol᷊ong Antiokia. Ene e kai soa tampạ i sire kal᷊imona nisarakang su tatal᷊ěntụ u Mawu Ruata e, tadeạu i sire měmpẹ̌koạ munara kụ seng lẹ̌ěnsueěng i sire.
44014027	Sarạeng nahumpạ u Antiokia, i sire něngomol᷊eng taumata wọu jamaatẹ̌ e, bọu ene nẹ̌běkẹeng patikụ apang nikoạ u Ruata limiun sire e. I sire mal᷊aing němpẹ̌běkeng kereapa kakakoạ u Ruata seng němuka ral᷊eng tadeạu i sire apang bal᷊ine tau Yahudi e mangimang si Yesus.
44014028	Su soa ene i Paulus dẹ̌duan Barnabas e nẹ̌tanạ marěngụ dingangu apan taumata mạngimang e.
44015001	Pirang katau taumata wọu Yudea narěnta su Antiokia kụ němpaněntiro taumata mạngimang su Antiokia ene, u kamagengu i sire tawe sunateng tumuhụ torat'i Musa, i sire tawe masal᷊amatẹ̌.
44015002	I Paulus dẹ̌duan Barnabas dụdokạ kahěngang su timonan sire ene. Pěngěnsueěnge tangu mapakasahẹ u tadeạu i Paulus dẹ̌duan Barnabas dingangu pirang katau lai wal᷊ine wọu Antiokia, apạtaraị sol᷊ong Yerusalem mědeạu mẹ̌dal᷊ahintaung hal᷊ẹ̌ ene ringangu manga rarolohang ore lai apang měngangahạ e sene.
44015003	Jamaatẹ̌ su Antiokia něnondan sire sarang likudu soa, bọu e i sire nakoạ sol᷊ong Fenisia ringangu Samaria. Sene i sire němpẹ̌běkẹeng kakakoạ u taumata wal᷊ine tau Yahudi kụ seng němpěnarakang u watangeng i sire su Mawu Ruata. Habarẹ̌ ene mangkewen nakal᷊uasẹ̌ naungu taumata mạngimang su tampạ ene.
44015004	Piạ e i sire narěntạ e su Yerusalem, i sire nisěnsomaheng mapia kahian jamaatẹ̌ e, ringangu kahian manga rarolohang ore lai manga pangahạ e. Bọu e i rẹ̌dua něběkẹeng kěbị apang seng nikoạ u Mawu Ruata si rẹ̌dua e, si sire.
44015005	Arawe pirang katau wọu komol᷊angu tau Farisi kụ seng mạngimang, dimarisị kụ nẹ̌bera, "I sire wọu kawanua wal᷊ine kụ seng němpangimang e hinong i sunatẹ̌ dingangu mambeng harusẹ̌ tumol᷊e torat'i Musa."
44015006	Mase manga rarolohang dingangu manga pangahạ e nẹ̌komol᷊ẹ̌ baugu mẹ̌dal᷊ahintaung hal᷊ẹ̌ ene.
44015007	Marěngụ kahěngang i sire měgẹ̌gaghěllị u ěnna. Pangěnsueěnge i Petrus dimarisị kụ nẹ̌bera angkuěng, "Manga anạ u sěmbaụ! I kamene hala e masingkạ u seng nạung bědang tempo nal᷊iu, Mawu Ruata e němile si siạ bọu tal᷊oarang kamene tadeạu měhabaru Injilẹ̌ su wal᷊ine tau Yahudi e, tadeạu i sire mal᷊aing dumaringihẹ̌ dingangu mangimang.
44015008	Kụ Mawu Ruata e kụ masingkạ u ral᷊ungu naungu taumata e seng něnodẹ u i Sie něnarimạ i sire; i Sie napakal᷊ahẹ u ene kụ něngonggọ u Rohkẹ̌ u Ruata e si sire mẹ̌sul᷊ungkewelai seng nionggọ e si kitẹ.
44015009	Duata e tawe mapẹ̌dal᷊ahaeng kitẹ e ringang i sire. I Sie napakasusin naung'i sire, ual᷊ingu i sire němpangimang.
44015010	Kụ, kawe unụe i kamene mapulu rumokạ Duata su tempo ini kụ měngonggọ u wawawaěng mawěhạ su manga murite ini, sěmbal᷊iau manga i upung i kitẹ dingangkewelain i kitẹ hala e mal᷊aing tawe makaumal᷊ẹ̌ měndal᷊engu kěbị e?
44015011	Ral᷊iune wue, i kitẹ e kawe mạngimang dingangu i kitẹ e iapakasal᷊amatẹ̌ ual᷊ingu kakěndag'u Mawu Yesus; kerene lai i sire."
44015012	Tangu něngkarěmmase kěbị taumata apạewen němpẹ̌komol᷊ẹ̌ sene. Bọu ene i sire e rimaringihewe si Barnabas dẹ̌duan Paulus saụ měbẹ̌běken kal᷊awọu tanda makal᷊aherang dingangu apạeweng makạdal᷊inaụ tạ sihinge kụ seng nikoạ u Mawu Ruata kụ pinakikoạewe si rẹ̌dua e sutal᷊oarạeweng kawanua wal᷊ine tau Yahudi e.
44015013	Nasuẹen běkene i rẹ̌dua e, i Yakobus nẹ̌bera, "Manga anạ u sěmbaụ! Kěnnangko raringihẹ̌ si siạ.
44015014	I Simon buhụewe nẹ̌běken saheng kakakoạ u Mawu Ruata e nạung humotong něngukahu pěndangu naung'E si sire wal᷊ine tau Yahudi, piạ timonane měmile wọu tal᷊oarang sire taumata wal᷊ine e kụ sarung makoạ umat'E.
44015015	Kụ ene nẹ̌tatal᷊ahino kere seng nitěbal᷊u manga nabi e. Batụ u kai piạ kạbawohẹ kere ini,
44015016	'Samuring ene Iạ e ruměnta kapia,' angkuěngu Mawu, 'Iạ e sarung měmangung kapia wal᷊eng Daud kụ seng nahaka e, ringangu mangul᷊ị apang naopehẹ̌ e, kụ saụ ipakatei;
44015017	tadeạu kal᷊awọu taumata apan nal᷊ěmbe ene, měmpẹ̌deạ Mawu, sěngkapědeạ dingangi sire kěbị kawanua wal᷊ine apang bal᷊ine Yahudi kụ seng nikuiang baugu makoạ tataghuaneng-Ku.' Kerene angkuěng u Mawu,
44015018	kụ seng něhabaru hal᷊ẹ̌ ene nạung kal᷊amona."
44015019	"Ku pěndangengku," angkuěng i Yakobus, "i kitẹ e tawe wotonge manigěsạ si sire wal᷊ine tau Yahudi ene kụ seng něnarakang u watangenge su Mawu Ruata.
44015020	Arawe i kitẹ e hinong měmohẹ u suratẹ̌ si sire ringangu měnasa si sire tadeạu i sire mẹ̌těllingu kumaěng kaěng mal᷊amuhụ kụ seng nakoạ sasěmba su mahang duata, arau kuminạ gẹ̌sing binatang nate natěpu arau kuminạ (manginung) daha. Dingangu l᷊ai tadeạu i sire mẹ̌teghang u watangeng i sire wọu pẹ̌sasasundal᷊ẹ̌.
44015021	Batụ u torat'i Musa e seng nạung dokeng kal᷊amona wẹ̌basaěng apang ěllong Sabatẹ̌ su manga kanisa, ringangu ilẹ̌habarẹ̌ su patikụ soa."
44015022	Manga rarolohang dingangu manga pangahạ e, ringangkewelain kal᷊awọu ral᷊ohong jamaatẹ̌ němpamutusẹ̌ u měmile manga pirang katau wọu i sire apan nirolohẹ̌ sol᷊ong Antiokia ringang i Paulus dẹ̌duan Barnabas. Tangu i sire němile si Silas dẹ̌duan Yudas kụ isẹ̌sẹ̌bạ l᷊ai si Barsabas. I rẹ̌dua ini e kai taumata mapapiang jamaatẹ̌ e wọu tal᷊oarang taumata mạngimang su Yerusalem.
44015023	Ringangkewelain manga rarolohang ene i sire něndoho lai suratẹ̌ kụ bawerane kere ini, "Su kal᷊awọu manga anạ u sěmbaụ bọu kawanua wal᷊ine kụ bal᷊ine Yahudi, apang mětẹ̌tanạ su Antiokia, Siria, ringangu Kilikia. Tabeạ bọ'i kami manga rarolohang dingangu pangahạ u jamaatẹ̌ kụ anạ u sěmbaụ i kamene.
44015024	I kami nakaringihẹ̌ piạ pirang katau wọu tal᷊oarang kami kụ seng nakoạ sol᷊ong anung kamene kụ nakapẹ̌ganohạ dingangu nakapẹ̌bingọ si kamene ual᷊ingu manga těntiron sire. Sumbal᷊iau i kami e tawe měngangoro si sire pěkẹ̌koạ ene.
44015025	Hakịu ene i kami e seng něral᷊ahintau, kụ kěbị e seng sěngkanaung mědeạu měmile manga pirang katau kụ měndolohi sire sol᷊ong anung kamene. I sire sarung sěngkaral᷊eng dingangu ikẹ̌kěndag'i kitẹ i Barnabas, dẹ̌duan Paulus.
44015026	I rẹ̌dua ini e kai seng kahěnga-hěngang něnarakangu watangeng irẹ̌dua e su Mawung kitẹ i Yesus Kristus.
44015027	Kụ i kami e měndoloh'i Yudas dẹ̌duan Silas sol᷊ong anun manga anạ u sěmbaụ. Seng i sire e kụ sarung měhabarẹ̌ si kamene wọu mohong i sire hala habarẹ̌ kụ mal᷊aing kạbawohẹ su ral᷊ungu suratẹ̌ ini.
44015028	Rohkẹ̌ u Ruata e seng kimire -- dingangkewelaing i kami kụkire -- tadeạu i kamene kumbahangbe lěngkanengu wawawaěng limembong kawěhạe wọu manga wawawaěng ini:
44015029	mangal᷊ene tangu: pẹ̌tělling bue kumaěng kaěng kụ seng bọu nakoạ sasěmba su mahang duata, kumbahang kuminạ dahang binatang kụ nate natěpu, ringangu pěmpẹ̌teghang bue wọu kakanoạ u pẹ̌sasasundalẹ̌. Kereu i kamene mẹ̌těghangu watangeng i kamene wọu tamai ene, ute i kamene seng bọu nẹ̌koạ mapia. Kětạengbeng kerene e, kụ sal᷊amatẹ̌ bue!"
44015030	Bọuten nẹ̌katạ, i sire apan nirolohẹ̌ ene nẹ̌buạ sol᷊ong Antiokia. Sene tangu i sire nẹ̌kuị e kěbị dal᷊ohong jamaatẹ̌ e nipẹ̌tampung kụ piněhabareng u suratẹ̌ ene.
44015031	Sarạeng kěbị dal᷊ohong jamaatẹ̌ nakawasạ e suratẹ̌ ene tangu, i sire měngkate nahul᷊uasu ral᷊ohone nakapia ihạ i sire e.
44015032	I Yudas dẹ̌duan Silas e mal᷊aing nabi, selaing marěngụ mạhumbisarang kamene manga anạ u sěmbaụ apang mạngimang su Antiokia e mědeạu mẹ̌gěllị u wawahansang dingangu wawal᷊insahẹ̌ si sire.
44015033	Sarangkeng i Yudas dẹ̌duan Silas nẹ̌tanạ sěngkatempo sene, taumata mạngimang su Antiokia e napẹ̌sul᷊en dẹ̌dua e ringangu něngoro si rẹ̌dua apạněpasu tabeạ suapạewen taumata rimoloh'i rẹ̌dua e. [
44015034	Kai i Silas e němutusẹ̌ u mẹ̌tana sene pakatatapẹ̌ su Antiokia.]
44015035	I Paulus dẹ̌duan Barnabas mal᷊aing mẹ̌tẹ̌tanạ sěngkatempo su Antiokia, měmpạněntiro ringangu měmpělẹ̌habaru hengetang u Mawu e ringangkewe lai taumata wal᷊ine e lawọ.
44015036	Ta nararěnnạ wọu ene tangu i Paulus nẹ̌bera si Barnabas, "Bọete i kitẹ kapia mẹ̌tiwo manga anạ u sěmbaụ apang mạngimang su Mawu Yesus, su patikụ soa suapạeweng piněhabareng i kitẹ e hengetang u Mawu; tadeạu i kitẹ e makasilo kereapa kakakoạ i sire."
44015037	I Barnabas mapulu měmaringang i Yohanes Markus,
44015038	kaiso i Paulus tawẹ karal᷊uase měmaringang i Markus, ianu ta mapulu sěngkapěhal᷊ẹ̌ dingang mase naněntangkol᷊ain sire su Pampilia.
44015039	Tangu i Paulus dẹ̌duan Barnabas nẹ̌darendehẹ̌ marasai hakịu pangěnsueěnge i rẹ̌dua e nẹ̌tal᷊ei: I Barnabas němaringang i Markus, kụ nẹ̌sakaeng dingange sol᷊ong Siprus.
44015040	I Paulus ute namile si Silas mase nẹ̌buạ dingange saraeng manga anạ u sěmbaụ su Antiokia e něnarakang i sire su tatal᷊ěntụ u Mawu e.
44015041	I sire mal᷊aing limuhu wanuan Siria ringangu Kilikia; kụ sene i sire měmpạnoghasẹ̌ apan jamaatẹ̌.
44016001	I Paulus naněpasu raral᷊enge sol᷊ong Derbe, bọu e sol᷊ong Listra. Sene tangu piạ sěngkatau murit'i Yesus, arenge i Timotius. I ninange tau Yahudi, kụ seng mạngimang su Mawu Yesus; arawe i amange ute kai tau Yunani.
44016002	Bọu tal᷊oarang taumata mạngimang kụ mạtanạ su Listra ringangu Ikonium, i Timotius timeleng kere sěngkatau mapia.
44016003	I Paulus mapulu tadeạu i Timotius tumol᷊e ringange; ual᷊ingu ene i sie něnunatẹ̌ si Timotius. I sie nẹ̌koạ ene, batụu taumatan Yahudi su wanua ene kěbị e masingkạ u i amang i Timotius e kai sěngkatau taumatang Yunani.
44016004	Suapạewen soa kụ tẹ̌tiwoěng i sire e, i sire mělẹ̌habarẹ̌ suapan taumata mạngimang, apang putusang kụ sen tinantung manga rarolohang dingangu manga pangahạ e su Yerusalem. I sire měmpěnẹ̌nasa manga anạ u sěmbaụ apang mạngimang e mědeạu tumuhụ kal᷊awọu atorang ene.
44016005	Tangu apạeweng jamaatẹ̌ e mạhuntinambang katoghase pangangimange, kụ apang kal᷊aěllo e mang mạhuntinambang kakěpal᷊e.
44016006	Rohkẹ̌ u Ruata e tawe mapakawalan Paulus dẹ̌duan Silas měhabaru hengetang u Mawu e su propinsi Asia. Kụ daral᷊eng i sire e nipakatěpasẹ̌ sol᷊ong banuan Prigia ringangu Galatia.
44016007	Ene nahumpạeng pẹ̌saraěng su Misia, i sire něnal᷊ukạ e simuẹ̌ sol᷊ong propinsing Bitinia, kaiso Rohkẹ̌ u Mawu Yesus e němetọ si sire sol᷊ong ene.
44016008	Kụ i sire něhẹ̌puse Misia e apidu nakoạ sol᷊ong Troas.
44016009	Sěhěbi ene su Troas, i Paulus nakasilo sěmbaụ papasilo. Su papasilo ene, i sie nakasilo tau Makedonia sěngkatau rụdarisị su těngone apidu mědẹ̌dorong sěngapang botonge tadeạu i sie makoạ sol᷊ong Makedonia mědeạu mẹ̌tul᷊ung i sire.
44016010	Sarangke i Paulus nakahombang papasilo ene, i kami měngkatewe ringangu nẹ̌dariahi makoạ sol᷊ong Makedonia. Batụ u mambeng natahutěngadẹ̌ su naung i kami němurụ e ghẹ̌sine u Mawu Ruata e rimoloh'i kami pělẹ̌habaru Injilẹ̌ e su patikụ taumata apang sene.
44016011	I kami e něbuạ e wọu Troas, kụ apidu němundal᷊ẹ̌ sol᷊ong Samotrake, ringangu sěngkariọěllone nakoạ sol᷊ong Neapolis.
44016012	Bọu ene i kami sol᷊ong Filipi, soa sěmbaụ su distriku Makedonia kahumotongange. Filipi e kai su paparentaěngu kararatuangu Roma. Sene tangu i kami e nẹ̌tanạ manga pira ěllo karěngụ e.
44016013	Su ěllọeng Sabatẹ̌ i kami nakoạ sol᷊ong biwihu sal᷊ụ su l᷊ikudu pasěllangengu soa, u su pěndangeng i kami e sene kai piạ tampạ u pẹ̌kakal᷊iomanengang u tau Yahudi. Bọu e i kami naiang dingangu mạhumbisara ringangu manga wawine apang němpẹ̌komol᷊ẹ̌ sene.
44016014	Sěngkatau wọu tal᷊oarang sire kai tahawal᷊ụ u hekạ kamumụ, arenge i Lidia, tau wọu soan Tiatira. I sie kụkěndag'u Mawu Ruata, kụ Mawu e měngẹ̌nganoạ dal᷊ungu naunge tadeạu i sie měnarimạ bue apang itẹ̌těntirong Paulusẹ̌ e si sie.
44016015	I Lidia ringangu ral᷊ohong bal᷊ene e nisahani. Bọuten nisahani e i sie něhaěngke si kami e. I sie nẹ̌bera, "Kereu manga anạ u sěmbaụ makapěndang u iạ e kahěnga-hěngang seng mạngimang su Mawu Yesus, ute pahundangengke su wal᷊eku." Mase i sie měnẹ̌nihasạ e si kami mědeạu pakịtuhuke roronge.
44016016	Su sahěllo i kami e kạpahundal᷊enge sol᷊ong tampạ u pẹ̌kakal᷊iomanengang, i kami e nẹ̌sombangke ringangu sěngkatau wawine; e kai ěllang. Tau wawine ene kai nipẹ̌kawasaěngu rohkẹ̌ dal᷊akisẹ̌ e kụ makạtěbal᷊u kakakoạ u sarung mariadi. Kahian pěnanighadu pal᷊edu l᷊imang sěmbaụ-sěmbaụ tangu tau wawine ene makạonggọ u untune maral᷊awọ su manga mawune.
44016017	Tau wawine ene měngkate tatapẹ̌ tụtol᷊e si Paulus dingangi kami e kạpěmẹ̌mansage, "I sire ini e kai ěllangu Mawu Kasěllahenge! I sire riměnta tadeạu měhabarẹ̌ su manga anạ u sěmbaụ kereapa ral᷊enge tadeạu i kamene masal᷊amatẹ̌!"
44016018	Kụ gěnnangu manga pira ěllo karěngụe tau wawine ene měngkate hanesẹ̌ mamansagẹ̌ kerene. I Paulusẹ̌ e kai natakehẹ̌, hakịu i sie nẹ̌bihu kụ nẹ̌bera su rohkẹ̌ ene, "Su areng'i Yesus Kristus e iạ mangoro si kau sěbangke wọu wawine ini!" Tangu su tempo ene lai e rohkẹ̌ e naněntang u wawine ěndaị e.
44016019	Ene sarangke manga mawune nakahěngangke u i sire seng tawẹ lěsabu makaěbạ doitẹ̌ e, i sire měngkatewe něnamẹ si Paulus dẹ̌duan Silas bọu e něhiud'i rẹ̌dua sol᷊ong dělahẹ̌ niapẹ̌těngon manga těmbonange.
44016020	I sire napẹ̌těngon Paulus dẹ̌duan Silas, su manga těmbonang u kawanua su Roma e, wọu e nẹ̌bera, "I sire ini e taumatan Yahudi e. I sire kai něnggaghohaeng su soang kitẹ e.
44016021	I sire kai němpěnahowong taumata apẹ̌kẹ̌koạ tundu kụ tawe sěndal᷊engu atorang i kitẹ taumatan Roma. I kitẹ e tawe makatarimạ arau makakatol᷊e tundun sire ene!"
44016022	Taumata l᷊awọ e mal᷊aing sěngkapẹ̌tatibulu rimokạ si Paulus dẹ̌duan Silas; dingangu apạeweng manga mawu těmbonang u kawanua němpěhěngkasewe pakeang bọu awạ irẹ̌dua manga rarolohang ene, bọu e nangoro taumata pinělimadẹ̌ si rẹ̌dua.
44016023	Bọuten i rẹ̌dua nilimadẹ̌ pinakatědụ-tědụ e, mase i rẹ̌dua nitaho su tahungkụ. Těmbonangu wal᷊eng tahungkụ e nioro pinělukadẹ̌ si sire pakapia-pia.
44016024	Ual᷊ingu kawe parenta e tangu těmbonangu wal᷊eng tahungkụ e něngaresẹ̌ si rẹ̌dua e su huangu tahungkụ karal᷊ungang e, bọu e naměntung l᷊aed'i rẹ̌dua e su balakẹ̌.
44016025	Mangạ e kẹ̌kal᷊oarane, i Paulus dẹ̌duan Silas kapẹ̌kẹ̌kal᷊ioamanenge ringangu kạpẹ̌kẹ̌kantarịeng kakantarị daralo su Mawu Ruata. Taumatang tahungkụewe lai wal᷊ine e mal᷊aing kapědẹ̌daringihe si sire mẹ̌kẹ̌kantarị.
44016026	Sěngkělěndịu nělinuhẹ̌ maihạ-ihạ, hakịu pinamanggilangu tahungkụ e mal᷊aing giminuẹ̌. Kal᷊awọewen manga tukad'u tahungkụ e nasue něngkatope ringangu mangạewe hante piněhapusẹ̌ kal᷊awọu taumatang tahungkụ e mal᷊aing naral᷊uka.
44016027	Těmbonang u tahungkụ ene himẹ̌kose kụ napuko. Sarangke i sie nakasilo manga tukadu tahungkụ e něngkatope, tangu i sie měngkatewe něngasa pedane kụ němatẹ e wadange, watụ u i sie mạngiral᷊ing u taumatan tahungkụ e kai seng nasue němpahuntal᷊ang.
44016028	Kai i Paulus e měngkatewe nẹ̌kiạ maihạ-ihạ, "Abe pẹ̌tumpate! I kami kěbị e ěndaung bue ene sini!"
44016029	Těmbonangu tahungkụ e nẹ̌dorongke sol᷊o, kụ bọu ene timal᷊ang sol᷊ong dal᷊unge, kụ apidu kạkendene, i sie naěnsạ su těngon Paulus dẹ̌duan Silas.
44016030	Bọu e i sie nangahạen dẹ̌dua niapasěbang kụ nẹ̌bera, "Manga Mawu, kai apạ e hinong takụ koateng tadeạu iạ e masal᷊amatẹ̌?"
44016031	I Paulus dẹ̌duan Silas simimbang, "Pangimangke su Mawu Yesus! I kau sarung masal᷊amatẹ̌ -- i kau ringangu kěbị taumata su ral᷊ungu wal᷊enu!"
44016032	Mase i Paulus děduan Silas něnualagu waweran Mawu su těmbonang u tahungkụ e ringangu su patikụ taumata apang ene su wal᷊ene.
44016033	Su hěbi ene lai kẹ̌kal᷊oarane tangu těmbonang u tahungkụ e něngahạ i sire kụ němpamurěsi manga lesẹ i sire. Tangu i sie ringangkewen patikụ taumata apang su wal᷊ene e apidu nisahani.
44016034	Bọu ene i sie něngahạen Paulus dẹ̌duan Silas sol᷊ong bal᷊ene kụ něnadiang kaěng si sire. I sie ringangkewen kěbị dal᷊ohong bal᷊ene měngkate mal᷊ua-l᷊uasẹ̌ batụu orasẹ̌ ini e i sie kai mạngimang su Mawu Ruata.
44016035	Sěngkariọěllone mal᷊ukadẹ̌, manga mapapangkatẹ̌ těmbonang u kawanuan Roma e něndoloh'u polisi sol᷊ong tahungkụ mědeạu pělẹ̌habaru parenta tadeạu i Paulus dẹ̌duan Silas pakịpěllọ.
44016036	Těmbonang u tahungkụ e něhabaru hal᷊ẹ̌ ene si Paulus. I sie nẹ̌bera, "Manga mawu mapapangkatu těmbonangu kawanua e seng nẹ̌parenta pěmẹ̌měllọ i Tuang dědua. Kụ ini e tangu i Tuang dědua e seng botonge mapul᷊ẹ. Kụ sal᷊amatẹ̌ měmpahundal᷊eng!"
44016037	Kai i Paulus nẹ̌bera su manga mawu polisi ene, "I kami e kai kawanuang něgarang Roma. Tawe nipẹ̌parikẹ̌saěng, kutẹu i kami kawe seng nịdal᷊imadẹ̌ su těngon lawọ dingangu nitahungkụ. Kụ ini e i sire mẹ̌děndoloh'i kandua pakạpul᷊ẹ pakapěnnisẹ̌? I kandua e madiri! Pěngorọ e manga mapapangkatẹ̌ apan těmbonang'u kawanua e aparěnta hala sol᷊ong ini apělěsọ i kandua e."
44016038	Manga aghaghaheng u polisi e něhabaru ene su těmbonang u kawanuan Roma. Piạ e i sire mapapangkatu těmbonang u kawanua e nakaringihẹ̌ u i Paulus dẹ̌duan Silas kawe tau Roma, ute i sire něngkatakụ e.
44016039	Mase i sire nẹ̌dorongke ampung si Paulus dẹ̌duan Silas, kụ bọu ene i sire němpanondang dẹ̌dua simẹ̌bang bọu tahungkụ apidu kạdoronge i rẹ̌dua e pạněntangu soa ene.
44016040	I Paulus dẹ̌duan Silas naněntangken tahungkụ e kụ nakoạ sol᷊ong bal᷊eng Lidia. Bọuten nẹ̌sombang u jamaatẹ̌ sene, apidu měgẹ̌gěllị u wawahansang si sire e, i Paulus dẹ̌duang Silas tangu nẹ̌buạ e.
44017001	I Paulus dẹ̌duan Silas naněpaseng daral᷊eng i sire nisaheng Ampipolis dingangu Apolonia bọu e nahumpạ u Tesalonika. Sene kai piạ kanisan Tau Yahudi e.
44017002	Tangu i Paulus mal᷊aing nakoạ sol᷊ong kanisa ene -- mẹ̌sul᷊ungkewe tundune kẹ̌koatenge kereu piạ kanisa'n tau Yahudi sěmbaụ e -- wọu e měmpẹ̌dẹ̌dal᷊ahintau ringangu apạeweng sene e mạhumbisarang hal᷊ẹ̌ u manga ayetẹ̌ su Winohẹ Susi e. I sie nẹ̌koạ ene e karengụewen těllung ka Sabatẹ̌ mẹ̌tẹ̌tatuhụ.
44017003	Su ral᷊ungu ayet'u Winohẹ Susi e i sie měnẹ̌nualagẹ̌ dingangu mělẹ̌lahẹ u Ratu Mananal᷊amatẹ̌ kụ seng nikědon Mawu Ruata e hinong mẹ̌dararagu sigěsạ dingangu mẹ̌biahẹ̌ kapia wọu kapapohong'E. "I Yesus takụ ilẹ̌habarẹ̌ si kamene e, i Sie kai Ratu Mananal᷊amatẹ̌ kụ seng nikědo e," angkuěng i Paulus.
44017004	Pirang katau němpangimang mase timol᷊e si Paulus děduan Silas; kerene lai kal᷊awokange wọu tau Yunani kụ mạtakụ u Ruata, dingangu l᷊awọ lai manga wawine lẹ̌adateng.
44017005	Arawe tau Yahudi e kawe sụsingking. I sire měmpẹ̌kẹ̌kui taumata apang lụliongahẹ̌ su apan dal᷊eng kụ nẹ̌koạ komol᷊ang u ghanohạ. Tangu i sire něnggohaengke su kạguwạu soa e, mase němpěngalọ e wal᷊en sěngkatau mạngimang isẹ̌sěbạ si Yason pědẹ̌deakeng si Paulus dẹ̌duan Silas, u i sire kai mapulu makisěbang i Paulus dẹ̌duan Silas ipẹ̌těngon taumata l᷊awọ.
44017006	Ual᷊ingu piạ i sire kawe ta nakaěbạ si Paulus dẹ̌duan Silas ute, něhiude si Yason dingangkewelain taumata mạngimang bal᷊ine e manga pirang katau sol᷊ong těngon manga mapapangkatẹ̌ apang piạ kawasane su soa ene. I sire němpẹ̌heang u, "I rẹ̌dua ini e kai měmpẹ̌gěnggohaeng suapan tampạ! Orasẹ̌ ini e soang kitẹ e mal᷊aing seng nirěntaěng i rẹ̌dua,
44017007	kụ i Yason seng něnarimạ i rẹ̌dua su wal᷊ene. I sire kěbị e tangu lụl᷊ampa kal᷊awọu titang kaisar'u Roma, batụu i sire kai měbẹ̌bera u piạbe lai ratu wal᷊ine kụ arenge i Yesus."
44017008	Dingangu manga wawera ene tangu nakapẹ̌gěgahẹ̌ taumata l᷊awọ e ringangu apạeweng mangangawasa e su soa ene.
44017009	Mase manga mangangawasa e nangoro si Yason dingangu taumata mạngimang bal᷊ine e pěgẹ̌gěllịu wawaehe. Bọu ene wuhụewe i rẹ̌dua e pakipěllọ.
44017010	Su hěbi ene taumata mạngimang su soa ene něndoloh'i Paulus děduan Silas apakạkoạ sol᷊ong Berea. Nahumpạ e sene, i Paulus děduan Silas nakoạ sol᷊ong kanisang tau Yahudi.
44017011	Taumata su Berea e něngalembong mạbawuka naunge wọu i sire apang su Tesalonika. Měngkate apa mal᷊uasẹ̌ naung i sire nakaringihẹ̌ běkeng habaru Mawu Yesus, kụ bọu e ěllo-ěllo i sire měmpạnaněsui Winohẹ Susi mědeạu makạkasingkạ u měnsang kahěngang bue těntiron Paulus.
44017012	Lawọ bọu tal᷊oaran sire mạngimang su Mawu Yesus, ringangu wal᷊inewe lai mahal᷊i tau Yunani mapapia e němpangimang; baẹ bawine ringangu waẹbe lai esẹ e.
44017013	Piạ e tau Yahudi su Tesalonika nakaringihẹ̌ u i Paulus selaing mělẹ̌habaru hengetangu Mawu su Berea, tangu i sire mal᷊aing nahunděnta su Berea kụ měmpěnẹ̌nahowong dingangu mapěbẹ̌bimbong u apang taumata sene.
44017014	Dingangu masahawụ-sahawụ manga anạ u sěmbaụ su Berea e něnonda si Paulus sol᷊ong apeng, arawe i Silas dẹ̌duan Timotius měngkate těbe měmpẹ̌tẹ̌tanạ su soa ene.
44017015	Bọuten nanonda si Paulus sol᷊ong Atena, manga anạ u sěmbaụ ene e nẹ̌sul᷊e sol᷊ong Berea něhabaru tatanatang Paulus tadeạu i Silas dẹ̌duan Timotius apẹ̌tẹ̌tuhụ si sie sěngapang kal᷊ighạ e.
44017016	Ene i Paulus kạpẹ̌ngẹ̌ngampal᷊e si Silas děduan Timotius su Atena, naunge měngkate apa kiměndụ u nakasilọ e soa e měngkatewe napenẹ u pakal᷊uang.
44017017	Ual᷊ingu ene tangu i Paulus měngkate mědẹ̌dal᷊ahintau ringangu tau Yahudi ringangkewen taumata wal᷊ine apang mạněmba Mawu su tampạ ene, su kanisa e. Kerene lai su manga pasarẹ̌, ěllo-ěllo i sie měngkate měkẹ̌kakereapa ringangu apạeweng taumata sene.
44017018	Manga mananěntiro wọu ghal᷊ipohon Epikuros dingangu ghal᷊ipohon Stoa měmpẹ̌dẹ̌darendehẹ̌ lai ringange. Pirang katau wọ'i sire nẹ̌bera, "Tau ini e masingkạ u a? Kasingkạ e kětạbeng kadodọ, kai arawe mohonge matanantadẹ̌!" Sěnggạ ete wue ute nẹ̌bera u, "Luhude i sie kai mělẹ̌habaru mahang duata wọu wansa wal᷊ine." I sire němpẹ̌bera kerene, ual᷊ingu i Paulus mělěhabaru kakakoạ u Mawu Yesus ringangu mạanun pẹ̌bawangung'E kapia wọu kapapohong'E.
44017019	Mase i sire němaringang i Paulus sol᷊ong pẹ̌sasasombang su Wul᷊ud'u Areopagus. Kụ sene i sire němpẹ̌berạ e si sie, "I kami e mapulu masingkạ u těntiro wuhu ilẹ̌habaru ene.
44017020	Batụ u i kau kai mělẹ̌habaru hal᷊ẹ̌ buhu ikẹ̌karingihu tul᷊ing kami e. Kụ ual᷊ingu ene tangu i kami e reng mapulu masingkạ u měnsang kai apa mangal᷊ene." (
44017021	Batụ u tau Atena kěbị-kěbị e ringangu taumata raghị apang měmpẹ̌tẹ̌tanạ sene e měngkai papuluang měngěnsuẹewe tempon sire su l᷊oahe ipědẹ̌daringihẹ̌ dingangu měmpahumbisarang hal᷊ẹ̌ buhu ikẹ̌karingihẹ̌ e.)
44017022	Su tempong i Paulus dụdarisị su těngon taumata apang měmpẹ̌tẹ̌tampung su Areopagus e, i Paulus nẹ̌bera, "E i kamene tau Atena! Iạ makạsahidi u su ral᷊ungu patikụ munara e i kamene manga anạ u sěmbaụ měngkate mal᷊aagama.
44017023	Batụ u piạ iạ kapẹ̌daral᷊enge mạngělikụ soang kamene e ringangu tụtatingangke manga tampạ u pẹ̌kakal᷊iomanengang i kamene, ute iạ nakasilo l᷊ai tampạ u pěmaměllokang sasěmba sěmbaụ, kụ sene piạ kạbawohẹ, 'Su Ruata kụ ta nikẹ̌kahěnganeng.' Kụ kai su Ruata sẹ̌sěmbaěng i kamene, katewe i kamene wěga wue, u kai seng i Sie takụ ilẹ̌habarẹ̌ si kamene.
44017024	Duata e něndiadi dunia ini ringangu patikụ dal᷊ohone, ute kai Mawun langị dingangu dunia e. I Sie mal᷊aing tawe mẹ̌tatanạ su ral᷊ungu wal᷊en mahang duata koạ u l᷊iman taumata.
44017025	I Sie mal᷊aing tawe mẹ̌gaghausẹ̌ manga apa wọu taumata, u kai i Sie mạngonggọu pẹ̌bawiahẹ̌ dingangu singongo ringangkewelain patikụ sạbarang su taumata e.
44017026	Bọuten sěngkatau taumata e, i Sie napakariading patikụ bansa ringangu nangoro si sire ipělẹ̌loho kạguwạu dunia e. I Sie lai něnilakehẹ̌ deng dokeng bọu tětạ e měnsang su tempo sude arau su tampạ sude i sire wotonge makapẹ̌biahẹ̌.
44017027	Mawu Ruata e nẹ̌koạ ene tadeạu i sire mědeạ si Sie. Mal᷊owọko i sire mẹ̌sombang dingang'E su tempong i sire kapědẹ̌deạ e. Kai tumuhụ hinone Ruata e tawẹ kararaune wọu anung kitẹ sěngkatau-sěngkatau e.
44017028	Kerẹewe ipẹ̌paul᷊ị u taumata e, 'I kitẹ e ipěbẹ̌biahẹ̌ dingangu kụkanoạ dingangu měbẹ̌biahẹ̌ su dunia ini e kai ual᷊ingu kawasan'E.' Mẹ̌sul᷊ungu lai ilẹ̌habaru tahaanang berang kamene. 'I sire němpẹ̌bera u, i kitẹ kěbị e kai manga anạ'E.'
44017029	Ho, ual᷊ingu i kitẹ e kawe manga pal᷊ahanạ u Mawu e, ute i kitẹ tawe wotonge mangěnnau Ruata e kawe tabidạu mẹ̌sul᷊ungu tul᷊ada wọu wul᷊aeng arau sal᷊aka arau watu nikoạ tuhụ kapandeng taumata.
44017030	Tempong kawawodoki kitẹ e seng nipakawěgan Duata, arawe orasẹ̌ ini e i Sie něndolohu patikụ taumata su kạguwạu dunia e pětẹ̌tobatẹ̌ bọu manga rosan sire e.
44017031	Batụ u i Sie kai seng namoěngu ěllo sahěllo waugu mapẹ̌gutang kasěllahu dunia e tuhụ kạadile. Hal᷊ẹ̌ ene sarung koateng u sěngkatau pinilen Duata e samatang baugu hal᷊ẹ̌ ene. Ringangu l᷊ai tadeạu patikụ taumata e maiaking u hal᷊ẹ̌ ene, u Ruata e seng napẹ̌biahẹ̌ kapia tau ene wọu kapapohong'E!"
44017032	Sarạeng i sire nakaringihẹ̌ u nakasasẹ̌bạeng pẹ̌bawiahẹ̌ kapia wọu papate, tangu piạ u wọu i sire nahul᷊ěgẹeng Paulus. Piạ u l᷊ai nẹ̌bera, "I kami e mapulu mẹ̌daringihẹ̌ si kau e mẹ̌bisarang hal᷊ẹ̌ ini."
44017033	Mase i Paulus naněntangkeng komol᷊ang ene.
44017034	Kutẹu piạ u sutal᷊oaran sire mạnumbẹ̌ka wọ'i Paulus dingangu mạngimang su Mawu Yesus, kere i: Dionisius sěngkatau wọu ral᷊ohon majelisẹ̌ u Areopagus, ringangu sěngkatau wawine arenge i Damaris, dingangu l᷊ai manga pirang katau.
44018001	Bọu ene i Paulus naněntang u Atena kụ nakoạ sol᷊ong Korintus.
44018002	Sene i sie nẹ̌sombangken sěngkatau Yahudi arenge i Akwila, tau wọu soan Pontus. I Akwila buhụ e lai simongo wọu Italia ringangu kawinge i Priskila. I sire riměnta sol᷊ong Korintus batụu i Kaisar Klaudius seng něndolohu kěbị taumatan Yahudi e apạsěbang bọu Roma. I Paulus tamai nẹ̌tiwo si rẹ̌dua,
44018003	mase nẹ̌tanạ sene ringang'i sire, kụ něhal᷊ẹ̌ sěngkapěhal᷊ẹ̌ batụu hambaki sire e kai mẹ̌sul᷊ungu hambaki Paulus, kụ kai měkẹ̌koạ těndạ.
44018004	Arawe su ěllon Sabatẹ̌ e i Paulus tamai naněntiro su kanisa mědeạu makakariading tau Yahudi ringangu lai tau Yunani e mangimang si Yesus.
44018005	Ene sarạeng i Silas dẹ̌duan Timotius narěntạ e wọu Makedonia, i Paulus měngkatewe mangěnsuẹen tempone waugu měhabaru injilẹ̌ bọu anun Duata e su tau Yahudi u i Yesus e kai Ratu Mananal᷊amatẹ̌ e nikědon Duata.
44018006	Kai ual᷊ingken taumata e měngkate hanesẹ̌ dụdokạ dingangu mělẹ̌hinakang si sie, ute i Paulus měngkatewe něnontongu awul᷊ẹ̌ bọu pakeange, kere sěmbaụ tatialan pẹ̌tatahěndungangu pẹ̌sasal᷊ang sire. I sie nẹ̌bera u, "Kereu i kamene masilakạ, ute ene sembeng sal᷊ang kamene hala! Iạ e wěga wue! Kụ manětạ bọu orasẹ̌ ini tangu iạ sarung makoạ sol᷊ong anun sire wal᷊ine tau Yahudi e."
44018007	Bọu e i Paulus naněntangken sire kụ nětanạ e su wal᷊e su sěmběkang kanisa e. Bal᷊e ene kai wal᷊eng sěngkatau wal᷊ine tau Yahudi e, kaiso i sie kawe měnẹ̌němba Ruata. Arengu tau ene ute kai i Titius Yustus.
44018008	Arawe i Krispus těmbonangu kanisa e ringangkewe kal᷊awọu ral᷊ohong bal᷊ene e mạngimang su Mawu Yesus. Dingangu mal᷊awọ l᷊ai taumatang Korintus bal᷊ine e rụdaringihẹ̌ těntirong Paulus, mase i sire mạngimang su Mawu Yesus kụ bọu ene sahaniang.
44018009	Su sěhěbi tangu sural᷊ungken sěmbaụ papasilo e, Mawu e něhengetang si Paulus, "Abe katakụ! Měngkate pěněntiro kụ abe karěmmasẹ̌.
44018010	U Iạ e ruměndingang si kau. Tawẹu sarang sěngkatau makapẹ̌koạ dal᷊akị si kau, u kai lawọ taumata su soa ini e kai taumata-Ku."
44018011	Ual᷊ingu ene i Paulus nẹ̌tanạ su Korintus sěntaung dingangu ěnnung u wul᷊ang karěngụ e kụ měnẹ̌něntirong hengetang u Mawu e si sire.
44018012	Piạ e i Galio nakoạ guběrnurẹ̌ u Akaya, tau Yahudi e měngkatewe sěnsunduang dumokạ si Paulus, mase manuẹ̌ i sie su pěnggaghutaěng.
44018013	I sire naul᷊ịeng kabaratang ini, "Tau ini e mạmirahi taumata l᷊awọ e tadeạu pěnẹ̌němba Ruata kụ tawe nẹ̌tatal᷊ahino ringangu torat'i Musa!"
44018014	Kutẹu piạ i Paulus mapulu sumimbahẹ̌, Galio seng nẹ̌bera su tau Yahudi, "E tau Yahudi! Kereu ipẹ̌pangaduhang ini e kai sěmbaụ dal᷊awang arau sěmbaụ kakanoạ dal᷊akị, tangu hinone iạ mang mẹ̌sabaru pangaduhang i kamene ini.
44018015	Kaiso ini e kawe pẹ̌dararendehu wawera ringangu manga areng ore lai manga torat'i kamene hala e! Kụ mang i kamene hinong mapakal᷊iung kěbị ene. Iạ e reng mạdiri měhukung u manga hal᷊ẹ̌ kere ini!"
44018016	Bọu ene i Galio něnokol᷊i sire niapasěbang sarang l᷊ikude.
44018017	Tangu i sire něnamẹ si Sostenes těmbonang'u kanisa e, kụ naměbahẹ̌ si sie su těngon medang pěnggaghutaěng e. Arawe i Galio mang ta kadionge mẹ̌sěmpị u hal᷊ẹ̌ ene.
44018018	Bọu ene i Paulus bědang mětẹ̌tanạ marěngụ su Korintus. Bọu ene i sie něberạeng sal᷊amatẹ̌be matěntang su kěbị taumata mạngimang su tampạ ene, bọu ene němundal᷊e, ringang i Priskila rẹ̌duang Akwila sol᷊ong Siria. Su Kengkrea i Paulus nakilungguhu utạ e nạung seng nịbawalane niapakanandu ual᷊ingu kědone su Mawu.
44018019	Ene narěntạe su Efesus, i Paulus naněntangken Priskila rẹ̌duang Akwila bọu e simuẹ̌ sol᷊ong dal᷊ungu kanisa kụ měkẹ̌kakereapa ringangu tau Yahudi sene.
44018020	I sire měgẹ̌gausẹ̌ u tadeạu i sie reng apakạdarěnna mẹ̌tanạ dingangi sire, kaiso i sie tawe mapulu.
44018021	Maningbe kerene, kai su tempong i sie sarung měbuạ e, i sie nẹ̌bera u, "Kereu Mawu Ruata e mapakawala, ute iạ saụbe mẹ̌sul᷊e kạpia su tampạ ini." Bọuten nẹ̌bera kerene i sie něbuạ e wọu Efesus.
44018022	Ene nal᷊intụ e su Kaisarea, i sie nakoạ sol᷊ong Yerusalem nẹ̌gěllịeng adatẹ̌ su ral᷊ohong jamaatẹ̌ sene, bọu ene natěpasu Antiokia.
44018023	Wọuten nẹ̌tanạ sene sěngkatempo e, i sie saụete wue namundal᷊ẹ̌, něniatạ ěntanang Galatia ringangu Prigia mědeạu měmpanoghasẹ̌ pangangimangu ral᷊ohon jamaatẹ̌.
44018024	Tangu piạko tau Yahudi sěngkatau wọu Aleksandria arenge i Apolos, narěnta su Efesus. I sie kai pande mahumbisara ringangu masingkạ-singkạ u ral᷊ohong Binohẹ Susi e,
44018025	kutẹu seng nitěntiroěngu mẹ̌kiral᷊a těntiro mạanun Yesus. Tangu i sie měngkai mạněntiro ringangu kakakěhagẹ̌ dingangu měngkai maudu-udupẹ̌ maněntiro mạul᷊ị u i Yesus, maning buhụ e hal᷊ẹ̌ u pěnanahaning Yohanesẹ̌ e singkạ e.
44018026	Dingangu tawẹ goẹ̌ e i Apolos nanětạ e měbẹ̌bisara su ral᷊ungu kanisa piạ e i Priskila rẹ̌duang Akwila rụdaringihẹ̌ těntirone, i sire němpěmaringangken sie sol᷊ong bal᷊e. Sene i sire měnẹ̌nualagẹ̌ si sire něngalembo l᷊ai katumange mạanun daral᷊engu munarang Mawu baugu kasasal᷊amat'u taumata wọu i Yesus Kristus.
44018027	Bọu ene e i Apolos kai piạ kapulune makoạ sol᷊ong Akaya. Tangu taumata apang mạngimang su Mawu Yesus su Efesus němohẹ u suratẹ̌ su manga anạ u sěmbaụ apang mạngimang su Akaya e tadeạu i sire mapulu měnarimạ i Apolos. Kụ piạ e i Apolos narěnta e su Akaya, pẹ̌tatul᷊unge mambeng nal᷊ahẹ u piạ gunane masaria su apan taumata kụ ual᷊ingu kakěndagu Mawu Ruata e seng nangimang su Mawu Yesus.
44018028	Batụ u apạ e makạl᷊ahěngking, kụ i Apolos nakawatạ tau Yahudi e su hal᷊ẹ̌ u pẹ̌dararendehẹ̌ su těngong l᷊awọ. Kụ i sie mělẹ̌lahẹ u wawerang Binohẹ Susi u kai i Yesus Datu Mananal᷊amatẹ̌ nikědo e.
44019001	Ene piạ e i Apolos su Korintus, i Paulus kai kạl᷊uhune ul᷊ung banua e kụ nahumpạeng Efesus. Paị sene i sie nẹ̌sombangken pirang katau apang seng mạngimang su Mawu Yesus.
44019002	I sie nakiwal᷊o si sire, "I kamene nakatarimạ u Rohkẹ̌ u Ruata piạ i kamene němpangimang su Mawu Yesus?" I sire simimbang, "I kami e kal᷊ingung nakaringihẹ̌ u piạ Rohkẹ̌ u Ruata e, kai mang tala."
44019003	"Kamageng kerene, kai nisahaning sasahani sude tangu i kamene e?" angkuěng i Paulus. "Dingangu sasahaning Yohanes," angkuěngkeweng sire.
44019004	Mase i Paulus nẹ̌bera, "I Yohanes něnahani taumata e mědeạu pělahekang u i sire ene seng němpẹ̌tobatẹ̌ bọu kal᷊awọu rosan sire. Kai i Yohanes mal᷊aing kapělẹ̌habare su tau Israel u i sire hinong mangimang su taumata kụ sarung duměnta e samurin sie, kụ kai i Yesus."
44019005	Ene i sire nakaringihe ene, tangu i sire nisahanị e su arengu Mawu Yesus.
44019006	Kụ su tempong i Paulus naněllidu l᷊imane si sire, Rohkẹ̌ u Ruata e nẹ̌kawasa si sire, kụ bọu e i sire nanětạ e měmpěbẹ̌bera su ral᷊ungu haghing bawera makạdal᷊inaụ dingangu mạněpaseng habaru injilẹ̌.
44019007	Kakěpal᷊i sire e tangu mangawe mapul᷊o dua su kataune.
44019008	Gěnnangu těllu wul᷊ang karěngụe i Paulus měngkatewe měbẹ̌bisara ringangu tạ goẹ̌ e su taumata e su ral᷊ungu kanisa, měpẹ̌papangal᷊ạ dingang i sire baugu měngiaking i sire měnsang kereapa Mawu Ruata e mẹ̌parenta kere sěngkatau Ratu.
44019009	Kai pira-pirang katau e wọu i sire ene kai měmpẹ̌tẹ̌tungkětị u těmbọ i sire kụ tawe mapulu mangimang. Su těngon patikụ taumata mạtatampung sene i sire měngkate mělẹ̌hinakang těntiro mạanung Mawu Ruata waugu měngambang taumata e ual᷊ingu Yesus. Ual᷊ingu ene i Paulus naněntang i sire kụ natamai němpẹ̌paparingang dingangu manga murit'u Mawu Yesus simuẹ̌ sol᷊ong dal᷊ungu pẹ̌sasikol᷊aěng i Tiranus. Sene i sie apang kal᷊aěllo e měmpẹ̌kẹ̌kakiwal᷊o ringangkewen manga taumata e.
44019010	I sie měngkatewe tatapẹ̌ měkẹ̌koạ hal᷊ẹ̌ ene su ral᷊ungu sěntaung karěngụ e sarang kěbị taumata apang měmpẹ̌tẹ̌tanạ su propinsing Asia e, baẹ tau Yahudi arau kawanua lai wal᷊ine, kěbị-kěbị e rimaringihẹ̌ hengetangu Mawu e.
44019011	Duata e měkẹ̌koạ hal᷊ẹ̌ makạdal᷊inaụ tạ sihinge su ral᷊ung'i Paulus.
44019012	Kereu lenso arau papehẹ kụ seng bọu pẹ̌paketang i Paulus kụ bawaěnge sol᷊ong anun masasakị, tangu sakị i sire e mailang dingangu rohkẹ̌ u setang e mal᷊aing mahunsěbang bọu anun sire.
44019013	Piạko tau Yahudi pirang katau tahapěnokol᷊u setang lụl᷊uhu apang tampạ měngẹ̌nguserẹ̌ rohkẹ̌ dal᷊akisẹ̌ e wọu apan taumata. Piạko l᷊ai wahighan sire měpẹ̌pakẹ u arengu Mawu Yesus ipěnẹ̌nokol᷊ẹ̌ kal᷊awọu rohkẹ̌ u setang e. I sire němpẹ̌bera su manga rohkẹ̌ u setang ene, "Su arengu Mawu Yesus ilẹ̌habar'i Paulus ene, iạ měnokol᷊i kamene!"
44019014	Piạ manga rariọ esẹ pitung katau anạ u sěngkatau pangkate imang mawantugẹ̌ arenge i Skewa, měkẹ̌koạ hal᷊ẹ̌ kerene.
44019015	Arawe rohkẹ̌ u setange nẹ̌bera si sire, "Iạ masingkạ i Yesus dingangu iạ masingkạl᷊ain Paulusẹ̌ e, arawe i kamene ini e kai i sai?"
44019016	Mase tau kinasuěkangu setang e liminsọ e kụ měngkatewe timěmbo ringangu kawahanine, hakịu i sire nahuntal᷊ang bọu wal᷊e ene piạ lesẹ e ringangu těntol᷊e, batụu pakeang i sire e nipẹ̌gaghaghehẹ bọu wadang i sire e.
44019017	Kal᷊awọu tau Yahudi e ringangkewelaing kawanua wal᷊ine e mạtanạ su Efesus e nakaringihe apa nariadị e, tangu i sire něngkatakụ e. Kụ areng u Mawu Yesus mang sauneng dẹ̌daloěng.
44019018	Mal᷊awọ taumata e něngkakoạ taumata mạngimang su Mawu Yesus, dụděnta měmpạngakung pẹ̌sasal᷊an sire su těngon l᷊awọ, nạung su tempo nal᷊iu e.
44019019	Kụ i sire tiasa e nạung kawe mědẹ̌dal᷊ahopa e, němpěnampungu manga bukẹ̌ i sire kụ nasuen tutunge su těngon taumata l᷊awọ. Mangawe ipẹ̌tatamba kal᷊awọu arěgang bukẹ̌ i sire e mangawe limang pul᷊o su hiwune roitẹ̌ sal᷊aka.
44019020	Kerene sahen tatuwong hengetangu Mawu e nẹ̌timbangkewelain kawasane, kụ mangkeng kakạsawuhe ringangu mangkeng kakạtoghase wawodaị e.
44019021	Samuring karariadin tamai ene, i Paulus namutusẹ̌ u makoạ sol᷊ong Makedonia ringangu Akaya bọu ene matěpasu Yerusalem. "Kụ mạeng seng bọu pai ene," angkuěng i Paulus, "iạ mal᷊aing harusẹ̌ makaratingu Roma."
44019022	Tangu i sie něndolohu ruang katau wọu tumatimbange kụ kai nạung i Timotius dẹ̌duan Erastus mědeạu makoạ sol᷊ong Makedonia, těntal᷊angbe i sie mẹ̌tẹ̌tanạ sěngkatěmpo su propinsing Asia.
44019023	Luhudu su tempo ene kai piạ ganohạ masaria nariadi su Efesus, ual᷊ingu pěnaněntiro měbẹ̌běkeng kakakoạu Mawu Yesus.
44019024	Batụ u su soa ene kai piạ sěngkatau tukangu sal᷊aka arenge i Demetrius kụ měkẹ̌koạ tul᷊ada sal᷊aka rarodọ, tul᷊adang pangkunangu mahan duata wawine i Artemis. Hambaku tau ene kai makạonggọ u asěkine masaria su manga mělahal᷊ẹ̌ e.
44019025	Ual᷊ingu ene tangu i sie něnampungke manga mělahal᷊ẹ̌ e ringangkewelain manga mělahal᷊ẹ̌ u tukangu sal᷊aka wal᷊ine, kụ bọu ene nẹ̌bera, "Manga anạ u sěmbaụ! I kamene masingkạ u i kitẹ e kai makạhombang asěkine wọu munara ini e.
44019026	Kụ ini e i kamene seng nakasilọ e ringangu nakaringihẹ̌ hala apang kụ nikoạ i Paulusẹ̌ e. I sie nẹ̌bera u manga mahan duata kụ nạung seng nikoạ u taumata e mambeng bal᷊inewe ruata. Dingangu i sie seng nakakariadin taumata l᷊awọ e mạngimang u těntirone bal᷊inewe kětạeng sini su Efesus, kaiso kawe maraning mapěpidu kasěllahu wanuang Asia e lai.
44019027	Makạgěnggang ute kai madiringu munarang kitẹ ini e kawe makahombang areng mawuhụ. Dingangu wal᷊inewe kětạu ene, kaiso pangkunangu ruata wawine i Artemis mal᷊aing sarung koateng tạ mangal᷊ene, ringangu kawawantuge sarung ral᷊indaěng; sumbal᷊iau i sie kai ruata wawine kụ dẹ̌daloěng u patikụ taumata su Asia, ringangu su kasěllahu dunia!"
44019028	Kerene sarangke kal᷊awọu taumata e nakaringihẹ̌ ene naung i sire e něngkatětị, kụ bọu e i sire němpamansagẹ̌ u, "Biahẹ̌ i Artemis, ruatan tau Efesus!"
44019029	Tangu ghanohạ ene měngkatewe naměpidẹ̌ sěngkasoang. Bọu ene ghapaěngu mẹ̌gaghohaeng e měngkatewe němpanamẹ si Gayus dẹ̌duan Aristarkhus, tau Makedonia e dumararingang si Paulus su raral᷊engang e, bọu ene něhiud'i sire sol᷊ong stadiongu soa e.
44019030	I Paulus mapulu sumuẹ̌ mẹ̌těngkal᷊au dingang i sire, kaiso apang měmpạngimang su Mawu Yesus sene e němpẹ̌sěding i sie.
44019031	Pirang katau mapapangkatu propinsing Asia e apang měmpẹ̌dẹ̌dal᷊ahapị i Paulus, nangoro l᷊ai su taumata pělẹ̌habarẹ̌ si Paulus tadeạu i sie kumbahang lai mẹ̌těngkatodẹ u watangenge su stadion ene.
44019032	Ene apạeweng taumata měmpẹ̌kẹ̌komol᷊ẹ̌ su stadion ene kawe seng nạung němpẹ̌kal᷊imbuhung. Piạ e seng měmpěmẹ̌mansagẹ̌ kere ini, piạbe lain měmpẹ̌bẹ̌bansagẹ̌ kerene, u kal᷊awokang e wọu i sire e wěga wue měnsang kawe unụe i sire němpẹ̌tampung sene.
44019033	Sěnggạ bọu i sire ene měnẹ̌nikạ u kai i Aleksander nakoạ puěngu sitori, batụu kai i sie nisuhudu tau Yahudi sol᷊ong těngone. Tangu i Aleksander něnidạeng limane makịonggọ u l᷊oahe reng maul᷊ị u hinone su těngon taumata l᷊awọ e.
44019034	Kai kerene i sire nakasilọ e u i sie kai tau Yahudi, tangu sěngkahindọ e němpamansagẹ̌ maihạ-ihạ angkuěng: "Biahẹ̌ i Artemis, ruatan tau Efesus!"
44019035	Nadehọ katewe durutulisu soa e nakakal᷊ěda naungu taumata l᷊awọ e. I sie nẹ̌bera, "E i kamene tau Efesus! Patikụ taumata e masingkạ u kai soan Efesus nakoạ soa pẹ̌papadul᷊iangu pangkunang u ruata i Artemis dingangu watu susi kụ mạtěntung bọu l᷊angị e.
44019036	Tawẹu sarang sěngkatau makakarendehu hal᷊ẹ̌ ene. Ual᷊ingu ene tangu pakal᷊enehẹ̌ bue, ringangu kumbahang mẹ̌koạ apa kụ tawẹ sunạ e.
44019037	I sire ini e niwawang kamene sol᷊ong ini e wal᷊inewe ual᷊ingu i sire kai seng něhampasẹ̌ pangkunang u mahang duata arau kai ual᷊ingu i sire seng něhinakang duatang kitẹ.
44019038	Kereu i Demetrius dingangu manga mělahal᷊ẹ̌ e piạ pangaduhang e su pẹ̌sěngkatau e, ute walạ e kere i sire apẹ̌bawa perekarang sire su pẹ̌gaghaghutaěnge. Pẹ̌gaghaghutaěng e kạbawuka wue waugu ene ringangu manga mapapangkatu těmbonangu kawanua e sěntiniạ mang ene.
44019039	Kai kamageng u bědang l᷊ai piạ apa-apa wal᷊ine kụ ilẹ̌ěnning i kamene, ute ene e harusẹ̌ pakasuewe pahumbisarang kamene su pẹ̌dararudatong l᷊awọ e tuhụewe ral᷊enge.
44019040	Batụ u apang kụ nariadi su sahěllo ini e kiwuạ u kai makasilakạ si kitẹ. I kitẹ botonge itoke mẹ̌kẹ̌koạ pẹ̌gaghohaeng, ual᷊ingu i kitẹ e tawẹ apa sarang manga pungene kadidị-didị baugu mapakasěgadu hinong pẹ̌gaghaghohaeng ini e."
44019041	Bọuten namokạ u kěbị ene durutulisu soa e rimolohu taumata l᷊awọ e pinakapul᷊ẹ.
44020001	Sarangke pẹ̌gaghaghonggạ su Efesus e nal᷊ědạ e kapia, i Paulus e něnampungken jamạatẹ̌ e kụ deng nẹ̌gěllị u sasasa si sire. Bọu ene i sie nẹ̌katạeng sire kụ něberan sal᷊amatẹ̌be matěntang, mase naněpaseng daral᷊eng e sarang Makedonia.
44020002	I sie naměpidẹ̌ kạguwạu wanuan Makedonia kụ seng němal᷊iansang u sasasa l᷊awọ su taumata apang mạngimang su Mawu Yesus su tampạ ene. Bọu ene i sie nakoạ sol᷊ong Yunani.
44020003	Těllu wul᷊ang karěngụe i sie nẹ̌tanạ sene. Tangu piạ i sie kapẹ̌sasadiane měmundal᷊ẹ̌ sol᷊ong Siria e, piạko habarẹ̌ u tau Yahudi e sěngkahaung měmate si sie. Ual᷊ingu ene tangu i sie němutusu mědeạu mẹ̌sul᷊e kụ ilěngangu Makedonia.
44020004	I Sopater anạ i Pirus bọu Berea nẹ̌dingang i sie; kerene lai i Aristarkhus dẹ̌duan Sekundus tau Tesalonika, ringangu i Gayus tau Derbe. Kerene lai i Timotius, i Tikhikus dingang i Trofimus, tau wọu propinsing Asia.
44020005	I sire něngal᷊imona si kami kụ bọu ene něngampal᷊ẹ̌ si kami su Troas.
44020006	Napal᷊useng Pěmamantugu Ěllon Borotẹ̌ Tawe Kabọ e, i kami němundal᷊ẹ̌ kụ naněntangken soan Filipi. Lima ěllo tuhụ e i kami nẹ̌tampung kapia ringang i sire su Troas. Sene i kami e nẹ̌tanạ sěngkamisa karěngụ e.
44020007	Su hěbing ěllo misa e i kami nẹ̌tampung mědeạu kumaěng sěngkakaěng kerẹewe kakaěngu anạ u sěmbaụ e. I Paulus kai mědẹ̌darudato ringangu taumata, watụ u sěngkariọěllone i sie kai piạ karakine měbuạ. Sarang kẹ̌kal᷊oarane i Paulus měngkate měbẹ̌bisara.
44020008	Su ral᷊ungu kamarẹ̌ su wowone rasị tampạeng kami mẹ̌tampung e, měngkai natimu sol᷊one.
44020009	Ene kai piạ sěngkatau umbaseng arenge i Eutikhus mạiangke su tobangeng. Ual᷊ingu i Paulus tawẹ ědunge mẹ̌bisara tangu, i anu umbaseng ene kinahuntikilangke marasai hakịu i sie kinal᷊ěnabengke su tobangeng ene, bọu e wẹ̌gaweng kinanawoěnge rasị bọu katěllu hawenge. Tangu piạ e i sire něhengkẹ si sie, kutẹu sěngkakakěllane i sie kai seng nate.
44020010	Arawe i Paulus e tanaẹ e limintụ, kụ dimarěmmạ su tau umbaseng ene e, kụ nilahěkutang e. I Paulus nẹ̌bera angkuěng, "Abe ghěnggang u i sie wědaweng biahẹ̌!"
44020011	Bọu ene i Paulus saụewe naawị sol᷊ong bowone, bọu ene němahiạeng borotẹ̌ dingangu kimaěng sěngkakaěng. Sarạeng seng marěngụ mạhumbisara ringangu taumata ene sarang mal᷊ukadẹ̌ tangu, i Paulus e nẹ̌buạ e.
44020012	Taumata e měngkatewe němaringang napul᷊ẹ su tau umbaseng ene sol᷊ong bal᷊ene. I sire měngkatewe nakapěndang u mal᷊uasẹ̌ dingangu mahiborẹ̌.
44020013	I kami e nakoạ e sol᷊ong kapal᷊ẹ̌ kụ nẹ̌buạ e něngal᷊imona sol᷊ong Asos, mědeạu měněnsomahẹ̌ si Paulus kụ mapasakeng sie su kapal᷊ẹ̌ e sene. I sie seng něngatorẹ̌ kerene ual᷊ingu i sie kai makoạ sol᷊ong tampạ ene mědeạ dal᷊engu luměngang.
44020014	Sarạeng nẹ̌sombang su Asos, i Paulus měngkatewe lighạ simake kapal᷊ẹ̌ kụ bọu ene i kami nẹ̌buạ sol᷊ong Metilene.
44020015	Bọu pai ene, i kami e nẹ̌bua kapia kụ sěngkariọěllone nahumpạ u tampạ kụ mětẹ̌těngong Khios. Sěngkakarumahing e i kami e nahumpạeng Samos kụ nal᷊iụen sěhěllo e tangu nahumpạen Miletus.
44020016	I Paulus kai němutusẹ̌ u tawe motong su Efesus, tadeạu kumbahangbe mẹ̌gagholọ u tempo e su wanuan Asia. Kụ i sie kai měsẹ̌sasahawụ sěngapang botonge makoạ sol᷊ong Yerusalem su ěllon pěmamantug'u Pentakosta.
44020017	Bọu Miletus i Paulus něndingọ u habarẹ̌ sol᷊ong Efesus měgẹ̌gausẹ̌ apang pangahạ u jamaatẹ̌ sene e pěněnsomahẹ̌ si sie.
44020018	Ene piạ e i sire nasongọ e i Paulus e něberạ e si sire, "Manga anạ u sěmbaụ masingkạ u kereapa iạ měbẹ̌biahẹ̌ tempo ini sutal᷊oarang kamene nanětạ bọu ěllo humotonge iạ nasongo su Asia.
44020019	Dingangu kasasanạ u naung, ore lai ringangu tatědọ u ěllon mata mal᷊awọ e iạ měmunara waugu Mawu su ral᷊ungu pẹ̌tatohạ u sasal᷊ukạ kẹ̌kahombangengku e ual᷊ingu kai piạ kapulu ral᷊akị bọu tau Yahudi.
44020020	I kamene masingkạ u iạ e sembeng tawe měndal᷊ěmping sarang kadidị-didị maul᷊ị si kamene apang piạ gunane si kamene. Iạ maněntiro si kamene walạewe su komol᷊angu taumata l᷊awọ dingangu su apang bal᷊e.
44020021	Baewe su taumatan Yahudi arau lai su wansa wal᷊ine iạ měngkate sěntiniạ mạngarěkilẹ̌ si sire tadeạu apẹ̌tẹ̌tobatẹ̌ bọu kal᷊awọu rosan sire kụ apạkakoạ sol᷊ong anun Mawu Ruata, ringangu apạngimang su Mawu Yesus.
44020022	Kụ tangu mědeạu makatuhụbe laorong Rohkẹ̌ u Ruata e, ute iạ e makoạko sol᷊ong Yerusalem. Kụ iạ e wěga wue měnsang apạ e sarung mariadi si siạ paị sene.
44020023	Iạ e kětạengbeng masingkạ u su apan soa e, Rohkẹ̌ e mạnahuntěngadẹ̌ si siạ, u iạ e sarung sumuẹ̌ su tahungkụ dingangu sarung masigěsạ.
44020024	Arawe iạ e tawe měndarekeng u pẹ̌bawiahẹ̌ku ini e, sěmbal᷊i kate iạ e makauadipẹ̌be munaraku e nạung seng nilěngkang u Mawu Yesus si siạ e ringangu sěmbal᷊i kate iạ e masatia sarang pěngěnsueěngu pẹ̌bawiahẹ̌ku e waugu měhabaru Injilẹ̌ e mạanun kakěndagu Mawu Ruata.
44020025	Iạ seng bọu nẹ̌tiwo si kamene anạ u sěmbaụ dingangu selaing bọu něhabaru mạanun kereapa Mawu Ruata e mẹ̌parenta kere sěngkatau Ratu. Kụ ini tangu iạ mẹ̌pẹ̌pěndang u selaing tawe saụ makapẹ̌sombang i kamene manga anạ u sěmbaụ.
44020026	Ual᷊ingu ene hatede iạ e mẹ̌bera si kamene u kamageng u piạ u sutal᷊oarang kamene kụ sarung mawihua e, ene wal᷊inewe sal᷊aku.
44020027	Iạ e tawe timẹ̌tal᷊ang bọu hal᷊ẹ̌ku e manualagu patikụ karakin Duata e si kamene.
44020028	Kụ i kamene pěndiagạbeng batangeng i kamene hala e ringangu lukarewe kěbị dal᷊ohon jamaatẹ̌ e kụ seng pinaměllokang u Rohkẹ̌ u Ruata e si kamene mědeạu pakịlukade; u i kamene kai seng bọu niruị nakoạ měnanahimata jamaatẹ̌ e. Kụ i kamene e pěmpělukadẹ̌be jamạat'u Ruata e mẹ̌sul᷊ungu sěngkatau lukadẹ̌ mělẹ̌lukadẹ̌ dombane, batụu Mawu e kai seng napakariadin jamaatẹ̌ e tataghuaneng'E tutune ual᷊ingu kapapohongu Ahus'E tutune.
44020029	Su pal᷊usẹ̌ku e nal᷊ahẹ u sarung děntaěng u manga ral᷊ugẹ̌ bawahani sutal᷊oarang kamene. Kụ i sire apan dẹ̌diagateng i kamene e sarung makoạ kinaěngu manga ral᷊ugẹ̌ ene.
44020030	Saral᷊aing bọu tal᷊oarang kamene hala e sarung piạ u masal᷊insawụ měhabaru habarẹ̌ tawẹ katěngade. I sire měkẹ̌koạ kerene tadeạu apan taumata kụ seng mạngimang su Mawu Yesus e mipal᷊idẹ̌ kụ bọu e tumol᷊e si sire.
44020031	Ual᷊ingu ene tangu pakaral᷊ukadẹ̌ bue! Pẹ̌tahěndung u kai těllu taung karěngụ e, ringangu kạsangị e hanesẹ̌, ěllo hěbi e tawẹ ědone iạ maněntiro su sěngkatau-sěngkatau e wọu i kamene.
44020032	Kụ ini e iạ měnarakang i kamene su Mawu Ruata tadeạu i Sie měhiking si kamene ringangu tadeạu i kamene měngumpaedẹ̌ bue su habaru kakěndagu Mawu Ruata. Mawu Ruata e kai kawasa waugu manoghasẹ̌ si kamene ringangu měngonggọ u kal᷊awọu al᷊amatẹ̌ si kamene kụ seng nịdariahin'E waugu patikụ umat'E.
44020033	Iạ e tawe lumaěnning u roitẹ̌ arau pakeang su sarang sěngkatau.
44020034	I kamene hala e masingkạ u kai ual᷊ingu liaghang gatiku iạ měsẹ̌sal᷊imaẹ měnukụewe pandungangku ringangkewen manga hapịku apan němpẹ̌tol᷊e ringangku.
44020035	Su ral᷊ungu patikụ munara e iạ seng něngonggọ u sansahẹ̌ si kamene u kahian pẹ̌tatěngkasaghedẹ̌ kere ini e i kitẹ e hinong mẹ̌tul᷊ung u apan seng bọu nipěhengetang u Mawu Yesus, 'Limembong makariangkamang e měngonggọ, sul᷊ungu měnarimạ e.' "
44020036	Ene sarạeng i Paulus nasuẹen bisarane tangu i sie němul᷊angengke ringang i sire kěbị e kụ nẹ̌kal᷊iomaneng.
44020037	Tangu i sire kěbị e měngkatewe nahunsangị kạl᷊ahěkụ e si Paulus dingangu kạpěbẹ̌berane sal᷊amatẹ̌be rumal᷊eng.
44020038	Něngalembọewe makạsusa si sire e ual᷊ingu i Paulus nẹ̌bera u i sire e sembeng ta saụ makasilo si sie. Bọu e i sire němpangěntuden sie sol᷊ong kapal᷊ẹ̌.
44021001	I kami e nẹ̌katạ u pangahạ u jamaatẹ̌ bọu Efesus e, bọu ene naněntang i sire. Bọu e i kami nẹ̌buạ e natěpasu toadu Kos; kụ sěngkariọěllone i kami nahumpạ e su tahanusang Rodos. Bọu tampạ ene tangu i kami e němundal᷊e sol᷊ong pěmamal᷊angoěngu Patara.
44021002	Su Patara e i kami nẹ̌sombangkeng kapal᷊ẹ̌ mětẹ̌timona Fenisia. Tangu i kami simakẹ e kapal᷊ẹ̌ ene, mase nẹ̌buạ e,
44021003	kụ nẹ̌sakaeng sarang i kami e nakasilọ e tahanusang Siprus su kaihing kami; kai arawe i kami e mang kapěsẹ̌sakaenge mẹ̌tẹ̌timona Siria. I kami e němal᷊ango su Tirus, batụu kapal᷊ẹ̌ e kai pěngaungang lurange.
44021004	Su tampạ ene i kami tamai limuhu nẹ̌tiwo apang měmpạngimang su Mawu Yesus, mase mětẹ̌tanạ dingang i sire ghěnnangu sěngkamisa karěngụ e. Kinahiạen ahạ u Rohkẹ̌ u Ruata e i sire měnẹ̌něgu si Paulus tadeạu kumbahangbe tamai sol᷊ong Yerusalem.
44021005	Kai sarangke nahěpusẹ̌ tempone waug'i kami e mẹ̌tanạ sene, i kami e naněntang i sire kụ naněpasu raral᷊eng i kami. I sire kěbị e ringangkewen manga anạ dingangu kawing i sire něnonda si kami sarang l᷊ikudu soa. Paị sene, su wiwihu apeng tangu i kami kěbị němul᷊angeng kụ nẹ̌kal᷊iomaneng.
44021006	Bọu ene i kami e nẹ̌katạ e sěmbaụ dingangu wal᷊ine wọu ene simake su kapal᷊ẹ̌, kụ i sire němpẹ̌sul᷊ẹ e sol᷊ong bal᷊e.
44021007	I kami e měngkate němundal᷊ẹ̌ bọu Tirus sol᷊ong Ptolemais. Sene i kami e nẹ̌tiwo manga anạ u sěmbaụ apang mạngimang e, kụ měbẹ̌bawạ e adatẹ̌ si sire bọu e reng nẹ̌tanạ sěhěllo ringang i sire.
44021008	Sěngkariọěllone i kami e nẹ̌buạ e kapia, kụ nahumpạeng Kaisarea. Sene tangu i kami e reng nẹ̌sombang u mělahabaru Injilẹ̌ arenge i Filipus, kụ nẹ̌tanạ dingange su wal᷊ene. I sie tangu kai sěngkatau wọu tal᷊oarang sire pitu kinapile su Yerusalem.
44021009	Anạ e mahuala i sire ěpạ seng nial᷊amateng u kakěndagu Mawu Ruata mědeạu měhabaru injil'u Ruata.
44021010	Sarạeng nararěnnạ e i kami e sene, narěntạ e sěngkatau nabi arenge i Agabus bọu Yudea.
44021011	I sie riměnta anung kami kụ něngal᷊ạ papehẹ i Paulus. Dingangu papehẹ ene i sie něngikị laede ringangu limane hala, mase nẹ̌bera, "Kai ini e nipaul᷊ị u Rohkẹ̌ u Ruata e: Taghuang u papehẹ ini e sarung hapusang kere ini su Yerusalem kahian tau Yahudi e, kụ isarakang su wal᷊ine tau Yahudi."
44021012	Sarang nakaringihẹ̌ ene, i kami ringangkewelaing kěbị manga anạ u sěmbaụ mạtanạ su Kaisarea e mědẹ̌dorong sěngapang botonge si Paulus tadeạu i sie kumbahang tamai sol᷊ong Yerusalem.
44021013	Arawe i sie kai simimbang, "Apa wue gunane i kamene mahunsangị kere ini hakịu mapakakondọ u naungku e? Iạ e seng těbe sadia, wal᷊inewe kětạu makihapusẹ̌ paị sene, kaiso saral᷊aing mate ual᷊ingu Mawu Yesus."
44021014	I Paulus tawe mapulu rumaringihẹ̌ si kami, tangu i kami e něngědo nẹ̌sěding i sie. "Balạewe kapulun Mawu e kariadi," angkuěng i kami.
44021015	Sarangke wọu nẹ̌tanạ sěngapang děngụ e sene, i kami e měngkate něndiahing apal᷊iwụ i kami kụ nẹ̌buạ sol᷊ong Yerusalem.
44021016	Kụ pirang katau manga anạ u sěmbaụ bọu Kaisarea nahundingang i kami mědeạu měnondang kami sol᷊ong bal᷊eng Manason, batụu i kami e kai měnguntang su wal᷊ene. (I Manason e kai tau Siprus kụ kai seng marěngụ nakoạ murit'u Mawu Yesus.)
44021017	Ene piạ i kami narěntạ e su Yerusalem, manga anạ u sěmbaụ sene naněnsomahe si kami kụ měngkate maral᷊ahimumu.
44021018	Sěngkariọěllone i Paulus dimal᷊eng sěngkaral᷊eng dingang i kami nẹ̌tiwo si Yakobus; kụ kěbịewe apan těmbonang u jamaatẹ̌ e mal᷊aing ene sene.
44021019	Bọuten nẹ̌gěllị u adatẹ̌ si sire, i Paulus nẹ̌běke si sire patikụ apang kinoạ u Mawu Ruata e si sie sutal᷊oaran sire wal᷊ine tau Yahudi e.
44021020	Bọuten nakaringihẹ̌ běken Paulusẹ̌ e, i sire kěbị měngkatewe němpẹ̌dalo Mawu. Bọu ene i sire němpẹ̌bera si Paulus, "Paulus! I kau hinong masingkạ u seng apa hiwune taumatan Yahudi e němpangimang su Mawu Yesus. I sire kěbị e kai masatia su torat'i Musa e.
44021021	Kụ orasẹ̌ ini e i sire nakaringihẹ̌ u i kau kai mạněntiro patikụ tau Yahudi kụ mạtanạ kạl᷊aunidẹ̌ sutal᷊oarang bansa wal᷊ine, tadeạu i sire apěmẹ̌měllọ u torat'i Musa. I kau e něnasa si sire tadeạu i sire tawe makisunatu manga anạ i sire arau měmpẹ̌sěmpị u tiahan tau Yahudi e.
44021022	Kụ ini e i sire tau Yahudi apan seng mạngimang ene seng nal᷊ahẹ u sarung dumaringihẹ̌ u i kau e seng ene sini. Kụ kereapạ e tangu?
44021023	Mapiawe tuhụ těgung kami. Kai piạ ěpạ u katau sini kụ seng bọu nẹ̌kědo su Mawu.
44021024	Kụ i kau e pěmaringangke si sire panusi watangengu e ringang i sire kụ tal᷊ungko wawaeh'i sire mědeạu makikul᷊ụ u utạ i sire. Mạeng kerene sarung lumětạ su kěbị taumata u apang kinaringih'i sire mạanun kau e, wal᷊inewe hinone, ual᷊ingu i kau sěsanu mal᷊aing mẹ̌sẹ̌sěmpị u torat'i Musa e.
44021025	Kai arawe i sire apang bal᷊ine tau Yahudi e kụ seng nangimang su Mawu Yesus, seng bọu nisurateng i kami mạanun putusang i kami u i sire apẹ̌tẹ̌těghang u kumaěng kaěng kụ nạung seng bọu nisěmba su mahang duata, apẹ̌tẹ̌tělling u kuminạ binatang piạ dahane arau kuminạ gěsing binatang kụ nate nikěllọ; dingangu apẹ̌tẹ̌těghang u kakanoạ u pẹ̌sasundal᷊ẹ̌."
44021026	Tangu i Paulus dimal᷊engke ringang i sire ěpạ u katau ene, kụ bọu ene i sire němpẹ̌těngkasusịen batangeng i sire sěngkahindọ su sěngkariọěllone. Bọu ene i sire nahunsuẹ̌ su Wal᷊em Mawu mědeạu měhabaru kate lai pira ěllo hal᷊ẹ̌ u pananusi e maghanapẹ̌ e ringangu sasěmban sire sěngkatau-sěngkatau e isarakang.
44021027	Ene piạ e poěngu pitu ěllo e seng marani e mapaghohẹ̌, tangu piạ manga pirang katau taumatan Yahudi wọu Asia e nakasilo si Paulus su ral᷊ungu Wal᷊em Mawu. Bọu ene i sire něnahowongke taumata l᷊awọ e, bọu ene němpẹ̌hěgo si Paulus.
44021028	Kapěmẹ̌mansage, "E tau Israel, tul᷊ungko! Seng ini e taumatane kụ dudal᷊eng suapan tampạ kạpaněntirone su patikụ taumata e, mạněntiron haghing dal᷊awang su tau Israel, rụdokạ torat'i Musa e ringangu rụdokạ Wal᷊em Mawu ini e. Kutẹu relaingko měmẹ̌maringang i sire wal᷊ine tau Yahudi e apạsuẹ̌ su ral᷊ungu Wal᷊em Mawu e kụ mapakạdal᷊akị u tampạ susi ini e!" (
44021029	I sire němpẹ̌bera kerene watụ u i sire seng nakasilo si Trofimus tau Efesus ene e su soa ringang i Paulus; kụ i sire něngěnna u kai i Paulus napasuẹ̌ u tau ene su ral᷊ungu Wal᷊em Mawu.)
44021030	Ene kasěllahu soa sěmbaụ e měngkatewe nẹ̌ganohạ kụ kěbị taumata e němpẹ̌kal᷊iwo-woěngke mědeạu mẹ̌tampung. I sire němpěnamẹ si Paulus dingangu něhiud'i sie sol᷊ong likudu Wal᷊em Mawu e. Kụ su tempo ene lai tukadu Wal᷊em Mawu nihěping.
44021031	Piạ i sire manga měnggaghohaeng e mědeạ u měmate si Paulus, taumata e něhabarẹ̌ko su koměndang u mẹ̌sasekẹ bọu Roma u kaguwạu Yerusalem e kapěgẹ̌ganohạ e.
44021032	Tangu koměndang ene měngkatewe němaringang manga pěrwira e ringangu sordado manga pirang katau kụ masahawụ-sahawụ nahuntal᷊ang dingang i sire sol᷊ong tampạ u ghanohạ ene. Su tempon taumata l᷊awọ e nakasilo koměndang ene ringangu manga sordadone, tangu i sire němpangědọ e naměbahẹ̌ si Paulus.
44021033	Koměndang ene měngkatewe himaung si Paulus, kụ nisamẹ e, ringangu nangoro taumata piněhapusẹ̌ si sie. Bọu ene koměndang ene nakiwal᷊o měnsang kai i sai i Paulusẹ̌ e ringangu kai apạ e nikakoạ e.
44021034	Sěmbahageang bọu taumata l᷊awọ e simimbang u kere ini kụ sěmbahageang kewe lai simimbangu kerene. Kakakoạ kerene ute kai kal᷊emboghang hakịu koměndaěng e tawe makakasingkạ u kai apạ e nạung seng nariadi e. Ual᷊ingu ene tangu i sie něngoro tadeạu i Paulus pakịsuẹ̌ su ral᷊ungu markasẹ̌.
44021035	Piạ i sire něngahạ i sie sol᷊ong tumbal᷊atung e, manga měnggaghanohạ e tangu měngkatewe němpěnggaghohaeng tawẹ sihinge hakịeweng i Paulusẹ̌ e katewe pinẹ̌tatimbangengu manga prajuritẹ̌ e.
44021036	I sire e tẹ̌tol᷊eěngu wuntuangu měnggaghohaeng e kụ měmpěmẹ̌mansagẹ̌ u, "Patẹ e i sie!"
44021037	Kerene sumuẹ̌ e su ral᷊ungu markasẹ̌ e, i Paulus nẹ̌bera su koměndang ene, "Botonge iạ deng makapẹ̌dudaton Tuang kadodọ tempo?" "I kau makạberangbeng Yunani tangu?" angkuěng u koměndang ene.
44021038	"Kamageng kerene, i kau wal᷊inewe tau Misirẹ̌ nạung kangerẹ nẹ̌koạ gohaeng kụ bọu ene napatal᷊ang u ěpạ u hiwu su kataune měnggaghohaeng piạ aghide simuẹ̌ sol᷊ong banua l᷊inggi?"
44021039	I Paulus simimbang, "Iạ e kai tau Yahudi, tumanạu soan Tarsus, soa timeleng su Kilikia. Tul᷊ungko ghělire loahe iạ mẹ̌bisara ringang."
44021040	Tangu sarạeng i Paulus nighělirang u loahe nẹ̌bisara, i Paulus dimarisị e su tukadẹ̌, kụ něnida ringangu l᷊imane. Kěbị taumata e něngkarěmmasẹ̌. Bọu ene i Paulus nẹ̌bisara si sire su werang Ibrani. I Paulus nẹ̌bera,
44022001	"Manga ghaghurang esẹ dingangu manga anạ u sěmbaụku ikẹ̌kěndagẹ̌ e patikụ! Iạ e maul᷊ị u hinoku e si kamene. Kěnangko raringihẹ̌!"
44022002	Piạ i sire nakaringihẹ̌ si Paulus měbẹ̌bera su werang Ibrani e, saunengke lai nẹ̌těngkarěmmasẹ̌ i sire. Tangu i Paulus naněpaseng tatualage.
44022003	"Iạ e kai tau Yahudi," angkuěng i Paulus, "iạ e kai piněhěnding su Tarsus su wanuan Kilikia, kaiso iạ e niapakasaria sini su Yerusalem, kụ kai nitěntiroěng pinakiuwuhẹ̌ kahian mananěntiro gẹ̌guwạ i Gamaliel su hal᷊ẹ̌ u tumuhụ torat'i Musa e su manga i upung i kitẹ e. Mẹ̌sul᷊ungkewelai manga anạ u sěmbaụ patikụ e sini su sahěllo ini, iạ e mal᷊aing makěhagẹ̌ baugu Mawu e.
44022004	Iạ e měngkai mětẹ̌tingkaị patikụ apan tụtol᷊e těntiro wuhu ene. I sire kěbị e baẹ esẹ arau waẹbe lai wawine e takụ sẹ̌samekang mase takụ sẹ̌suěkang su ral᷊ungu tahungkụ.
44022005	Imang mawantugẹ̌ hala e, ringangu kěbịewe apang Měnggaghuta Agama e makạsahidi u iạ e tawe mẹ̌kakonti. Batụ u kai seng i sire ene wọu něngonggọ u suratẹ̌ siạ baug'i sire tau Yahudi su Damsyik. Ual᷊ingu suratẹ̌ ene tangu iạ niapakawala měnamẹ apan taumata mạngimang su těntiro ene e su tampạ ene ringangu mẹ̌bawạewe lai si sire sol᷊ong Yerusalem mědeạu pahangeng."
44022006	"Piạ e iạ kạdal᷊enge kụ maranịeng Damsyik, natarangke ěllo mal᷊ẹ̌tu e, sěngkianụ e piạ tualagẹ̌ masaria natuahẹ̌ bọu l᷊angị něliwung si siạ.
44022007	Ene iạ měngkatewe nawatang su ěntana, bọu e iạ nakaringihẹ̌ piạ tingihẹ̌ nẹ̌bera si siạ, 'Saulus, Saulus! Kawe unụe i kau mạnumbiagẹ̌ si siạ?'
44022008	Mase iạ e nakiwal᷊o, 'Kai i sai i Kau e Tuang?' 'Iạ e kai i Yesus tau Nazaret tẹ̌tumbiagengu,' angkuěnge.
44022009	Taumata apạeweng ene sene ringangku e nakasilo tualagẹ̌ ene, kaiso i sire tawe nakaringihẹ̌ tingihẹ̌ měbẹ̌bisarang iạ e.
44022010	Mase iạ nakiwal᷊o kạpia, 'Iạ e kai hinong makoạ e apa Mawu?' Mawu e simimbang, 'Pẹ̌bangungke kụ suẹ̌ko su Damsyik. Kụ sene i kau e sarung paul᷊ikangu kapulun Duata e pakikoạ si kau.'
44022011	Iạ e kai nawuta ual᷊ingu tualagẹ̌ nakal᷊angị ene. Tangu manga hapịku e něngahạ u iạ e simuẹ̌ su Damsyik.
44022012	Tangu sene kai piạ sěngkatau arenge i Ananias. I sie kai sěngkatau taumata maagama ringangu matuhụ-tuhụ su manga torat'i Musa. Kěbị tau Yahudi apang měmpẹ̌tẹ̌tanạ su Damsyikẹ̌ e měngkate maadatẹ̌ kahěngang si sie.
44022013	I sie kai riměnta rimal᷊inge si siạ, kụ dimarisị su sěndihangku apidu nẹ̌bera, 'Saulus, anạ u sěmbaụku, saụko pěmanda pakapia!' Su tempo ene lai iạ něhengkẹ u ghatiku, wọu ene němanda si sie.
44022014	Bọu ene i sie nẹ̌bera si siạ, 'Duata nạung pạhamawuang i upung i kitẹ e seng němile si kau tadeạu i kau makakasingkạ u kapulun'E, ringangu makasilo si Yesus, Ěllangu Ruata kụ měkẹ̌koạ kapulun Duata e mase rụdaringihẹ̌be tingihu Mawu Yesus sẹ̌sane.
44022015	I kau e sarung makoạ sahidi waugu měhabaru patikụ apan seng kinasilonu ringangu kinaringihu su patikụ taumata e.
44022016	Kụ tawahal᷊uasu lai mahědo marěngụ-děngụ. Pẹ̌bangungke, kụ pakisahaningkong batangengu. Pẹ̌kuiko arengu Mawu e tadeạu i kau e mal᷊iwirẹ̌ bọu rosanu e.' "
44022017	"Iạ e nẹ̌sul᷊e sol᷊ong Yerusalem, kụ piạ iạ kapẹ̌kẹ̌kal᷊iomanenge su Wal᷊em Mawu, iạ e kai nikanoakeng u Rohkẹ̌ u Ruata.
44022018	Iạ nakasilo Mawu; kụ i Sie něhengetang si siạ, 'Lighạko pakasahawụ pěněntangu Yerusalem, batụu i sire sini e tawẹ karal᷊uase měmpěnarimạ u sasahidinu e mạanun Iạ.'
44022019	Iạ kai nẹ̌bera, 'Mawu, i sire masingkạ-singkạ u iạ seng bọu simuẹ̌ su manga wal᷊eng pẹ̌kakal᷊iomanengang mědeạu měnamẹ dingangu měměbahẹ̌ si sire apang měmpạngimang si Kau e.
44022020	Kerene lai su tempon sahidinu i Stefanus nipate, iạ sẹ̌saku e mal᷊aing ene sene, ringangu kapuluku kerene. Hakịu kawe iạ e mělẹ̌hapa pakeang i sai-saing němate si sie.'
44022021	Kaiso Mawu e mal᷊aing nẹ̌bera si siạ, 'Dakọ e, watụ u Iạ kai sarung měndoloh'i kau kakoạ sol᷊ong tampạ marau anun sire apang bal᷊ine tau Yahudi e.' "
44022022	Taumata e mang deng dụdaringihẹ̌ si Paulus mahumbisara e, katewe su pěngěnsueěngu wawerane e, i sire kawe němpěheang sěngapang botonge kaihạ e, "Měngkate pate taumata kerene. I sie tawe hinone ipẹ̌biahẹ̌!"
44022023	Apidu kapělẹ̌heange maiha-ihạ, i sire němpěngalipẹ e kakingkaeng i sire, ringangu mapakạtontongu awul᷊ẹ̌ su winangaeng.
44022024	Tangu koměndaěngu wuntuang u Roma e nangorọ e tadeạu i Paulus pakịsuẹ̌ e su wal᷊oarị mědeạu i sie sẹ̌suiang dingangu kạgesere mědeạu makakasingkạ u kawe unụe tau Yahudi e kawe měmpěbẹ̌buheang kerene si sie.
44022025	Kai su tempong i Paulus bọuten nilaikị baugu pakilimadẹ̌ e, i Paulus kai nẹ̌bera su pěrwira kụ nạung dụdarisị sene, "Botonge ngae měndal᷊imadẹ̌ sěngkatau kawanuan Roma e kụ bědang tawe nisẹ̌sẹ̌suiang?"
44022026	Nakaringihẹ̌ ene, tangu pěrwira ene, nakoạ sol᷊ong anun koměndangu wuntuange kụ nẹ̌bera, "Kụ seng ini e sarung koateng i Tuang? Tau ini e kai kawanuan Roma!"
44022027	Tangu koměndang ene nakoạ e sol᷊ong anun Paulus dingangu nakiwal᷊o, "Kěnangko paul᷊ị, měnsangbe kawanuan Roma i kau e!" "Ore" angkuěng i Paulus, "iạ e kawanuan Roma."
44022028	Koměndang ene saụewe nẹ̌bera, "Iạ e nakoạ kawanuan Roma, ual᷊ingu měmẹ̌maehẹ̌be pajakẹ̌ tawẹ sihinge kal᷊awọe!" I Paulus simimbang, "Arawe iạ e piněhanạbe kere anạ u wanuang Roma e."
44022029	Tangu orasẹ̌ ene lai manga sordado apangkewe mapulu měnaněsui si Paulusẹ̌ e němpẹ̌sohọ dingangu koměndang ene mal᷊aing natakụ batụu i sie kawe seng něhapus'i Paulusẹ̌ e, sěmbal᷊iau i Paulus kawe anạ u wanuan Roma.
44022030	Koměndangu wuntuang bọu Roma e mapulu-pulu makakasingkạ u měnsang kawe unụe hakịu tau Yahudi e měngěnsilu sal᷊a si Paulus. Ual᷊ingu ene tangu sěngkariọěllone i sie nẹ̌kui manga imang těmbonang e ringangu manga Měnggaghuta Agama e niapẹ̌komol᷊ẹ̌. Bọu ene i Paulus e nilukane wọu wěntunge, mase pinakiwawane niapararisị su těngon sire kěbị.
44023001	Ene i Paulus němandạ e si sire měnggaghaghuta e kụ nẹ̌bera, "Manga anạ u sěmbaụ kụ! Sarang sahěllo ini e iạ tawe nakapěndangu mamben tawẹ sal᷊aku su těngon Duata su ral᷊ungu naungku mạanun pẹ̌bawiahẹ̌ku."
44023002	Piạ i Paulus nẹ̌bera kerene, Imang Mawantugẹ̌ i Ananias něndolohu taumata kụ dụdarisị su sěmběkang Paulus piněmeru mohong i Paulus.
44023003	Tangu i Paulus nẹ̌berạ e su imang mawantugẹ̌ ene, "Mawu Ruata e sarung měmeru si kau, taumata kontiang kụ měmẹ̌mělle susi! I kau kụkaiang sene mělẹ̌hukung u iạ tụtuhụ torat'i Musa, kutẹu kawe i kau sěsanu lụl᷊ampa toratẹ̌ e, kụ měngẹ̌ngoro taumata tadeạu apěmẹ̌meru si siạ!"
44023004	Taumata apang su sěmbẹ̌kang Paulusẹ̌ e nẹ̌bera si Paulus, "I kau měngkai kạsamede imang u Ruata Mawantugẹ̌!"
44023005	I Paulus simimbang, "O, iạ e wěga, manga anạ u sěmbaụ, u i sie kawe imang mawantugẹ̌. Kahěngang bue su ral᷊ungu Bukẹ̌ Susi e piạ kạbawohẹ, 'Kumbahang i kau měngkai manamedẹ̌ těmbonang u wansanu e.' "
44023006	I Paulus nakasilo u sěmbahageang bọu manga měnggaghaghuta e kai wọu i sire tau Saduki ringangu sěmbahageangkewe lai wal᷊ine ute kai i sire wọu taumatang Farisi. Ual᷊ingu ene i sie nẹ̌bera su měnggaghuta e, "Manga anạ u sěmbaụ! Iạ e kai tau Farisi, hěnton Farisi. Iạ e nilahukung sini ual᷊ingu iạ mangimang u taumata apan seng nate e sarungbe mẹ̌biahẹ̌ kapia."
44023007	Sarang i sie nẹ̌bera kerene, tau Farisi ringangu tau Saduki e nanětạ e nẹ̌darendehẹ̌, hakịu komol᷊ang ene napahiạ duang kamonaěng. (
44023008	Batụ u ungkuěng u tau Yahudi e, taumata nate e seng tawe saụ mẹ̌biahẹ̌ kapia, dingangu tawẹ apa malạekatẹ̌ e, ringangkewe lai manga rohkẹ̌ e tawe apa; arawe tau Farisi e mạngimang u sarungbe piạ kěbị tamai ene.)
44023009	Tangu nẹ̌ganohạ e marehe. Pirang katau taumatang Farisi e nakoạ mananěntiro agama e němpẹ̌darisị kụ dudokạ kahěnga-hěngang. Angkuěng i sire: "Tumuhụ kasingkạ i kami e, tau ěndaị e tawẹ sal᷊ane sarang kadidị-didị! Aramanung mamben těngadẹ̌ piạbe rohkẹ̌ arau malạekatẹ̌ e kụ měbẹ̌bisaran sie!"
44023010	Pẹ̌dararendehẹ̌ ene nakoạ e keren kasěllahe hakịu koměndang e natakụ kibasinẹ u i Paulus kai sarung pẹ̌tatal᷊iwungang i sire pateěng. Kụ i sie něndolohu wuntuangu sordado e piněngal᷊ạ si Paulus wọu tal᷊oaran sire e ringangu pinẹ̌bawa si sie sol᷊ong markasẹ̌.
44023011	Su hěbi tuhụ e Mawu Yesus dimarisị su sěndihang i Paulus kụ nẹ̌bera u, "Pakatarimạ bue naungu e! I kau e seng nẹ̌sahidin Iạ e su Yerusalem. I kau e hědon sarung mẹ̌sahidin ene lai su Roma."
44023012	Sěngkariọěllone mal᷊uka-l᷊ukadẹ̌ tau Yahudi e nanětạ e němpěngindorẹ. I sire němpẹ̌salu tawe kumaěng dingangu tawe manginung, kereu i sire tanakạpate si Paulus.
44023013	Piạ kal᷊imam pul᷊one su kataune taumata e němpěngindorẹ.
44023014	I sire něngkakoạ sol᷊ong anung manga imang těmbonange ringangu manga těmbonang u tau Yahudi apidu nẹ̌bera, "I kami e seng nẹ̌salu sěngkapẹ̌salu u tawe kumaěng dingangu tawe manginung apa-apa kereu tawe nakạpate si Paulus.
44023015	Ho, ini e manga anạ u sěmbaụ dingangkewen manga měnggaghuta e mapiawe němpěndingọ u suratẹ̌ su apang koměndangu wuntuang bọu Roma e kụ pẹ̌dorong si sie pẹ̌bawa si Paulus kapia pẹ̌těngong kamene, tabidạu i kamene mapulu saụ mananẹ̌sui perkarane pakaunsu-unsui. Kụ i kami e seng sadia waugu měmate si sie těntal᷊ang ta nạhumpạ u ini."
44023016	Arawe anạ u wawineng Paulusẹ̌ e nakaringihẹ̌ niusu kindorẹ ene. Tangu i sie nakoạ e sol᷊ong markasẹ̌ e kụ něhabaru hal᷊ẹ̌ ene si Paulus.
44023017	I Paulus mase nẹ̌kuị e sěngkatau pěrwira kụ nẹ̌bera si sie, "Paringangko umbaseng ini e sol᷊ong anung koměndang; batụu i sie kai mapulu piạ u ipaul᷊ị e si sie."
44023018	Pěrwira ene němaringangke rariọ umbaseng ene sol᷊ong anung koměndang kụ nẹ̌bera angkuěng, "Paulus, taumatang hukumang ene, nẹ̌kui si siạ, kụ nẹ̌dorong si siạ tadeạu pěmẹ̌maringang rariọ umbaseng ini e sol᷊ong anun Tuang; u kai piạ u hinong takụ ihabarẹ̌."
44023019	Koměndang ene něngumbelẹ e l᷊imang dariọ umbaseng ene kụ nipakaghea sol᷊ong sěndihang e kụ pinakiwal᷊oěng, "Kai maul᷊ị u apa si siạ i kau e?"
44023020	Dariọ umbaseng e simimbang u, "Tau Yahudi e seng sěngkapẹ̌gaghighilẹ̌ u mẹ̌dorong takadeạu i Tuang pẹ̌bawa si Paulus apẹ̌těngon Měnggaghaghuta Agama e rịěllo, mẹ̌sul᷊ungu i sire mapulu saụ měněsui perkarane pakaunsu-unsui.
44023021	Kai kumbahangbe i Tuang mahimang dorong i sire, batụu kai piạ kal᷊imam pul᷊one su kataune taumata kapěkẹ̌kěmbunine mědeạu měhěgạ si sie sural᷊eng. I sire kěbị e seng němpẹ̌salu tawe kumaěng dingangu tawe manginung kereu i sire tawe nakạpate si Paulus. Kụ ini e i sire sembeng sadia; kụ kate měngẹ̌ngampal᷊ẹ̌ sasimbang i Tuang samatang."
44023022	Koměndang ene nẹ̌bera, "Kumbahang měhabarẹ̌ si sai-sai, u i kau kawe seng naul᷊ị u ini e si siạ." Bọu ene i sire něndolohu rariọ umbaseng ene pinakapul᷊ẹ.
44023023	Bọu e koměndang ene nẹ̌kuị e pěrwira ruang katau, mase i sie nẹ̌bera si sire, "Diahiko sordado rua hasụ su kataune ringangu těntara sụsake kawal᷊o e pitum pul᷊o su kataune, dingangu těntara piạ dal᷊eange rua hasụ su kataune kụ apẹ̌bua l᷊ai sol᷊ong Kaisarea měntěhang hěbi pukul᷊ẹ̌ sio.
44023024	Diahieko l᷊ai kawal᷊one i Paulus pakisakei, kụ tondako i sie sarang mahumpạu anun Guběrnurẹ̌ i Feliks kụ tawẹbe kurange apa."
44023025	Mase koměndang ene němohẹ u suratẹ̌ bawerane kere ini,
44023026	"Su mawu Guběrnurẹ̌ i Feliks lẹ̌adateng, tabeạ bọ'i Klaudius Lisias!
44023027	Tau ini e seng nịsasamẹ u tau Yahudi kụ seng masarạ pateěng i sire kai manga iạ tawe riměnta ringangu wuntuang u těntaraku e kụ něngambang si sie; batụu iạ kai nakaringihẹ̌ u i sie kai anạ u kawanuang Roma.
44023028	Ual᷊ingu iạ kai mapulu masingkạ u kai apa ngae sal᷊ane kụ ilẹ̌ěnsil'i sire si sie, mědeạu takụ iwawa sol᷊ong Pěnggaghutaěngu Agamang sire.
44023029	Kutẹu i sie nạung tawe nẹ̌koạbe apa-apa kụ i sie hinong sigěsakengu papate arau itahungkụ. Laěnsil'i sire si sie kětạbeng ual᷊ingu piạ kal᷊ahěmpukange ringangu toratu agamang sire hala e.
44023030	Bọu ene iạ nipaul᷊ikangu kai piạ karaki ral᷊akisẹ̌ bọu tau Yahudi e si sie. Hakịu sauneng takụ pinakiěntudẹ̌ i sie su anun Tuang Guběrnurẹ̌. Kụ iạ e seng dimolohu apan němpěngěnsil'i sie apěbẹ̌bawa pangaduhang i sire e mạanuewen sie si Tuang."
44023031	Tangu manga těntara e němpẹ̌karadiahangke munarang sire. I sire e němpěngal᷊ạ e si Paulus kụ němpẹ̌bawa si sie hěbi ene lai sol᷊ong Antipatris.
44023032	Sěngkariọěllone i sire napakawalan buntuangu sumasake kawal᷊o něnẹ̌pasu raral᷊eng dingang i Paulus, kụ i sire hala e nẹ̌bal᷊ị kapia sol᷊ong markasẹ̌.
44023033	Ene wuntuangu těntara sumasake kawal᷊o e nahumpạ e su Kaisarea, i sire něhabaren suratẹ̌ ene su guběrnurẹ̌, kụ bọu ene něnarakang i Paulus si sie.
44023034	Sarạeng guběrnurẹ̌ e nasuẹen basane suratẹ̌ e, i sie nakiwal᷊o si Paulus, měnsang kai wọu apa asal᷊e. Ene i sie nasingkạ e u i Paulusẹ̌ e kai wọu Kilikia asal᷊e,
44023035	ute i sie nẹ̌berạ u, "Kerenẹ e! Iạ hědon mananẹ̌sui pěrkaranu, kụ kamageng u i sire apan němpẹ̌pangaduhang i kau e seng marěnta sini." Bọu ene i sie něngoro tadeạu i Paulus pakịaresẹ̌ su ral᷊ungu wal᷊en Datu i Herodes.
44024001	Lima ěllo tuhụ e, Imang Mawantugẹ̌ i Ananias ringangu manga těmbonang u tau Yahudi e nakoạ sol᷊ong Kaisarea nẹ̌dingangu sěngkatau pěngacara arenge i Tertulus. I sire nẹ̌těngon Guběrnurẹ̌ i Feliks dingangu něhabaru pangaduhang i sire mạanun Paulus.
44024002	Piạ e i Tertulus nikuiang sol᷊ong těngone, i sie něngěnsil'i Paulus kere ini, "I Tuang Guběrnurẹ̌ Lẹ̌adateng! Su l᷊iman tuang, banuang kami e rembeng měbẹ̌biahẹ̌ su pědarame. Dingangu ual᷊ingken katatahuěnnang tuang, ute selaing mal᷊awọ hal᷊ẹ̌ mapapia e kẹ̌koateng i pạnaghupia kawanuang kami.
44024003	Kěbị e mang tẹ̌tarimakeng i kami ringangu tatarimakasẹ dingangu pěngangarěga sěngapang karangẹ e su patikụewe tampạ.
44024004	Kai tadeạu kumbahangbe mẹ̌gagholọ u tempo l᷊awọ si tuang, ute iạ mělẹ̌harapẹ̌ mal᷊owọko i tuang dembeng mẹ̌daringihẹ̌ pangaduhang i kami e kadodọ ini.
44024005	I kami e nakaěbạ tau ini e nạung kai měnggaghohaeng makạsilakạ. Su apan tampạ i sie kai makakạděntang ganohạ sutal᷊oaran tau Yahudi ringangu i sie nakoạ pangahạ e suapang kakanoạu tau Nazaret.
44024006	I sie seng hakịu wọu l᷊ai něnal᷊ukạ napakal᷊amuhụ u Wal᷊em Mawu e, hakịu nisamẹ i kami e i sie. (I kami e kai mapulu měhukung i sie tuhụewe toratu agamang kami e.
44024007	Kaiso koměndang i Lisias e nangahon sie wọu l᷊imang kami,
44024008	ringangu nangoro tadeạu apang měmpangạduhang e pětẹ̌těngon tuang.) Kereu i tuang měnanẹ̌sui tau ini e, i tuang sěsane sarung makaringihẹ̌ bọ'i sie katul᷊idẹ̌ e wọu patikụ laěnsilẹ̌ ipạngěnsil'i kami e si sie."
44024009	Taumatan Yahudi apan sene mal᷊aing měmpangěnsilẹ̌ dingang si Paulusẹ̌ e, ringangu mạnahuntěngadẹ̌ patikụ apang niweran Tertulus.
44024010	Mase guběrnurẹ̌ e něnida si Paulus mědeạu apěbẹ̌bera. Tangu i Paulus simimbang ungkuěng, "Iạ mạsingkạ u i tuang kai seng nakoạ mělahukung su wanua ini e ringangu taunge karěngụ e. Hakịu ene iạ nakapěndang mal᷊uasẹ̌ maul᷊ịu sasimbangku e su pahes'i tuang.
44024011	I tuang seng nakasẹ̌sui hala u tawe něngalembo wọu mapul᷊o dua su ěllone nal᷊iu iạ e nakoạ sol᷊ong Yerusalem kụ nẹ̌kal᷊iomaneng.
44024012	Dingangu tawe nikẹ̌kaěbakeng u tau Yahudi e iạ mědẹ̌darendehi sai-sai arau napẹ̌komol᷊u taumata waugu pẹ̌gěnggohaeng su Wal᷊em Mawu, arau su manga kanisa arau su tampạewe sude su ral᷊ungu soa.
44024013	I sire mal᷊aing tawẹ u makal᷊ahẹ u manga laěnsili sire ilẹ̌habarẹ̌ si tuang mạanun iạ e.
44024014	Mambeng těngadẹ̌ iạ harusẹ̌be měngaku su těngon tuang u iạ kawe měnẹ̌němba Ruatang i upung i kami e tụtuhụewe těntirong Mawu Yesus kụ angkuěng i sire kawe nẹ̌sal᷊a. Arawe iạ e wědang mạngimang u patikụ apang mạbawohẹ su ral᷊ungu Bukẹ̌ i Musa e ringangu Bukẹ̌ u manga nabi e.
44024015	Mẹ̌sul᷊ungu i sire, iạ mal᷊aing piạ pělaharapẹ̌ku ilẹ̌unsandehẹ̌ su Mawu Ruata u kěbị taumata e sarung mẹ̌biahẹ̌ kapia wọu papatene -- taumata mapapia arau taumata ewe lai raral᷊aị!
44024016	Hakịu ene iạ měkẹ̌kul᷊ěte sěngapang botonge tadeạu ral᷊ungu naungku e wurẹ̌si su těngon Mawu e ringangu wurěsi su těngọewe lain taumata e.
44024017	Sarạeng nạung tawẹ dise su Yerusalem mangạe pira taung, iạ nẹ̌bal᷊ị sene nangěntudu roitẹ̌ kakěndagẹ̌ su kawanuaku ringangu waugu měnarakangu sasěmba su Mawu Ruata.
44024018	Su tempong iạ kapěkẹ̌koạ e ene, i sire nakaěbạ e si siạ su Wal᷊em Mawu, bọuten nanusi watangeng. Tawẹ apa taumata l᷊awọ e ringangku, ringangu tawẹ apa l᷊ai ganohạ sene su tempo ene.
44024019	Kětạembeng piạ tau Yahudi pirang katau sene wọu propinsing Asia. Kawe i sire hinong ene sini e waugu mẹ̌bawa pangaduhang i sire si tuang, kereu i sire piạ pangaduhang ual᷊ingu laěnsil'i sire si siạ e.
44024020	Arau měngkate walạ i sire ini hala maul᷊ịu karal᷊akịku apạeweng kinasilon sire, su tempon iạ e mapẹ̌těngon Měnggaghuta Agama e.
44024021	Kinaěbakeng i sire kětạbeng bawera sěmpědi ini, kụ pinẹ̌bera su těngon sire u: Iạ e nịdaratẹ̌ sahěllo ini e, kai ual᷊ingu iạ mạngimang u taumata nate e saụbe iapẹ̌biahẹ̌ kapia."
44024022	Mase i Feliks kụ seng nakakasingkạ l᷊awọ hal᷊ẹ̌ u těntirong Mawu Yesus, něngondọeng pěrkara ene, "Iạ e sarung mamutusu pěrkara ini," ungkuěnge, "kereu koměndang i Lisias seng marěnta."
44024023	Mase i sie něndolohen pěrwira kụ masasingkạ i Paulus tadeạu pakịpaere apidewe lai pěgẹ̌gěllị u l᷊oahe pẹ̌kadodọ si sie ringangu kumbahangbe mẹ̌sědingu manga hapị e měmpěgěllị u apang gẹ̌gausange.
44024024	Ene nal᷊iụen pira ěllo i Feliks diměnta, niringanengkeng kawinge isẹ̌sěbạ si Drusila; i sie sěngkatau tau Yahudi. Tangu i Feliks něngoro taumata piněngal᷊ạ si Paulus, bọu ene i Feliks dimaringihẹ̌ si Paulus měbẹ̌bisara mạanun pangangimang si Kristus Yesus.
44024025	Kutẹu piạ i Paulus nanẹ̌pasu wisarane mạanung katul᷊idu naung dingangu pẹ̌tatingkědang dingangu mạanun hukumang su Ěllong Kiamatẹ̌, i Feliks natakụ e kụ bọu ene nẹ̌bera, "I kau e wotonge mapul᷊ẹ ini e. Iạ hědo saụ mẹ̌kui si kau mạeng piạ loahe."
44024026	Ene i Feliks nạung kai mạngantibẹ̌ sarung makaěbạ doitẹ̌ e bọ'i Paulus. Ual᷊ingu ene hakịu i sie měngkate seng masau měndolohu taumata apěngẹ̌ngal᷊ạ si Paulus mědeạu mẹ̌bisara ringange.
44024027	Nal᷊iụen dua taung i Perkius Festus něngaweng si Feliks nakoạ guběrnurẹ̌. Kụ ual᷊ingu i Feliks mapulu měngal᷊ạ naung u tau Yahudi e, i sie měngkatewe napakawalan Paulus mạl᷊aaresẹ̌ su ral᷊ungu tahungkụ.
44025001	Těllu ěllo samurin Festus natumpa su wanua ene, i sie nataraị sol᷊ong Yerusalem bọu Kaisarea.
44025002	Sene manga imang těmbonange ringangu manga těmbonang u tau Yahudi e měbẹ̌bawạ e pangaduhang i sire mạanun Paulus. I sire měngkate měmpělẹ̌loke si Festus,
44025003	tadeạu ual᷊ingu kapian naunge si sire, i sie mapulu měndolohu taumata apẹ̌bawa si Paulus sol᷊ong Yerusalem; batụu i sire kai seng sěngkapẹ̌dal᷊ahingidu mẹ̌těgạ měmate si sie suraral᷊engang.
44025004	Kai i Festus simimbangu, "Paulus kai reng mạl᷊aaresẹ̌ su Kaisarea; kutẹu iạ sẹ̌saku e mal᷊aing tawẹ kararěngụ e sarung mẹ̌sul᷊e kạpia sene.
44025005	Kụ balạete apạewen těmbonange sutal᷊oarang kamene aparẹ̌sungke ringangku e sol᷊ong Kaisarea kụ mapẹ̌daratẹ̌ i sie sene, kereu mambeng kahěngang i sie seng bọu nẹ̌koạ sěmbaụ pẹ̌sasal᷊a."
44025006	Bọuten nẹ̌tanạ su Yerusalem mangạ e reng bědang ual᷊u arau mapul᷊o ěllo, i Festus mẹ̌sul᷊e sol᷊ong Kaisarea. Sěngkariọěllone i sie naiangke su kal᷊aianengu měnggaghuta e kụ něngoro tadeạu i Paulus e pakịpẹ̌tẹ̌těngon sie.
44025007	Ene piạ i Paulus e nasongọ e, tau Yahudi kụ apan seng narěnta wọu Yerusalem němpẹ̌darisị něliwung siạ, kụ nanětạ e nẹ̌pangaduhangu manga laěnsilẹ̌ mawawěhạ si sie. Kaiso i sire tawe makatahutěngadẹ̌ pangaduhang tamai ene.
44025008	Su ral᷊ungu pẹ̌tatahutěndạ e, i Paulus nẹ̌bera, "Iạ e tawe nẹ̌kẹ̌koạ pẹ̌sasal᷊a sarang sěmbaụ mạanun Torat'i Musa arau su Wal᷊em Mawu arau l᷊ai su kaisaru Roma e."
44025009	Kaiso i Festus e mapulu mangal᷊ạ naungu tau Yahudi. Tangu i sie nakiwal᷊ọ e si Paulus, "I kau mapulu sol᷊ong Yerusalem mědeạu pakighuta sene su těngoku mạanun manga pangaduhang ene?"
44025010	I Paulus simimbang, "Iạ e orasẹ̌ ini rụdarisị mětẹ̌těngon měndaratẹ̌ u kaisaru Roma; kụ kai sene hinone iạ e ghutaěng u pěrkaraku e. I tuang sẹ̌sane masingkạ u iạ tawẹ sal᷊aku su těngon tau Yahudi.
44025011	Kereu iạ e seng limawang tita e ringangu piạ kakanoạku kụ hinong pahangengu papate, ute iạ e sembeng tawe mẹ̌kurate pateěng. Kai kereu manga laaduhang i sire kawe tawẹ katěngade, ute tawẹ u sarang sěngkatau wotonge měnarakangu iạ e si sire. Iạ e mẹ̌dorong makighuta su pěnggaghutaěngu kaisarẹ̌!"
44025012	Bọuten nẹ̌dal᷊ahintau ringangu manga měnaněgune, i Festus nẹ̌bera, "I kau e mědẹ̌dorong makighuta su pěnggaghutaěngu kaisarẹ̌, kụ i kau hinong mẹ̌těngong kaisarẹ̌."
44025013	Ta nararěnnạ wọu ene Datu i Agripa rẹ̌duan Bernike nahunděnta su Kaisarea mědeạu mẹ̌beran sal᷊amatẹ̌ si Festus.
44025014	Sarạeng i sire seng mangạe pira ěllo sene i Festus něnualagu pěrkarang Paulus su ratu i Agripa. Ungkuěng i Festus, "Sini kai piạ sěngkatau tiněntang i Feliks, taumatan tahungkụ.
44025015	Piạ iạ nạung ene su Yerusalem, manga imang těmbonange ringangu manga těmbonangu tau Yahudi e němpẹ̌bawa pangaduhang i sire su tau ene ringangu mědẹ̌dorong tadeạu iạ měměllọ u ponesẹ̌ si sie.
44025016	Kai iạ e simimbang u tau Roma e tawe wotonge měngkate měnarakang kerene sěngkatau lẹ̌ěnsilang e pakihukung, kereu i sie bědaweng tawe nětẹ̌těngon měngangalakẹ̌ i sie ringangu onggotangu l᷊oahe maul᷊ị u hinone.
44025017	Kụ piạ e i sire ramahi němpẹ̌děnta e, iạ e tawe něngampal᷊ẹ̌ marěngụ. Sěngkariọěllone iạ měngkatewe apidu naiang su kaderan pěnggaghaghutaěng kụ nangoro tadeạu tau ene pakịbawa pẹ̌těngo.
44025018	Ene manga měngangalakẹ̌ rimarisị e něhabaru pangaduhang i sire, kai i sire tawe němpěngalakẹ̌ u kakanoạ dal᷊akị sarang kadiongeng sembaụ, kerẹewe iạ mạngiral᷊ing u sarung i kalakẹ̌ i sire.
44025019	I sire kětạbeng nẹ̌gul᷊ewasu tiněnna ringange su hal᷊ẹ̌ u agamang sire hala ringangu mạanun sěngkatau arenge i Yesus. Tau ene seng napohong, kaiso i Paulusẹ̌ e mang matoghasẹ̌ mělẹ̌habaru tau ene wiahẹ̌.
44025020	Ual᷊ingu iạ e tawe nakareạ hěngangku měnsang iạ e makahombangbe tatualagu hal᷊ẹ̌ ene, kụ iạ e nakiwal᷊o si Paulus měnsang i sie mapulu sol᷊ong Yerusalem kụ pakighuta sene hal᷊ẹ̌ u pěrkara ene.
44025021	Arawe i Paulusẹ̌ kawe nẹ̌dorong něngapelẹ̌ tadeạu i sie těbe mạtanạ su tahungkụ sarang pěrkarane i putusu Kaisarẹ̌. Ual᷊ingu ene iạ nẹ̌parenta tadeạu i sie měngkateko kal᷊aarese turusẹ̌, sarang iạ makareạ loahe měndolohi sie sol᷊ong anung kaisarẹ̌."
44025022	Mase i Agripa nẹ̌bera si Festus, "Iạ sẹ̌saku e mal᷊aing mapulu rumaringihẹ̌ tau ene." "Diọěllo i tuang makaringihẹ̌ si sie," ungkuěng i Festus.
44025023	Tangu sěngkariọěllone i Agripa rẹ̌duan Bernike riměnta ringangu kawantugẹ̌ masaria. I sire nahunsuẹ̌ su ral᷊ungu huangu pẹ̌gaghaghutaěnge sěngkapahunsuẹ̌ dingangkewen manga těmbonangu wuntuangu mẹ̌sasekẹ dingangkewen manga matatebonen soa ene. Ual᷊ingu parentang Festus, tangu i Paulusẹ̌ e pakịsuẹ̌.
44025024	Mase i Festus nẹ̌bera, "Tuangku Agripa, ringangkewen apang nakomol᷊ẹ̌ kěbị e! Tau ini e seng bọu nikalakẹ̌ siạ kahiang kal᷊awọu tau Yahudi baẹ su Yerusalem arau l᷊ai sini. I sire měmpạmansagẹ̌ měpẹ̌patodiangu i sie tawe wotonge pakawala wiahẹ̌.
44025025	Kaiso iạ e tawe nakasilo měnsang piạ apa nikoạ e kụ makakahukung i sie ringangu hukumangu papate. Dingangu ual᷊ingu i sie sẹ̌sane nẹ̌dorong tadeạu pěrkarane pakighuta su pěnggaghutaěngu kaisarẹ̌, kụ iạ e seng němutusu mědeạu měndoloh'i sie sol᷊ong anun kaisarẹ̌.
44025026	Arawe iạ e wẹ̌dang ta nakạumpaedẹ̌ kasasahẹ u i sie takụ surateng sol᷊ong anung kaisarẹ̌. Kai ual᷊ingu ene hakịu iạ nakiwawan sie nipẹ̌těngong kamene manga mawu e, něngalembo kate si Tuan Datu Agripa lẹ̌adateng! Timonaku e ute tadeạu samurin pananẹ̌sui ini e piạbe ikasuratẹ̌ si sie.
44025027	Batụ u tumuhụ pěndangku e, bal᷊inewe su tampạ e měndingọ u sěngkatau taumatan tahungkụ e tawe nal᷊ahẹ měnsang kai apạ e sal᷊ane."
44026001	I Agripa e nẹ̌bera si Paulus, "I kau e seng botonge mẹ̌bisara manondan tul᷊idu watangeng." Tangu i Paulus něhengkẹen limane kụ něhabaru tul᷊ide kere ini,
44026002	"I Tuan Datu Agripa lẹ̌adateng! Iạ e su pěndangengku mambeng nẹ̌barauntu nakapanondan tul᷊idẹ̌ku kụ su těngon Mawu Ratu, mạanụeng kěbị pangaduhang ilẹ̌ěnsilu tau Yahudi e si siạ;
44026003	kahumotong-motongange ual᷊ingu Mawu Ratu e masingkạ-singkạ u adatẹ̌ dingangu kakakoạ u tau Yahudi e. Ual᷊ingu ene, iạ mědẹ̌dorong mal᷊owọko i Tuang deng dumaringihẹ̌ tatualagẹ̌ku e pakapia-pia.
44026004	Patikụ taumatan Yahudi e masingkạ u pěbawiahẹ̌ku e reng dokeng mangudạ. I sire masingkạ u rokeng iạ deng mangudạ e, iạ seng nẹ̌biahẹ̌ sutal᷊oarang kawanuaku e su Yerusalem.
44026005	Seng marěngụ i sire masingkạ u iạ. Kụ kereu i sire mapulu, ute i sire wotonge makapangonggọ u sasahidi u rokeng kal᷊imona iạ seng nẹ̌biahẹ̌ mẹ̌sul᷊ungu tau Farisi kụ tutuhụ patikụ atorang kal᷊ahětiwange su ral᷊ungu agamang kami.
44026006	Kụ ini e iạ dụdarisị sini mědeạu pakighuta ual᷊ingu iạ mạngimang u pẹ̌kakakědo nikoạ u Ruata e su manga i upung i kami.
44026007	Pẹ̌kakakědo ene lai lẹ̌antiwang u hěnton sire mapul᷊o dua wọu kawanuang Israel hakịu i sire měngkate měmpẹ̌tẹ̌tahamawu Ruata e ěllo hěbi. Kụ ual᷊ingkewe lai seng nẹ̌tatapengu iạ e mangimang u pẹ̌kakakědo ene, mawu ratu, iạ e pạnokeěng u pẹ̌sasal᷊a kahian tau Yahudi e.
44026008	Unụe wue manga anạ u sěmbaụ taumatan Yahudi e tawe makapangimang u Mawu Ruata e mapẹ̌biahu taumata nate?
44026009	Nạung iạ sẹ̌saku mal᷊aing mạngěnna u iạ harusẹ̌ mẹ̌koạ patikụ kakanoạ ipěndokạ si Yesus tau Nazaret ene.
44026010	Kụ kai seng ěndaị ene takụ nikoạ su Yerusalem. Tangu piạ e suratu kawasa wọu manga imang těmbonange, iạ e seng něnahungkụ u taumata l᷊awọ apan masatia su Mawu Ruata. Iạ e mal᷊aing sěnsunduang u i sire ihukung pateěng.
44026011	Kasauange iạ manigěsạ si sire su manga kanisa, tadeạu měnihasa si sire mẹ̌sunial᷊u apang lẹ̌imangeng i sire. Karạu katẹ̌tịu naungku e si sire, hakịeweng mědẹ̌datingu manga soa wal᷊ine e iạ tamai měnahusu si sire tamai sene."
44026012	"Ual᷊ingken timona ene lai tangu iạ e nẹ̌bawa suratu kawasa wọu manga imang těmbonange kụ nakoạ sol᷊ong Damsyik.
44026013	Kụ su tempong iạ kạdal᷊enge ěllo rangẹ, Tuang Mawantugẹ̌ e, iạ nakasiloko tualagẹ̌ bọu l᷊angị namal᷊iu tualagu matangěllo. Tualagẹ̌ ene simarang nělikụ si siạ dingangu manga ringangku.
44026014	I kami kěbị e nasue něngkawatang su ěntana. Mase iạ e nakaringihẹ̌ tingihẹ̌ nẹ̌kui si siạ su werang Ibrani, 'Saulus, Saulus! Kawe unụe i kau měngkate sěntiniạ mẹ̌děndariha si Siạ? I kau sẹ̌sanu sarungbe makapěndang masakị, kereu i kau e měngkate hanesẹ̌ dụdokạ těntiron Mawunu e.'
44026015	Tangu iạ nakiwal᷊ọ e, 'Kai i sai i Kau e Mawu?' Kutẹu Mawu e simimbahẹ̌, 'Iạ e kai i Yesus kụ nạung dẹ̌darihangu.
44026016	Pẹ̌bangungke kụ darisị! Iạ e mẹ̌těngkatodẹ u watangengku si kau mẹ̌deạu měhengkẹ i kau makoạ mẹ̌tatangkiang si Siạ. I kau harusẹ̌be pěhabarẹ̌ su taumata wal᷊ine apang kinasilonu sahěllo ini mạanung Iạ dingangu apang sarung Takụ ilahẹ si kau su tempo ramahi kạděntane.
44026017	Iạ e sarung měnggeang i kau wọu kawanuang Israel dingangu wọu manga kawanua wal᷊ine kụ bal᷊inewe tau Yahudi. Iạ e sarung měndoloh'i kau kakoạ sol᷊ong anun sire kụ pěmekesẹ̌ matang sire,
44026018	tadeạu i sire měmpẹ̌sěbang bọu kararěndung kụ sumuẹ̌ su ral᷊ungu tualagẹ̌; tadeạu i sire makapěllọ bọu kawasang setang, kụ bọu ene pẹ̌kawasaěngu Mawu Ruata. Tangu ual᷊ingken pangangimang si Siạ e, kal᷊awọu rosan sire sarung i kaampung dingangu i sire sarung makoạ kawanuan Duata nikapile.' "
44026019	"Ual᷊ingu ene i Tuan Datu Agripa, iạ e mambeng su papasilo kụ seng takụ kinatarimạ bọu Mawu Ruata ene.
44026020	Hatede iạ e mělẹ̌habaru ini su taumata e, tadeạu i sire němpẹ̌tobatẹ̌ bọu kal᷊awọu rosan sire kụ manarakangu watangeng i sire su Mawu Ruata ringangkewen mapatodẹ su ral᷊ungu pẹ̌bawiah'i sire u i sire seng němpẹ̌tobatẹ̌ bọu kal᷊awọu rosan sire. Iạ e mělẹ̌habaru ene, kahumotongange su Damsyik, bọu ene su Yerusalem dingangu su kạguwạu Yudea, ringangu sutal᷊oaran sire wal᷊ine tau Yahudi.
44026021	Tangu ual᷊ingu ene tau Yahudi e měnamẹ si siạ su Wal᷊em Mawu ringangu mědeạu měmate si siạ.
44026022	Kai sarang orasẹ̌ ini e iạ tẹ̌těntanudang u Ruata, hakịu iạ nakararisị sini mẹ̌sẹ̌sahidi su těngon patikụ taumata baẹbe ghaghuwạ arau l᷊ai rarodọ. Apan takụ niwera ini e tạ u wal᷊ine wọu apan seng nitěbal᷊u manga nabi ringang i Musa e;
44026023	kụ kai Ratu Mananal᷊amatẹ̌ kụ nạung seng nikědon Duata e kai harusẹ̌ mẹ̌tatahang u sunsara, ringangu makoạ taumata kahumotongange mẹ̌bangung kapia wọu kapapohong'E; tadeạu ual᷊ingu ene i Sie makapěhabaru tualagẹ̌, mạanung kasasal᷊amatẹ̌ baẹ su taumatan Yahudi arau waẹbe lai su wal᷊ine tau Yahudi e."
44026024	Ene i Paulusẹ̌ e kạpanondane tul᷊ide ene, i Festus e namansage, "Paulus, i kau kai seng nẹ̌pulu! Kasingkạ u mal᷊awọ ene ute kai seng nakapẹ̌pulu si kau!"
44026025	Arawe i Paulus simimbangu, "Iạ e wal᷊inewe pulu, Tuang. Manga waweraku takụ pinẹ̌bera e mambeng těngadẹ̌, dingangu simẹ̌bangbe wọu tiněnna mapia.
44026026	I Tuangku Agripa sẹ̌sane e masingkạ-singkạ u hal᷊ẹ̌ ene. Kụ kai ual᷊ingu ene hakịu iạ e wahani makapẹ̌bera mahatedẹ̌ su těngon Tuang su tualage. Su pěndangengku tawẹu sarang sěmbaụ bọu patikụ ene kụ tawe su kasingkạ i Tuang, batụu kěbị ene wal᷊inewe nariadi su manga wěllẹ e kụ mạbawuni.
44026027	I Tuan Datu Agripa lẹ̌adateng; i Tuang mangimang u apang kụ sarung ihabaru manga nabi? Su pěndangengku e i Tuang mangimang!"
44026028	Mase i Agripa e něhengetang si Paulus, "Su ěnnanu e gampang tang|u mapakariading iạ e Sahani su ral᷊ung'u tempo kadodọ ini e?"
44026029	"Mal᷊ighạ arau marěngụ," angkuěng i Paulus, "iạ e mẹ̌kal᷊iomaneng su Mawu Ruata, tadeạu i Tuang dingangu manga mawu patikụ e kụ apang dimaringihẹ̌ si siạ sahěllo ini e makoạbe kere iạ -- kamageng bal᷊ine, měnsang katewe lahapusẹ̌ ini e tantu!"
44026030	Pěngěnsueěnge i tuang datu, guběrnurẹ̌ dingang i Bernike, ringangkewelain kěbị apang bal᷊ine němpẹ̌darisị.
44026031	Sarạeng seng sul᷊ikude, i sire nahumbisara sěmbaụ dingangu wal᷊ine, "Tau ini e tawe nẹ̌koạ manga apa sạbarang kụ hinong makahombang hukumang papate arau itahungkụ."
44026032	Mase i Agripa nẹ̌bera si Festus, "Tau ini e seng botonge i pěllọ, kereu i sie tawe měnuntụ měngapelẹ̌ su pěnggaghutaěngu kaisarẹ̌."
44027001	Lěpasewen naputusẹ̌ u i kami e mẹ̌buạ sol᷊ong Italia, i Paulus dingangu pirang katau taumatan tahungkụewe lai wal᷊ine e nisarakang si Yulius, těmbonang u sordadong Roma kụ isẹ̌sěbạ, "Resimeng u kaisarẹ̌".
44027002	I kami e simake kapal᷊ẹ̌ kụ narěnta wọu Adramitium, bọu ene nẹ̌buạ dingangu kapal᷊ẹ̌ ene kụ hatede seng kate mẹ̌buạ sol᷊ong kewe manga pěmamal᷊angoěng su raruruhang u propinsing Asia. I Aristarkhus, tau Makedonia e riměnta wọu Tesalonika, nẹ̌buạ l᷊ai ringang i kami e.
44027003	Sěngkariọěllone i kami e nahumpạen Sidon. I Paulus měngkatewe kẹ̌kapiaěng i Yulius. I sie niapakawala nẹ̌tiwo manga hapị e tadeạu i sire makaonggọbeng apang kụ gẹ̌gausang e.
44027004	Bọu ene i kami e naněpaseng pẹ̌mamamundal᷊'i kami e. Ual᷊ingu anging kawe pinẹ̌somahẹ̌ ute i kami e rimuruheng apeng u tahanusang Siprus kụ diọ mal᷊ěmpị bọu anging.
44027005	Bọu ene i kami e namihětong taghal᷊oang su l᷊anteh'u Kilikia ringangu Pampilia e, kụ nawunạ u Mira su Likia.
44027006	Sene tangu pěrwira ene nakareạ e kapal᷊ẹ̌ bọu Aleksandria mẹ̌tẹ̌timona sol᷊ong Italia. Tangu i sie napěngal᷊ing i kami su kapal᷊ẹ̌ ene.
44027007	Gěnnang u manga pira ěllo karěngụ e kapal᷊'i kami e měngkate tụtondo mal᷊ongge-longge kụ katewe ringangu tětehẹ̌ i kami e nakaratingu soang Knidus. Bọu ene ual᷊ingu anging kawe wẹ̌dang tawe nangindunụ, tangu i kami e tawe nakapaněpasu raral᷊eng i kami e sol᷊ong pẹ̌tatimonaěng i kami e kal᷊amona. Ene i kami e nẹ̌senggọ e nẹ̌timona sěmběkang timuhẹ̌ bọu tahanusang Kreta simahe tonggeng Salmone kụ tadeạu sene i kami e mal᷊ěmpị bọu anging.
44027008	Kụ kate lai sarang tětehẹ̌ i kami nakapẹ̌senggọ dimuruhẹ̌ apeng'u tahanusa ene, kụ pěngěnsueěnge nasahampị e su tampạ sěmbaụ isẹ̌sẹ̌bạ Belengange Maholẹ, mahampingu soan Lasea.
44027009	Su tempo ene, Ěllong Kawawantugu Pẹ̌daramen tau Yahudi e seng napal᷊usẹ̌. I kami e seng nikailangengu tempo l᷊awọ hakịu sembelaing bal᷊inewe tempone makapẹ̌senggọ matul᷊ende. Kai ual᷊ingu ene hakịu i Paulusẹ̌ e něngonggọ u těgu ini e si sire,
44027010	"Manga anạ u sěmbaụ, su pěndangengku e kai apạ e masaria hombange kereu i kitẹ e mẹ̌senggọ turusẹ̌. I kitẹ e kai sarung marugi ghẹ̌guwạ, bal᷊inewe kětạeng su lurang i kitẹ dingangu kapal᷊'i kitẹ, kaiso kawe lai niawang kitẹ e mailang."
44027011	Arawe pěrwira ene ěndọben nahimang su pilotọ dingangu su nangkodang kapal᷊ẹ̌ sul᷊ungu su manga wawerang Paulus.
44027012	Pěmamal᷊angoěng sene e mambeng dal᷊akị su musungu dunia matěho. Ual᷊ingu ene hakịu sasakeng kapal᷊ẹ̌ e kal᷊awokange němpaněgu mapiawe měsenggọ kapia maněntangu pěmamal᷊angoěng ene ual᷊ingu i sire mapulu měnsang deng makaratingu Feniks, kụ matanạ sene karěngụewen musungu matěho. Feniks ute kai sawange pěmamal᷊angoěng su Kreta kụ tụtatěngo tahangeng dingangu pol᷊oěng.
44027013	Su tempo ene angingu timuhẹ̌ e kai tụtiụ masikome. Tangu manga sasakeng kapal᷊ẹ̌ e mạngiral᷊ingu i sire e seng botonge saụ makapẹ̌senggọ kapia. Tangu i sire němpamatungke wal᷊ango e kụ bọu ene nẹ̌senggọ dimuruhe apengu tananusang Kreta.
44027014	Kaiso tawe nararěnnạ wọu ene timiụ e anging maihạ-ihạ isẹ̌sěbạ anging u laesuikị kụ měngkate apa nẹ̌kalulu wọu rul᷊unge,
44027015	kụ němukul᷊ewe kapal᷊'i kami e. Ual᷊ịeweng kapal᷊ẹ̌ e seng tawe makasomahẹ̌ tangu měngkate seng nịbawalang kami e kapal᷊ẹ̌ e walạewe kal᷊aonode iwawang anging.
44027016	I kami e reng diọ nal᷊indung kadodọ, piạ i kami nasahe wọu sěmběkang timuhẹ̌ bọu tahanusang Kauda kadodọ ene. Sene tangu i kami e měngkatewe ringangu sigěsạ nakaal᷊ạ bolotung kapal᷊i kami e.
44027017	Sarangke bolotu ene nawatungke su kapal᷊ẹ̌, tangu kapal᷊ẹ̌ ene měngkatewe nipahěkutangu tal᷊i papahěkụ pinělikụ bal᷊unangu kapal᷊ẹ̌ e. Ual᷊ingkewelain mạtakụ u masiladẹ̌ kụ iěndụe su napong Sirtis mawawo ene, tangu senggọ e nirul᷊ungke, kụ kapal᷊ẹ̌ e měngkate niwala kararerehe su anging.
44027018	Tangu anginge mangkeng mětẹ̌těngkaihạ, hakịeweng su sěngkariọěllone lurangu kapal᷊ẹ̌ e nanětạ e irẹ̌děmme su l᷊audẹ̌.
44027019	Sěngkakarumahinge manga masanaeng kapal᷊ẹ̌ e saụewe němpẹ̌hipe manga apal᷊iwụ u kapal᷊ẹ̌ e, ringangu l᷊iman sire hala e.
44027020	Ene, sarang manga karěngụ u pira ěllo e i kami tawe makasasilo matangěllo arau wituing, dingangu anginge měngkate tatapẹ̌ mětẹ̌tungkihạ. Tangu nadehọ nikasueěngken harapẹ̌ u i kami masal᷊amatẹ̌.
44027021	Měngkai apa pira ěllo karěngụ e taumata e tawe kumakaěng. Tangu i Paulusẹ̌ e měngkai rimarisị sutal᷊oaran sire kụ nẹ̌bera, "Manga anạ u sěmbaụ! Kereu i kamene seng timuhụ těguku e kụ tawe nẹ̌sakaeng bọu Kreta, ute angkeěng i kitẹ e tawe kinahombangengu kěbị silakạ dingangu kararugi ini e.
44027022	Kai ini e tangu iạ mal᷊aing mědẹ̌dorong sěngapang botonge tadeạu naung i kamene e pakaral᷊oahẹ̌ bue. Tawẹu sarang sěngkatau wọu i kamene kụ sarung mate; kai i kitẹ e kětạengbeng kailangengu kapal᷊ẹ̌ ini e samatang.
44027023	Batụ u mẹ̌kěllaenge kai piạ malạekatẹ̌ bọu anun Mawu Ruata e takụ tẹ̌tahamawuang, kụ kai Ruata mạnaghuang si siạ, kụ diměnta su anuku.
44027024	Malạekatẹ̌ ene nẹ̌bera si siạ angkuěng, 'Abe katakụ, Paulus! U i kau e sarung mẹ̌těngong kaisar. Kụ ual᷊ingu kapian naungu Ruata e si kamene, kěbị taumata kụ apang su kapal᷊ẹ̌ sěnggěsa e ringangu e sarung masal᷊amatẹ̌ ual᷊ingu i kau.'
44027025	Ual᷊ingu ene, manga anạ u sěmbaụ, naung i kamene e pakaral᷊oahẹ̌ bue! Batụ u iạ e mangimang su Mawu Ruata u, kěbị e sarung mariadi kere seng nipěhengetang'E si siạ.
44027026	Kai i kitẹ e sarung masampelẹ̌ su apeng u tahanusane sěmbaụ."
44027027	Ene su kapul᷊o ěpạ u hěbine, i kami e mang dụdal᷊ěto su Laud'u Adria. Mangạ e kẹ̌kal᷊oarane masanaeng kapal᷊ẹ̌ e měpẹ̌pěndang u kai sal᷊ạ e kakạdaninen dul᷊unge.
44027028	Tangu i sire něngul᷊uhen tal᷊i kụ nịlaikitangu watu sasukạ dal᷊ungu sasị. Sěngkakasukạ e ute kai maraning ěpạ u pul᷊o su metere karal᷊unge. Tawẹ kararěngụ e wọu ene saụewe nisukạ ute kinareakeng dal᷊unge tangu maraning těllun pul᷊o su metere.
44027029	I sire kai ghụgěnggang u kapal᷊ẹ̌ e mạdiring masiladẹ̌ su himang, kụ i sire němpaměntul᷊u wal᷊ango ěpạ u waụ bọu petone, kapěkẹ̌kahumange mal᷊owọko lighạ maěllo.
44027030	Kutẹu manga masanaeng kapal᷊ẹ̌ e kai měmpělikosẹ̌ tumal᷊ang bọu kapal᷊ẹ̌. Kụ i sire něngul᷊uheng bolotu su sasị měllewe mẹ̌měntul᷊u wal᷊ango wọu monang kapal᷊ẹ̌.
44027031	Kai i Paulusẹ̌ e nẹ̌berạ e su pěrwira ringangu manga sordado su kapal᷊ẹ̌, ungkuěng, "Kereu masanaeng kapal᷊ẹ̌ ini e tawe matanạ su kapal᷊ẹ̌ e ute i kamene kěbị e tawe maambang."
44027032	Ual᷊ingu ene manga sordado ene němpěhěsạ e tal᷊ing laikị bolotu e, kụ bolotu ene nionode.
44027033	Deng bědang masal᷊ěnibẹ̌ i Paulusẹ̌ e mạngansang si sire kěbị u pěmpẹ̌kaěng bue. I Paulus nẹ̌bera u, "Seng kapul᷊o ěpạ e su ěllone i kamene měngkate měmpěngẹ̌ngampal᷊ẹ̌ su kaghaghěngganeng dingangu měmpẹ̌tẹ̌tingkědang tawe kumaěng sarang manga apạ e.
44027034	Iạ e maněgu si kamene pěmpěngětọ bue maning kadodọ. Ene kai mapia waug'i kamene tadeạu i kamene saụbe měngkatoghasẹ̌. Kụ i kamene kěbị e sarungbe maambang dingangu tawẹ kurange apa."
44027035	Bọuten nẹ̌berang ene, i Paulus měngkatewe něngal᷊ạ borotẹ̌ kụ bọu ene napatarimakasẹ su Mawu e su těngon sire kěbị. Bọu ene i sie něngangempangke borotẹ̌ pinahiạ si sire kụ nahungkaěng.
44027036	Tangu i sire kěbị e nawahansangke kapia ringangu nahungkaěng.
44027037	Kakěpal᷊u taumata su kapal᷊ẹ̌ e kai rua hasụ pitum pul᷊o ěnnung su kataune.
44027038	Sarạeng kěbị seng něngkal᷊aedẹ̌, i sire něhipẹen lurang i sire manga gandung e su sasị tadeạu kapal᷊ẹ̌ e mahaěng.
44027039	Ene sarangke naěllo e, masanaeng kapal᷊ẹ̌ e nakasilọ e katanaěng, kai i sire wěgawue měnsang kai tahanusang apa. I sire nakasilọ e wěngạ e sěmbaụ dingangu apenge. Tangu i sire kai mapulu měnonsol᷊u kapal᷊'i sire sene kereu wotonge.
44027040	Tangu manga tal᷊ing bal᷊ango e nasuẹen hěsạ e si sire pinakiwul᷊usẹ̌ su sasị. Manga tal᷊ịewe lahosẹ ul᷊inge mal᷊aing nịkakoạ kerene. Bọu ene i sire němpěmewẹen senggọ kilewerẹ̌ e tadeạu kereu anging tumiụ tangu kapal᷊ẹ̌ e seng tumondo mẹ̌timonạewe apeng.
44027041	Arawe kapal᷊ẹ̌ kawe nasiladẹ̌ su towọe, monane tangu měngkatewe mạtatětelẹ̌ kụ tawe kadiongeng kumanoạ, arawe kawe petone ute měngkatewe naghagholangu kawawẹ̌seng luạ gaghaghuwạ e.
44027042	Manga sordado su kapal᷊ẹ̌ e piạ ol᷊ange měmpěmate kěbị apang taumatan tahungkụ e, ual᷊ingu i sire matakụ kibasị u piạ u kumalang mědeạ dul᷊unge kụ mahuntal᷊ang.
44027043	Kai arawe pěrwira e nametọ u ol᷊ang i sire batụu i sie kai mapulu mangambang si Paulus. I sie něngoro apan tahakalange niapatumpa kal᷊imona kụ niapakalang sol᷊ong apeng;
44027044	kụ i sire wal᷊ine ute hědowe apatol᷊e kụ apěhumbang u pěpal᷊ẹ̌ arau manga wěkang kapal᷊ẹ̌ e. Kětạengbeng kerene ral᷊enge tadeạu i kami kěbị e maambang sol᷊ong dul᷊unge.
44028001	Ene sarang i kami naambangke kụ seng surul᷊unge, ute wuhụewe i kami e nasingkạ u tahanusa ene kai nạung isẹ̌sěbạ Malta.
44028002	Taumatan tahanusa ene měngkate maral᷊ahimumu si kami e. I sire kěbị e měngkate němpěnarimạ i kami e ringangu naung mal᷊uasẹ̌, němpẹ̌hunụe putung baug'i kami e, batụu kai seng nanětạ dimasehẹ̌ dingangu wanua e měngkate hanesẹ̌ matěho.
44028003	I Paulus nangomol᷊e manga kalu, ringangu naměllọen manga kalu e su putung ene. Ene i sie kapẹ̌kẹ̌koạ e kerene e, sěngkianụe piạ těmpu sěmbua simẹ̌bang ual᷊ingu tětịu putung ene, kụ něngiki l᷊imane.
44028004	Ene taumatan tahanusa e nakasilọ e těmpu ene mětẹ̌timbalong su l᷊iman Paulus, i sire e nahumbisarạ e sěmbaụ dingangu wal᷊ine angkuěng, "Tau ini e kai tahapate, batụu manimbe i sie seng naambang bọu hombang su l᷊audẹ̌ e, kaiso mahang duatan Katul᷊idẹ̌ e mang tamapakawalan sie kạtatanạ biahẹ̌."
44028005	Arawe i Paulusẹ̌ e měngkatewe nẹ̌dal᷊ahipen těmpu ene kụ pinakatontonge su ral᷊ungu putung kụ tạ kadiongeng tědụ e sarang kadidị-didị.
44028006	I sire mẹ̌ngěnnau ta mararěnna l᷊iman Paulusẹ̌ e sarung sumahěnnụ arau sěngkělěndịu katewe mawatang kụ mate. Kaiso sarangke nangampal᷊ẹ̌ marěngụ e i sire nakasilọ e u mang tawẹ suwụ e ral᷊aị nariadi si sie, kụ tiněnnan sire nẹ̌bal᷊ui wọu ene i sire katewe nẹ̌bera u i Paulusẹ̌ e kai ruata.
44028007	Tawẹ karaune wọu tampạ ene piạ ěntana tataghuaneng i Publius, těmbonang u tahanusa ene. I sie měngkate mal᷊uasẹ̌ naunge něnarimạ i kami e nakoạ sakene karěngụeweng těllu ěllo.
44028008	Su tempo ene i amang i Publiusẹ̌ e kai su kasasakitang, batụu nitanggaěngu lěhabẹ̌ dingangu sụsea mahamụ. I Paulusẹ̌ e tangu rimal᷊ingeko matimadẹ̌ esẹ masakị ene kụ nẹ̌kal᷊iomaneng dingangu naněllidu l᷊imane si sie hakịu i sie nul᷊e.
44028009	Ual᷊ingu piạ ene nariadi, ute kěbị apan masasakị su tahanusa ene nahunděntạ e su anun Paulusẹ̌ e, kụ i sire niapakaul᷊e.
44028010	I sire němpẹ̌gěllị e manga kakěndag'i sire, ringangu su tempọeng i kami e měbuạ, i sire nasue němpangěntudẹ̌ kěbịewe apal᷊iwụ hinong mawawa si kami e su raral᷊engang i kami e.
44028011	Nal᷊iun těllu wul᷊ang sene, i kami e nẹ̌buạ e wọu tahanusa ene simake kapal᷊ẹ̌ e bọu Aleksandria e karěngụewen musungu matěho e i kami němal᷊ango su tahanusa ene. Kapal᷊ẹ̌ e kai něpakẹ u tul᷊adang, "Duata hindua i Kastor dẹ̌duan Poluks".
44028012	I kami e němal᷊ango su soan Sirakusa kụ nẹ̌tanạ sene těllu ěllo karěngụ e.
44028013	Bọu ene i kami e saụ něbuạ dimuruhẹ̌ sarangke nawunạ u soan Regium. Sěngkariọěllone anginge nanětạ e timiụ bọu sěmběkan timuhẹ̌, kụ natimụ e rua ěllo tangu i kami e nahumpạeng soan Putioli.
44028014	Sene tangu i kami e nakapẹ̌sombangken taumata mạngimang su Mawu Yesus pira-pirang katau, ringangu ual᷊ingu ghaghaus'i sire, i kami e nẹ̌bua sol᷊ong Roma.
44028015	Manga anạ u sěmbaụ su Roma apang kụ mạngimang su Mawu Yesus e nakaringihẹ̌ habaru kakakoạ i kami e, hakịu i sire němpahunděnta sarang nidatingu pasaru Apius dingangu wal᷊e kawawunakeng Tatěllu mědeạu maněnsomahẹ̌ si kami e. Ene i Paulus nẹ̌sombangke ringang i sire, i sie nakitarimakasẹ su Mawu Ruata e, kụ saụewe natoghasẹ̌ naunge.
44028016	Ene sarang i kami e narěntạ e su Roma e, i Paulus e niwala niapakatanạ su wal᷊e těntanine kụ lẹ̌hapaěngu sordado sěngkatau.
44028017	Nal᷊iụeng těllu ěllo, i Paulus nakireạen matatebonen tau Yahudi e apangkewe su tampạ. Kụ bọuten němpẹ̌komol᷊ẹ̌ i sire, i sie nẹ̌bera si sire angkuěng, "Manga anạ u sěmbaụ! Iạ e tawẹ sal᷊aku apa su wansang kitẹ e arau rụdokạ tundu kụ nạung ikẹ̌katarimạ bọu i upung i kitẹ e. Kai maningbe kerene iạ e mang nịsasamẹ su Yerusalem, kụ nisarakang mạl᷊ahapusẹ̌ e, su tau Roma.
44028018	Sarạeng pěrkaraku e wọuten nịsasẹ̌suiang e, ute i sire mapulu maměllọ u iạ e, watụ u iạ e tawe nẹ̌koạbe pẹ̌sasal᷊a apa kụ hinong makapẹ̌hukungu papate.
44028019	Kai ual᷊ingken tau Yahudi e rụdendehẹ̌, ute iạ e nasihasa hinong měngapelẹ̌ u pěrkaraku e su pẹ̌gaghaghutaěngu kaisaru Roma e. Iạ nẹ̌koạ kerene wal᷊inewe iạ piạ pangaduhangku su bansaku hala e.
44028020	Kụ hakịu ene iạ kai mapulu mẹ̌sombang i kamene mẹ̌deạu reng makapẹ̌bisara ringang'i kamene e; watụ u iạ kai nitahungkụ, ual᷊ingu Měnanal᷊amatẹ̌ ku lẹ̌antiwang u tau Israelẹ̌ e."
44028021	Mase i sire nẹ̌bera si sie, "I kami e wẹ̌dangbeng tawe nakatarimạ suratẹ̌ kạdiongeng sěmbaụ, bọu Yudea mạanun manga anạ u sěmbaụ. Dingangu tawẹ u kadiongeng wọu i kamene pai wọu ene kụ deng nakawawa habaru měbẹ̌běkeng kau e arau měbẹ̌bisarang karal᷊akịu e.
44028022	Kaiso i kami e mal᷊aing mapulu rumaringihẹ̌ měnsang kereapa kakakoạu pěngangimangu e, u i kami kěbị e seng nakaringihẹ̌ u taumata e mạnungkeang těntiro lẹ̌umpaerangu e."
44028023	Tangu i sire namoěngken ěllo sahěllo ringangi Paulus mědeạu mẹ̌sombang. Su ěllo nipoěng ene mal᷊awọ taumata nahunděnta sol᷊ong tampạ katatanakeng i Paulus. Bọu mal᷊ukadẹ̌ sarang bawěllo e i Paulus měnẹ̌nualagẹ̌ dingangu měbẹ̌běkeng kakakoạ u Ruata e mẹ̌parenta kere Ratu. Ual᷊ingken pěndaral᷊ẹ̌keng manga ayet'u Bukẹ̌ i Musa e ringangu Bukẹ̌ u manga Nabi e, i Paulus nẹ̌tawakal᷊ị e sěngapang botonge mapěngimang i sire su Mawu Yesus.
44028024	Piạ beng mạngimangu apang iwẹ̌berang Paulus, kaiso piạbe lai apang tawe měmpangimang.
44028025	Batụ u i sire měngkate tawẹ pẹ̌sasunduange, ute i sire e němpěněntangken tampạ ene, sarangke i Paulus bọuten nẹ̌berang bawera kere ini si sire e, "Mambeng nẹ̌tatal᷊ahino suapạeweng niwerang Rohkẹ̌ u Ruata e wọu Nabi Yesaya su manga i upung i kamene!
44028026	Mawu Ruata e něhengetang, 'Dakọ e kakoạ sol᷊ong bansa ini: I kamene sarungbe sěntiniạ dụdaringihẹ̌ kaiso tawe nakahěngang, i kamene měngkate sěntiniạ tụtingang, kaiso wěga wue měnsang apawue nariadi.
44028027	Batụ u tiněnnan bansa ini e seng něngkal᷊umu, tul᷊ing sire kai seng nẹ̌děhing dingangu matan sire kai seng pinẹ̌butane. Ini e nariadi, tadeạu matan sire kumbahang makasilo, ringangu tul᷊ing sire kumbahang makaringihẹ̌ ěndumangi sire kumbahang makaěnna, ringangu kumbahangbe mẹ̌sul᷊e su anuku, Kụ bọu ene kawe sarung makakaul᷊en sire wọu sakị i sire.' "
44028028	Kasueěnge i Paulusẹ̌ e nẹ̌bera, "Manga anạ u sěmbaụ, harusẹ̌ masingkạ u habaru kasasal᷊amatẹ̌ kụ bọu anun Duata e orasẹ̌ ini e seng nipẹ̌dal᷊ahabarẹ̌ suapạeweng bansa wal᷊ine sul᷊ikudu bansang Yahudi e. I sire e sarung dumaringihẹ̌!" [
44028029	Bọuten i Paulus nẹ̌bera kerene, tau Yahudi e němpaněntangken tampạ ene kapědẹ̌darendehe sěmbaụ dingangu wal᷊ine.]
44028030	Dua taung karěngụ e i Paulus nẹ̌tanạ su Roma, su wal᷊e kụ sẹ̌sewaěnge hala. Mal᷊uasẹ̌ i sie měnarimạ u kěbị taumata kụ mạhunděnta měmpẹ̌tẹ̌tiwo si sie.
44028031	Kụ tawẹ goẹ̌ e i sie mělẹ̌habarẹ̌ si sire mạanung kereapa kakakoạ u Mawu Yesus Kristus. I Paulusẹ̌ e měkẹ̌koạ ene ringangbeng karal᷊oahẹ̌, tawẹ kadiongeng apa makasahaghe.
45001001	Patikụ manga anạ u sěmbaụ ikẹ̌kěndagu Mawu Ruata su Roma, dingangu apan seng nikuiangu Mawu Ruata mědeạu makoạ umat'E. Mawu Ruata seng namile ringangu něhengkẹ u iạ těntani mědeạu měhabar'u Injilẹ̌ bọu Mawu Ruata.
45001002	Injilẹ̌ ene seng niriandin Duata su tempong kal᷊amona wọu manga nabin'E ringangu seng mạbawohẹ su ral᷊ungu Winohẹ Susi.
45001003	Injilẹ̌ ene mělẹ̌habar'u Ahusu Ruata, Mawung kitẹ i Yesus Kristus. Tuhụ mạtaumata, i Sie ute kai hěnton Daud,
45001004	arawe kereu mạduata e ute i Sie kai Ahusu Ruata. Ene ute nilahẹ u munarang kawasa tạ sihinge lumium pẹ̌bawangung'E wọu papatene.
45001005	Lumiun Sie lai Mawu Ruata něgěllịu al᷊amatẹ̌ si siạ mẹ̌deạu makoạ darolohang, tadeạu iạ -- mangadatẹ̌ si Kristus -- manata apan taumata wọu patikụ banua tadeạu mangimang dingangu tumuhụ.
45001006	Kụ timonang bawera wọu patikụ banua e ute i kamene lai apang su Roma e seng nikuiang mědeạu mariadi umat'i Yesus Kristus.
45001007	Ual᷊ingu ene iạ namohẹ u suratẹ̌ ini su manga anạ u sěmbaụ. Karimạko Mawu Ruata i Amang i kitẹ e ringangu Mawu Yesus Kristus mangonggọu al᷊amatẹ̌ dingangu karal᷊unsemahẹ̌ su manga anạ u sěmbaụ.
45001008	Kahumotongange su ral᷊ungu areng i Yesus Kristus iạ makitarimakasẹ su Mawu Ruata ual᷊ingu i kamene kěbị manga anạ u sěmbaụ; batụu patikụ dunia seng nakaringihẹ̌ u manga anạ u sěmbaụ e nangimang kahěngang si Kristus.
45001009	Iạ hanesẹ̌ mẹ̌tẹ̌tahěndung su manga anạ u sěmbaụ kereu iạ mẹ̌kal᷊iomaneng. Mawu Ruata e nakoạ sahidine u apan takụ niwera ene mang kahěngang. Seng i Sie e Mawu Ruata kụ takụ tẹ̌tangkianeng u kaguwạu naung dingangu mamombengu Injilẹ̌ mạanun Ahus'E.
45001010	Iạ mẹ̌dẹ̌dorong sěngapam botonge su Mawu Ruata, mal᷊owọko i Sie mapakawalang iạ orasẹ̌ ini e mẹ̌tiwo si kamene.
45001011	U iạ mambeng mapulu mẹ̌sombang i kamene tadeạu iạ makapěmahiạ u al᷊amatẹ̌ bọu Rohkẹ̌ u Ruata e makapěnoghasẹ̌ si kamene.
45001012	Timonaku e kai ual᷊ingu i kitẹ kai seng sěngkapěngimang su Mawu Yesus Kristus, ute i kitẹ e makapanoghasẹ̌ sěngkatau su wal᷊ine.
45001013	Manga anạ u sěmbaụ! Iạ lụěnningu tadeạu i kamene masingkạ u seng masau susul᷊ene iạ mẹ̌kẹ̌karaki mẹ̌tiwo si kamene, kai měngkai hanesẹ̌ tạ kasěhukange. Iạ lụěnningu tadeạu sutal᷊oarang kamene e munaraku reng piạ lětạe kerẹewe lai nạung munaraku sutal᷊oaram bal᷊ine taumatan Yahudi su tampạ bal᷊ine e.
45001014	U iạ kai hinong mapẹ̌darumatingu injilẹ̌ su patikụ bansa, suapam makạěnna ringangu tamakal᷊aěnna, suapam piạ sikol᷊ane ringangu apan tawẹ nẹ̌sẹ̌sikol᷊a.
45001015	Ual᷊ingu ene iạ měngkatewe lụěnning u mamombeng u Injilẹ̌ ene si kamene manga anạ u sěmbaụ kụ mạtanạ su Roma e lai.
45001016	Iạ měngkai mạngimang kahěngang su Injilẹ̌ e ual᷊ingu injilẹ̌ e kai kawasan Duata makasal᷊amatẹ̌ kěbị taumata mangimang; kahumotongange su tau Yahudi, ringangu wansa wal᷊inẹ'ewe lai.
45001017	U kai ual᷊ingu Injilẹ̌ ene, Mawu Ruata e nanodẹ u kereapa ral᷊enge tadeạu pẹ̌kakauhu taumata ringangu Mawu Ruata e maul᷊ị kapia; dal᷊enge ute kětạeng ual᷊ingu mangimang su Mawu Ruata, wọu panẹ̌takenge sarang pěngěnsueěnge. Ene mẹ̌sul᷊ungu kere mạbawohẹ su ral᷊ungu Winohẹ Susi, "Taumata kụ mangimang su Mawu Ruata sarang pẹ̌kakauhe ringangu Mawu Ruata e měngkai saụbe makoạ mapia e, taumata ene sarung mẹ̌biahẹ̌!"
45001018	Bọu sorga e Mawu Ruata nanodẹu ral᷊angehe su patikụ dosa ringangu karal᷊akisu taumata, batụu karal᷊akisẹ̌ e kai makạsahaghe taumata ta mẹ̌kiral᷊a těntiron Mawu Ruata kahěngang.
45001019	Apang kinasingkateng u taumata mạanun Mawu Ruata e seng nal᷊ahẹ su ral᷊ungu naung u taumata, u Ruata hala e seng nělahẹ u ene su taumata.
45001020	U ren dokeng Mawu Ruata něndiadi dunia, manga kakakoạu Mawu Ruata kụ tawe ikasasilo e ute kai kararuatan'E ringangu kawasan'E seng nikahěnganeng u taumata wọu patikụ apang kinoạ e. Hakịu taumata e seng tawẹ banggilu ikapangěmping su pẹ̌sasal᷊an sire.
45001021	Taumata e masingkạu Mawu Ruata katewe taumata e tawe měngangadat'i Sie kawe sěngkatau Ruata ringangu tawe makitatarimakasẹ si Sie. Ral᷊iune taumata e měmpạngěnnawe apan tạ kěhase; u sipirang i sire seng něngkarěndung.
45001022	I sire měpẹ̌pěndangu watangeng i sire e seng tạ u wẹ̌gane, kutẹu i sire kawe longong.
45001023	Bal᷊inewe Ruata kakalẹ̌ sẹ̌sěmbaěng i sire, kaiso kawe manga patong mạngawẹ diadikang mẹ̌tate, kụ kai taumata, manga manụ u winalangeng, manga binatang laede ěpạ, dingangu binatang tụtondo.
45001024	Ual᷊ingu ene Mawu Ruata e napakawalan sire nipakahimatụ u kapulun naung i sire mědeạu mẹ̌koạ hal᷊ẹ̌ daral᷊aị, hakịu i sire měngkate měmpẹ̌kẹ̌koạ haghin lamuhụ lawọ i sire.
45001025	Mawu Ruata tutune e, niawengang i sire ringangu sěmbaụ konti. Bal᷊inewe Měndariadi e, kaiso kawe riadikang ene e mundangu sẹ̌sẹ̌mbaěng dingangu tětangkianeng i sire. Sěmbal᷊iau kawe Měndariadi ene e hinon daloěng sarang marěngụ-děngụ! Aming.
45001026	Ual᷊ingu taumata němpẹ̌koạ kerene, ute Mawu Ruata e němalan sire napẹ̌batụ u abul᷊in sire raral᷊aị. Manga wawinen sire selain tawe mawawulu'n manga esẹ kerẹ'ewe tundune su taumata, kaiso kawe mạbulun lawọ manga wawine.
45001027	Manga esẹ e mal᷊aing kerene; i sire němpamalan tundun esẹ su wawine tuhụ kakakoạ e tutune, kutẹu kawe kẹ̌kasahigang'u lawọ esẹ. Manga esẹ e měmpẹ̌kẹ̌koạbe apa makạsamedẹ̌ su l᷊awọ esẹ, hakịu i sire makahombangke wawal᷊ise tuhụewe kakanoạ i sire e.
45001028	Ual᷊ingu taumata e makạpěndang u seng tawahal᷊uasu masingkạ u Ruata, tangu Ruata e měngkatewe namalan tiněnnan sire hala nipakaghoghahẹ̌, hakịu i sire měngkawe měmpẹ̌kẹ̌koạ apan tawe wotonge koateng.
45001029	Naung i sire napenẹu kěbị kararal᷊akisẹ̌, tạ katul᷊ide, napenẹu anggang, karal᷊amuhụ, panananoi, kapulu mamate, mẹ̌dal᷊ia, měngakal᷊ẹ̌, dingangu měndesọ'u une. I sire papuluang mẹ̌sampuhu taumata wal᷊ine,
45001030	měndal᷊aị arengu wal᷊ine; maobotẹ̌ dingangu tawẹ atorange, mạběnsingu Ruata ringangu matataghunalang u mohong. Pelesa mẹ̌koạ dal᷊akisẹ̌. I sire rụdokạ matatimadẹ̌; i sire
45001031	mạdiri katěguang; tawẹ satiane, ringangu wẹ̌gawe mẹ̌tatal᷊ěntụ u lawọ taumata.
45001032	I sire masingkạ u tumuhụ titan Mawu Ruata, i sain mẹ̌kẹ̌koạ patikụ ene e hinom pateěng. Maning kerene i sire mal᷊aing měmpẹ̌kẹ̌koạ lai manga hal᷊ẹ̌ ene dingangu lẹ̌lahimpuluang kereu piạ u wal᷊ine měmpẹ̌koạ kerene.
45002001	Ual᷊ingu ene, manga anạ u sěmbaụ kai isai tangu i kau e hakịu i kau mapẹ̌sal᷊an taumata wal᷊ine? I kau tawẹ apang hinong ikapẹ̌tahutěndạ baugu watangengu! U kamagengu i kau kawe mapẹ̌sal᷊an taumata wal᷊ine, kutẹu i kau sěsanu mẹ̌kẹ̌koạbelai kere kẹ̌koateng i sire, ute i kau mělẹ̌hukung u watangengu hala.
45002002	I kitẹ masingkạ kereu Mawu Ruata mapakanawong hukumang e si sai-saịewen kakanoạ e kerene ute, putusang u Mawu Ruata e kahěngang.
45002003	Arawe i kamene, manga anạ u sěmbaụ mal᷊aing měmpẹ̌kẹ̌koạ kal᷊awọu apan ipạngěnsil'i kamene si sire wal᷊ine! Dingangu i kamene mẹ̌tẹ̌tiněnna u i kamene makatal᷊ang bọu hukumang u Mawu Ruata e?
45002004	Arau i kamene kai tawe měngarěgang kakěndag'u Ruata, ringangu kakalạu ral᷊ungu naung ore lai kasěllahu pẹ̌sasabar'E? Těngadẹ̌ i kamene masingkạu Mawu Ruata e mělahẹu kapian naung'E ual᷊ingu i Sie mapulu tadeạu i kamene mẹ̌tobatẹ̌ bọu kal᷊awọu rosang kamene.
45002005	Kutẹu těmbọ i kamene kawe makakětị dingangu mạdiri měmal᷊ui. Ual᷊ingu ene i kamene hala nakatambang kawěhạe hukumang su Ěllong Kiamatẹ̌ kereu Mawu Ruata e mapakarěntan dal᷊angeh'E ringangu mapakanawong hukumang maadilẹ̌.
45002006	U Mawu Ruata e sarung mamal᷊isẹ̌ suapan taumata ituhụ su kakanoạe.
45002007	Mawu Ruata mangonggọ'u pěbawiahẹ̌ tutune ringangu kakalẹ̌ si sire apang makạkědang měmpẹ̌koạ hal᷊ẹ̌ mapia tadeạu makaěbạ kawawantugẹ̌, adatẹ̌, dingangu kakoạ kakalẹ̌.
45002008	Arawe i sai-saing kětạeng kụkěndagu watangenge ringangu madiri tumuhụ Mawu Ruata, kaiso kawe tụtol᷊e karal᷊akisẹ̌ e, ute i sire ene e sarung makal᷊angehẹ̌ Mawu Ruata marasai.
45002009	Apan taumata mẹ̌kẹ̌koạ dal᷊akịe sarung masunsara ringangu masigěsạ, kahumotongange su tau Yahudi, kerene lai su manga wansa wal᷊ine.
45002010	Kai kěbị taumata apang mẹ̌kẹ̌koạ mapia e sarung kapusakateng u kawawantugẹ̌ dingangu adatẹ̌ dingangkewen katatul᷊ende wọu Mawu Ruata kahumotongange su tau Yahudi kerene lai si sire wansa wal᷊ine.
45002011	Batụu Mawu Ruata e mẹ̌koạ kěbị taumata e mẹ̌sul᷊ung.
45002012	Taumatam banua wal᷊ine e němpẹ̌dosa kụ bẹ̌gawen torat'u Yahudi. Kụ i sire ihukung sul᷊iung toratẹ̌. Arawe taumatan Yahudi němpẹ̌dosa samurin nakakasingkạ u toratẹ̌ e; ual᷊ingu ene i sire sarung l᷊ai tuntukang u toratẹ̌ e.
45002013	Batụu taumata kụ saụ mẹ̌těngkapia ringangu Ruata, bal᷊inewe ual᷊ingu tau ene seng masingkạ u toratu agaman Yahudi kaiso kawe ual᷊ingu mẹ̌kẹ̌koạ apang kụ mạbawohẹ su ral᷊ungu toratẹ̌ e.
45002014	Taumatam bansa wal᷊ine e wěgawen torat'u Yahudi. Kai kereu i sire su kapulun sire hala e měmpẹ̌kẹ̌koạbe apang ilẹ̌atoru toratẹ̌ ute naung i sire hala e nẹ̌koạbe tiaha'n sire, maningbe i sire wěgan torat'u Yahudi.
45002015	Kakanoạ i sire e měmpẹ̌nodẹu apan ilẹ̌ator'u toratẹ̌ mạbawohẹ su naung i sire. Kasingkạ u naung i sire e mal᷊aing měmpẹ̌sẹ̌sahidin hal᷊ẹ̌ ene, u i sire hala kạdingạ ipẹ̌sẹ̌sal᷊a ringangu kạdingạ l᷊ai nẹ̌tatahino ual᷊ingu tiněnnan sire.
45002016	Kerene sarung mariadi su ěllone kụ seng nitantu ene. Su ěllo ene -- tuhụewe Injilẹ̌ takụ nịbawombeng -- Mawu Ruata sural᷊ungken Yesus Kristus, sarung měhukung kal᷊awọu rahasian dal᷊ungu naung dingangu sipirang u kěbị taumata.
45002017	Kai orasẹ̌ ini e kereapạe i kamene manga anạ u sěmbaụ? I kamene něngakuwen batangeng i kamene tau Yahudi. I kamene mạngumbalang torat'u Yahudi ringangu i kamene lụl᷊uasu pẹ̌kakauh'i kamene ringangu Mawu Ruata.
45002018	I kau nakaěbạ manga těntiro wọu tita ene, hakịu i kau mạsingkạ u kapulun Mawu Ruata e ringangu i kau masingkạ mẹ̌tilakehu sude mapia.
45002019	I kau e mạngiaking u i kau kai měngangahạ tau wuta ringangu tualagẹ̌ baugi sire sumarěndung;
45002020	i kau e mananěntiro taumata l᷊ongong dingangu mananěntiro taumata wodo. I kau mangiaking u su ral᷊ungu torat'u Yahudi e, i kau mạnaghuang patikụ kasingkạ dingangu těntiro kahěngang.
45002021	I kau mạněntiro taumata wal᷊ine; kụ unụe i kau tawe mananěntiro watangeng u hala? I kau mẹ̌sẹ̌sěding taumata mědeạu kumbahang mẹ̌tako, kụ unụe i kau sẹ̌sanu mẹ̌tẹ̌tako!
45002022	I kau mạněntiro taumata kumbahang mawuang, ral᷊iune i kau sẹ̌sanu nawuang! I kau e mẹ̌bẹ̌binsịu mahang duata e, sumbal᷊iau kawe i kau sẹ̌sanu měngẹ̌ngal᷊ạ manga apal᷊iwụ bọu wal᷊eng mahan duata.
45002023	I kau lụl᷊esạ u i kau mạnaghuangbe torati Musa, ral᷊iune kawe i kau něhinakang Duata mase tawe timuhụ hengetang'E.
45002024	Su ral᷊ungu Winohẹ Susi e mạbawohẹ kere ini: "Ual᷊ingu i kamene taumatan Yahudi, ute areng u Mawu Ruata sẹ̌samedang sutal᷊oaran manga wansa wal᷊ine."
45002025	Kamageng i kau matuhụ su torat'u Yahudi ute sunat'u e mal᷊aing piạ gunane. Kai kereu i kau měngkate lai lụlampa toratẹ̌ ene, ute sunat'u e semben tawẹ ual᷊ine.
45002026	Kereu sěngkatau wal᷊ine Yahudi e kụ tawe nisẹ̌sunatẹ̌, kai měsẹ̌sěmpị torat'u Yahudi, kụ bal᷊inewe irekeng u Mawu Ruata e kere sěngkatau wọu nisunatẹ̌ ngae?
45002027	Kụ i sire apan ta nịsasunatẹ̌ e sarung mapẹ̌sal᷊ang kau sěngkatau tau Yahudi u i kau kai mạnaghuang torat'u Yahudi ringangu i kau kawe nisunatẹ̌, kutẹu i kau kawe limampa toratẹ̌ ene. I sire tawe nisunatẹ̌, kutẹu i sire mẹ̌gěngganapẹ̌be torat'u Yahudi.
45002028	Batụu tau Yahudi patutune e, bal᷊inewe kětạeng arenge tau Yahudi e dingangu taumata kụ kahěnga-hěngang nisunatẹ̌ e bal᷊inewe taumata kụ nisunatẹ̌ tuhụ mạbadang samatang.
45002029	Ral᷊iune tau Yahudi tutune e, i sie kai piạ naungu Yahudi, ringangu sunatẹ̌ tutune ute kai sunat'u ral᷊ungu naung nipẹ̌karadiahang u Rohkẹ̌ u Ruata, wal᷊inewe kětạeng kạbawohẹ su ral᷊ungu bukẹ̌. Taumata kerene tangu makatarimạ daralo wọu Mawu Ruata, wal᷊inewe wọu taumata.
45003001	Mạeng kerene, kai apa untune makoạ tau Yahudi? Dingangu apa ual᷊ine tumol᷊e atorang'u sunatẹ̌?
45003002	Kai lawọ bue gunane! Kahumotong-motongange kai ual᷊ingu su tau Yahudi e Mawu Ruata nangumbalang kal᷊awọu hengetange.
45003003	Kai kereapa wue kereu sěnggạ tau Yahudi e kawe tạ satiane? Kụ apa ual᷊ingu ene Mawu Ruata e mariadi tạ satiane?
45003004	Tantu tala! Batụu nal᷊ahẹu Mawu Ruata e napenẹ u katěngadẹ̌, maniweng apan taumata e kakontiang. Su ral᷊ungu Winohẹ Susi mạbawohẹ, "Tadeạu i kau matodẹbe adilẹ̌ su ral᷊ungu patikụ baweranu, ringangu makauntung kereu i kau ghẹ̌gutaěng."
45003005	Kai kereu kạadil'u Mawu Ruata e mangkeng kakạl᷊ahẹ e, watụ u i kitẹ mẹ̌kẹ̌koạ apan tạ katul᷊ide, kụ i kitẹ e kai mẹ̌berạeng apa ngae? U Mawu Ruata e tawẹ adile kereu i Sie měhukung i kitẹ? (Těngadẹ̌ kakiwal᷊o ini su tampạ e ituhụ mạtaumata.)
45003006	Mambeng tala! Batụu kereu Mawu Ruata e tawẹ katul᷊ide, ute kereapa wue i Sie makapěhukung u dunia ini?
45003007	Kai kereu ual᷊ingu kakanoạ kụ tawẹ katul᷊ide, ute apang kụ matul᷊idẹ̌ e mạanun Mawu Ruata, mangkeng mạl᷊ětạ hakịeweng i Sie rẹ̌daloěng, unụe taumata kụ mẹ̌kẹ̌koạ dal᷊aị e wẹ̌dang iapẹ̌sẹ̌sal᷊a kere taumata warạdosa?
45003008	Dingangu unụe i kitẹ tawe wotonge mẹ̌bera, "Mạpiangbe i kitẹ mẹ̌koạ dal᷊aị tadeạu l᷊uměto apam mapia?" Těngadẹ̌ piạ manga taumata kụ mělẹ̌hinakang siạ měbẹ̌bera u iạ e kai wọu nẹ̌bera kerene. Apan taumata kụ kerene su tampạ e ihukung u Mawu Ruata.
45003009	Ho! Kereapạ e ngae i kitẹ tau Yahudi e limembong kapiane wọu bansa wal᷊ine? Mamben tala! Sen takụ niwera u baẹ tau Yahudi kerene lai taumatan bansa wal᷊ine, kěbị mang mạsasěllung su rosa.
45003010	Kere mạbawohẹ su ral᷊ungu Winohẹ Susi, "Tawẹu sarang sěngkatau maadilẹ̌,
45003011	tawẹu sarang sěngkatau e lai matahuěnna ringangu tawẹu sarang sěngkatau reng mẹ̌suba Mawu Ruata.
45003012	Kěbị taumata seng nẹ̌tẹ̌ngkarau wọu Mawu Ruata; kěbị e seng nailang. Tawẹu sarang sěngkatau mẹ̌kẹ̌koạ mapia mang tạ u sarang sěngkatau.
45003013	Tinggol᷊ang i sire mẹ̌sul᷊ungu lẹ̌bing mạtatope; akal᷊i sire lụelehẹ̌ bọu lilan sire, dingangu wiwih'i sire sụsal᷊iwẹ̌bud'u lahinakang, mẹ̌sul᷊ungu wisan těmpu.
45003014	Mohong i sire měngkatewe mạpenẹ u l᷊aane ringangu sěngkul᷊ẹ̌.
45003015	Lempang i sire mahawesẹ̌ kereu tamai manigěsạ dingangu měmate taumata.
45003016	Kawawinasa ringangu kasasusa e sẹ̌sawuhang i sire suapan tampạ.
45003017	I sire tawe makasasilo ral᷊eng u pẹ̌darame,
45003018	ringangu tawe měngangadatẹ̌ Mawu Ruata."
45003019	Ini e i kitẹ masingkạ u kěbị apan mạbawohẹ su ral᷊ungu torat'u Yahudi e, tumange kai si sire apan mạsasěllung su toratẹ̌ e. Kụ ual᷊ingu ene ute tawẹu sarang sěngkatau l᷊ai makakoạ manga apa ringangu patikụ dunia e kapěnuntukangu Mawu Ruata e.
45003020	Batụu tawẹu sarang sěngkatau makạkoạ mapia ringangu Mawu Ruata ual᷊ingu tau ene mẹ̌kẹ̌koạbe apang kụ kẹ̌kaěbakeng su ral᷊ungu toratẹ̌. Kaiso toratẹ̌ ene kětạeng mẹ̌lẹ̌lahẹ su taumata u taumata e kai warạdosa.
45003021	Arawe ini Mawu Ruata seng naněbọu ral᷊eng kereapa taumata mẹ̌sěngkapian Sie kụ dal᷊eng ene e tawẹ kal᷊ahěmpukange ringangu torat'u Yahudi. Manga bukẹ̌ i Musa ringangu bukẹ̌ u manga nabi e mělẹ̌lahẹ u hal᷊ẹ̌ ene,
45003022	u Mawu Ruata e mělẹ̌loahu taumata e mẹ̌sěngkapian Sie, kětạeng kereu taumata měmpạngimang si Yesus Kristus. Mawu Ruata e mẹ̌kẹ̌koạ ini waụgu kěbị taumata apam mạngimang si Yesus Kristus; u kawe tawẹ pinẹ̌tatěntangenge:
45003023	Kěbị taumata e seng nẹ̌dosa ringangu maraun Mawu Ruata kụ makasal᷊amatẹ̌ si sire.
45003024	Kẹ̌tạeng ual᷊ingu tatal᷊ěntụ u Mawu Ruata sẹ̌sane kụ nilaonggọ matagẹ̌, pẹ̌kakauhu taumata ringangu Mawu Ruata e saụ makoạ mapia; kakakoạ e ute: taumata e niapakal᷊iwir'i Yesus Kristus.
45003025	Duata e nanarakang i Kristus Yesus tadeạu ual᷊ingken papaten'E ute taumata e nipakal᷊iwirẹ̌ bọu pẹ̌sasal᷊a kereu i sire mangimang si Sie. Mawu Ruata e mẹ̌kẹ̌koạ kerene tadeạu mapatodẹu kaadil'E. Watụ u tempo nal᷊iu, Mawu Ruata seng nẹ̌těngkasabarẹ̌ su kal᷊awọu manga rosan taumata, hakịu i Sie tawe něhukung i sire.
45003026	Arawe orasẹ̌ ini i Sie kimanoạ e nẹ̌teghangu rosa pělahekangu kạadil'E. Kakanoạ kerene mạnodẹu watangeng'E adilẹ̌; kụ apan taumata mạngimang si Yesus nilahẹ'E kere taumata kụ saụ nẹ̌sěngkapian Mawu Ruata.
45003027	Ual᷊ingu ene ute semben tawẹ dal᷊enge si kitẹ baugu l᷊umesạ. Unụe kerene? Apa nikaianenge ual᷊ingu i kitẹ měkẹ̌koạbe apang kạbawohẹ su torat'u agaman Yahudi? Bal᷊ine. Kaiso ual᷊ingu i kitẹ e mạngimang.
45003028	Batụu nimbụe kai kere ini: I sain nilahẹ saụ mẹ̌sěngkapia ringangu Ruata, bal᷊inewe ual᷊ingu i sie měkẹ̌koạ apang mạbawohẹ su ral᷊ung'u toratu agaman Yahudi, kaiso ual᷊ingu i sie mạngimang si Yesus Kristus.
45003029	Arau Mawu Ruata ene Mawun tau Yahudi samatang? Wal᷊inewe i Sie Ruatan bansa lai wal᷊ine? Ore, těngadẹ̌ i Sie mal᷊ain Duatam bansa wal᷊ine.
45003030	U Ruata e mang sěmbaụ. I Sie kai napakariadin tau Yahudi saụ nẹ̌sěngkapian Mawu Ruata ual᷊ingu i sire mạngimang. Dingangu i Sie lai napakariadin manga taumatam bansa wal᷊ine saụ nẹ̌sěngkapian Duata; ene mal᷊aing ual᷊ingu i sire mạngimang.
45003031	Kai ini e mangal᷊ene ual᷊ingu i kitẹ mangimang si Kristus, i kitẹ měnděmme torat'u Yahudi? mamben tala wue! Sal᷊a anune ual᷊ingu pangangimang i kitẹ ene, i kitẹ měngarěgan toratẹ̌ ene.
45004001	Mageng kerene, apạe ikawerang kitẹ mạanung Abraham, i upung u wanuang kitẹ e? Kereapạ e apang kinahombange?
45004002	Kereu manga hal᷊ẹ̌ apang kinoạe e makariadiwe sarang Mawu Ruata měnarimạ i sie kụ makal᷊uasẹ̌ naungu Ruata, tangu piạbe pinẹ̌buakenge si sie waugu lumesạ. Kaiso i sie tawe makal᷊esạ su těngon Duata.
45004003	Su ral᷊ungu Winohẹ Susi mạbawohẹ, "I Abraham nangimang su Ruata, dingangu ual᷊ingu pangangimange ini, i sie nitarimạ u Ruata nakoạ taumata makạl᷊uasẹ̌ naung u Ruata."
45004004	I sain mělẹ̌hal᷊ẹ̌, makạtarimạ gadine; kụ gadine wal᷊inewe irẹ̌dekeng kere sěmbaụ gaghěllị, batụu ene kawe hakẹ̌ e.
45004005	Kutẹu piạbe taumata tawe měngangumbala sutawakal᷊ine hala e, kaiso mạnarakangu watangenge su Ruata kụ seng něliwirẹ̌ taumata warạdosa wọu pẹ̌sasal᷊ane. Sural᷊ungken pangangimange ene e Mawu Ruata manarimạ i sie makoạ sěngkatau makal᷊uasẹ̌ naungu Ruata.
45004006	Kerene lai su sipirang i Daud; hakịu i sie nakapẹ̌berang kariangkamang su taumata kụ kahian Duata e seng nitarimạ kere taumata makạl᷊uasẹ̌ naung'E, maningbe Mawu Ruata e tawe kumakělla manga kakanoạ u taumata ene. I Daud nẹ̌bera kere ini,
45004007	"Kariangkamang taumata apam pẹ̌sasal᷊ane niampungang dingangu kal᷊awọu manga rosane niampungang u Mawu Ruata!
45004008	Kariangkamang taumata apan dosan sire tawe tatuntukang u Mawu!"
45004009	Apa pẹ̌kakariangkamang ěndaị tumange kẹ̌tạeng su manga taumata kụ tutuhụ atorangu sunatẹ̌ samatang? Arau kai lai tumange su taumata kụ tawe tumatuhụ atorangu sunatẹ̌ ngae? Seng nisěbạ i kami kal᷊imona, u i Abraham nitarimạ u Ruata kere sěngkatau makạl᷊uasẹ̌ naung'E, ual᷊ingu i Abraham mạngimang su Ruata.
45004010	Kụ ange wue Mawu Ruata e mělahẹ u hal᷊ẹ̌ ene? Kal᷊imona arau samurin Abraham nipakisunatẹ̌? Těngadẹ̌, těntal᷊ang i sie ren tawe nịsunatẹ̌ bal᷊inewe seng bọu.
45004011	I sie nisunatẹ̌ samuri, kụ sunatẹ̌ ene kětạeng kere tatiala u Mawu Ruata seng nanarimạ i sie kere taumata makạl᷊uasẹ̌ naung u Ruata, ual᷊ingu mạngimang su Mawu Ruata. I sie nitarimạ u Ruata su tempon i sie wẹ̌dang ta tumatuhụ atorangu sunatẹ̌ e. Kụ i Abraham nakoạ amang tuhụ marohkẹ̌ baugu kěbị apan mạngimang su Ruata, dingangu ual᷊ingu ene ute seng nitarimạ u Mawu Ruata kere taumata makạl᷊uasẹ̌ naung'E maningbe i sire tawe tumatuhụ atorang u sunatẹ̌.
45004012	I Abraham mal᷊aing nakoạ i amang marohkẹ̌ baugu taumata tutuhụ tiahan sunatẹ̌. I sie i amang marohkẹ̌ baug'i sire wal᷊ine kětạeng ual᷊ingu i sire tutuhụ sunatẹ̌, kaiso kawe lai ual᷊ingu i sire mẹ̌bẹ̌biahẹ̌ dingangu pangangimang su Ruata mẹ̌sul᷊ung i Abraham su tempong i sie wẹ̌dang ta tumatuhụ atorangu sunatẹ̌.
45004013	Mawu Ruata nẹ̌kẹ̌do si Abraham dingangu pal᷊ahitene u dunia ini e sarung mariadi pusakạ i Abraham. Mawu Ruata e nẹ̌kědo kerene bal᷊inewe ual᷊ingu i Abraham matuhụ su torat'u Yahudi, kaiso kawe ual᷊ingu i sie mạngimang su Ruata hakịu i sie nitarimạ u Ruata kere taumata makạl᷊uasẹ̌ naung'E.
45004014	Kai kereu kětạeng ual᷊ingu apan tụtuhụ torat'u Yahudi samatang makatarimạu apan seng nikẹ̌don Duata, nal᷊ahẹu mangimang su Mawu Ruata e mamben tawẹ kěhase marihutu ringangu pẹ̌kakakẹ̌don Duata e mal᷊aing tawẹ lohone.
45004015	Torat'u Yahudi e makakạděntang hukumang u Mawu Ruata. Arawe kamageng beng tawẹ toratẹ̌ ute tawẹ apa ral᷊awang.
45004016	Kụ kědon Duata e nẹ̌buạ bọu pangangimang u taumata su Ruata. Ene mariadi sěmbaụ papaiang su patikụ hěnton Abraham u kědo ene nionggọ si sire kere sěmbaụ gaghěllị matagẹ̌ kahian Duata, bal᷊inewe kětạeng si sire apan matuhụ su torat'u Yahudi kaiso mal᷊aing baugi sire apan měmpangimang su Mawu Ruata mẹ̌sul᷊ung i Abraham mạngimang si Sie. Batụu i Abraham kai i amang i kitẹ kěbị tuhụ marohkẹ̌.
45004017	Batụu Mawu Ruata e něhengetang kere ini si Abraham, "Iạ seng napakariading kau i amang u kal᷊awọu umatẹ̌." Kerene Mawu Ruata e něngonggọ kědo ene si Abraham. Kụ i Abraham nangimang si Sie. I Sie kai Ruata kụ mạmiahẹ̌ taumata nate; i Sie kai mal᷊aing Duata kụ kětạeng ual᷊ingu měhengetang seng makariadi apan nạung tala makoạ piạ.
45004018	I Abraham měngkatewe tinalung mělẹ̌harapẹ̌ dingangu mạngimang maning seng lai sal᷊a tạ harape. Ual᷊ingu ene i sie nariadi i Amang u patikụ umatẹ̌. Kerẹe mạbawohẹ su ral᷊ungu Winohẹ Susi: "Hitenu e sarung mahuntinambang kal᷊awọe."
45004019	I Abraham su tempo ene masingkạ u i sie seng tawe měhite, watụ u seng tumanịu maghurang dingangu umure seng masandigẹ̌ mahasụ su taunge; kutẹu l᷊ai i Sara kawinge kawe wantọ. Kaiso pangangimang i Abraham tawe manga nělome.
45004020	I sie mang tatapẹ̌ mạngimang dingangu tawe nẹ̌bimbong u kẹ̌don Duata. Kaiso pangangimang sahuneng nahuntinambang katoghase, hakịu i sie měngkate mědẹ̌dalo Ruata.
45004021	I sie mangkewen mangimang u Ruata mapakasěhụ'u apan seng nikědon'E.
45004022	Hakịewen ene i Abraham nitarimạ u Ruata nakoạ taumata kụ makạl᷊uasẹ̌ naung u Ruata.
45004023	Bawera, "nitarimạ kere taumata makạl᷊uasẹ̌ naung u Ruata" mạbawohẹ bal᷊ine kětạeng baugi Abraham sẹ̌sane,
45004024	kaiso mal᷊aing baugi kitẹ. I kitẹ mal᷊aing sarung itarimạ makoạ taumata kụ seng makạl᷊uasẹ̌ naung u Ruata, ual᷊ingu i kitẹ mạngimang su Ruata kụ napẹ̌bangung i Yesus, Mawung kitẹ bọu papate.
45004025	I Yesus e seng nisarakang tadeạu pateěng ual᷊ingu kal᷊awọu rosang kitẹ; mase i Sie niapẹ̌bangung kapia kahian Duata mědeạu i kitẹ e mẹ̌sěngkapia saụ dingangu Ruata.
45005001	Ini i kitẹ seng saụ nẹ̌sěngkapian Duata, ual᷊ingu i kitẹ nangimang. Kụ ual᷊ingu ene ute i kitẹ nẹ̌biahẹ̌ su ral᷊ungu pẹ̌darame ringangu Ruata wọu Mawung kitẹ i Yesus Kristus.
45005002	Ual᷊ingu i kitẹ mạngimang su Mawu Yesus ute i Sie makạdiading kitẹ e makạpěndang kakěndagu Mawu Ruata, kụ kai ual᷊ingu kakěndagẹ̌ ene e i kitẹ biahẹ̌ tempo ini. Ual᷊ingu ene i kitẹ mạhul᷊uasẹ̌ ual᷊ingu i kitẹ piạbe pělaharapẹ̌ u i kitẹ e sarung makatemang karal᷊uensang kụ nighěllị u Mawu!
45005003	Dingangu nangělembo wọu ene i kitẹ e kai lumiagẹ̌ u su ral᷊ungu kasasigěsạ, batụu i kitẹ masingkạ u kasasigěsạ e makạdiadi taumata maasagẹ̌,
45005004	dingangu kal᷊aasagẹ̌ e makạdiadi taumata makạkědang; ini e kai makạděntang pělẹ̌harapẹ̌.
45005005	Pẹ̌laharapẹ̌ kere ini e tawe mapakakěllohi kitẹ, batụu naung i kitẹ seng nilohoěng u Mawu Ruata ringangu kakěndag'E. Mawu Ruata něnganoạ ene ringangu karadiahangu Rohkẹ̌'E, kụ seng nighěllị si kitẹ.
45005006	Su tempọeng i kitẹ su ral᷊ungu karalome, i Kristus e nate waugi kitẹ kụ su tempone mapia tinantun Mawu Ruata; sěmbal᷊iau i kitẹ taumata e kai marau wọu anun Mawu Ruata.
45005007	Baugu pẹ̌sěngkatau taumata adilẹ̌ e mamben masigěsạ taumata mapulu mate. Aramanung baugu sěngkatau mapia, piạ lai taumata wahani mẹ̌tumpate.
45005008	Arawe Mawu Ruata nělahẹu kakěndag'E si kitẹ su tempong i Kristus napohong baugi kitẹ su tempong i kitẹ bědang taumata marosa.
45005009	Ini e i kitẹ seng nẹ̌sěngkapian Duata ual᷊ingu kapapohong i Kristus; ual᷊ingu ene těngadẹ̌ i kitẹ e sarung iapakasal᷊amatẹ̌ lai wọu ral᷊angehu Mawu Ruata kahiang Kristus.
45005010	Kereu su tempong i kitẹ mẹ̌sẹ̌sẹ̌dụ u Mawu Ruata; i kitẹ e iapẹ̌damen Sie ual᷊ingkeng kapapohong u Ahus'E, apa lai ini sarạeng pěkakauhi kitẹ dingangu Mawu Ruata e naul᷊ị kapia, tantu i kitẹ sarung iapakasal᷊amatẹ̌ lai ual᷊ingu pẹ̌bawiahi Kristus.
45005011	Kụ limembo wọu ene tangu i kitẹ mahul᷊uasẹ̌ lai su kapian Duata ual᷊ingu Mawung kitẹ i Yesus Kristus. U kai ual᷊ingu i Yesus Kristus, orasẹ̌ ini i kitẹ makạtemang pẹ̌kakauhi kitẹ mapia e ringangu Mawu Ruata.
45005012	Dosa simuẹ̌ su ral᷊ungu dunia ual᷊ingu sěngkatau, kụ bọu rosa ene siměpụe papate. Něnggạe, papate timẹ̌pasẹ̌ su patikụ taumata, batụu kěbị taumata seng nanawo su ral᷊ungu rosa.
45005013	Dokeng torat'u Yahudi e reng tawe nịgaghěllị, dosa e seng ene su ral᷊ungu dunia. Kai tangu rosa e tawe tatuntukang, ual᷊ingu tawẹ apa toratẹ̌ kụ botonge lampaěng.
45005014	Maning kerene, wọu tempong Adam sarạewen tempom Musa e, papate nangawasa patikụ taumata. Sarangkatewe taumata kụ tawe limawang kere kinoạ i Adam taumata kerene mal᷊aing nipẹ̌kawasaěngu papate. I Adam mal᷊aing tul᷊adang apang bọ'i Sie kụ sarung duměnta samurine.
45005015	Kai i rẹ̌dua ene e tawe nẹ̌sul᷊ung; batụu laonggọ u Ruata e nangělembong kasěllahe kereu isihing dingangu ral᷊awang kụ kinoạ i Adam. Dal᷊awang u sěngkatau nakawodaị taumata l᷊awọ nihombangengu papate. Nangělembong kasěllahe lai něnggạ u tatal᷊ěntụ u Ruata ringangu laonggọ kasasal᷊amatẹ̌ kụ nịgaghěllị su taumata kereng kakěpal᷊e, ual᷊ingu kapian naungu sěngkatau mangal᷊ene i Yesus Kristus.
45005016	Laonggọ u Ruata mal᷊aing nangělembong kasěllahe marau wọu rosan sěngkatau ene. Batụu samurin sěngkatau nẹ̌koạ dal᷊awang ute simẹ̌bangke ponesẹ̌, "Nẹ̌sal᷊a". Kai sarạeng taumata lawọ e němpẹ̌dosa, narěntạe laonggọ bọu Ruata kụ mělẹ̌lahẹ, "Tawe nẹ̌sal᷊a".
45005017	Ual᷊ingu ral᷊awang u sěngkatau, ute papate nẹ̌darakị su apan tampạ ual᷊ingu sěngkatau ene. Kai nangělembong kasěllahe lai něnggạe wọu apan nịkakoạ u sěngkatau wal᷊ine, mangal᷊ene i Yesus Kristus. Ual᷊ingu i Sie, Mawu Ruata měngkai napẹ̌dal᷊embon tatal᷊ěntụ'E su kakěpal᷊u taumata, kụ dingangu tạ bawaehe nakariadi si sire saụ nipẹ̌sěngkapian Duata; i sire sarung mẹ̌kawasa su dunia ini ual᷊ingu i Kristus.
45005018	Kụ kereapạewen dal᷊awang u sěngkatau e něnggạe su kěbị taumata nihukung, kerene lai kakanoạ u sěngkatau kụ tụtol᷊e kapulun Mawu Ruata, něnggạe ute kěbị taumata mal᷊iwirẹ̌ bọu pẹ̌sasal᷊a ringangu kaonggotangu pẹ̌bawiahẹ̌.
45005019	Kụ kereapạewen taumata l᷊awọ e nariadi taumata marosa ual᷊ingu sěngkatau ta tumatuhụ, ute kerene lai lawọ taumata wotonge saụ mẹ̌sěngkapian Mawu Ruata ual᷊ingu sěngkatau matuhụ su Ruata.
45005020	Něgěllịu torat'u Yahudi e kai Mawu Ruata sẹ̌sane. Kaiso mangkewelain kạpahuntinamban tatuhụe su toratẹ̌ e kaiso i sire mangkewelain kạpahuntinamban dal᷊awang e ringangu němpẹ̌dosa su těngon Duata. Kaiso mangkeng kạpahuntinambane taumata němpẹ̌dosa, Ruata e mangkewelain limembong kakěndage, si sire.
45005021	Ho! i kitẹ e harusẹ̌ mate ual᷊ingu i kitẹ e němpẹ̌dosa. Kai Mawu Ruata e kụkěndagi kitẹ dingangu nẹ̌gěllị u ral᷊eng si kitẹ tadeạu saụ mẹ̌sěngkapian Sie. Kụ ual᷊ingu pẹ̌kakauh'i kitẹ dingangu Mawu Ruata e seng saụ mapia, tangu i Sie mal᷊aing mangonggọu pẹ̌bawiahẹ̌ tutune ringangu kakalẹ̌ si kitẹ su ral᷊ung i Yesus Kristus, Mawung kitẹ.
45006001	Mạeng kerene, apạe ipẹ̌berang kitẹ e? Apa i kitẹ měngkate mẹ̌kẹ̌koạ dosa tadeạu Mawu Ruata měngkai kuměndag'i kitẹ?
45006002	Tantu tala! Dosa e semben tawe lai mẹ̌kawasa si kitẹ, kụ unụe wue i kitẹ měngkai hanesẹ̌ měbẹ̌biahẹ̌ dingangu kapẹ̌kẹ̌koạe rosa?
45006003	Masingkạ bue i kamene u su tempong i kitẹ nisahani e i kitẹ niapakasěmbaụ dingang i Kristus Yesus? Ini e mangal᷊ene i kitẹ niapakasěmbaụ dingangu papaten'E.
45006004	Dingangu pananahani ene, i kitẹ e nilẹ̌bing dingang i Kristus dingangu sěngkakapate ringange, tadeạu kereapạewen i Kristus nipẹ̌bangung bọu papate ual᷊ingu kawasang Amang kụ mawantugẹ̌, kerene lai i kitẹ makaral᷊eng su pẹ̌bawiahẹ̌ buhu e.
45006005	Kereu i kitẹ seng nasěmbaụ dingang i Kristus batụu i kitẹ sěngkakapate ringang i Sie, i kitẹ sarung masěmbaụ dingang i Sie lai ual᷊ingu i kitẹ niapẹ̌bangung kapia mẹ̌sul᷊ungkewen Sie.
45006006	I kitẹ masingkạ u kakakoạ i kitẹ těbe e seng niapakapate sěngkakapate ringang i Kristus su kalu kuruisẹ̌ tadeạu kawasang kakakoạ i kitẹ marosa e seng nipakaghoghahẹ̌; kụ ual᷊ingu ene ute i kitẹ semben tawe ipẹ̌tahuěllangu rosa.
45006007	Kereu sěngkatau e kawe nate, ute taumata ene iapakal᷊iwirẹ̌ bọu kawasan dosa.
45006008	Kereu i kitẹ seng nate ringang i Kristus, i kitẹ mangimang u i kitẹ lai sarung mẹ̌biahẹ̌ dingang'E.
45006009	U i kitẹ masingkạ u i Kristus seng nẹ̌bangung bọu papatene, dingangu i Sie sembeng lai tawe mate; papate e seng tawẹ kawasane su watangeng'E.
45006010	Papate kinahombangeng i Kristus e kai papate ual᷊ingu rosa. Ene samatang mariadi sěnsul᷊e waugu sarang marěngụ-děngụ. Dingangu pẹ̌bawiahẹ̌ niral᷊engang'E ini kai pẹ̌bawiahẹ̌ baugu Ruata.
45006011	I kamene harusẹ̌ lai mangěnna watangeng i kamene nate ual᷊ingu rosa, kaiso pẹ̌bawiahẹ̌ su ral᷊ungu pẹ̌kakauhẹ̌ matoghasẹ̌ dingangu Mawu Ruata e kai su ral᷊ung i Kristus Yesus.
45006012	Abe lai mapakawalan dosa měngawasa pẹ̌bawiahu apan mẹ̌tate tadeạu i kamene abe kawe tumuhụ ěnning i kamene raral᷊aị.
45006013	Kumbahang lai i kamene měnarakang'u laesu wadang i kamene su kawasan dosa baugu ipakẹ su manga timona kụ daral᷊aị. Kaiso sarakangke watangeng i kamene su Mawu Ruata kere taumata kụ seng nial᷊ing bọu papate sarang pẹ̌bawiahẹ̌. Sarakangke kạguwạu watangeng i kamene su Mawu Ruata tadeạu ipakẹ baugu mẹ̌koạ kapulun Duata.
45006014	Dosa tawe wotonge měngawasa si kamene, ual᷊ingu i kamene tawe saụ nẹ̌biahẹ̌ su al᷊ungu torat'u Yahudi e kaiso kai su ral᷊ungu kakěndagu Mawu Ruata.
45006015	Orasẹ̌ ini apạ e ghẹ̌sine? Botonge i kitẹ mẹ̌koạ dal᷊akị, batụu i kitẹ seng bal᷊ine su al᷊ungu kawasan torat'u Yahudi e kaiso kawe su al᷊ungu kawasan tatal᷊ěntụ u Mawu Ruata? Mamben tala!
45006016	Masingkạ bue i kamene u kereu i kamene měmpanarakang u watangeng su sěngkatau baugu kapulune ute i kamene kai ěllangu tau kụ tẹ̌tuhukang i kamene ene -- běgạ e měnsang ěllangu rosa kụ mẹ̌bẹ̌bawa si kamene sarang papate, arau kawe ěllang tutuhụ su Mawu Ruata kụ ual᷊ingu ene saụ mẹ̌sěngkapian Duata.
45006017	Kai tarimakasẹ su Mawu Ruata! Batụu nạung kal᷊amona i kamene nakoạ ěllangu rosa, kai ini e i kamene ringangu kạguwạu naung tụtuhụ těntirong katěngadẹ̌ kụ seng nighěllị si kamene.
45006018	I kamene seng niliwirẹ̌ bọu rosa kụ tempo ini nakoạ ěllang baugu kapulun Duata.
45006019	Ual᷊ingu pěngangěnnang kamene wědang lome ute iạ mẹ̌pakẹu sasihing u pẹ̌tatahuěllang tadeạu nangělembo mal᷊ighạ i kamene makaěnna. Kal᷊amona i kamene němpěnarakangu kạguwạu watangeng i kamene kere ěllang su manga hal᷊ẹ̌ maral᷊amuhụ dingangu ral᷊aị baugu karaki raral᷊aị. Kerene lai orasẹ̌ ini, mal᷊owọko i kamene měmpanarakangu kạguwạu watangeng i kamene kere ěllang baugu kapulun Duata mẹ̌tatal᷊ahinon manga timonan Duata těntani.
45006020	Su tempong i kamene nipẹ̌tahuěllangu rosa, i kamene tawe nipẹ̌kawasaěngu karakin Duata.
45006021	Su tempo ene kai apa untune nitarimạ i kamene wọu manga hal᷊ẹ̌ kụ orasẹ̌ ini ikẹ̌kameang kamene měmpẹ̌koạ? Manga kakanoạ ene kětạeng makawawa sarang papate!
45006022	Arawe orasẹ̌ ini i kamene seng niliwirẹ̌ bọu rosa kụ nariadi ěllang u Ruata. Kal᷊auntungu e ute i kau makapẹ̌biahẹ̌ susi waugu Ruata kụ hal᷊ẹ̌ ene makaual᷊i wiahẹ̌ tutune ringangu kakalẹ̌.
45006023	Batụu papate e kai wawaehẹ̌ dosa; arawe pẹ̌bawiahẹ̌ tutune ringangu kakalẹ̌ dingangkewen Kristus Yesus Mawung kitẹ e kai laonggọ kụ nionggọ u Mawu Ruata wawaehe.
45007001	Manga anạ u sěmbaụku! I kamene kěbị seng makakiral᷊a toratẹ̌. Kụ, i kamene masingkạ u kawasan toratẹ̌ su pẹ̌sěngkatau, mariadi kětạeng karěngụ u taumata ene wědang biahẹ̌.
45007002	Kere sěngkatau wawine kụ piạ kawinge ute mạl᷊aikị u toratẹ̌ su kawinge kětạeng karěngụu kawinge wědam biahẹ̌. Kereu tau esẹ kawinge seng nairị ute wawine ene mal᷊iwirẹ̌ bọu toratẹ̌ kụ mạngikị i sie su kawinge.
45007003	Kereu wawine ene měbẹ̌biahẹ̌ dingangu esẹ bal᷊ine su tempong kawinge wẹ̌dang biahẹ̌, ute wawine ene ikawerạe nawuang. Kai kereu kawinge seng nairị ute tumuhụ toratẹ̌ ute wawine seng nal᷊iu. Kụ kereu i sie saụ mẹ̌kawingu esẹ bal᷊ine ute i sie tawe nawuang.
45007004	Kerene lai kakakoạ e si kamene, manga anạ u sěmbaụku. Tumuhụ torat'u Yahudi e i kamene seng nate, ual᷊ingu i kamene seng niapakasěmbaụ dingangu wadang i Kristus kụ nakoạ tataghuaneng i Sie kụ seng niapẹ̌biahẹ̌ kapia wọu papate. I Sie nipẹ̌biahẹ̌ bọu papate tadeạu i kitẹ mariadi piạ gunane waugu Mawu Ruata su ral᷊ungu pẹ̌bawiah'i kitẹ.
45007005	Batụu kal᷊amona i kitẹ měbẹ̌biahẹ̌ tụtuhụ kakakoạ u taumata. Su tempo ene manga ěnning u rosa e mạsongkahẹ̌ ual᷊ingu piạ toratẹ̌ měkẹ̌karadiahang su watangeng i kitẹ. Kai ual᷊ingu ene hakịu i kitẹ e mẹ̌kẹ̌koạ manga apa-apa makạkạdiadim papate.
45007006	Arawe tempo ini i kitẹ tawe lai naikị su torat'u Yahudi. I kitẹ seng nate su ral᷊ungu toratẹ̌ kụ nạung kal᷊amona mạngawasa si kitẹ. I kitẹ seng tawe mẹ̌tatahamawu kere kakakoạ u nạung, tuhụ toratẹ̌ kụ mạbawohẹ. Tempo ini i kitẹ e mẹ̌tẹ̌tahamawu tuhụ kakakoạ e wuhu ilẹ̌ahạ u Rohkẹ̌ u Ruata e si kitẹ.
45007007	Mạeng kerene, kai apạe ipẹ̌berang kitẹ? U torat'u Yahudi e ral᷊aị? Tantu tala! Kai toratẹ̌ ene e mạněntiro si siạ mạanun dosa. Iạ e wẹ̌gawue měnsang anggange kai a, kereu tawẹ toratẹ̌ mẹ̌bẹ̌bera, "Kumbahang měngkai maanggang."
45007008	Ual᷊ingu toratẹ̌ e dosa makạěbạ loahe waụgu mapasěpụ u kěbị haghing ěnning kụ su ral᷊ungu naungku; batụu kereu tawẹ apa toratẹ̌ ute rosa e mal᷊aing mate.
45007009	Iạ nạung kal᷊imona mẹ̌bẹ̌biahẹ̌ tawẹ toratẹ̌. Kai sarạeng piạ toratẹ̌, dosa e nanětạ e nẹ̌biahẹ̌
45007010	dingangu iạ e nate. Tangu toratẹ̌ ene tětạe ipẹ̌tẹ̌timona waugu makaonggọu pẹ̌bawiahẹ̌, kutẹu kawe nakarěntang papate si siạ.
45007011	Ual᷊ingu toratẹ̌ ene, dosa e nakaěbạ loahe něngakal᷊ẹ̌ dingangu němate siạ.
45007012	Toratẹ̌ asal᷊e kai wọu Mawu Ruata kụ apạewen parenta su ral᷊ungu toratẹ̌ ene e rarěntane wọu Mawu Ruata, kụ kai adilẹ̌ dingangu mapia.
45007013	Ho, kiwuạu měnsang ini e piạ mangal᷊ene, u mapia e makạděntam papate si siạ? Tantu tala! Dosa e kai makạděntan papate ene. Dingangu měpakẹ'u mapia e dosa makạděntan papate si siạ, tadeạu kakakoạ u rosa e ikasilo mal᷊ahẹ. Su ral᷊ungu manga parentang Mawu Ruata, nal᷊ahẹ kai apạ e karal᷊aị dosa e nạung!
45007014	I kitẹ masingkạ u torat'u Yahudi kai asal᷊e wọu Rohkẹ̌ u Ruata; arawe iạ e kai taumata lome. Iạ seng niwal᷊ụ nakoạ ěllangu rosa.
45007015	U iạ sẹ̌saku tawe makaěnna kakanoạku. Apang ilẹ̌ěningku koateng, ene tawe takụ koateng; arawe apang ipẹ̌bẹ̌binsịkue, katewe mundangu ene kẹ̌koatengkue.
45007016	Ho, kereu iạ kawe mẹ̌koạ manga hal᷊ẹ̌ kere lụlawang dingangu kapuluku e ute ene mangal᷊ene iạ e mạngakung torat'u Yahudi e mapia.
45007017	Kụ, bal᷊inewe lai iạ tuhụ dal᷊enge mẹ̌kẹ̌koạ ene, kaiso kawe rosa něngawasa watangengku.
45007018	Iạ masingkạ u tawẹ manga apạe kụ mapia su ral᷊ungu watangengku, mangal᷊ene su ral᷊ungu kakakoạku mạtaumata. U si siạ kai piạ ěnningu mẹ̌koạ mapia, kutẹu iạ kawe tawe makaumal᷊ẹ̌ měndal᷊eng u ene.
45007019	Iạ tawe mẹ̌kakoạ mapia apang kụ takụ i lẹ̌ěnning koateng; kaiso kawe mạbal᷊ị mẹ̌kẹ̌koạ apan dal᷊aị kụ bal᷊inewe kapuluku e mẹ̌koạ.
45007020	Kereu iạ mẹ̌koạbe apam bal᷊ine su kapuluku mangal᷊ene ute wal᷊inewe iạ mẹ̌kẹ̌koạ ene e kaiso kawe rosa nẹ̌kawasa watangengku.
45007021	Ene, iạ něngal᷊ạe ghěsine ini; u kamạgeng iạ mapulụe mẹ̌koạ mapia ute iral᷊aị e sembengkewe tụtimbul᷊ẹ̌ si siạ.
45007022	Dal᷊ungu naungku e měngkai lẹ̌lahimpuluangu torat'u Ruata e,
45007023	kaiso, iạ e masingkạ u su ral᷊ungu watangengku e piạ lai toratẹ̌ bal᷊ine kụ nakoạ tumanggihe -- ute kai toratẹ̌ mẹ̌děndokạ toratẹ̌ ilẹ̌akung laěnnaku e. Kai ene hakịu iạ e kạl᷊aikị su torat'u rosa lụlambagẹ̌ batangengku e.
45007024	Ho, kai kere ini e kakakoạku: iạ e tụtuhụ torat'u Mawu Ruata e ringangu laěnnaku, arawe kakakoạku mạtaumata e ute iạ kai mạsěllung su rosa. O kasiang silakạ bue iạ ini! I sai wue tangu mapulu mangambang siạ bọu wadang ini kụ mẹ̌bawa siạ sarang papate? Tarimakasẹ su Mawu Ruata! I Sie mapulu mangambang si siạ ual᷊ingu i Yesus Kristus.
45008001	Orasẹ̌ ini selaing tawẹ apa pělahukung si sire kụ měbẹ̌biahẹ̌ mạsěmbaụ dingang i Kristus Yesus.
45008002	U torat'u Rohkẹ̌ u Ruata nakariading kitẹ mẹ̌bẹ̌biahẹ̌ masěmbaụ dingang i Kristus Yesus, seng něliwirẹ̌ si siạ bọu toratẹ̌ kụ nakakoạ dosa ringangu papate.
45008003	Apang kụ tawe ikakoạ u toratẹ̌ ual᷊ingu i kitẹ kawe taumata lome ute ene seng kinoạ u Mawu Ruata. Mawu Ruata namatạ kawasan dosa su ral᷊ungu lulun taumata rimolohu Ahuse sẹ̌sane, kụ diměnta su ral᷊ungu kakakoạ mẹ̌sul᷊ungu taumata marosa, mẹ̌deạu měndẹ̌dasẹ̌ kal᷊awọu rosa.
45008004	Mawu Ruata e nẹ̌koạ ene tadeạu kapulun'E ilahẹ su ral᷊ungu torat'u agaman Yahudi ene wotonge ikakoạ su ral᷊ungu watangeng i kitẹ kụ měbẹ̌biahẹ̌ tuhụ Rohkẹ̌ u Ruata kụ bal᷊inewe tụtuhụ lulun taumata.
45008005	Apan taumata kụ měbẹ̌biahẹ̌ tuhụ lulun taumata e měngkai měmpẹ̌sẹ̌sipiru apang ilẹ̌ěnning u lulun taumata. Kai arawe taumata kụ měbẹ̌biahẹ̌ tuhụ Rohkẹ̌ u Ruata, měngkai měmpẹ̌tẹ̌tiněnnang apang kụ ilẹ̌ěnningu Rohkẹ̌ u Ruata.
45008006	Kereu tiněnnanu e nipẹ̌kawasaěngu lulun taumata, něnggạe ute papate. Arawe kamageng tiněnnanue nipẹ̌kawasaěngu Rohkẹ̌ u Ruata, pul᷊ise ute pẹ̌bawiahẹ̌, ore lai pẹ̌darame ringangu Ruata.
45008007	I saing kụ sipirange pẹ̌kẹ̌kawasaěngu lulun taumata, tang|u taumata ene kai rụdokạ Duata; ual᷊ingu tau ene tawe mẹ̌tatěngkasẹ̌llung su torat'u Ruata; kụ i sie mamben tawe makakasěllung su torat'u Ruata.
45008008	Taumata kụ apan mẹ̌bẹ̌biahẹ̌ tuhụ lulun taumata e tawe makaral᷊uasẹ̌ nangu Ruata.
45008009	Kaiso i kamene tawe nẹ̌biahẹ̌ tuhụ lulun taumata. I kamene nẹ̌biahẹ̌ tuhụ Rohkẹ̌ u Ruata -- kahěnga-hěngang nakoạ tumanggihe su ral᷊ungu watangengu. Taumata kụ tawẹ Rohkẹ̌ i Kristus, tau ene wal᷊inewe tataghuaneng i Kristus.
45008010	Kai kereu i Kristus biahẹ̌ su ral᷊ung'u watangengu, ute maningbe wadangu sarung mate ual᷊ingu rosa, kaiso Rohkẹ̌ u Ruata měngonggọu pẹ̌bawiahẹ̌ si kamene, watụ u pẹ̌kakauh'u ringangu Ruata e seng mapia.
45008011	Kereu Rohkẹ̌ u Ruata, kụ němiahẹ̌ si Kristus bọu papate e, wiahẹ̌ bue su ral᷊ungu watangengu e, ute i Sie kụ němiah'i Kristus bọu papate ene, sarung měmiahẹ̌ lai wadangu kụ mẹ̌tate ene. I Sie mẹ̌kẹ̌koạ ene ringangu Rohkẹ̌'E kụ biahẹ̌ su ral᷊ung i kamene.
45008012	Hakịu ene, manga anạ u sěmbaụ, i kitẹ e kai piạ sasimbang i kitẹ, kai wal᷊inewe waugu lulun taumata, batụu tawe hinone i kitẹ mẹ̌biahẹ̌ tumol᷊e kapulune.
45008013	Kai kamagengu i kamene měbẹ̌biahẹ̌ tụtuhụ lulun taumata, ute i kamene sarung mate; arawe kamagengbe ringangu kawasan Rohkẹ̌ u Ruata e, i kamene měngkai měmpạmatewe manga kakanoạ i kamene marosa, kụ i kamene sarungbe mẹ̌biahẹ̌.
45008014	Taumata kụ apạewen lẹ̌ahakeng u Rohkẹ̌ u Ruata e ute manga anạben Duata.
45008015	U Rohkẹ̌, kụ nionggọu Ruata si kamene e wal᷊inewe mẹ̌deạu i kamene makoạ ěllang hakịu i kamene mẹ̌bẹ̌biahẹ̌ su ral᷊ungu katatakutang. Kaiso Rohkẹ̌ u Ruata e kawe mapakạdiading kamene makoạ manga anạ u Ruata. Kụ dingangu kawasan Rohkẹ̌ u Ruata ene i kitẹ mẹ̌kẹ̌kui Mawu Ruata ene, "Amang, o i Amangku!"
45008016	Rohkẹ̌ u Ruata e mạhundingangkewen rohkẹ̌ i kitẹ e mẹ̌sẹ̌sahidi u i kitẹ e kai manga anạ u Ruata.
45008017	Ho! kereu i kitẹ e kawe manga anạ u Ruata, ute i kitẹ mal᷊aing taghuang'E kụ sarung manarimạ u manga al᷊amatẹ̌ kụ nisadian Duata su manga anạe. I kitẹ sarung manarimạ dingangkewen Kristus apạeweng kụ seng nisadian Duata si Sie; u kereu i kitẹ sěngkapẹ̌tatahang dingang i Kristus, i kitẹ e sarung iapakawantugẹ̌ lai ringang'E.
45008018	Kal᷊awọu sigěsạ kinahombangeng i kitẹ tempo ini, tuhụewe su ěnnaku ute mang tawe ikapẹ̌sasihing dingangu kawawantugẹ̌ kụ sarung ilahẹ si kitẹ.
45008019	Patikụ alang e měngkate měmpẹ̌kẹ̌kati tempone manga anạ u Ruata e ilahẹ.
45008020	U alang e seng niwala nipakahupadẹ̌ e, wal᷊inewe ual᷊ingu kapulune sẹ̌sane, kaiso kawe ual᷊ingu Ruata e napakawala kerene. Maning kerene tangu kai piạ l᷊ai ini lẹ̌harapeng:
45008021	U su tempo sěnsul᷊e alange sarung ipakal᷊iwirẹ̌ bọu kawasa kụ měnggoghahẹ̌ e ringangu sarung ipakal᷊iwirẹ̌ dingang mase ipakawantugẹ̌-sěngkakawantugẹ̌ dingangu manga anạ u Ruata.
45008022	I kitẹ masingkạ u sarang orasẹ̌ ini patikụ diadikange měngkai rụdal᷊umpasiang kere sěngkatau matimadẹ̌ bawine masunsara su tempom mělẹ̌hěnding.
45008023	Dingangu wal᷊ine kětạeng patikụ diadikang rụdal᷊umpasiang; kaiso i kitẹewe lai rụdal᷊umpasiang su ral᷊ungu naung i kitẹ. I kitẹ seng něnarimạ Rohkẹ̌ u Ruata nakoạ laonggọu Ruata kahumotongange, kaiso i kitẹ bědang lai mạngampal᷊ẹ̌ Duata mapakal᷊iwir'u watangeng i kitẹ kěbị dingangu mapakariading kitẹ manga anạ'E.
45008024	Ual᷊ingu pělaharapẹ̌, ute i kitẹ iapakasal᷊amatẹ̌. Kai kereu apang kụ lẹ̌harapeng i kitẹ ene seng kinasilong kitẹ, ute ene sembelain bal᷊ine harapẹ̌. U kai i sai tangu wẹ̌dang mělẹ̌harapẹ̌ sabarang kụ seng nikasilone?
45008025	Kụ kereu i kitẹ e kai mělẹ̌harapẹ̌ sabarang kụ tawe nikạsilong kitẹ, ute i kitẹ e měmpangampal᷊ẹ̌ be ringangu pẹ̌sasabarẹ̌.
45008026	Kerene lai Rohkẹ̌ u Ruata e rụděnta lụontol᷊ẹ̌ si kitẹ e kereu i kitẹ lome. Batụu i kitẹ e kai wẹ̌ga měnsang kereapa hinone i kitẹ e mẹ̌kal᷊iomaneng. Rohkẹ̌ ene sẹ̌sane mẹ̌těngon Duata ghụgahiorọ u kạguwạu ral᷊ungu naung baụg'i kitẹ sarangkatewe taikawera.
45008027	Tangu Ruata e kai masingkạ u ral᷊ungu naung u taumata, makạěnna timonan Rohkẹ̌ e, batụu Rohkẹ̌ e mẹ̌kẹ̌kal᷊iomaneng su Ruata waugu umat'E kụ matuhụ su kapulun Duata.
45008028	I kitẹ masingkạ u Ruata e mạngatorẹ̌ kal᷊awọu hal᷊ẹ̌, hakịu piạ tẹ̌tal᷊e mapia su taumata kụkěndag'i Sie ringangu kinuiang timuhụ karakin'E.
45008029	I sire apan kinapilen Mawu Ruata mal᷊aing tinantune rokeng tětạe tadeạu makoạ mẹ̌sul᷊ung dingangu Ahus'E, mangal᷊ene i Yesus Kristus. Ual᷊ingu ene ute Ahus'E ene mariadi kahumotongange sutal᷊oarang lawọ anạ u sěmbaụ.
45008030	Kerene Mawu Ruata e nẹ̌kui si sire apan seng nitilakeh'E kal᷊imona, kụ i sire kinuiang'E ene niapakakoạ saụ nipẹ̌sěngkapia ringang'E. Kụ i sire apang saụ nipẹ̌sěngkapian Duata e něngal᷊ạe wạgeange su ral᷊ungu pẹ̌bawiah'u Ruata e sẹ̌sane.
45008031	Apạe ikawerang kitẹ orasẹ̌ ini mạanung kěbị ene? Kereu Mawu Ruata e susěmbẹ̌kang kitẹ ute i sai wue makarokạ si kitẹ?
45008032	Ahus'E sẹ̌sane tawe nital᷊ěntukang'E kaiso nisarakang'E waụgu pandungang i kitẹ kěbị; lahạu i Sie tawe mangonggọu patikụ sabarang bal᷊ine si kitẹ?
45008033	I sai wue makapěneheng si kitẹ umatẹ̌ seng pinilen Duata, kereu Ruata sẹ̌sane napakal᷊ahẹu i kitẹ e tawẹ pẹ̌sasal᷊a?
45008034	Piạ ngae taumata mapulu mapẹ̌sal᷊ang kitẹ e? I Kristus Yesus hẹ̌dowen tumatawang si kitẹ e. I Sie kụ seng napohong, o kawe i Sie lai niapẹ̌bangung kapia wọu papate, kụ ene ringangu Ruata su tampạ makawasa.
45008035	I sai wue makasahaghe si Kristus kuměndagi kitẹ? Kụ kasasusa e makasahaghe tangu, arau kasasěsẹ arau tatumbiagẹ̌, arau karal᷊unusẹ̌ arau kakasiang arau hombang arau papate?
45008036	Su ral᷊ungu Winohẹ Susi e kạbawohẹ kere ini, "Kanandung ěllọ e i kami e mẹ̌bẹ̌biahẹ̌ su ral᷊ungu hombang u papate ual᷊ing'i Kau. I kami e nịkakoạ kere rumba tinantu potokang."
45008037	Tala! Katewe su ral᷊ungu patikụ ene tangu i kitẹ makahombang kal᷊auntung masukụ baugu i Sie kụ kiměndag'i kitẹ!
45008038	Batụu iạ mạngimang kahěngang u su patikụ dunia, baẹ papate arau walạewe pẹ̌bawiahẹ̌, baẹ malaikatẹ̌ arau walạewe mangangawasa, baẹ manga hombang kạdal᷊enge arau walạewe mangạe hombang su tempo ramahi arau walạewe lai hombang bal᷊ine;
45008039	baẹbe kakakoạ apa su l᷊angị arau walạewe kakakoạu manga apa su ral᷊ungu ěntana arau apa lai wal᷊ine, kěbị ene tawe makasahaghe Mawu Ruata kuměndag'i kitẹ, kere kụ seng nilahẹ'E su ral᷊ung i Kristus Yesus, Mawung kitẹ.
45009001	Apan takụ iwera ini e mamben těngadẹ̌ ual᷊ingu iạ e kai tataghuaneng i Kristus. Iạ e tawe mẹ̌konti. Dal᷊ungu naungku e kụ lẹ̌ahakengu Rohkẹ̌ u Ruata e mạnoghasẹ̌ siạ lai u waweraku ini e kahěngang.
45009002	Iạ e mambeng mạsusa naungkue matědụ,
45009003	ual᷊ingu manga anạ u sěmbaụku apang sěnggal᷊ipoho ringangku. Batụu waug'i sire, iạ sẹ̌saku e něnal᷊udẹ̌ laanen Duata ringangu nipakaghěang bọu anung Kristus.
45009004	I sire kai umatẹ̌ pinile ringangu Mawu Ruata e napakariadin sire nakoạ manga anạ'E sẹ̌sane, dingangkewen nělahẹ u kawasan'E si sire. I Sie nẹ̌koạ pẹ̌kakakẹ̌do ringang i sire kụ nangonggọ u toratẹ̌ si sire. Mawu Ruata e něhabarẹ̌ si sire kereapa i sire harusẹ̌ mẹ̌tahamawu ringangu i sire seng lai nakatarimạu manga kědon'E.
45009005	I sire kai pal᷊ahiten i upung i kitẹ. I Kristus tinuhụ taumata e asal᷊e kai wọu bansang sire. I Sie l᷊imembom marangẹ bọu kěbị. Dalo su Ruata sarang kakalẹ̌! Aming.
45009006	Iạ e tawẹ dial᷊u mẹ̌bera u kědon Duata seng nasawehẹ̌; kai wal᷊inewe kěbị tau Israel kai umatẹ̌ pinilen Duata.
45009007	Bal᷊inewe kěbị hěnton Abraham kai manga anạ u Ruata. Batụu Mawu Ruata něhengetang si Abraham, "Kětạeng hěnton Ishak sẹ̌sane sarung isěbạ hitenu."
45009008	Mangal᷊ene ute hěntong Abraham apan kụ něngkakoạ manga anạ u Ruata, kai kětạeng hěntone apam piněhanạ ual᷊ingu kẹ̌don Duata; kụ bal᷊inewe kěbị hitene.
45009009	Batụu kědon Duata e kai kere ini, "Su tempo seng nịpapoěng, Iạ e sarung mẹ̌bal᷊ị, kụ i Sara sarung piạ anạ e esẹ sěngkatau."
45009010	Dingangu ini lai: i Ribka něhěnding u anạ esẹ duang katau wọ'i amange sěmbaụ kụ kai Ishak i upung i kitẹ e.
45009011	Kal᷊imonan anạ darua ene pinẹ̌hanạ, Mawu Ruata e seng nanilakehu pilen'E waụgu katěpasenge. Pinilen Mawu Ruata e wal᷊inewe měngumbala suapan ikakoạu taumata kaiso mangumbala su kakuin Duata sẹ̌sane. Batụu su tempon anạ i Ribka i rẹ̌dua esẹ ene e wẹ̌dang ta nakakoạ hal᷊ẹ̌ mapia arau hal᷊ẹ̌ dal᷊aị,
45009012	Mawu Ruata e seng něhengetang si Ribka, "Kụ iakange sarung mẹ̌tangkiang tuari."
45009013	Su ral᷊ungu Winohẹ Susi kạbawohẹ u Mawu Ruata něhengetang kere ini, "I Yakub e Takụ kěndageng arawe i Esau e Takụ ipẹ̌binsị."
45009014	Apạe ikapul᷊is'i kitẹ orasẹ̌ ini? U Ruata ene tạ kal᷊aadile ngae? Semben nal᷊ahẹ u Ruata e mambeng adilẹ̌!
45009015	Batụu Mawu Ruata něhengetang si Musa, "Iạ sarung mapakal᷊ahẹu al᷊amatẹ̌ si sain Takụ pělahekangu al᷊amatẹ̌ dingangu Iạ sarung mapakal᷊ahẹu tatal᷊ěntụ si saịewen Takụ pělahekang u tatal᷊ěntụ."
45009016	Kụ putusang u Ruata ene wal᷊inewe iumbala su kapulun taumata arau wọu saghedu taumata, kaiso su kapian naungu Ruata sẹ̌sane su těngon taumata pinilen'E ene.
45009017	Batụu su ral᷊ungu Winohẹ Susi e mạbawohẹ, "Mawu Ruata e něhengetang su ratun Misirẹ̌, 'Iạ e mapakariading kau ratu tumbạu waugu timona sěmbaụ ini, mědeạu ringang i kau, Iạ manodẹu kawasa-Ku mase mapakariading areng-Ku ipẹ̌dal᷊ahabarẹ̌ su kaguwạu dunia e.' "
45009018	Kụ, Mawu Ruata e tụtal᷊ěntụ bue su pẹ̌sěngkatau, kereu Mawu Ruata e mapulu kerene. Dingangu Mawu Ruata e makạkoạbe pěsěngkatau mẹ̌tẹ̌tungkětị u těmbọe kereu Ruata e mapuluwe lai kerene.
45009019	Ho! I kau sarung mẹ̌bera si siạ, "Mạeng kerene unụe Mawu Ruata e wědang mapulu mapẹ̌sẹ̌sal᷊an taumata? Bal᷊inewe tawẹ u sarang sěngkatau makakapetọ u kapulun Duata?"
45009020	Arawe i kau! I kau e kětạeng taumata. Dingangu i kau tawe wotonge wahani sumimbang su Ruata! Botonge ngae potẹ̌ u bungang makiwal᷊o su mẹ̌kakoạe, "Unụe i kau nẹ̌koạ siạ kere ini?"
45009021	Mẹ̌kakoạ potẹ̌ u bungang e wal᷊inewe piạ kawasane mamunara ěntana masurěkạ ene su kapulun naung e? Bọu ěntana sěngkompeng ene tau e makakoạbe potẹ̌ u bungang haghine rarua: Sěmbaụ mal᷊ěnggihẹ̌ arawe wal᷊ine e tawe tumanịe mal᷊ěnggihẹ̌.
45009022	Kerene lai apang kinoạu Ruata. I Sie měkẹ̌karaki mẹ̌deạu manodẹu ral᷊angeh'E ringangu mělahẹu kawasan'E. Kaiso i Sie mang mẹ̌sẹ̌sabar'i sire apang hinong ihukung ual᷊ingu nakakariadin Sie limangehẹ̌.
45009023	Mawu Ruata e mal᷊aing měkẹ̌karaki mědeạu makapělahẹu ral᷊uasẹ̌ mẹ̌dẹ̌dal᷊embo nionggọ si kitẹ apan nital᷊ěntukang'E. I kitẹ e seng nisạdiang'E mẹ̌deạu manarimạ u ral᷊uasẹ̌ ene.
45009024	I kitẹ e seng nikuiang'E, bal᷊inewe kětạeng bọu tau Yahudi, kaiso mal᷊aing bọu manga wansa wal᷊ine.
45009025	Batụu su ral᷊ungu bukẹ̌ u Nabi Hosea, Mawu Ruata něhengetang, "I sai-sain bal᷊ine umatẹ̌-Ku, sarun Takụ isẹ̌bạ, 'Umatẹ̌-Ku'. Bansa kụ bal᷊ine Takụ ikěndagẹ̌, sarun Takụ isẹ̌bạ, 'Ikẹ̌kěndagẹ̌-Ku'.
45009026	Dingangu su tampạ suapam pinẹbera su taumata, 'I kamene wal᷊ine kawanua-Ku,' sene i sire e sarung isẹ̌bạ manga anạ u Mawu Ruata kụ biahẹ̌."
45009027	Nabi Yesaya nẹ̌bera masěgadẹ̌ mạanun tau Israel u, "Manilaing tau Israelẹ̌ e kakěpal᷊e kere ěnne su apeng, kaiso tumbạeng mahal᷊i sarung masal᷊amatẹ̌;
45009028	batụu Mawu e sarung mal᷊ighạ měnawong hukumang baụgu ral᷊ohon dunia."
45009029	I Yesaya mal᷊aing nẹ̌bera kere ini, "Mangawe andene Ruata Makawasa e tawe něněntangu hitene si kitẹ e, ute nal᷊ahẹu i kitẹ kěbị e seng nariadi kere Sodom dingangu Gomora."
45009030	Kụ, nimbụe ute kai ini: Manga kawanuam bansa wal᷊ine kụ bal᷊inewe tau Yahudi e tawe němpẹ̌tatumẹ̌gal᷊ẹ̌, tadeạu pẹ̌kakauh'i sire ringangu Ruata e saụbe makoạ mapia. Kai ual᷊ingu i sire mạngimang, tangu Mawu Ruata saụewe nangul᷊ị pěral᷊ahěmpukang i sire ringang'E nipakapia.
45009031	Kasueěnge tau Yahudi e měngkate mẹ̌bẹ̌bangkailangu tatuhụ toratẹ̌ tadeạu pẹ̌kakauhi sire ringangu Ruata e saụ maul᷊ị kapia. Kaiso i sire mang tawẹ ual᷊ine apa.
45009032	Unụe i sire tawe nakaratingu ene? Batụu i sire němpẹ̌koạ ene e wal᷊inewe ual᷊ingu mạngimang su Mawu Ruata, kaiso ual᷊ingu munaran sire hala. Hakịu ene i sire kai mạtangga su, "Watu katatanggaěng".
45009033	Mạanun batu ene e tangu su ral᷊ungu Winohẹ Susi e mạbawohẹ kere ini: "Tatingangko ini: Su Sion seng Takụ nipěllokangu watu kụ sarung makakasangkong taumata kụ i sie kai watu ghẹ̌guwạ sěmbaụ kụ sarung makakariadi taumata manawo. Arawe taumata apan mạngimang si Sie tawe sarung mamea."
45010001	Manga anạ u sěmbaụ! Kahumangku e mẹ̌deạu bansaku e masal᷊amatẹ̌. Kụ iạ e ringangu kạguwạu naung měkẹ̌kal᷊iomaneng su Ruata e waug'i sire.
45010002	Iạ bahani mẹ̌bera u i sire měngkate makěhagẹ̌ mẹ̌tahamawu su Ruata. Arawe pẹ̌tatěngkaghising i sire e wal᷊inewe niwěnta su kasingkạ bọu Ruata.
45010003	I sire wẹ̌gaweng kakakoạ u Mawu Ruata e měngul᷊ị kapia pẹ̌kakauhu taumata e ringang'E. Kụ ual᷊ingu i sire mapulu tumol᷊e kakakoạ i sire hala, ute i sire tawe sumasuměllung su kakakoạ u nilahẹ u Ruata.
45010004	Toratẹ̌ seng nighanap'i Kristus. Kụ apan taumata mạngimang si Kristus pẹ̌kakauhe ringangu Ruata e seng naul᷊ị kapia.
45010005	I Musa e němohẹ, u taumata apan mẹ̌sěngkapian Duata ual᷊ingu toratẹ̌, ute taumata ene sarung mẹ̌biahẹ̌ ual᷊ingu tụtuhụ toratẹ̌ ene.
45010006	Arawe su hal᷊ẹ̌ u kakakoạu taumata mẹ̌sěngkapian Duata e ual᷊ingu pangangimang su Ruata e, Binohẹ Susi e nẹ̌bera kere ini: "Kumbahang i kau mẹ̌bera su ral᷊ungu naungu, 'Kụ kai i sai tangu masapuạ sarang sorga?' (mangal᷊ene mẹ̌bawa si Kristus parěllusẹ̌),
45010007	arau 'I sai kai sarung duměllusẹ̌ su wanuan taumata nate?' (mangal᷊ene měhengkẹ si Kristus wọu papate)."
45010008	Timonane kai kere ini, "Habarẹ̌ bọu Mawu Ruata ene kai marědu-rěduhi kau; su mohongu ringangu su ral᷊ungu naungu." Ene e habarẹ̌ kụ ilẹ̌habari kami; habar'u taumata kụ harusẹ̌ mangimang.
45010009	Batụu kereu i kau mangakum mohongu, u "I Yesus kai Mawu", kụ i kau mangimang su ral᷊ungu naungu u Mawu Ruata e seng napẹ̌bangung i Yesus wọu papate, kụ i kau sarung masal᷊amatẹ̌.
45010010	Ual᷊ingu naung e, taumata mangimang hakịu Mawu Ruata manarimạ i sie makoạ taumata mẹ̌sěngkapian Duata. Taumata ene mangakung mohonge, hakịu i sie ipakasal᷊amatẹ̌.
45010011	Su ral᷊ungu Winohẹ Susi e mạbawohẹ, "Taumata mangimang tawe sarung kuměllohẹ̌."
45010012	Ene e nariadi su patikụ taumata, batụu tawẹ pinẹ̌tatěntangenge sutal᷊oaran tau Yahudi ringangu wansa wal᷊ine. Duata mang sěmbaụ ene e kai Mawum patikụ taumata. I Sie mạngonggọu al᷊amate ipẹ̌dẹ̌dal᷊embo su kěbị taumata apan mědẹ̌dorong tul᷊ung si Sie.
45010013	Su ral᷊ungu Winohẹ Susi e mạbawohẹ, "Patikụ apan měkẹ̌kui Mawu, sarung masal᷊amatẹ̌."
45010014	Kaiso kereapa taumata makapẹ̌kui Mawu kereu i sire wẹ̌dang ta nangimang? Dingangu kereapạe i sire makapangimang su Mawu Ruata kereu i sire wẹ̌dang ta nakạdingihẹ̌ habarẹ̌ mạanun Sie? Dingangu kai makaringihẹ̌ habaru Mawu kereapa i sire kerẹu tawẹ u mělahabare?
45010015	Kai makahabaru apa i sire kerẹu i sire tawe nirolohẹ̌? Su ral᷊ungu Winohẹ Susi e mạbawohẹ kere ini, "Kawe kapiane rarěntan taumata apam měmpẹ̌bẹ̌bawa habaru Injilẹ̌ bọu anun Duata!"
45010016	Kaiso wal᷊inewe kěbị taumata měnẹ̌narimạ u Injilẹ̌ e. Batụu i Yesaya nẹ̌bera, "Mawu, i sai wue nangimang su habar'i kami?"
45010017	Kai watụ u ene nakapangimang taumata ual᷊ingu i sire makạdingihẹ̌ habarẹ̌, dingangu habarẹ̌ e ikẹ̌karingihẹ̌, ual᷊ingu piạ taumata měmpẹ̌lẹ̌habar'i Kristus.
45010018	Arawe iạ makiwal᷊o: Těngadẹ̌ bue i sire tawe nakạdingihẹ̌ habarẹ̌ ene ěng? Nal᷊ahẹu wọu wue! Batụu su ral᷊ungu Winohẹ Susi e mạbawohẹ kere ini, "Tingih'i sire seng timeleng su kaguwạu dunia, manga waweran sire seng natẹ̌pasu pondol᷊u dunia."
45010019	Iạ makiwal᷊o kapia: Apa tau Israel ta nakaěnna ngae? Balako kakiwal᷊o ene kahumotongange pakisimbahe si Musa. I Musa nẹ̌bera, "Kere ini hengetang u Ruata, Iạ mapakariading kamene piạ sasasingking su wansa sěmbaụ kụ bal᷊ine kawanua ringangu Iạ sarung mapal᷊angeh'i kamene su wansa sěmbaụ kụ bodoe."
45010020	I Yesaya e limembo laing kawahanine. I sie nẹ̌bera, "Kere ini e hengetang u Ruata, 'Taumata apan tawe němpẹ̌deạ si Siạ e seng nẹ̌sombangu Iạ. Dingangu Iạ e manodẹu watangeng-Ku si sire apan tawe makakiwal᷊ong Iạ.' "
45010021	Arawe waugu Israelẹ̌ e i Yesaya nẹ̌bera u, "Kere ini hengetangu Mawu, 'Kanandung Iạ e mang mạnogor'u l᷊ima-Ku e su wansa sěmbaụ kụ ta mal᷊ahimang dingangu mararendehẹ̌.' "
45011001	Iạ makiwal᷊o: Apa Ruata seng něnděmmẹu kawanuan'E sẹ̌sane? Tantu tala! Iạ sẹ̌saku e tau Israel hěnton Abraham, dingangu wọu asal᷊i Benyamin.
45011002	Tala! Mawu Ruata tawe měnděmmẹ u kawanuan'E kụ seng nipilen'E rokeng bọu tětạe. Manga anạ u sěmbaụ masingkạ apa mạbawohẹ su ral᷊ungu Winohẹ Susi e mạanun Elia, piạ i sie nangaduhang u tau Israel su Mawu Ruata. I Elia nẹ̌bera,
45011003	"Mawu, taumata e seng němpamate manga nabin'U ringangu němpěnggoghahẹ̌ manga tampạ pananěmbaěng si Kau. Kate iạ sẹ̌saku ringangu i sire mapulu měmpamate si siạ."
45011004	Apạe sasimbahu Ruata si Elia? Ruata simimbangu, "Iạ seng naněntangu pitu hiwu su kataune waugu watangeng-Ku sẹ̌saku. I sire wẹ̌dang tawe naněmba awẹ u Baal."
45011005	Kerene lai tempo ini: Piạ manga pirang katau apan nipilen Duata ual᷊ingu tatal᷊ěntụ'E.
45011006	I Sie němile si sire tinuhụewe tatal᷊ěntụ'E kụ bal᷊ine timuhụ kakanoạ i sire. U kamageng u pinilen Duata e kai kahian kakanoạu taumata e ute tatal᷊ěntụ u Ruata e wal᷊inewe tatal᷊ěntụ patutune.
45011007	Kụ kai kereapạe tangu? Kawanuan Israel tawe nakaěbạ apang kụ dẹ̌deakeng i sire. Kụ nakaěbạe kětạeweng i sire mahal᷊i apạewen pinilen Duata. Apam bal᷊ine e kal᷊awokang e nẹ̌tungkětịu těmbọ i sire su kakuin Mawu Ruata.
45011008	Batụu su ral᷊ungu Winohẹ Susi e mạbawohẹ kere ini, "Mawu Ruata e napẹ̌tungkětịu naung dingangu tiněnnan sire; kụ sarang orasẹ̌ ini matan sire tawe makasasilo ringangu tul᷊in sire tawe makararingihẹ̌."
45011009	I Daud mal᷊aing nẹ̌berau, "Balạe manga sal᷊iwang i sire nakoạbe sedẹ baug'i sire hala, ringangu nakoạbe wangka, kawawunsal᷊eng i sire ringangu mawinasa!
45011010	Milumbạu matan sire marěndung tadeạu i sire tawe makasilo; ringangu milumbạko i sire měmpẹ̌bětụ sarang karěngụe."
45011011	Iạ makiwal᷊o lai: Piạ tau Yahudi nanawo, apa ene nariadi tadeạu i sire mawinasa? Mambeng tala wue! Kaiso ual᷊ingu i sire němpẹ̌dosa ute, ěndọbe wansa wal᷊ine nipakasal᷊amatẹ̌, hakịu tau Yahudi e měmpẹ̌sẹ̌singking su wansa wal᷊ine.
45011012	Ual᷊ingu tau Yahudi e němpẹ̌sal᷊a kụ tawe tumatuhụ kapulun Mawu Ruata, ute manga wansa wal᷊ine nial᷊amateng u Ruata. Něngalembo kate pẹ̌kakauhu taumatan Yahudi ringangu Mawu e saụbe nakoạ mapia, nal᷊ahẹu al᷊amat'u Mawu e sarung ipẹ̌dal᷊embo.
45011013	Kụ ini e mapiawe mẹ̌bisara su manga anạ u sěmbaụ kụ bal᷊ine Yahudi! Karěngụe ini, kere sěngkatau rarolohang baugu manga bansa wal᷊ine Yahudi, iạ e sěngapang botonge mang mẹ̌mewẹu pangkatẹ̌ku.
45011014	Iạ mělẹ̌harapẹ̌u měnsang iạ deng makasingking su wansaku e hala, mědeạu ringangu ral᷊eng ene iạ e makasal᷊amatẹ̌be sěmbahageang bọ'i sire.
45011015	Ual᷊ingu i sire kai nirěmmẹ u Ruata, ute pẹ̌kakauhu dunia ringangu Ruata e saụbe nakoạ mapia; kerene lai kamagengu i sire itarimạ u Ruata! Nal᷊ahẹu ene mẹ̌sul᷊ungu kere tau nate nẹ̌bangung kapia!
45011016	Kereu kempang u borotẹ̌ kahumotongange seng nịgaghěllị su Ruata ene mangal᷊ene kasěllahu borotẹ̌ kěbị e mal᷊aing nighěllị su Mawu Ruata e lai. Kụ kereu hamụ u kalu e kai tataghuaneng u Ruata, ene mangal᷊ene manga lelang e mal᷊aing tataghuaneng'E.
45011017	Sěmbahageang bọu manga lelang u kalun zaitun e -- kụ kai kal᷊awọu tau Yahudi e -- seng nitěnto. Kụ su ěnnạ u piněněntoěng ene sinuang lelang u mahang zaitun, kụ kai manga anạ u sěmbaụ apan bal᷊ine Yahudi. I kau nisuang sene mědeạu i kau makatemang patikụ apan mapia wọu pẹ̌bawiahẹ̌ marohkẹ̌ bọu apan tau Yahudi.
45011018	Ual᷊ingu ene kumbahangbe i kamene měmpamalan sire apan seng nịsasape kere lelange ene. I kamene harusẹ̌ pẹ̌tahěndung u i kamene kětạeng lelange lai. Kụ bal᷊inewe lelange kụ mangonggọu kaěng su hamụe, kaiso kawe hamụe mangonggọu kaěng su lelang e.
45011019	Kutẹu i kau sarung mẹ̌bera u, "Ore, kai manga lelange ene nịpapotọ mědeạu iạ masuang su kalune!"
45011020	Ene kahěngang bue. Kai i sire nirěmmẹ ual᷊ingu i sire kai tawe nangimang, arawe i kau e nitarimạ, ual᷊ingu i kau nangimang. Kụ kumbahangbe měngobotẹ̌, ual᷊ingu ene; kaiso ěndokangbe i kau katakụ.
45011021	Kai kereu Ruata e tawe tumal᷊ěntụ měnděmmẹu tau Yahudi mẹ̌sul᷊ungu manga lelang e tutune ene ute abe panikạu i Sie sarung makapěndang tumal᷊ěntụ kụ měnděmmẹ i kau!
45011022	Kụ sini e i kitẹ makasilo kai kereapa kapiane Ruata ringangu kai nạung lai kerene kahẹ̌gise lai i Sie. I Sie mahěgisẹ̌ si sire apan němpẹ̌dosa, kaiso i Sie mapia naunge si kau -- asal᷊u i kau tatapẹ̌ měbẹ̌biahẹ̌ ual᷊ingu kapian'E. Mạeng tala, ute i kau mal᷊aing sarung irěmmẹ.
45011023	Kụ mạanun manga tau Yahudi ene, kereu i sire měmpěngědo měmpẹ̌tumanạ tawe měmpangimang, ute i sire sarung itarimạ saụ; batụu Ruata e kawasa měnarimạ i sire kapia.
45011024	I kamene kụ apan asal᷊e wal᷊ine wọu Yahudi, ute kai kere lelang u kalun zaitun dul᷊u. Kụ kereu i kamene kawe tawe nẹ̌sěndal᷊engu kakakoạ i kamene kerene ute wotonge isuang su zaitun kahěngang rumakeleng kate tau Yahudi kụ isẹ̌sihing su lelang u zaitun kahěngang ene. Limembo laing kal᷊awọe su Ruata mapẹ̌sul᷊en sire su kalun zaitun kahěngang.
45011025	Manga anạ u sěmbaụ! Iạ mělẹ̌harapẹ̌ i kamene kumbahang mẹ̌pěndang seng masingkạu kěbị-kěbị. Batụu piạ hal᷊ẹ̌ sěmbaụ kụ ikẹ̌kapulun Duata, kụ deng tawe nikẹ̌kasingkateng u taumata. Kụ kapuluku e tangu mědeạu i kamene masingkạ u ini: Sěnggạ bọu taumatan Yahudi e mẹ̌tẹ̌tungkětịu těmbọ i sire, kaiso kakakoạ i sire kerene e kětạeng sarang kal᷊awọu taumata apam bal᷊ine Yahudi masue mahunděnta sol᷊ong anun Duata.
45011026	Ual᷊ingu kawe kerene ute kěbị taumatan Yahudi e sarung masal᷊amatẹ̌. Batụu su ral᷊ungu Winohẹ Susi e mạbawohẹ kere ini, "Datu Mananal᷊amatẹ̌ e sarung duměnta wọu Sion; i Sie sarung mangěmmụ patikụ karal᷊aị bọu hiten Yakub.
45011027	Iạ sarung mangikị pẹ̌kakẹ̌do ene ringang i sire, su tempong Iạ mangampung manga rosan sire."
45011028	Ual᷊ingu tau Yahudi mạdiri manarimạ u Injilẹ̌ bọu Ruata tangu i sire nakoạ sědụ u Ruata; kụ ene kai mariadi kal᷊auntung su manga anạ u sěmbaụ apan bal᷊ine Yahudi. Kaiso ual᷊ingu pinilen Duata, ute manga tau Yahudi ene mang ikẹ̌kěndagu Mawu Ruata baugu i upung i sire.
45011029	Batụu kereu Ruata e namile taumata ringangu nangal᷊amatẹ̌ tau ene, Ruata e tawe mangul᷊e apang kụ seng nịkakoạ'E.
45011030	Nạung kangerẹ i kamene tawe tumatuhụ Duata. Arawe ini e Ruata seng nělahẹ u i kamene seng nal᷊iwirẹ̌ bọu pẹ̌sasal᷊a, u tau Yahudi tawe tumatuhụ.
45011031	Kerene lai kal᷊awọu tau Yahudi ene. Orasẹ̌ ini e i sire tawe tumatuhụ su Ruata, mẹ̌deạu i kamene mal᷊ahẹ bue mal᷊iwirẹ̌ bọu pẹ̌sasal᷊a. Kai i sire sarung lai iapakal᷊ahẹ batụu nal᷊iwirẹ̌ bọu pẹ̌sasal᷊a.
45011032	Batụu Ruata seng namalan patikụ taumata nipẹ̌kawasaěng u ral᷊awang, mědeạu i Sie makapělahẹ kakěndag'E si sire kěbị.
45011033	Kai apạ e kawantugẹ̌ kakakalạ u Ruata! Mambeng masěllahẹ̌ katatahuěnna ringangu kasingkạ'E! I sai wue makasẹ̌sui manga putusang'E! I sai wue makaěnna manga kakakoạ u munaran'E?
45011034	Su ral᷊ungu Winohẹ Susi e mạbawohẹ kere ini, "I sai wue nakaěnna tingirang u Mawu? I sai wue makatẹ̌gu si Sie?
45011035	I sai wue wọu nangonggọu u apa-apa su Mawu hakịu makapanuntụ bawal᷊is'E?"
45011036	Kai Ruata e něndiadi patikụ sabarang. Patikụ ene asal᷊e kai wọu anun Duata kụ kai waugu Ruata. Dalo su Ruata sarang kakalẹ̌! Aming.
45012001	Manga anạ u sěmbaụ! Mawu Ruata e měngkai mapia si kitẹ. Kai ene hakịu iạ mědẹ̌dorong sěngapam botonge tadeạu i kamene měmpaněmban batangeng i kamene makoạ sěmbaụ sasěmba wiahẹ̌ kụ natěntani waugu Ruata ringangu makạl᷊uasẹ̌ naung'E. Pal᷊ahamawung kamene su Ruata e hinone kerene.
45012002	Kumbahang měngkai tụtol᷊e kapulun dunia. Balạe Ruata mapẹ̌bal᷊uing kamene makoạ taumata wuhu, tadeạu i kamene mẹ̌bal᷊ui. Kụ ual᷊ingu i kamene makạkasingkạu kapulun Duata apang kụ mapia ringangu makạl᷊uasẹ̌ naung'E ringangu masukụ.
45012003	Mawu Ruata e seng nangonggọu al᷊amate si siạ. Kai ene hakịu iạ manasa si kamene kěbị: Kumbahangbe watangeng mangěnna limembong karangẹ e wọu tiasa lẹ̌ěnaěng. Pěmpẹ̌pěndang batangenge ringangu kasanạu naung; pasịpěndang batangeng e tuhụ kuate nionggọu Ruata si sie kahiạen pangangimange si Yesus.
45012004	Badang i kitẹ e lawọ laese, apan laese piạ munarane sěngkatau-sěngkatau.
45012005	Kerene lai i kitẹ. Maning i kitẹ kěbị e mal᷊awọ, kaiso i kitẹ e mạngawẹ badan sěmbaụ ual᷊ingu i kitẹ e nasěmbaụ kụ dingangi Kristus. Dingangu i kitẹ e sěngkatau-sěngkatau piạ pěral᷊ahěmpukange sěmbaụ suwal᷊ine kere manga l᷊aese wọu wadan sěmbaụ.
45012006	I kitẹ pẹ̌sěngkatau-pẹ̌sěngkatau e nahiạ u manga al᷊amat'u pẹ̌tatangkiang kụ mẹ̌tẹ̌tatěntang. Manga al᷊amatẹ̌ ene nionggọ u Ruata si kitẹ tinuhụewe tatal᷊ěntụ'E. Batụu ene i kitẹ harusẹ̌ mẹ̌pakẹu manga al᷊amatẹ̌ ene. I saing kụ piạ al᷊amat'u měhabarẹ̌'u Injilẹ̌ bọu Ruata harusẹ̌ maněpas'u habarẹ̌ ene tinuhụewe ikaumal᷊'u watangeng e.
45012007	I saing kụ piạ al᷊amat'u mẹ̌tangkuang taumata wal᷊ine, harusẹ̌ sěngapam botonge mẹ̌tangkuang taumata wal᷊ine. I saing kụ piạ al᷊amat'u maněntiro, harusẹ̌ sěngapam botonge maněntiro.
45012008	I saing kụ piạ al᷊amat'u manasa taumata wal᷊ine, harusẹ̌ sěngapam botonge manasa taumata wal᷊ine. I saim piạ al᷊amat'u mangonggọ apa-apa tẹ̌taghuaneng e su taumata wal᷊ine e, harusẹ̌ měmpẹ̌koạ ene ringangu kasěllahu ral᷊ung u naung kere hinone. I saing kụ piạ al᷊amat'u mangahạ, harusẹ̌ sěngapam botonge mangahạ. I saing kụ piạ al᷊amat'u tumal᷊ěntụ u taumata wal᷊ine ute hinong mẹ̌koạ ene ringangu karal᷊uas'u naung.
45012009	Pẹ̌kakakěndagẹ̌ko tuhụ kapian naungu. Kěngkawěnsing u apan dal᷊akị, dingangu pěmpangumpaedẹ̌ su apang kụ mapia.
45012010	Mapiangbe manga anạ u sěmbaụ pẹ̌kẹ̌kakěndagẹ̌ sěmbaụ su wal᷊ine pakapapia kerẹewe pẹ̌kakakěndagu pẹ̌sěntamahuariang su wal᷊e sěmbaụ, dingangu pěmpẹ̌kakal᷊imona měmpẹ̌papangadatẹ̌.
45012011	Pakararading měmpěhal᷊ẹ̌. Abe pěmpěmalasẹ̌. Pěmpamunara waugu Mawu ringangu kuat'u Rohkẹ̌ u Ruata.
45012012	Mapiangbe i kamene pěharapẹ̌ su Mawu ringangu ral᷊uasẹ̌, pakasasabarẹ̌ su ral᷊ungu susa ringangu pakakakědang mẹ̌kal᷊iomaneng.
45012013	Pẹ̌papangontol᷊ẹ̌ su pandungang u manga taumatan Sahani wal᷊ine, ringangu pěmpanarimạ manga anạ u sěmbaụ tamba pangangimang kụ tawe nikakiral᷊ang kamene, ringangu naung mal᷊uasẹ̌ su ral᷊ungu wal᷊enu.
45012014	Pěmpẹ̌gause su Mawu Ruata tadeạu i Sie měngal᷊amatẹ̌ taumata apan měmpẹ̌tẹ̌tingkaị si kamene. Ore, pẹ̌dorong tadeạu Mawu mangal᷊amatẹ̌ si sire, abe pěmpěngane.
45012015	Pahul᷊uasẹ̌ dingangu taumata apan mạhul᷊uasẹ̌, kụ pěmpahunsangị dingang i sire apan mạhunsangị.
45012016	Pěmpẹ̌biahẹ̌ pẹ̌sěngkanaung sěmbaụ su wal᷊ine. Abe kawe měmpanodẹu naung marangẹ, kaiso pẹ̌tarangkom batangeng u ringangu taumata masasanạ pangkate. Abe sasahingkạ bọu apang hinone.
45012017	Kereu piạu měmpẹ̌koạ dal᷊aị si kamene abeko wal᷊ise ringangu ral᷊aị. Pěmpẹ̌koạ apang kụ lẹ̌ěnnang mapia su kěbị taumata.
45012018	Bọu sěmběkanu, pěhingidẹ̌ko sěngapam botonge mẹ̌deạu mẹ̌biahẹ̌ marame ringangu kěbị taumata.
45012019	Manga anạ u sěmbaụku! Kumbahang-bahang mamal᷊isẹ̌ une, balạe Mawu Ruata pěhukung. Batụu su ral᷊ungu Winohẹ Susi e mạbawohẹ, "Kai Iạ e měmal᷊isẹ̌. Iạ e sarung mělahukung e angkuěng u Mawu."
45012020	Katewe kereu sẹ̌dụ u e nahutung, onggoteng beng kaěng e i sie; dingangu kereu narou, ute onggotengbeng inumang e i sie. Ual᷊ingu pẹ̌kakoạ i kamene kerene, ute i kamene mapakamean sie.
45012021	Abe pěmalam batangeng u pakawatạu apan dal᷊aị, kaiso mapiangbe i kau pěmatạko ral᷊aị dingangu kapia.
45013001	Pẹ̌sěngkatau hinone matuhụ su těmbonang e, batụu tawẹ apa těmbonang u kawanua e kụ ta nakaěbạ kawasane wọu Ruata. Dingangu pěmerenta orasẹ̌ ini e mẹ̌děndal᷊engu kawasane ual᷊ingu parentan Duata.
45013002	Kai ene hakịu taumata kụ lụlawang pěměrenta e iwerạe u mẹ̌sul᷊ungu lụlawang apang kụ seng ilẹ̌atoru Mawu Ruata. Kụ i saing mẹ̌kẹ̌koạ kerene sarung makahombang hukumang.
45013003	Batụu i saing kụ mẹ̌koạ mapia e tawahal᷊uasu matakụ su pěměrenta. Kětạeng i saing kụ mẹ̌koạ dal᷊aị e kawe hinong matakụ. Kereu i kamene mapulu tadeạu i kamene tawe matakụ su pěměrenta ute i kamene pẹ̌koạe mapia, kụ i kamene sarung daloěng.
45013004	U pěměrenta e kai ěllang u Ruata kụ měmunara mạpakapiang kamene. Kai kamageng u i kamene měmpẹ̌koạ dal᷊aị, ute hinone i kamene matakụ si sie, u wal᷊inewe měngkai sia-sia kawasane měhukungu taumata. I sie kai ěllang u Ruata, kụ mapakạnawong hukumang u Ruata su manga taumata apang mẹ̌kẹ̌koạ dal᷊aị.
45013005	Kai ene hakịu i kamene hinong sumasuměllung su pěměrenta -- wal᷊inewe kětạeng ual᷊ingu i kamene mạdiring ihukung, kaiso kai ual᷊ingken pěndangu ral᷊ungu naung i kamene.
45013006	Kụ kai ene mal᷊aing banggilu kawe unụe i kamene mạmaehẹ̌ pajakẹ̌, batụu pěměrenta e kai sawohị u Ruata kụ mẹ̌děndal᷊eng u munara ini natuntụ.
45013007	Kụ pěmpěmaehẹ̌ bue apang hinong baehang i kamene e su pěměrenta. Kụ pěmpěmaehẹ̌be pajakẹ̌, kereu i kamene hinong i pěmaehẹ̌ pajakẹ̌, dingangu pěmpěmaehẹ̌be bea kereu i kamene hinong i pěmaehẹ̌ bea. Pakahunggeẹ̌ bue si sire apang ilẹ̌lahunggeẹ̌, dingangu pěngadatẹ̌ bue si sire apang hinong lẹ̌adateng.
45013008	Kumbahang bue měmpangutang manga apa si sai-sai, sul᷊ikudu mẹ̌tahěndung kakěndagẹ̌ sěmbaụ su wal᷊ine. Kụ i saing kuměndagu kasanggidange, seng nakasukụ kal᷊awọu torat'i Musa.
45013009	Batụu torat'u Yahudi e, kai: Kumbahang mawuang, kumbahang mamate, kumbahang mẹ̌tako, kumbahang měnning u rarotong u kasanggidangu. Patikụ ene seng nasahiangkung dingangu toratẹ̌ bal᷊ine seng nakomol᷊ẹ̌ nakoạ sěmbaụ, "Kěndag'u kasanggidangu kere i kau kuměndagu watangengu."
45013010	I saing kuměndag'u taumata wal᷊ine e, tawe mẹ̌kakoạ dal᷊akị su tau ene. Kụ i saing kuměndagu kasanggidange ute kai taumata kụ seng nakasukụ patikụ titang agama.
45013011	Sul᷊ikudeweng kěbị ene i kamene masingkạ u tempo ini kai orasu i kamene hinong měngkapuko wọu pẹ̌tatikị. Batụu tempone mědeạu i kitẹ iapakasal᷊amatẹ̌ e seng limembong kasanggide orasẹ̌ ini wọu tempong i kitẹ buhụe mạngimang.
45013012	Hěbi e seng kạkal᷊iune; kụ seng marani lai mạěllo. Kụ mapiawe i kitẹ měmpangẹ̌dọ mẹ̌koạ manga kakanoạ marěndung. I kitẹ e hinong měmpẹ̌papangaghidu watangeng i kitẹ dingangu aghidu tualagẹ̌.
45013013	I kitẹ hinong měmpẹ̌koạ manga hal᷊ẹ̌ mawantugẹ̌ kere kẹ̌koateng u taumata su ěllo mal᷊ětu; abe kawe mạhěmpal᷊iu měmpẹ̌sal᷊iwang, arau měmpẹ̌těngkiwukang. Abe pěmpẹ̌sahigẹ̌ arau tawẹ adate. Abe pěmpẹ̌kakoka, arau lai abe pěmpẹ̌dal᷊ahirị.
45013014	Balạe Mawu Yesus Kristus pěnantu apa hinong koateng i kamene. Ringangu kumbahang tumuhụ tabiet'u taumata marosa makạsahowong pẹ̌bawatụ kapulung ěnningu sahigẹ̌.
45014001	Taumata kụ tawe maiaking suapang hinong pangangimange harusẹ̌be tarimạ dingangu mapia sutal᷊oarang manga anạ u sěmbaụ. Kumbahang mẹ̌darendehẹ̌ dingange ual᷊ingu kapulun naunge.
45014002	Piạbe taumata měpẹ̌pěndang u i sie wotonge kumaěng balạewe apa kanengang. Kai piạbe lai taumata wal᷊ine pangangimange lome; i sie měpẹ̌pěndang u i sie kětạeng botonge mẹ̌dukụ matagẹ̌.
45014003	I saing kụ kaěnge waharia wue ute abe mapakasanạu taumata apang kụ kụkaěng kaěng mạtuntụ e, abekowe lai mapẹ̌sal᷊an taumata apang kaěnge waharia e watụ u Mawu Ruata e seng něnarimạ i sie.
45014004	Kụ i sai wue i kau hakịeweng i kau e měhukung u ěllang u tau wal᷊ine? Měnsang ěllang ene mạbatang arau rụdarisị bue, ute kai urusangu mawune. Kụ ěllang ene mambeng sarung dumarisị matei, ual᷊ingu Mawu e kawasa mapararisị i sie apakatei.
45014005	Piạ taumata makạpěndang u piạ sahěllo e limembong kapiane wọu manga ěllo wal᷊ine, arawe taumata wal᷊inẹ e wue mẹ̌pěndang u kěbị ěllo ene mang mẹ̌sul᷊ung. Balạe sěngkatau-sěngkatau e pakasahẹkon pěndangu sěmbaụ-sěmbaụ.
45014006	I saing kụ mẹ̌sẹ̌sěmpị u ěllo tinantu e, tau ene měkẹ̌koạ kerene e waụgu měngěngadatẹ̌ Mawu, ual᷊ingu i sie makitarimakasẹ su Mawu Ruata waugu kaěng ene. Kerene lai i saing kětạeng kụkaěng kaěng mạtuntụ e tau ene mal᷊aing měngěngadatẹ̌ Mawu ringangu makịtarimakasẹ su Mawu Ruata.
45014007	Tawẹ u sarang sěngkatau wọ'i kitẹ kụ mẹ̌bẹ̌biahẹ̌ baugu watangenge hala ringangu tawẹu sarang sěngkatau wọ'i kitẹ kụ mate waugu watangenge hala.
45014008	Kereu i kitẹ biahẹ̌ ute i kitẹ e wiahẹ̌ baugu Mawu. Dingangu kereu i kitẹ e mate, i kitẹ lai mate, waụgu Mawu. Kụ biahẹ̌ arau mate, i kitẹ e tataghuanengu Mawu.
45014009	I Kristus seng nate ringangu nẹ̌biahẹ̌ kapia kai ene hakịu i Sie nakoạ Mawum patikụ taumata wiahẹ̌ dingangu waugu patikụ taumata nate.
45014010	Kụ manga anạ u sěmbaụ! Baugu apa mapẹ̌sal᷊ang anạ u sěmbaụ kụ tamba pangangimang? Dingangu waugu apa i kau mapakasanạ i sie? I kitẹ kěbị e sarung mẹ̌tẹ̌ngon Duata e mẹ̌deạu ihukung.
45014011	Su ral᷊ungu Winohẹ Susi e mạbawohẹ, "Katěngadewen," angkuěng u Mawu, "sěngkatau-sěngkatau sarung měmpẹ̌tumpěkuhẹ̌ su těngo-Ku, kụ apan taumata sarung mangaku u Iạ e kai Ruata."
45014012	Kụ i kitẹ sěngkatau-sěngkatau hinong masị simbang u patikụ kakanoạ i kitẹ su Ruata.
45014013	Ual᷊ingu ene kuhạe i kitẹ mẹ̌tatokeng sal᷊a. Ěndokangbe pěmpẹ̌tatẹ̌tehẹ̌ tadeạu i kamene tawe mẹ̌koạ apa-apa kụ makakoạ sasal᷊ukạ su anạ u sěmbaụ tamba pangangimang kụ manawo su rosa.
45014014	Ual᷊ingu iạ nakauhẹ̌ dingangu Mawu Yesus ute iạ mangimang kahěngang u tawẹ kạdiongeng apa kụ nẹ̌buạ bọu lamuhụ, kaiso pẹ̌kakoạ kerene kawe mal᷊amuhụ su pẹ̌sěngkatau kereu tau ene mạngěnna u kawe mal᷊amuhụ.
45014015	Kai kamageng ual᷊ingu apa ipẹ̌bẹ̌biahu kụ kai makatědụ naungu sěngkatau wọu manga anạ u sěngkataunu tamba pangangimang ute i kau sembeng lai tawe kiměndagẹ̌. Kereu i Kristus seng napohong baugu pẹ̌sěngkatau, ute kumbahang i kau mapakawalan tau ene apakasilakạ u apang kẹ̌kanengangu.
45014016	Hakịu ene kumbahang měmalang apang mapia si kamene itẹ̌tiněnna ral᷊akị su taumata wal᷊ine.
45014017	Kai kereu Ruata e měngatorẹ̌ biahu pẹ̌sěngkatau, apang botonge kanengang dingangu inungange, ene wal᷊inewe kahumotongange. Kahumotongange ute kai tau ene tụtuhụ bue kapulun Mawu Ruata, piạ karal᷊enehu naung dingangu makạtarimạu ral᷊uasẹ̌ ilẹ̌onggọu Rohkẹ̌ u Ruata e.
45014018	I saing mẹ̌tẹ̌tangkiang si Kristus kerene ute tau ene makạl᷊uasẹ̌ naung u Ruata ringangu lẹ̌adateng u taumata wal᷊ine.
45014019	Batụu ene timonang kitẹ e měngkai sěntiniạ makạkaděntan pẹ̌gaghaghighilẹ̌ dingangu mẹ̌dẹ̌dal᷊ahengkeng.
45014020	Kumbahangbe, kawe ual᷊ingu kakaěng, i kau kawe makaghoghahẹ̌be apan seng kinoạu Ruata. Kěbị kaěnge tawẹ apawe pělline waugu kanengang. Kai kereu apang kanengangu makakariadin taumata wal᷊ine mẹ̌baradosa, ute i kau e mamben nẹ̌sal᷊a.
45014021	Mapiawe abe kinạ gẹ̌sin binatang arau měmpanginung anggorẹ̌ arau měmpẹ̌koạ katatanggaěng baugu anạ u sěngkatau tamba pangangimang.
45014022	Balạe apang lẹ̌imangengu ene, koạ e ene su těngon Duata samatang baugu watangengu. I sain makạpěndang u tawẹ sangkonangu pẹ̌sasal᷊a suapang kụ nihino su naunge ute kariangkamang bue tau ene.
45014023	Arawe i saing kụ pěndange mẹ̌bẹ̌bimbong baugu kumaěng manga apa, kai samurine kimaěng bue kaěng ene, ute tau ene ipẹ̌sal᷊an Duata; batụu tawe kinoạ e tuhụ pangangimange mạanung apa kụ nihino ringangu nẹ̌sal᷊a. Kụ apạewen nịkakoạ su l᷊ikudu pangangimange ute rosa.
45015001	I kitẹ apan těnga-těngadẹ̌ maiaking su apang lẹ̌imangeng i kitẹ e harusẹ̌be pakasabarẹ̌ su apang kabaratangu taumata kụ lome pangangimange. Abe kawe kětạeng mapakạl᷊uasu watangeng i kitẹ hala.
45015002	Su sěmběkane i kitẹ sěngkatau-sěngkatau mambeng mạpakal᷊uasu naungu l᷊awọ sěndinganeng i kitẹ, tadeạu pangangimang e mahuntinambang katoghase.
45015003	Batụu i Kristus e tawe tumbạu měngẹ̌ngěnna tadeạu mapakapiam batangeng'E sẹ̌sane. Su ral᷊ungu Winohẹ Susi e mạbawohẹ kere ini: "Kal᷊awọu tatelorẹ̌ e kụ niapẹ̌timona si Kau e seng nanawo si siạ."
45015004	Kěbị apam mạbawohẹ su ral᷊ungu Winohẹ Susi e kai tadeạu pạněntiro si kitẹ. Batụu těntiro nikatarimạ i kitẹ bọu Winohẹ Susi e makạkědang dingangu makạtoghasẹ̌ si kitẹ hakịu i kitẹ makapělẹ̌harapẹ̌ su Ruata.
45015005	Karimạko Mawu Ruata kụ mạngonggọ u pẹ̌kakakědang dingangu lahiborẹ̌ su taumata e mẹ̌tul᷊ung i kamene mědeạu mẹ̌biahẹ̌ sěngkanaung matuhụ su kapulung Kristus Yesus.
45015006	Dingangu sěngkanaung i kamene kěbị sěngkapẹ̌dalo Ruata, i Amangu Mawung kitẹ i Yesus Kristus.
45015007	Batụu ene karimạko manga anạ u sěmbaụ měnarimạu sěmbaụ su wal᷊ine ringangu naung mal᷊uasẹ̌ kerẹewe lai i Kristus mal᷊aing mạnarimạ i kamene waụgu kawawantug'u Mawu Ruata.
45015008	Kai pẹ̌tahěndungko, u i Kristus seng bọu nẹ̌tangkiang tau Yahudi pělahekang u Mawu Ruata e satia su ral᷊ungu měngganapẹ̌ manga kẹ̌don'E su manga i upung i kitẹ.
45015009	Mawu Yesus mal᷊aing mapakariadin manga wansa wal᷊ine měmpẹ̌dalo Ruata ual᷊ingu kapian naung'E si sire. Su ral᷊ungu Winohẹ Susi mạbawohẹ kere ini, "Hakịu ene iạ sarung mẹ̌pudi si Kau sutal᷊oaran manga wansa e, iạ sarung mẹ̌kantarịu raralo waụgu areng'U."
45015010	Piạ mạbawohẹ lai kere ini, "Pahul᷊uasẹ̌ko ringangu kawanuan Duata kụ pinilene, ei patikụ bansa."
45015011	Dingangu ini lai, "Pěmpẹ̌dalo Ruata, ei patikụ bansa, kụ patikụ taumata pěmpẹ̌pudị si Sie!"
45015012	Dingangu ini lai pinẹ̌beran Yesaya, "Bọu hěnton Isai sarung lumẹ̌to sěngkatau kụ sarung mẹ̌parěnta manga wansa; kụ kai si Sie pěharapeng u patikụ bansa ene."
45015013	Mawu Ruata e kai tampạ pělẹ̌harapeng i kamene. Karimạko i Sie mamenẹ u naung i kamene ringangu kal᷊awọu ral᷊uasẹ̌ dingangu ramenaung, ual᷊ingu i kamene mạngimang si Sie, tadeạu ual᷊ingu kawasan Rohkẹ̌ u Ruata i kamene mangkeng mẹ̌dal᷊embom pělaharape su Ruata.
45015014	Manga anạ u sěmbaụku! Iạ maiaking u měngkate apa l᷊awọ hal᷊ẹ̌ mapapia si kamene. I kamene mal᷊aing masingkạ u haghim patikụ e ringangu makạpaněntiro sěmbaụ su wal᷊ine e lai.
45015015	Arawe su manga hal᷊ẹ̌ mạtuntụe, iạ mapẹ̌tẹ̌tahěndung si kamene pakaamumang su ral᷊ungu suratẹ̌ ini, batụu Ruata e seng nangonggọu tatal᷊ěntụ e si siạ munara ene.
45015016	I Sie seng napakariading iạ nakoạ mẹ̌tatangkiang si Kristus Yesus tadeạu ikarolohẹ̌ su manga wansa wal᷊ine Yahudi. Dingangu iạ nakoạ kere imang kụ mělẹ̌habaru Injilẹ̌ bọu Ruata, tadeạu apan taumata kụ bal᷊ine Yahudi e měngkakoạ sasěmba su Ruata kụ ikatarimạ i Sie. Karimạko Rohkẹ̌ u Ruata e makakariading kamene makoạ sěmbaụ sasěmba makạl᷊ahimpulu si Sie.
45015017	Kụ ual᷊ingu iạ seng nasěmbaụ dingang i Kristus Yesus, ute iạ botonge lumesạ u munaraku e waug'u Ruata.
45015018	Iạ bahani mẹ̌bisara kerene kětạeng mạanung apan seng nịkakoạ i Kristus su ral᷊ungu iạ tadeạu apan taumata wal᷊ine Yahudi matuhụ su Ruata. Iạ e mẹ̌kẹ̌koạ ene ringangu kal᷊awọu wawera ringangkewelaing, kakanoạ,
45015019	ipẹ̌sẹ̌sarětạu manga haghin tanda ringangu manga hal᷊ẹ̌ makạdal᷊inaụ, kěbị ene ual᷊ingu kawasang Rohkẹ̌ u Ruata. Injilẹ̌ mạanung Kristus e sen takụ nihabarẹ̌ kěbị su taumata nanětạ bọu Yerusalem sarang Ilirikum.
45015020	Kapuluku e kai měhabar'u Injilẹ̌ bọu Mawu suapam piạ u tawe nakạdingihẹ̌ habar'i Kristus e. Batụu iạ madiri mělanging munara su watu pinẹ̌bukuang nipěllọu taumata wal᷊ine.
45015021	Su ral᷊ungu Winohẹ Susi e mạbawohẹ, "Taumata apam bẹ̌dang tawe nakạdingihẹ̌ habaru mạanun Sie, ute sarungbe makasilo; dingangu i sire apam bědang tawe nakạdingihẹ̌ e sarungbe makaěnna."
45015022	Kai ual᷊ingu ene hakịu iạ měngkai mạsahaghe mẹ̌tiwo si kamene.
45015023	Arawe ini e munaraku su apan banua ene seng nauadipẹ̌. Pira-pira taung karěngụe iạ měngkate mapulu mẹ̌tiwo si kamene.
45015024	Hědọeng kereu iạ sumahe soanu suraral᷊engku sarang Spanyol, kụ mal᷊owọko iạ deng makapẹ̌sombang i kamene kụ deng makapẹ̌dal᷊uasẹ̌ kạdodọ tempo ringang i kamene. Bọu ene iạ mẹ̌lẹ̌harapẹ̌ i kamene reng makatul᷊ung u iạ baugu raral᷊engku sarang Spanyolẹ̌ e.
45015025	Arawe orasẹ̌ ini e iạ mapulu sarang Yerusalem tadeạu mẹ̌bawa lahuwụ baugu ral᷊ohon jamạat'u Mawu sene.
45015026	Batụu apan jěmaatẹ̌ su Makedonia ringangu Akaya seng němpẹ̌gaghighilẹ̌ mẹ̌gěllịu lahụwụ baug'u manga anạ u sěmbaụ kasiang su tal᷊oaran jamạat'u Mawu su Yerusalem.
45015027	Dingangu karal᷊uasu naung i sire němpěmutus'u mẹ̌deạu mẹ̌koạ ene. Mamben těngadẹ̌ i sire hinom mẹ̌tul᷊ung u manga anạ u sěmbaụ apang kasiang su Yerusalem ene; batụu kai wọu tau Yahudi e, kụ apam bal᷊ine Yahudi e sen nakatarimạ u kal᷊awọu al᷊amatẹ̌ bọu Ruata. Kụ apam bal᷊ine tau Yahudi e hinone lai mẹ̌tul᷊ungu apan tau Yahudi e ringangu kal᷊awọu al᷊amatẹ̌ bọu arětạe.
45015028	Kereu iạ seng měngganapẹ̌ hal᷊ẹ̌ku ini, kụ manarakang u kakěndagẹ̌ kụ seng nakomol᷊ẹ̌ e si sire su Yerusalem, tangu iạ e kai makoạ sarang banuan Spanyol isahe wọu soang kamene.
45015029	Kereu iạ duměnta su anung kamene, ute rụděntang al᷊amatẹ̌ mẹ̌dẹ̌dal᷊embo wọ'i Kristus baug'i kamene.
45015030	Ual᷊ịem Mawung kitẹ Yesus Kristus, ringangu ual᷊ịeng kakěndag'u Rohkẹ̌ u Ruata, iạ mẹ̌dẹ̌dorong sěngapam botonge si kamene, karimạko i kamene mal᷊aing mẹ̌kal᷊iomaneng sěngkapẹ̌kal᷊iomaneng masěgadẹ̌ dingangku su Mawu Ruata waugu iạ.
45015031	Pẹ̌kal᷊iomaneng mẹ̌deạu Ruata e měliung iạ bọu l᷊iman tau kapirẹ̌ apan su Yudea, ringangu mẹ̌deạu hal᷊ẹ̌ku mẹ̌bawa roitẹ̌ kakěndagẹ̌ su Yerusalem ikatarimạben dingangu naung mal᷊uasẹ̌ kahian dal᷊ohon jamạat'u Mawu sene.
45015032	Ual᷊ingu ene, kereu iapakawalan Mawu iạ makakarěnta we anung kamene ringangu naung mal᷊uasẹ̌. Kụ iạ sarung mahiborẹ̌ dingang i kamene.
45015033	Milumbạko Mawu Ruata e mangonggọu pẹ̌darame su taumata, mahundingang si kamene kěbị. Aming.
45016001	Iạ e kai mapulu mapakasingkạu wawineng kitẹ i Febe. I sie měnẹ̌nongka mẹ̌tangkuang jamaatẹ̌ su Kengkrea.
45016002	Tarimạko i sie makoạ sěngkatau ral᷊ohon jamạat'u Mawu. Mambeng kerene kakakoạu taumata mạngimang su Mawu e hinong měnarimạu sěmbaụ su wal᷊ine. Lẹ̌ontol᷊e wue i sie, kereu i sie mẹ̌gẹ̌gausẹ̌ tul᷊umang bọ'i kamene, ual᷊ingu i sie sẹ̌sane seng nẹ̌tul᷊ung lawọ taumata -- sul᷊iung iạ.
45016003	Pěmpaul᷊ịkon tabeạku si Priskila rẹ̌duan Akwila, manga hapịku kụ sěngkahal᷊ěkang baug'i Kristus Yesus.
45016004	I sire maraning mairị ual᷊ingu mapulu měngambang siạ. Iạ makitarimakasẹ si sire -- kụ bal᷊inewe kětạeng sẹ̌saku kai kěbị jamaatẹ̌ maning bal᷊ine tau Yahudi e mal᷊aing makịtarimakasẹ si sire.
45016005	Pěmpaul᷊ikon lai tabeạku su jamaatẹ̌ apan nakomol᷊ẹ̌ su wal᷊en sire. Tabeạku si Epenetus i kẹ̌kěndagẹ̌ku. Kai i sie tau kahumotongange mạngimang si Kristus su wanuang Asia.
45016006	Tabeạku lai si Maria. I sie seng nẹ̌těngkasaghedẹ̌ kahěngang baug'i kamene.
45016007	Pěmpaul᷊ịkon lai tabeạku si Andronikus rẹ̌duang Yunias. I sire e kai wansa sěmbaụ dingangku mase lai nạung sěngkatahungkụ dingangku. Kal᷊imonang iạ mạngimang si Kristus, i sire e sen těbe mạngimang. I sire piạ areng i sire sutal᷊oaram manga rasulẹ̌.
45016008	Tabeạ si Ampliatus kụ i kẹ̌kěndagẹ̌ku ual᷊ingu i sie ringangkewen iạ e seng nasěmbaụ dingangu Mawu.
45016009	Pěmpaul᷊ịkon tabeạku si Urbanus ringang i kitẹ e kụ němunara ringang i kitẹ baug'i Kristus. Dingangu tabeạku si Atakhis i kẹ̌kěndagẹ̌ku.
45016010	Tabeạ si Apeles. Kasatiane si Kristus seng limětạ. Tabeạ lai su ral᷊ohon bal᷊en Aristobulus,
45016011	dingangu si Herodion. Iạ e kai wansa sěmbaụ dingange. Tabeạku lai su manga anạ u sěmbaụ tamba pangangimang sural᷊ohon bal᷊en Narkisus.
45016012	Tabeạku si Trifena ringang i Trifosa kụ nẹ̌těngkasaghedẹ̌ nẹ̌tangkiang Mawu, ringangu si Persis i kẹ̌kěndagẹ̌ku e. I sie lai seng nẹ̌těngkasaghedẹ̌ kahěngang baugu Mawu.
45016013	Tabeạ si Rufus dingang i ninange, kụ si siạ e al᷊ingkai i ninangku sẹ̌saku. I Rufus kai tau pinilen Mawu kụ dẹ̌daloěng.
45016014	Pěmpaul᷊ịkon tabeạku si Asinkritus, Flegon, Hermes, Patrobas, Hermas dingangu kěbị anạ u sěmbaụ tamba pangangimang dingangkewen sire.
45016015	Tabeạku si Filologus rẹ̌duan Yulia; si Nereus dingangu wawinene si Olimpas dingangu kal᷊awọu taumata mạngimang kụ dingangkewen sire.
45016016	Pěmpẹ̌papangadatẹ̌ pakapapia, sěmbaụ su wal᷊ine al᷊ingkai anạ u sěmbaụ Sahani. Patikụ jamaat'i Kristus měmpẹ̌děndingọu tatabeạ i sire su manga anạ u sěmbaụ.
45016017	Manga anạ u sěmbaụ! Iạ mědẹ̌dorong sěngapang botonge: Pěmpẹ̌teghang ben sire apan makakạděntan pẹ̌sasitori ringangu makapẹ̌gěnggohaeng pangangimang u taumata su Mawu. Hal᷊ẹ̌ ene mẹ̌tẹ̌tatěntang u apan seng nitěntiro si kamene. Pěmpẹ̌tal᷊ikudẹ̌ ben taumata kerene.
45016018	Batụu taumata kụ mẹ̌kẹ̌koạ kerene wal᷊inewe mẹ̌munara waug'i Kristus Mawung kitẹ, kaiso mědeạu makawatụ kapulun naung i sire hala. Ual᷊ingken bawodaị dingangkewen manga wawera mal᷊ěnggihẹ̌ e i sire měmpạngakal᷊ẹ̌ apan taumata kụ běgawen manga apa-apa.
45016019	Kěbị taumata seng masingkạ u i kamene satia su těntirong Injilẹ̌ bọu Ruata. Kụ iạ mal᷊uasẹ̌ su hal᷊ẹ̌ u kakakoạ i kamene. Iạ mapulu tadeạu i kamene mapapelẹesa su manga hal᷊ẹ̌ mapapia, ringangu longong, su manga hal᷊ẹ̌ daral᷊aị.
45016020	Mawu Ruata kụ nangonggọu karal᷊unsemahẹ̌ su taumata, sarung mal᷊ighạ měměllọ u setang su al᷊ungu kawasanu ringangu mapakawinasa. Milombọko manga anạ u sěmbaụ hanesẹ̌ lẹ̌al᷊amateng i Yesus Kristus Mawung kitẹ.
45016021	I Timotius, hapịku, makịpaul᷊ịu tabeạ e si kamene, kerene lai i Lukius, i Yason dingangu i Sosipater, kụ tamba wansaku.
45016022	Kụ namohẹ suratẹ̌ ini e kai iạ i Tertius. Iạ e měhabaren tabeạu anạ u sěngkatau si kamene.
45016023	I Gayus něndohọen tabeạ si kamene. Iạ mạnumpang su wal᷊ene ringangu jamaat'i kami lai měmpẹ̌tẹ̌tahamawu lai sene. I Erastus těmbonang u urusang u roitu wahageang soa něndohong tabeạ si kamene. Kerene lai anạ u sěmbaụ i kitẹ i Kwartus. [
45016024	Milombọko Mawung kitẹ i Yesus Kristus měngal᷊amatẹ̌ si kamene kěbị. Aming.]
45016025	Daralo su Ruata! I Sie kawasa manoghasẹ̌ pangangimang i kamene mạtuhụ su Injilẹ̌ bọu Mawu Ruata kụ takụ ilẹ̌habarẹ̌ mạanun Yesus Kristus. Iạ mạngekeng habarẹ̌ ene e mạtuhụ kere ilẹ̌lahẹu Ruata e su hal᷊ẹ̌ u karakin Duata kụ seng hakịu ghěnnangu hasụe su taunge karẹ̌ngụe tawe nịkasingkatengu taumata.
45016026	Arawe ini, su parentang Duata kakalẹ̌, karaki ene seng niapakal᷊ahẹ dingangu niapakasingkạ su patikụ bansa, su ral᷊ungu manga winohẹ u nabi, tadeạu i sire kěbị mangimang dingangu matuhụ su Ruata.
45016027	Mang i Sie sẹ̌sane Ruata, i Sie su wowon patikụ tahuěnna. Milombọko i Sie iapakawantugẹ̌ marangẹ sarang marěngụ-děngụ su ral᷊ung i Yesus Kristus! Aming. Adat'i kami, Paulus, ěllang i Kristus Yesus
46001001	Manga anạ u sěmbaụ jamạat'u Mawu su Korintus! I kau seng nikuiangu Mawu Ruata e nakoạ umat'E ual᷊ingu i kau e kai tataghuaneng i Kristus Yesus, dingangu patikụ taumata baẹ su tampạ sude apam měmpạněmba Mawung kitẹ i Yesus Kristus e kai Mawun sire ringangu Mawung kitẹ l᷊ai. Iạ, i Paulus, dingangu anạ u sěmbaụ i kitẹ i Sostenes, mẹ̌lẹ̌harapẹ̌ karimạko Ruata i Amang i kitẹ dingangu Mawu Yesus Kristus mẹ̌gěllịu al᷊amatẹ̌ dingangu karal᷊unsemahẹ̌ si kamene. Iạ němohẹu suratẹ̌ ini kere sěngkatau rarolohang i Kristus Yesus, nihengkẹ u Ruata sẹ̌sane ringangu ual᷊ingu lai kapulun'E.
46001004	Iạ sěntiniạ makịtarimakasẹ su Mawu Ruata mạanung kamene, u i kamene seng nakatarimạ tatal᷊ěntụ bọu Ruata limiun Yesus Kristus.
46001005	Ual᷊ingu i kamene e seng nakoạ tataghuanengi Kristus, kụ pẹ̌bawiah'i kamene e kalạ su patikụ sabarang. Kasingkạ i kamene su hal᷊ẹ̌ u patikụ e mambem maral᷊ung-dal᷊ung, masene lai i kamene e mang pelesa maněntirong kasingkạ ene.
46001006	En|e e mělẹ̌lahẹu Injilẹ̌ mạanung Kristus e seng liměnạ su ral᷊ungu naung i kamene,
46001007	hakịbeng i kamene tawe kakawusangu al᷊amatẹ̌ saral᷊ain manga sěmbaụ, těntal᷊ang i kamene reng měmpạngampal᷊ẹ̌ Mawung kitẹ i Yesus Kristus duměnta ringangu ikasilom patikụ taumata e.
46001008	I Kristus sẹ̌sane sarung mapẹ̌biah'i kamene sol᷊ong pangěnsueěnge tadeạu su tempong i Sie ruměnta kạpia e ute i kamene kaẹ̌bakengbe tawẹ apa sal᷊ane.
46001009	Mawu Ruata e pạngimangengbe kahěngang. I Sie kai Ruata kụ seng nẹ̌kui si kamene makoạ sěmbaụ dingangu Ahuse, i Yesus Kristus, Mawung kitẹ.
46001010	Manga anạ u sěmbaụ! Dingangu arengu Mawung kitẹ i Yesus Kristus, iạ e mẹ̌dẹ̌dorong takadeạu i kamene mẹ̌sěngkanaung kěbị; tadeạu kumbahangbe piạ pẹ̌sasilontahẹ̌ sutal᷊oarang kamene. Karimạko i kamene masěmbaụ, sěngkanaung dingangu sěngkapẹ̌tiněnnạ.
46001011	Batụu manga anạ u sěmbaụ bọu wal᷊eng Klo"e mẹ̌běke si siạ u piạ pẹ̌bawul᷊o sutal᷊oarang kamene.
46001012	Hatede ute kai piạu wọi kamene mẹ̌bẹ̌bera, "Iạ tumol᷊e si Paulus," piạ lai měbẹ̌bera, "Iạ tumol᷊e si Apolos," i sire wal᷊ine nẹ̌bera u, "Iạ tumol᷊e si Petrus," arawe wal᷊inẹewe lai ute nẹ̌berạu, "Iạ tumol᷊e si Kristus."
46001013	Kụ unụewe i Kristus ipẹ̌kakakempang! I Paulus tawe nate nighantong baug'i kamene! I kamene mal᷊aing tawe nisahani waụgu makoạ murit'i Paulus arau ěng?
46001014	Tarimakasẹ iạ e tawe něnahani si kamene sarang sěngkatau, su l᷊ikud'i Krispus dẹ̌duang Gayus.
46001015	Kumbahangbe piạu sěngkatau makapẹ̌berau iạ seng bọu něnahani si sie makoạ tumatol᷊e si siạ. (
46001016	Ore těngadẹ̌, i Stefanus dingangu ral᷊ohom bal᷊ene, těngadẹ̌ kai iạ něnahani si sire. Ore lai su sěmbẹ̌kang ene e, su tahěndungku tangu semben tawẹ u wal᷊ine takụ nisahani.)
46001017	I Kristus něndolohu iạ e wal᷊inewe ipěnahani taumata, kaiso kawe ipělẹ̌habar'u Injilẹ̌ bọu Ruata; kụ ene harusẹ̌be koatengku wal᷊inewe ual᷊ingu, pande mahumbisara mạtaumata, tadeạu kawasam papateng Kristus su kalu piněnggantongang e tawe makoạ tạ kěhase.
46001018	Batụu si sai-saim mětẹ̌timona kawawinasa e, habaru kapapohong i Kristus su kalu piněnggantongang kai mạkoạ bẹ̌ke tạ kěhase. Arawe si kitẹ apang ipakạsal᷊amat'u Mawu e, habarẹ̌ ene e kawe kere kakakoạ u Mawu měnodẹ u kawasan'E,
46001019	u su Winohẹ Susi e, Mawu e něhengetang, "Kapapandem mapapande e sarung Takụ gagholangeng, dingangu katatahuěnnam masasingkạ e sarung Takụ i pakaparung."
46001020	Kụ apawue gunane taumata pande e? Apawe gunane i sire masasingkạ e tangu? Apawe gunane i sire tahapěnanẹ̌sui kasingkạ u dunia e? Mawu Ruata e seng niapakal᷊ahẹ u kapelesan dunia e mamben tạ l᷊ohone sěmatang.
46001021	U waẹbe kereapa kapanden taumata e, i sie tawe makakiral᷊a Mawu wọu kapandene sẹ̌sane. Kaiso ual᷊ingu Mawu Ruata e kai matahuěnna, tangu i Sie wotonge měngambang si sai-saing kụ mạngimang si Sie wọu habar'u Injilẹ̌ ilẹ̌habar'i kami e kụ kiral᷊ingkai tawẹ kěhase kahian dunia e.
46001022	Tau Yahudi e mẹ̌gẹ̌gausẹ̌ tanda makạl᷊aherang makoạ tialane, ringangu tau Yunani e mẹ̌gẹ̌gausẹ̌ kapelesan dunia ini.
46001023	Arawe i kitẹ e tangu kětạeng sěmatang mělẹ̌habar'i Kristus kụ seng napohong su kalu kuruisẹ̌. Habarẹ̌ ini e kai niměnggạ nakoạ katatanggaěng su tau Yahudi e, nikoạ kere habarẹ̌ niusẹ̌ kahian sire wal᷊ine tau Yahudi e. Ringangu i sire wal᷊ine tau Yahudi e mạngiral᷊ing ene e kai sěmbaụ katatungkọ.
46001024	Kai arawe si sai-sain seng nikuiangu Mawu Ruata e -- baewe tau Yahudi arau wal᷊ine Yahudi e -- habarẹ̌ ini e kai kere kakakoạ u Ruata měnẹ̌nodẹ u kawasan'E ringangu katatahuěnnan'E.
46001025	U kawawodoku Ruata e kai limembom pelesa wọu kapelesan taumata e; dingangu karal᷊omen Duata e, kai limembong katoghase wọu katatatoghasu taumata.
46001026	Manga anạ u sěmbaụ! Kěnang pẹ̌tahěndung kerea kakakoạ i kamene su tempọen Duata e nẹ̌kui si kamene. Kětạbeng kadodọ (mahal᷊i) sutal᷊oarang kamene e matatahuěnna e, arau kawasa, arau matatebone tumuhụ tingirangu taumata e.
46001027	U mamben pinẹ̌tatudẹ Duata e němile apang lẹ̌ěnnaěng bodokẹ̌ kahian dunia ini, tadeạu ipěnumea mapapande. Ringangu Mawu Ruata e mal᷊aing němile apang lẹ̌ěnnaěng lome kahian dunia ini, tadeạu apang matatuhasẹ̌ mal᷊ahasa e měngkamea.
46001028	Mawu Ruata e němile apang lẹ̌ěnnaěng masanạ, mahina, ringangu mundangu kẹ̌koateng tawẹ mangal᷊ene kahian dunia ini, tadeạu Ruata e mapakaghoghahu apang lẹ̌ěnnaěng kapiaěng e kahian dunia.
46001029	Ual᷊ingu ene ute tawẹ u sěngkatau makapěngobotu watangenge su těngom Mawu Ruata e.
46001030	Duata sẹ̌sane e seng napakariadim manga anạ u sěmbaụ e nasěmbaụ dingangi Kristus Yesus. Bọu anung Kristus, i kitẹ e niapakakoạ matahuěnna. Ringangu kai wọi Sie lai Ruata e napakariading kitẹ nẹ̌sěngkapiam batangeng i kitẹ e kapia ringangu Mawu, napakariading kitẹ e umate sahị (tutune) ringangu něngambang si kitẹ e.
46001031	Kụ kai kerẹewe kạbawohẹ su ral᷊ungu Winohẹ Susi u, "I saing kụ rụl᷊esạ e ute harusẹ̌be rụl᷊esạ u apang kinoạ u Mawu."
46002001	Manga anạ u sěmbaụ! Su tempong iạ duměnta su anunu ringangu něhabaru hingidu Mawu si kamene kụ bědang ta nikẹ̌kasingkatengu dunia e, ute iạ e tawe nẹ̌pakẹ u katatahuěnnan dunia e arau mẹ̌bẹ̌bisaram bisara kụ asal᷊ewem mẹ̌bẹ̌bisara.
46002002	Batụu iạ seng mẹ̌karaki ringangu kạguwạu ral᷊ungu naung tadeạu karěngụeweng iạ dingangi kamene tangu, iạ e tawe měhabaru apa-apa, sul᷊ikudu kětạeng mạanung Yesus Kristus; sěmatang mělẹ̌habaru i Sie seng napohong su kuruisẹ̌.
46002003	Piạ e iạ ene ringang i kamene, iạ e kai lome ringangu ghimaghan takụ.
46002004	Habarẹ̌ takụ nipaul᷊ị si kamene e tawe takụ nihabaru wawera makạbinsana tuhụ katatahuěnnan taumata. Iạ e naul᷊ịu ene e mělẹ̌lahẹu Rohkẹ̌ u Ruata e kai kawasa.
46002005	Iạ nẹ̌koạ kerene e takadeạu pěngangimangi kamene si Kristus e tawe iwěnta su katatahuěnnan taumata e, kaiso kawe iwěnta su kawasan Duata.
46002006	Maningbe kerene, sutal᷊oaran taumata kụ pẹ̌bawiahu marohkẹ̌ e seng natimu, iạ e mambem mahumbisarang hal᷊ẹ̌ u katatahuěnna. Kai katatahuěnna ini e wal᷊inewe katatahuěnnan dunia e, arau katatahuěnnam mangangawasan dunia tempo ini, kụ kawasane e sarung mapal᷊usẹ̌.
46002007	Katatahuěnna takụ ipạhumbisara e tawe kasingkatengu dunia e, kai Mawu Ruata e seng něnadiang ene e waụgu karal᷊unsemahẹ̌ si kitẹ e kal᷊amonan dunia e niriadi.
46002008	Tawẹu sarang sěngkatau wọu tal᷊oaram mangangawasa orasẹ̌ ini e masingkạ u katatahuěnna ene. U, kereu i sire kai seng masingkạ ute, tantu i sire tawe sarung měnguruisẹ̌ Mawu mawantugẹ̌ ene.
46002009	Su sěmběkane ute hal᷊ẹ̌ ene kai kere mạbawohẹ su ral᷊ungu Winohẹ Susi, "Apang deng tạ kinasilo arau reng tạ kinaringihu taumata e, dingangu reng tạ kinatiněnnan taumata e, ute seng sinadian Duata e waugu taumata apang kụkěndagẹ̌ e."
46002010	Arawe Ruata e seng napakal᷊ahẹ si kitẹ ual᷊ingken Rohkẹ̌ e. Rohkẹ̌ u Ruata e něnanẹ̌sui patikụ e, sarạeweng apang hingidu Ruata su kapapěnisange.
46002011	U masingkạ u ral᷊ungu naungu pẹ̌sěngkatau e ute kai rohkẹ̌ u tau ene sẹ̌sane, arau ěng? Kerene wue hal᷊ẹ̌ u Mawu. Masasingkạ u ral᷊ungu naungu Mawu Ruata e ute kẹ̌tabeng Rohkẹ̌ u Ruata sẹ̌sane!
46002012	Dingangu i kitẹ e tawe nighělirangu rohkẹ̌ u dunia ini, kaiso kawe Rohkẹ̌ bọu anun Mawu Ruata, tadeạu i kitẹ makakasingkạbeng kěbị seng nịlaonggọ u Mawu Ruata e si kitẹ.
46002013	Ual᷊ingu ene e, kereu i kitẹ měnualagu patikụ mạanun Duata e si sai-sai mạnaghuang Rohkẹ̌ u Ruata e, i kami e tawe maraul᷊ị tụtuhụ katatahuěnnan taumata, kaiso kawe tụtuhụ těntiron Rohkẹ̌ u Ruata.
46002014	Taumata kụ ta mananaghuang Rohkẹ̌ u Ruata e tawe makatarimạ u apan nilahẹ u Rohkẹ̌ ene. Watụ u su taumata ene kěbị-kěbị ene ute kai mẹ̌sul᷊ungu hal᷊ẹ̌ u katatungkọ. Tau ene tawe makaěnna, u ene kětạewen nipanda kere kakakoạ u marokẹ̌ sěmatang.
46002015	I sai-sain mạnaghuang Rohkẹ̌ u Ruata e makakoạ měngarẹ̌gam patikụ sabarang, kaiso tawẹu sarang sěngkatau makapangarẹ̌gam batangeng'E.
46002016	Su Winohẹ Susi e, kạbawohẹ, "Kai i sai masingkạ u tingirangu Mawu? Dingangu kai i sai makapěnasa si Sie? Kai i kitẹ e kinawuakengu tingirange mẹ̌sul᷊ungu si Kristus!"
46003001	Tumuhụ hinone iạ e tawe makawisara ringangi kamene mẹ̌sul᷊ungu taumata piạ Rohkẹ̌ u Ruata. Iạ tumbạeng makapẹ̌bisara ringang i kamene kere ringangu taumata kụ bẹ̌dang mẹ̌bẹ̌biahẹ̌ tụtuhụ ěnningu dunia; kere ringangu manga rariọ bẹ̌dang sụsusu su ral᷊ungu pěngangimang si Kristus.
46003002	Nạung, iạ kẹ̌taeng makạkaghěllị u kaěngu manga rariọ, bal᷊inewe kaěngu taumata matatěllang; u i kamene reng ta nạtoghasẹ̌ baugu ene. Kai orasẹ̌ ini e i kamene delaing ta nạtoghasẹ̌,
46003003	u i kamene kai reng měbẹ̌biahẹ̌ tụtuhụ lulun taumata. U kamageng i kamene wẹ̌dang piạ u sụsingking dingangu mẹ̌dẹ̌dal᷊ia sěmbaụ dingangu wal᷊ine e, ute ene wal᷊inewe měnẹ̌nodẹu i kamene wẹ̌daweng tụtuhụ lulun taumata e, kere taumata wẹ̌gan Mawu Ruata?
46003004	Kereu piạu mẹ̌berau, "I kami tumol᷊e si Paulus," dingangu wal᷊ine e nẹ̌berau, "Iạ tumol᷊e si Apolos," ute ene wal᷊inewe mělẹ̌lahẹu i kamene taumatan dunia tangu?
46003005	Tumuhụ hinone ute kai i sai tangu i Apolos ene? Dingangu kai sai tang|u i Paulus? I kami e kẹ̌tạewem mẹ̌tatangkiang Mawu e, seng němihing si kamene tadeạu mangimang si Kristus. I kami e kẹ̌tạben mẹ̌děndal᷊engu munara nitilakehu Mawu e si kami sěngkatau-sěngkatau.
46003006	Iạ e mẹ̌sasuange ringangu i Apolos měnaněbohe, arawe Mawu Ruata sẹ̌sane e mapạtuwon sasuange.
46003007	Kụ kakal᷊imonaěnge ute kai Mawu Ruata, batụu kai i Sie napatuwo e. Mẹ̌sasuange ringangu měnaněbohe ute tawe sěngapa;
46003008	irẹ̌dua e kai sěndẹ̌dagẹ̌. Sěngkatau-sěngkatau e sarungbe měnarimạu wuan saghede.
46003009	I kami e kai taumata lawọ měmamunarane waụgu Mawu; ringangu i kamene e ute kai kere waelu Mawu. I kamene lai e kai kere wal᷊en Mawu.
46003010	Kụ ual᷊ingken kapande nionggọ u Ruata, iạ e al᷊ingkai masasingkạ u bangunang e sen naměllọ u pondasi waugu godoěng ene e, ringangu taumata wal᷊ine e němangung godoěng suwowom pondasi ene. Apan taumata e harusẹ̌be tatingang pakapia kereapa kakakoạ e i sie němangung suwowom pondasi ene.
46003011	U Mawu Ruata sẹ̌sane e seng naměllọ i Yesus Kristus samatang batu pinamanggilangu ghọdoěng ene; kụ tawẹ apa pondasi wal᷊ine.
46003012	Piạben němangung su wowom pondasi ene nẹ̌pakẹu wul᷊aeng, piạben nẹ̌pakẹu sal᷊aka, piạben nẹ̌pakẹu watu intang-paramata, piạu l᷊ai nẹ̌pakẹu kalu, rěmpugẹ̌ hẹ̌gu arau rahami.
46003013	Munarang sěngkatau-sěngkatau e sarungbe lumětạ hẹ̌don su tempong i Kristus e ruměnta kapia. U su ěllo ene e putunge sarung mapakal᷊ahẹu hal᷊ẹ̌ u sěngkatau-sěngkatau. Putunge sarung měnahị dingangu měnilakehu lětạ u hal᷊ẹ̌ ene.
46003014	Kereu wal᷊e nirarisị u taumata su wowom pondasi ene e makẹ̌dang su putung ene ute, taumata ene e sarungbe makatarimạ u tatendenge.
46003015	Kai kereu hal᷊ẹ̌ e ene kawe matutung ute i sie sarung kailangengu tatendenge, kaiso i sie ute maambang, kateweh|o mẹ̌sul᷊ungu taumata nakal᷊awesẹ̌ bọu putung.
46003016	I kamene masingkạ bue watụ u i kamene e kawe Wal᷊em Mawu? Mase Rohkẹ̌ u Ruata e kawe mạtanạ su ral᷊ung'i kamene?
46003017	Kereu piạu měnggoghahẹ̌ Bal᷊em Mawu, ute Mawu e sarung měnggoghahẹ̌ taumata ene. U wal᷊en Mawu e kai natěntani waugu Mawu sẹ̌sane, kụ kai i kamene wal᷊e ene.
46003018	Kụ kumbahang bue piạu měngakal᷊ẹ̌ batangenge. Kereu piạu wọi kamene makapěndang batangenge matahuěnna tumuhụ ukurangu dunia e, ute taumata ene e harusẹ̌ makoạ taumata wodo, tadeạu i sie kahěnga-hěngang matahuěnna.
46003019	U isaing itẹ̌tikạ matahuěnna kahian dunia e ute kai wodo su matan Mawu e. Su ral᷊ungu Winohẹ Susi mạbawohẹ, "Mawu e měnamẹ taumata matahuěnna e su ral᷊ungu kapanden sire hala e."
46003020	Piạ l᷊ai kạbawohẹ kere ini, "Mawu e masingkạ u tiněnnan taumata matatahuěnna e ute kai tiněnnawe tawẹ gunane."
46003021	Ual᷊ingu ene, kumbahangbe piạu sěngkatau e rụl᷊esạ u taumata, u patikụ sạbarange seng nịlaonggọ nakoạ tataghuanengu:
46003022	Paulus, Apolos, Petrus, dunia ini, pẹ̌bawiahẹ̌ dingangu papate, tempo ini, arau tempo ramahi kạděntane, patikụ sabarange kai tataghuanengu.
46003023	Dingangu i kamene e kai tataghuaneng'i Kristus, mase i Kristus e kai tataghuanengu Ruata.
46004001	Koạe i kami kere mẹ̌tatangkiang si Kristus, bahani ringangu mal᷊uasẹ̌ měhabaru manga hingidu Ruata e kụ bẹ̌dang ta nikẹ̌kasingkatengu dunia.
46004002	Kahumotong-motongange ghẹ̌gausang bọu mẹ̌tatangkiang kerene e ute kai kasasatia su mawune.
46004003	Si siạ e, tawe makoạbe apa-apa kụ apạewen tẹ̌tiněnnaěng i kamene dingangu i sai-sai mẹ̌tẹ̌tiněnnang iạ. Limembo katewe apan takụ lẹ̌ěnnaěng mạanum batangengku e tawe mẹ̌kapura wue.
46004004	Iạ e tawe nakapěndang sal᷊aku balạewe měnsang suhal᷊ẹ̌ sude, kai ene e wal᷊inewe mạul᷊ịu iạ mamben tạ sal᷊aku. Kětạeng Mawu sẹ̌sane měnanantune měnsangbe iạ něsal᷊a arau tala.
46004005	Ual᷊ingu ene, puhinengu wẹ̌dang bal᷊ine tempone, kumbahangbe i kamene mẹ̌sasahawụ měnantu sěngkatau-sěngkatau e piạ sal᷊ane ringangu tala. Pěngampal᷊ẹ̌ko sarang darěntan Mawu e. Kai i Sie hẹ̌dong mělahẹ u kěbị rahasia e mạbawuni su rěndunge. I Sie e kai sarung mělẹ̌ke patikụ ěnning mạdarěpehẹ̌ su ral᷊ungu naungu taumata. Su tempo ene wuhụewe sěngkatau-sěngkatau měnarimạu raralo wọu Mawu e tuhụewe hinong ikatarimạ e.
46004006	Manga anạ u sěmbaụ! Baugu pandungang i kamene e, iạ e seng napakatarangu patikụ ene si kanduang Apolos. Timonane e tadeạu wọu ahạ i kandua e ute i kamene makapẹ̌těnno apa mangal᷊em bawera, "Pěmpěngumbelẹbe suapang kewe pělatorang kụ piạ e." Mạdiringbe piạ u sěngkatau wọi kamene e mẹ̌tẹ̌těngkarangẹ u naunge kapẹ̌lěhinakange wal᷊ine.
46004007	I sai wue tangu mapakariading anạ u sěmbaụ e limembo wọu wal᷊ine? Kụ patikụ sabarange wal᷊inewe nitarimạu wọu anun Duata tangu? Kụ unụe mapulu mẹ̌těngkarangẹ u watangeng, kụ apam piạ si kau ene al᷊ingkai wal᷊inewe sěmbaụ gaghěllị tangu?
46004008	Kahěngang bue i kamene semben tawe lai mẹ̌gausẹ̌ apa-apa! U i kamene e seng narotong! I kamene semben naratu! Dingangu i kami e tala wue. Limemboweng kapiaěnge kereu i kamene kahěnga-hěngangbe seng nakoạ datu, tadeạu i kami e makapẹ̌parentawe ringang i kamene.
46004009	Kai tuhụewe tingirangkue, i kami manga rarolohange, seng kinoạ u Ruata e wawialaěng su těngon taumata e ringangu manga malaekatẹ̌. I kami e kai tabidạu taumata raral᷊akisẹ̌ kinanawoěngu hukumang papate su těngon l᷊awọ e ringangu wẹ̌bansagheng u dunia.
46004010	Ual᷊ing'i Kristus e, ute i kami e kai narekeng taumata wodo, kụ arawe i kamene ute kai tau Sahani pande! I kami e kai lome, arawe i kamene e matoghasẹ̌! I kami e ipělẹ̌heghesẹ̌, dingang u i kamene rẹ̌daloěng.
46004011	Sarang orasẹ̌ ini i kami e nakahombangke karal᷊unusẹ̌ dingangu kararou; pakeang i kami e kate nal᷊ěmbe su wadang; taumata e manịgěsạ si kami, i kami e tawẹ tampạ i kami e tatapẹ̌;
46004012	i kami e mạbaụ u munarang kami ual᷊ingu liaghang gati e mědẹ̌deạ biahẹ̌. Kereu i kami ipakawontogẹ̌ e, i kami e mamal᷊isu al᷊amatẹ̌, kereu i kami e tingkaitange ute, i kami mẹ̌těngkasabarẹ̌;
46004013	kereu taumata e mapakạdal᷊akis'i kami e, i kami e mamal᷊isu wisara al᷊usẹ̌. I kami e tawe nangělembo wọu onasu dunia ini e, sarạeng tempo ini e i kami e wẹ̌dang mạdarekeng kere raral᷊indaěng.
46004014	Iạ e namohẹ u ini e si kamene bal᷊inewe waugu mapakameang kamene, kaiso kawe měnasa si kamene kere manga anạku tutune.
46004015	Watụ u iạ e kai makoạ i amang i kamene, maningbe aramanung kere tau Sahani i kamene seng piạ mananěntirone mapul᷊o hiwu su kataune. Su pẹ̌bawiahu kere taumata kụ nasěmbaụ dingangi Kristus, iạ e nakoạ i amang si kamene, batụu kawe iạ e nẹ̌bawa Injilẹ̌ mạanung Kristus e si kamene.
46004016	Batụu ene iạ e měgẹ̌gausẹ̌ sěngapam botonge tadeạu i kamene e pěmpẹ̌těnoko si siạ e.
46004017	Baugu ene e iạ e sen něndolohi Timotius si kamene. Mihino tumatol᷊e si Kristus, i sie al᷊ingkai anạku tutune ikẹ̌kěndagẹ̌. I sie anạ botonge kapěngumbalaěng. I sie hědowe sarung mapětahěndung i kamene e suhal᷊ẹ̌ u kakakoạ u pẹ̌bawiahẹ̌ kụ takụ tẹ̌tol᷊eěng sarang sen nangimang si Kristus, kụ kai kakakoạ u pẹ̌bawiahẹ takụ itẹ̌těntiro suapan jamaatẹ̌ walạewe měnsang suapa.
46004018	Pira-pirang katau wo'i kamene e seng něngkaobotẹ̌, u i sire mạngěnnau iạ e tawe sarung duměnta anung kamene.
46004019	Kai kereu Mawu e mapakawalang iạ e ruměnta kapia tạ kạděngụ e sol᷊ong anung kamene. Hẹ̌dowen su tempo ene e, iạ sarung l᷊ai makasilo apang kinoạ u taumata naunge marangẹ e; bal᷊inewe kětạu su waweran sire samatang.
46004020	U kamageng Mawu Ruata e mẹ̌parenta su pẹ̌bawiahu sěngkatau e, hal᷊ẹ̌ ene tangu mal᷊ahẹ bue supẹ̌wiahu taumata ene e, wal᷊inewe ual᷊ingu wawerane.
46004021	Kụ pěmpěmilẹ e apawue lembong i kẹ̌kapulung kamene! Apa i kamene mapulu iạ e ruměnta maněntiro mahẹ̌gisẹ̌ arau masikome ringangu kakěndagẹ̌?
46005001	Tuhụ hinone iạ seng nakahombang habarẹ̌ nasěsahẹ̌ u sutal᷊oarang kamene e kai piạ pẹ̌sasundal᷊ẹ̌ mạhěmpal᷊iu: Piạ u wọi kamene nẹ̌kapapuěng si mamane uatạ. Taumata apam bẹ̌gang Mawu e mal᷊ain tawe mẹ̌kakoạ kerene!
46005002	Maning kerene, kai mang bědang marangẹ naung i kamene e. Sěmbal᷊iau i kamene kawe hinong měngkasusa, ringangu mapasěbang i sire apang měmpẹ̌kẹ̌koạ ene e wọu tal᷊oarang kamene e.
46005003	U iạ e maningbe marau tuhụ badange, kaiso tuhụ dokẹ̌ e ute ene wue sutal᷊oarang kamene. Kụ ene, iạ e kai něnawong putusang al᷊ingkai ene sutal᷊oarang kamene. "Su arengu Mawu Yesus Kristus iạ maul᷊ịu i saing kụ seng nẹ̌koạ karal᷊amuhụ e ute harusẹ̌ ihukung!" Kereu i kamene měmpẹ̌komol᷊ẹ̌ e ute mẹ̌sul᷊ungu iạ mal᷊aing ene sutal᷊oarang kamene ringangu ual᷊ingu kawasan Mawung kitẹ i Yesus,
46005005	ute i kamene e hinong měnarakangken tau ene su setang tadeạu mapakawinasam badange, arawe himukude maambang su tempon Mawu e ruměnta kapia.
46005006	Dal᷊esạ i kamene e mamben ta nẹ̌tatahino. Aramanung i kamene masingkạ u wawera, "Haesẹ̌ kạdodọ e makạtuwo kěbị tapoěng nikaugẹ̌!"
46005007	Děmmẹko kal᷊amona haesẹ̌ těbe, arau haesu rosa e, tadeạu i kamene mariadiwe kal᷊aukangu tapoěng buhu, wurẹ̌si wọu l᷊ahaesu rosa těbe kụ iạ e masingkạ batụu i kamene mambeng kerene. Batụu, pěmamantugu ěllong Paska'ng kitẹ e seng nasạdia, watụ u i Kristus seng nakoạ dombang Paska'ng kitẹ e karạ kawe selaing nihata.
46005008	Kụ mahịe i kitẹ měmantugẹ̌ sal᷊iwang i kitẹ e ringangu borotẹ̌ ta nilẹ̌haesang, mangal᷊ene borotẹ̌eng kasasusi ringangu patikụ apan nẹ̌tatahino su kapulun Mawu Ruata. Kumbahang i kitẹ e měmantugẹ̌ ěllon Paskah e relaing mẹ̌pakẹ u borotẹ̌ piạ kabọ e těbe, kụ kai l᷊ahaesu rosa e ringangu karal᷊amuhụ.
46005009	Su ral᷊ungu suratẹ̌ku tamai nal᷊iu, iạ e nẹ̌sěding si kamene tadeạu i kamene abe pěmpẹ̌dalahapị dingangu tahapẹ̌sundal᷊ẹ̌.
46005010	Kai iạ bal᷊inewe mạanung tahapẹ̌sundal᷊ẹ̌ arau mal᷊aanggang arau tahapěngakal᷊ẹ̌, arau tahapaněmba mahan duata kụ mamben bẹ̌gawen Mawu Ruata mạdihutu. Wal᷊ine! Iạ e wal᷊inewe mạul᷊ịu i sire; u kamageng i kamene kawe harusẹ̌ mẹ̌těngkaraun sire e, nal᷊ahẹ u i kamene e hinong mahunsěbang bọu dunia ini.
46005011	Su timonaku e ute kai, i kamene kumbahang mẹ̌dahapị u taumatan Sahani e kụ mạngakum batangenge tau Sahani e, kaiso kawe tahapẹ̌sundal᷊ẹ̌, arau maanggang, arau tahapaněmba mahan duata, arau puluange měndal᷊akisẹ̌ taumata wal᷊ine, tahawukang, arau l᷊ai tahatako. Kal᷊ingung kumaěng sěngkakaěng dingangu taumata ene e mamben kariẹ!
46005012	Těngadẹ̌ bue měhukungu taumata apam bal᷊ine tau Sahani e wal᷊inewe hal᷊ẹ̌ku. Kai Ruata sẹ̌sane e sarung měhukung i sire. Kai arawe mạanun dal᷊ohon jamaat'i kamene e, wal᷊inewe i kamene hala ngae hinong měhukung i sire? Su ral᷊ungu Winohẹ Susi e kạbawohẹ, "Tokol᷊e taumata ral᷊akisẹ̌ e wọu anung kamene."
46006001	Unụe piạu wọu tal᷊oarang kamene wahani makoạ sol᷊ong anum mělahukung kụ tawe měngangimang su Mawu e mědeạu měngalakẹ̌ u manga anạ u sěmbaụ tamba pangangimang, kereu i sie mẹ̌sitori ringangu kasanggidange e? Unụe wue i sie tawe mẹ̌gaghausẹ̌ masasusi e ipangurusẹ̌ sidarạ ene?
46006002	I kamene kai wẹ̌ga u masasusi e sarungbe měmpěhukungu dunia e? Kụ kereu i kamene mambeng sarung iapěhukungu dunia ini, ute kai tawe makaumal᷊ẹ̌ ngae měhukungu kal᷊awọu tal᷊udiki?
46006003	Unụe i kamene kai wẹ̌ga u i kitẹ e kai sarung měhukungu manga malaekatẹ̌? Něngalembọ e wue ute katewe hal᷊ẹ̌ u pẹ̌bawiahẹ̌ měllo-měllo e!
46006004	Tangu kereu suměpụ hal᷊ẹ̌ kere tamai ene, ute měnsang i kamene měngalakẹ̌ u ene su taumata apang kụ tạ kal᷊aianenge su ral᷊ungu jamaatẹ̌?
46006005	Mambeng makạmamea! Tantu sutal᷊oarang kamene manga anạ u sěmbaụ e piạu pẹ̌sěngkatau e limembowe matahuěnna makal᷊ěmmạ pẹ̌sasilontahẹ̌ sutal᷊oaran lawọ dal᷊ohon jamạat'u Sahani!
46006006	Kaiso su sěmběkane piạko sěngkatau Sahani nakoạ sol᷊ong anun tau wal᷊ine Sahani e waugu sěndinganenge Sahani!
46006007	Balakong mẹ̌pěrkarang bal᷊ine tau Sahanie; kai pẹ̌sasilontahẹ̌ sutal᷊oaran l᷊awọ dal᷊ohon jamaatẹ̌ e sembelain nakoạ sěmbaụ kananawong kamene. Mạěndokangbe i kamene i koạ su tạ katul᷊idẹ̌, arau kaakal᷊eng!
46006008	Kai i kamene hala e sal᷊a anune mapakariadin taumata wal᷊ine e tawẹ katul᷊ide. I kamene hala e mal᷊aing mapakaruging taumata wal᷊ine. Kụ tamai ene e mang kẹ̌koateng su manga anạ u sěmbaụ tamba pangangimang!
46006009	I kamene kai wẹ̌ga u taumata kụ ta tumatuhụ kapulun Duata e, sarung tawe makoạ dal᷊ohon jamaat'u Mawu? Kumbahang bue i kamene kaakal᷊eng! I sain měmpẹ̌sẹ̌sundal᷊ẹ̌, i sain měmpẹ̌nẹ̌němba mahan duata, nawuang, kụ mẹ̌kẹ̌koạ kakanoạ makạmea su těngon sěndinganenge,
46006010	apan mětẹ̌tako, maanggang, tahawukaneng, apang měngkai puluang měndal᷊aị taumata wal᷊ine, ringangu tahapěngakal᷊ẹ̌ bal᷊ine e -- patikụ taumata kerene e tawe kapusakatengu kararatuangu Mawu Ruata e.
46006011	Pira-pirang katau sutal᷊oarang kamene nạung piạ lulune kerene. Arawe orasẹ̌ ini i kamene nipakal᷊ahẹ u wurẹ̌si wọu rosa. I kamene sen nitani nakoạ tataghuaneng u Ruata, ual᷊ingu i kamene mạngimang su Mawu Yesus Kristus dingangu ual᷊ingu kawasang Rohkẹ̌ bọu Ruatang kitẹ e.
46006012	Piạ u nẹ̌bera u, "Iạ e wotonge makakoạ patikụ sabarang." Kai nihino si siạ e, wal᷊inewe kěbị e piạ mangal᷊ene. Kụ manilaing iạ e makakoạbe apa-apa, kai iạ e tawe mapulu mapakawalam batangengku e walạ e piạ u mẹ̌kawasa.
46006013	Piạ u l᷊ai nẹ̌bera u, kaěnge kai waugu tiang, dingangu tiange nisadia gunang kaěng. Kaiso kěbị e sarung iapakatadiseng Mawu Ruata e. Badangu taumata e tawe wotonge měngkai paketang baugu kapulung pẹ̌sasundal᷊ẹ̌ e kaiso pianẹ e waugu pẹ̌tangkiang Mawu. Dingangu Mawu e sarung mẹ̌paduli wadang ene.
46006014	Kụ Mawu Ruata e seng napẹ̌biahu Mawu Yesus bọu papate, kerene lai Ruata e sarung mapẹ̌biahi kitẹ ual᷊ingu kawasan'E.
46006015	Manga anạ u sěmbaụ masingkạ u watangeng i kamene kai laesu wadangi Kristus. Kụ botonge ngae iạ makapěngal᷊ạ sěmbaụ bọu laesu wadangi Kristus mase ipakakakoạ laesu wadangu sěngkatau tahapẹ̌sundal᷊ẹ̌? Mambeng kumbahang!
46006016	Arau aramanung i kamene wẹ̌dang bẹ̌ga u taumata apan mẹ̌dal᷊aụ u tahapẹ̌sundal᷊ẹ̌ e, ute kai makoạ badang sěmbaụ dingangu tahapẹ̌sundal᷊ẹ̌ ene! Kai su ral᷊ungu Winohẹ Susi kạbawohẹ u, "Irẹ̌dua e nakoạ sěmbaụ."
46006017	Arawe taumata kụ mẹ̌těngkatakidẹ̌ dingangu Mawu, ute Rohkẹ̌ u Ruata e ringangu rohkẹ̌ e nakoạ sěmbaụ.
46006018	Pẹ̌těngkagheako wọu pẹ̌sasundal᷊ẹ̌ e. Watụ u patikụ dosa wal᷊ine e kinoạ u taumata e, nariadiwe sul᷊ikudu wadangu tau ene. Kai arawe isain nẹ̌koạ pẹ̌sasundal᷊ẹ̌, ute mẹ̌sẹ̌sal᷊ang badange tutune.
46006019	I kamene harusẹ̌be masingkạ u wadangi kamene e kai pẹ̌tatanakengu Rohkẹ̌ u Ruata. Rohkẹ̌ ene e mạtanạ su ral᷊ungi kamene. Mase Mawu sẹ̌sane ene kai něngonggọ u Rohkẹ̌ ene si kamene. Batangeng i kamene e wal᷊inewe i kamene taghuange, ene kai tataghuangengu Mawu Ruata.
46006020	Ruata e seng němělli si kamene kụ seng nasueng baehe. Ual᷊ingu ene ute, koạko wadang i kamene tadeạu mapakawantugu Mawu Ruata.
46007001	Iạ e reng mahumbisarang apang nịbawohẹ su ral᷊ungu surat'i kamene. Sěngkatau esẹ kụ tawe nẹ̌kawinge mapia wue.
46007002	Mẹ̌deạu i sie tawe kawinsanaěngu mẹ̌koạ apan tawe mẹ̌tatal᷊ahino, sěngkatau esẹ e mapiawe piạ kawinge, ringangu apam bawine e mapiawe piạ kawinge.
46007003	Kawing esẹ e harusẹ̌ měndal᷊engu patikụ munaran sěngkatau esẹ su kawinge, ringangu marehokange harusẹ̌ měngganapẹ̌ kal᷊awọu munarang sěngkatau wawine su kawinge esẹ e; sěngkatau-sěngkatau e měngganapẹ̌be munarane sěmbaụ su wal᷊ine.
46007004	Marehokang e tawe kawasa su wadang e hala; piạ kawasa su wadang e kawe kawing e. Kerene lai esẹ e tawe kawasa su wadang e hala; piạ kawasa su wadang e kawe marehokang e.
46007005	Kumbahangbe mẹ̌těngkaghea sěngkatau wọu kawinge, tuhụewe tundung pẹ̌sěngkawingang. Botonge su pẹ̌sěngkakuhuange asal᷊u ruamběka e sěngkanaungbue. Kamạgeng kerene ute makapanuntụbe pẹ̌kakal᷊iomanenge ringangu tawẹ konsange apa. Arawe wọu ene ute, i kamene e harusẹ̌ be pěmpẹ̌sul᷊e pěmpẹ̌tatamba tuhụ tundung pẹ̌sěngkawingang. Kereu wal᷊inewe kerene ute, kạdingạbe i kamene kasal᷊ukatengu setang, ual᷊ingu i kamene tạ pẹ̌tatingkẹ̌dange.
46007006	Iạ e mẹ̌bẹ̌bera kere ini e wal᷊inewe kere měpẹ̌parenta, kaiso kawe tabidạu sasal᷊ěntihọ.
46007007	Iạ něngalembom puluang kereu kẹ̌bị taumata e makoạ kere iạ. Kaiso sěngkatau-sěngkatau e kawe seng nahiạ u laonggọ u tatal᷊ěntụ si sie tutune wọu Mawu Ruata. Sěngkatau seng nitilakehu kere ini, wal᷊ine e lai kerene.
46007008	Su taumata apan tawe někẹ̌kawing dingangu su manga wawine wal᷊u e, ute sasal᷊ěntihọku e kere ini: Mapiawe i kamene kạtatanạ sěsa kere iạ e.
46007009	Kai kereu i kamene tawe makapẹ̌tingkẹ̌dang ute i kamene pěmpẹ̌kawingke. U mapiawe i kamene měmpẹ̌kawing sul᷊ungu mẹ̌tatahangu ěnning sụsahoka.
46007010	Si sire apan bọu němpẹ̌kawinge ute, parentaku e kai kere ini: (Tuhụ hinone e wal᷊inewe iạ nẹ̌gěllịu parenta ini e, kaiso kawe Mawu). Sěngkatau wawine kụ seng bọu nẹ̌kawinge ute kumbahangbe maněntangu kawinge.
46007011	Kereu i sie kawe seng naněntang ute, kạtatanạbe tawẹ kawinge, arau pẹ̌piang kawinge. Dingangu sěngkatau esẹ e tawe wotonge mapẹ̌tal᷊ein kawinge.
46007012	Si sire lai wal᷊ine ute waweraku -- ini e kai sasasaku hala wal᷊inewe Mawu e -- u kereu sěngkatau taumatan Sahani e piạ kawinge tau wawine kụ ta mangangimang si Kristus, kụ kawinge ene e mapulu mẹ̌dal᷊ahiking u kawinge Sahani e, ute tau esẹ e abe panindo si sie.
46007013	Mase lai kereu sěngkatau wawine Sahani e nẹ̌kawingu taumata kụ ta mangangimang si Kristus, kụ kawinge (esẹ) ene e mapulu mẹ̌dal᷊ahiking dingange, ute tau wawine ene kumbahang manindo kawinge ene.
46007014	U tau esẹ ta mangangimange kawe nitarimạ u Ruata e ual᷊ingu pẹ̌kakawinge ringangu tau wawine kụ seng nakoạ tataghuanengu Ruata. Kerene lai tau wawine ta mangangimange nitarimạ u Ruata e ual᷊ingu pẹ̌kakawinge ringangu tau esẹ kụ seng nakoạ tataghuanengu Ruata. U kereu wal᷊inewe kerene ute, manga anạ i sire e tantu kai manga anạ u tau kapirẹ̌ e, sěmbal᷊iu manga rariọ kawe nakoạ kere ralohon jamaatu Mawu.
46007015	Kai kamageng u taumata ta mangangimange kai maněntangu kawinge (wawine) arau kawinge (esẹ) Sahani e, ute kumbahang mametọ si sie. U su hal᷊ẹ̌ ini e ute baẹ bawine arau lai esẹ e walawe i sie, u Mawu Ruata e kawe mapulu tadeạu i kamene e apẹ̌biahẹ̌be su pẹ̌darame.
46007016	U lahạu i kau sěngkatau wawine -- kụ seng nangimang su Mawu e -- kereapa wue i kau makakasingkạ kahěngang u i kau tawe makaambang kawingu e? Kerene lai i kau sěngkatau esẹ Sahani e kereapa wue i kau makakasingkạ mal᷊ahẹ u i kau tawe makaambang kawingu e?
46007017	Sěngkatau-sěngkatau pěhingide wiahe tumuhụ ahạu Mawu kerẹewe seng nitilakehu Mawu e si sie su tempon Mawu Ruata e kimui si sie pěmpạngimang si Sie. Kụ ene e takụ ilẹ̌atorẹ̌ kerene su patikụ jamaatẹ̌.
46007018	Umpamane, kereu piạu nisunatẹ̌ su tempon i sie nakatarimạu kakuin Mawu e, tangu kumbahangbue tau ene makiul᷊ịu ěnạ u pẹ̌sasasunatẹ̌ e. Kerene lai kamageng piạu ta nisẹ̌sunatẹ̌ su tempong i sie kinakuiangu Mawu e ute kumbahang bue i sie makisunatẹ̌.
46007019	U watụ u tumuhụ atorangu pẹ̌sasunatẹ̌ arau tala e mamben tạ mangal᷊ene apa. Kapiaěnge ute tumbạu tụtuhụ kal᷊awọu titam Mawu e.
46007020	Sěngkatau-sěngkatau e mapiawe kạtatanạ měbẹ̌biahẹ̌ kere nạung kakakoạu i sie seng nakatarimạu kakuin Duata.
46007021	Kamageng su tempong i kau nikuiang kawe nạung ěllang, ute abe kasusang ene. Kụ kamageng i kau semben makapẹ̌těngkal᷊iwirẹ̌, ute limemboweng kapiane.
46007022	U sěngkatau ěllang kụ seng nangimang su Mawu, ute kai taumatang Mawu nipakal᷊iwirẹ̌. Dingangu sěngkatau kụ seng nipakal᷊iwirẹ̌ e seng nangimang su Mawu e, ute kai ěllang i Kristus.
46007023	Mawu Ruata e kai seng němaehẹ̌ si kamene dingangu kai seng nasueng baehe, kụ ual᷊ingu ene ute, kumbahangbe i kamene mẹ̌těngkakoạ ěllangu taumata.
46007024	Kụ i kamene, manilaing kerea kakakoạ i kamene su tempon nikuiange kai i kamene e měngkate pakatanạ mẹ̌bẹ̌biahẹ̌ kerene kạdaringang su Mawu Ruata.
46007025	Mihinọewe su apan ta někẹ̌kawing. Su hal᷊ẹ̌ ini e, iạ e reng ta něnarimạ u laoro apa wọu Mawu e. Kaiso kere sěngkatau kụ ual᷊ingken tatal᷊ěntụ u Mawu e kụ hinong pangimangeng ute iạ kai mapulu měngonggọu sasal᷊ěntihọku.
46007026	Kereu mẹ̌patehẹ̌ kal᷊awọu susa ramahi kạděntane, ute su pěndangengku e mạpiangbe balạe kạtatanạ kere.
46007027	Kereu i kau e seng nẹ̌kawinge ute abe kawe mẹ̌těngkapěllọ bọu kawing ene e. Kereu i kau e reng tawe nẹ̌kẹ̌kawing ute manịeng tawe mẹ̌kawing.
46007028	Kai kereu i kau kawe nẹ̌kawinge ute wal᷊inewe rosa. Kerene lai kereu sěngkatau mahuala e mẹ̌kawing, ute wal᷊inewe nẹ̌koạ dal᷊awang. Kětạengbeng i sire apan němpẹ̌kawinge kai mẹ̌sombangu haghin sigěsạ. Kụ iạ e kai mapulu tadeạu i kamene kai mal᷊iu wọu kal᷊awọu haghin sigěsạ ene.
46007029	Timonaku e kai kere ini, manga anạ u sěmbaụ: Tempong kitẹ e kai kadodọ. Těntal᷊ang ene ute, manětạ bọu někawinge ute pẹ̌biahẹ̌ko kere sěngkatau ta nẹ̌kẹ̌kawing;
46007030	i sain sụsangị, ute tạbidạu mẹ̌bẹ̌biahẹ̌ tạ susan naunge; i sain rul᷊ẹ̌ge ute tạbidạu tạ karal᷊uase; i sain seng bọu němpamělli e tạbidạu ta mananaghuang apa-apa;
46007031	dingangu i sain měngkai kạl᷊ausihẹ̌ su hal᷊ẹ̌ u mạdunia e ute pěmpẹ̌biahẹ̌ko tabidạu tạ tasibung kěbị-kěbị ene. U semben tawẹ kạděngụe dunia ini e, u su ral᷊ungu kakakoạ e kere orasẹ̌ ini e ute sarungbe maparung!
46007032	Kapuluku e tangu kai tadeạu i kamene mal᷊iu wọu sigěsạ. I saing kụ tạ kawinge ute kai reng makapẹ̌sěmpị u tiněnnane su munaran Mawu e, u i sie mapulu makal᷊uasẹ̌ naungu Mawu.
46007033	Arawe i saim piạ kawinge ute sarungbe měngkai mẹ̌tẹ̌tiněnnan hal᷊ẹ̌u dunia ini, batụu i sie mapulu mapakal᷊uasu naungu kawinge;
46007034	kụ pul᷊ise ute naunge kai mạpahiạ. Sěngkatau wawine tạ kawinge arau sěngkatau mahuala e, měngkai sarung mẹ̌sẹ̌sěmpị hal᷊ẹ̌ u Mawu e, u i sie měngkai lẹ̌lahimpuluangu wadange ore lai rohkẹ̌ e makoạ tataghuanengu Ruata. Kai arawe sěngkatau wawine kụ seng nẹ̌kawinge, ute kai mạsasuagẹ̌ tiněnnane su hal᷊ẹ̌ u dunia ini, u i sie mapulu mapakal᷊uasu naung u kawinge.
46007035	Iạ namohẹ u patikụ ini e, kai waugu i kamene hala, wal᷊inewe mapulu mẹ̌sẹ̌dingu ini ringangu mẹ̌sẹ̌ding u ene. Ěnningku e tumbạben tadeạu i kamene makapanuntụ mẹ̌koạ apan matatul᷊idẹ̌ e ringangu katěngadẹ̌ e ringangu tadeạu i kamene maamumang dingangu matinalung mẹ̌sěmpị u tiněnnang kamene su Mawu e.
46007036	Kereu piạ u sěngkatau makạpěndangu ta makahino pẹ̌kakoạ e su kaghiange, kereu i sie tawe makapẹ̌tingkědangu kapulune, mase i sie seng makapěndangu hinong mẹ̌kawing dingangu wawine ene, ute walạe pẹ̌kakoạ e apang kinapěndangenge kụ mapia. I sie tawe nẹ̌sal᷊a kereu i sire mariadi mẹ̌kawing.
46007037	Kai kereu pẹ̌sěngkatau e seng nẹ̌koạ putusange su ral᷊ungu naunge kụ semben tawe mẹ̌kawing dingangu putusange wal᷊inewe nisihasa, tangu apang kụ kinoạ ene e mapia, kamageng i sie tawe nẹ̌kawingu kaghiange, asal᷊u i sie natahutěngadẹ̌ bue su naunge.
46007038	Hatede, i sain nẹ̌kawing, mapiang koạ e, ringangu i sain tawe nẹ̌kawing, limembọeweng kapiane lai kakakoạ e.
46007039	Sěngkatau wawine kụ seng nẹ̌kawinge mạkakauhẹ̌ dingangu kawinge karěngụeweng kawinge wiahẹ̌. Kereu kawinge seng nate ute, wawine ene sembeng makapẹ̌kawingu esẹ kẹ̌kapulune, asal᷊u pẹ̌kakawing ene e kai pẹ̌kakawingu Sahani.
46007040	Kai limemboweng kapiane kereu i sie semben tawe saụ mẹ̌kawing. Ene e pěndangkuwe sẹ̌saku, kai su naungku ete wue mal᷊aing Rohkẹ̌ u Ruata e mẹ̌ngẹ̌ngahạ si siạ.
46008001	Su hal᷊ẹ̌ewen manga kaěng kụ ighẹ̌gěllị pạněmba maha'n duata e. Kahěngang bue nạung kere nipẹ̌beran taumata u, "I kitẹ kẹ̌bị e seng něngkapande." Kaiso kapande nakariadi taumata e naobotẹ̌, arawe kai kakěndagẹ̌ e mạmangung pẹ̌sěngkatau.
46008002	Taumata kụ mạul᷊ịu i sie lawọ kasingkạe, ute tumuhụ hinone ute kai kasingkạ e tawẹ kararal᷊unge.
46008003	Arawe kai taumata kụ těnga-těngadẹ̌ kụ kěndagu Mawu Ruata e, ute i sie su kasingkạben Duata.
46008004	Su hal᷊ẹ̌ u kumaěng kaěng kụ seng nisěmba su mahan duata e, kai mělẹ̌lahẹ u barang tala. Dingangu i kitẹ mambeng lai masingkạ u Ruata e mang sěmbaụ; tawẹ u wal᷊ine.
46008005	Těngadẹ̌ bue mal᷊aing lawọ isẹ̌sẹ̌bạ duata ringangu mawu; baẹ su l᷊angị arau su wowon dunia.
46008006	Kai arawe si kitẹ e, Ruata e mang sěmbaụ. I Sie kai i Amang něndiadi patikụ. Kai waug'i Sie i kitẹ e mẹ̌bẹ̌biahẹ̌. Dingangu Mawu e kẹ̌tạbenlai sěmbaụ, kụ kai Yesus Kristus. Kai wo'i Sie patikụ sạbarange niriadi, ringangu kai ual᷊ing'i Sie tangu i kitẹ e nakapẹ̌biahẹ̌ e.
46008007	Maningbe kerene e, wal᷊inewe kěbị makakasingkạ u ene. Piạben nạung kal᷊amona e nanarangbe mạněmba mahan duata. Kụ ual᷊ingu ene ute sarạeweng orasẹ̌ ini e ute i sire wědawen makạpěndangu kaěng, kụ seng nisěmba su mahan duata e, kai kaěngu mahan duata. Tangu mạengu i sire kumaěng kaěng ene ute i sire makapěndangu kai limawang; batụu pěngangimang i sire e wědang ta nạtoghasẹ̌.
46008008	U tumuhụ hinone laidopẹ̌ hala e wědawen tawe makakasěgadẹ̌ pẹ̌dal᷊ahěmpukang i kitẹ e ringangu Mawu Ruata e. Kereu i kitẹ e kumaěng kaěng ene e i kitẹ tawe makahombang be kal᷊auntung apa-apa. Susěmbẹ̌kane e kereu i kitẹ e tawe kumaěng kaěng ene e i kitẹ mamben tawe marugi.
46008009	Kaiso, pakaingatẹ̌ bue! Kumbahang bue sarang taumata wal᷊ine e manawo surosa -- ual᷊ingu pěngangimange wědawen ta nạtoghasẹ̌ -- u watụ u i kamene e měngkawe walạewe apa koateng.
46008010	Sutimonakue kai kere ini: Andene i kamene apan matoghasẹ̌ supěngangimang e, kutẹu kawe mạhungkaěng su ral᷊ungu wal᷊en pananěmbaěng su mahan duata e. Bọu ene pẹ̌sengkatau piạu makạsilo si kamene mạiang kụkaěng sene. Kereu pangangimang e tạ toghase, bal᷊inewe makawahani taumata ene kumaěng kaěng seng nisěmba su mahan duata ngae?
46008011	Kụ ual᷊ingu ene, tangu pěngangimang i kamene e makapanoghasẹ̌be si saing apan pěngangimange lome kụ napal᷊idẹ̌. Sumbal᷊iu i Kristus e kawe napohong mal᷊aing baugu taumata kerene.
46008012	Dingangu kereu i kamene měkoạ pẹ̌sasal᷊a su manga anạ u sěmbaụ Sahani e -- ute i kamene e kai něnggolang pěngangimang i sire e kụ seng těbe lome -- tangu i kamene ute nẹ̌sal᷊a su těngong Kristus.
46008013	Kai ene hakịu, kamageng laidopẹ̌ e kawe makakatanggan anạ u sěmbaụ e, ute iạ e semben tawe kuminạ gěsi e sarang sěnsul᷊e. Madiriweng iạ makoạ katatanggaěng su anạ u sěmbaụku.
46009001	Lẹ̌ěnaěng, iạ e wal᷊inewe taumatan karal᷊iwirẹ̌ ngae? Arau ěnnaěng iạ e kai wal᷊inewe rarolohang? Iạ e kai tawe nakasilo ho tangu! Si Yesus, Mawung kitẹ? Unụ e i kamene kai wal᷊inewe lěnnạu munaraku e waugu Mawu tangu?
46009002	Kamagengbeng i sire wal᷊ine e kawe tawe mangakung iạ e kai rarolohang, ute mẹ̌těngkakadọdọ i kamene mangaku wue ene! U pẹ̌bawiah'i kamene tau Sahani e ute kai tatialang iạ e kai sěngkatau rarolohang.
46009003	Kereu taumata e měmpaněngkul᷊ẹ̌ si siạ, ute iạ kai sumimbang kere ini:
46009004	Iạ e kai tạ hinone makatarimạ u kakaěng dingangu lainung ual᷊ingu munaraku?
46009005	Iạ e kai ta hinone mẹ̌bawa sěngkatau wawine kawingu taumatan Sahani e sěngkaral᷊eng dingangku kere su manga tuarin Mawu Yesus dingangu manga rarolohang bal᷊ine e, kere i Petrus?
46009006	Arau kai i kanduan Barnabas kapapianẹ e mědeạ biahẹ̌ hala e tangu?
46009007	Tawẹ bẹ̌ke sordado e mangongkosẹ̌ batangenge sẹ̌sane su ral᷊ungu wuntuangu mẹ̌sasekẹ e! Tawẹ apa mělahěnsinuange mẹ̌suang anggorẹ̌ e su waele kụ tamakakaěng buane! Tawẹ apa mělal᷊ukadu domba e, kụ tawe měnganginung susu wọu manga dombane!
46009008	Iạ e maul᷊ị u ini e wal᷊inewe kětạu itẹ̌tuhụ tundu ěllo-ěllo, kaiso kawe lai ual᷊ingu pẹ̌paul᷊ikangu Winohẹ Susi e.
46009009	Su ral᷊ungu bukẹ̌ i Musa e kạbawohẹ u, "Kereu sapi e kapẹ̌dal᷊indane gandung pạnontongang buane wọu wul᷊ihe ute, kumbahangbe hakutang mohonge." Kai mẹ̌sẹ̌mpị sapi e tangu Mawu Ruata?
46009010	Arau kai ene ngae timonane si kitẹ? Těngadẹ̌ bue ene e niwohẹ baụgi kitẹ. U taumata mẹ̌bawaele ringangu měmamurẹ̌sine gandung e sembeng hinone mẹ̌karadiahang dingangu pělaharapẹ̌ mědeạu makatarimạu sěngkamonaěng bọu něnggạ u hal᷊ẹ̌ e.
46009011	I kami e seng něnawuhu wineng marohkẹ̌ si kamene. Tangu kamageng i kami e makapaměnsạ, bọu rarotong i kamene, ute měnsang i kami e mạnuntụ něngalembong kal᷊awọe wọ'i kamene?
46009012	Kamageng taumata wal᷊ine e nakapẹ̌tambaweng kawasa ini e si kamene, ute kai wal᷊inewe i kami e něngalembo l᷊ai piạ hakẹ̌ e wọu i sire tangu? Kai iạ e wẹ̌dawen tawẹ nẹ̌pakẹu kawasa ene. Kaiso iạ e maěndokangbe měnal᷊udẹ̌ patikụ e sul᷊ungkeng iạ e makakoạ sasahaghe su pělahabaru Injili Kristus e.
46009013	I kamene tantu masingkạ bue u isain měmunara su ghaheda něnarimạ u pẹ̌bawiah'i sire wọu ghaheda. Dingangu i sain měngangurusẹ̌ sasěmba e, makareạbe wahageange wọu sasěmba nisarakang sene.
46009014	Kerene lai Mawu e seng něnilakehẹ̌ u taumata apam měmpělẹ̌habaru hengetang e hinong makaěbạ biahe wọu pělahabarẹ̌ ene.
46009015	Kaiho iạ mamben tawẹ nẹ̌pẹ̌pakẹ u tamai ene sarang kadidị. Dingangu iạ e namohẹ u ini e wal᷊inewe lai iạ piạ kapulu tadeạu kěbị-kěbị ene e koateng si siạ e. U iạ ěndobem mate, sul᷊ungu kailangeng u apan makạl᷊ahimpulu si siạ e.
46009016	U, kereu měhabaru Injilẹ̌ e, ute iạ tawe hinone lumesạ u watangeng batụu Mawu Ruata e seng něngoro pẹ̌kẹ̌koạ ene. Kụ kaěngkěhang iạ e, kereu iạ tawe měhabaru Injilẹ̌ e!
46009017	Andene kapuluwen naungku e měkoạbe ene ute iạ e makaěbạbe tatendenge. Kai iạ něhabaru Injilẹ̌ e watụ u kai pẹ̌tatangkiang niumbala si siạ. Iạ e piněnarakanengu Mawu Ruata e pěděndal᷊engu ene.
46009018	Kamageng kerene ute, apa wue tangu tatendenge si siạ? Kai ini e tatendenge: U iạ e makapěluntingihu Injilẹ̌ e tawe makakawěhạ si sai-sai kụ hinong měmaehẹ̌ si siạ, u iạ e tawe manuntụ apa-apa kere sěngkatau mělahabaru Injilẹ̌ e.
46009019	Iạ ini e wal᷊inewe ěllang i sai-sai; watụ u iạ e kai taumata měngkate kere ěllangu kěbị. Iạ e měkẹ̌koạ kere tadeạu iạ e makauntuwe sěngapang kakěpal᷊e waug'i Kristus.
46009020	Baugu tau Yahudi e, iạ e mẹ̌těngkakoạ kere tau Yahudi e, tadeạu iạ makawitaugẹ̌ tau Yahudi baug'i Kristus. Baugu taumata mẹ̌bẹ̌biahẹ̌ tutuhụ torat'i Musa e, iạ e nẹ̌těngkasul᷊ung i sire al᷊ingkai wẹ̌dang mạsasěllung su toratẹ̌ maningbe sěmbal᷊iau iạ e wal᷊inewe mạsasěllung su toratẹ̌. Iạ měkẹ̌koạ kerene e tadeạu iạ e wotonge makawol᷊eng si sire makoạ tumatuhụ si Kristus.
46009021	Baug'i sire wal᷊ine Yahudi e, iạ e mẹ̌těngkasul᷊ung kere sěngkatau wal᷊ine Yahudi e, kụ tạ torati Musa. Iạ mẹ̌kẹ̌koạ kerene e tadeạu iạ makakawol᷊eng si sire makoạ tumatuhụ si Kristus. Kaiso ene e wal᷊inewe mạanun iạ e ta tumatuhụ su manga titan Duata; kaiso kai ual᷊ingu kakanoạ u kawasang hengetangi Kristus.
46009022	Sutal᷊oaran taumata pangangimange lome e, iạ e mal᷊aing mẹ̌tẹ̌těngkakoạ kere tau lome pěngangimange tadeạu iạ makawol᷊eng si sire makoạ tumatuhụ si Yesus Kristus. Hatede, iạ e měngkatewe mẹ̌tẹ̌těngkasul᷊ungu kěbị e mẹ̌deạu kěbị taumata e manimbeng sural᷊enge kereapa tadeạu iạ e makapangambangbe sěmbahageange wo'i sire.
46009023	Kěbị ene e takụ kẹ̌koatenge waugu Injilẹ̌ bọu Mawu Ruata e, tadeạu iạ e makatarimạ u al᷊amatẹ̌.
46009024	I kamene tantu masingkạ u su ral᷊ungu pẹ̌tatandungu mahuntal᷊ange ute kěbị e mạhuntal᷊ang bue, kaiso kẹ̌tạeweng sěngkatau makapanarimạu pěreisẹ̌. Ual᷊ingu ene ute tal᷊angko pakatoghasẹ̌ sarang i kau makahombangbe pěreisẹ̌ e.
46009025	I saing kụ makěhagẹ̌ mẹ̌nẹ̌naungu tandunge, kụ mẹ̌tẹ̌tingkědang su kěbị haghi e. Ute i sie mẹ̌kẹ̌koạ ene e ual᷊ingu i sie kai mapulu makisangẹ u bungang'i sain makauntung, kai kawe bungang mal᷊ighạ malolang. Arawe i kitẹ e kawe mẹ̌pẹ̌puhẹ̌dangu patikụ sạbarange u i kitẹ e kawe mapulu makisangẹ u bungang tamalalolang.
46009026	Kai ene hakịu iạ e tumal᷊angbe piạ timonane matuntụ. Mẹ̌sul᷊ungu su tandingu koka, iạ e abe měngkai mạngoka winangaeng.
46009027	Iạ e měngkai mạnarakangkeng badangku e suahạ e matoghasẹ̌ sarạeng iạ e makatal᷊udẹ̌ e. Iạ mẹ̌kẹ̌koạ kerene e watụ u iạ e tawe mapulu sarang mariadi u sarangke iạ e wọuten němaringang taumata wal᷊ine e apatol᷊e pětandungange, kai iạ sẹ̌saku e kawe suhudang.
46010001	Manga anạ u sěmbaụ! Kěnnangko i kamene pẹ̌tahěndung měnsang apa wue nariadi su manga i upung-ghaghurang i kitẹ e, su tempọeng i sire tụtuhụ si Musa. I sire kěbị e nitanurangu winawa e kụ nasal᷊amatẹ̌ liměbạ Laudẹ̌ Mahamụ.
46010002	Makoạ tumatuhụ si Musa e, i sire kěbị e nisahani su ral᷊ungu winawa ringangu su ral᷊ungu laudẹ̌ ene.
46010003	I sire kěbị e sěngkakaěng kaěng marohkẹ̌ e,
46010004	ringangu sěngkapěnginung inumang marohkẹ̌ e gahịe sěmbaụ. I sire kěbị e němpěnginung bọu akẹ u watu hanibẹ̌ marohkẹ̌ e rụděndingang si sire; watu hanibẹ̌ ene e ute kai i Yesus Kristus sẹ̌sane.
46010005	Maningbe kerene, Mawu Ruata e tawe karal᷊uase si sire kal᷊awokange, kụ kai ene hakịu manga kasuang sire měngkai lụl᷊iwatang su wanua l᷊inggi e.
46010006	Patikụ ene nariadị e mẹ̌deạu makoạ tateghang si kitẹ u kumbahang i kitẹ děntaěngu kapulu su hal᷊ẹ̌ dal᷊akisẹ̌ e kere si sire.
46010007	Kerene lai kumbahangbe i kitẹ e mẹ̌suba mahan duata kere kẹ̌koateng u sěngkamonaěng bo'i sire. Su ral᷊ungu Winohẹ Susi e mạbawohẹ, "U taumata lawọ ene e nanětạe nahungkaěng dingangu němpěnginung, mase němpẹ̌sal᷊aị e mạněmba mahan duata."
46010008	I kitẹ e abe pěmpěkoạbe pẹ̌sasundal᷊ẹ̌ kere kẹ̌koateng u sěngkamonaěnge wo'i sire. Watụ u, ruam pul᷊o těllu hiwu su kataune něngkate su ral᷊ungu sěhěllo ual᷊ingu pẹ̌kakoạ kerene.
46010009	I kitẹ e tawe wotonge měmpěnal᷊ukạ Mawu e kerẹewe seng kẹ̌koatengu sěngkamonaěng bo'i sire nạung kal᷊amona e kụ i sire něngkateng kiking těmpu maghaghiadẹ̌.
46010010	I kitẹ e wue abe pěmpẹ̌kurubụ kere kẹ̌koatengu sěngkamonaěng bọ'i sire kal᷊amona e, hakịu i sire nipate kahian Malaekatu Papate.
46010011	Patikụ ene nariadie si sire makoạ tateghang kụ ikakiral᷊ang taumata wal᷊ine e. Dingangu kěbị ene niwohẹ lai tadeạu makoạ sasal᷊ěntihọ si kitẹ e. U i kitẹ ini e kai mẹ̌bẹ̌biahẹ̌ su ral᷊ungu kasueěngu tempo.
46010012	I saim mẹ̌pẹ̌pěndang batangenge rụdarisị matoghasẹ̌ e, pakapia wue mạdirim mawatang.
46010013	Apam bawitaugẹ̌ kẹ̌kahombangeng i kamene e měngkai seng milẹ̌hombang su apan taumata e. Kai arawe Mawu Ruata e mang satia su kědon'E. I Sie ta mapakawalang kamene e sal᷊ukateng limembo wọu kuat'i kamene. Su tempong i kamene kaẹ̌bakengu wawitaugẹ̌ e, i Sie sarungbe mangonggọu ral᷊enge si kamene, tadeạu i kamene matoghasẹ̌ kụ makakẹ̌dang mẹ̌tatahangu sasal᷊ukạ e.
46010014	Ual᷊ingu ene ute, manga anạ u sěmbaụ ikẹ̌kěndagẹ̌ e, i kamene kěnangko pěmpẹ̌binsị u pal᷊ahamawu mahan duata e.
46010015	Iạ e mẹ̌bẹ̌bisaraweng kamene e kere su manga taumata matatahuěnna. Kěnnangko i kamene hala e pěmpẹ̌timbang baweraku ini.
46010016	Piạ i kitẹ kạpěnginung e anggorẹ̌ kụ makịtarimakasẹ su Mawu Ruata e, ene wal᷊inewe mělẹ̌lahẹ u i kitẹ e nasěmbaụ dingang'i Kristus su ral᷊ungu kapapohong'E tangu? Dingangu piạ e i kitẹ kapẹ̌papahiạem boratẹ̌ mědeạu kanengang sěngkapahungkaěng, ene wal᷊inewe mělẹ̌lahẹ u i kitẹ e nasěmbaụ su ral᷊ungu wadang i Kristus tangu?
46010017	Ual᷊ingu kawe borotẹ̌ e man sěmbaụ, kụ i kitẹ kěbị e mal᷊aing kimaěng bọu borotẹ̌ ene e, ute i kitẹ mal᷊awọ ini e kai wadang sěmbaụ.
46010018	Pẹ̌kakěllạewe tau Yahudi. I sire apang kimaěng kaěng makoạ sasěmbạ e, ute kai i sire apang nakoạ tambang pananěmbaěnge.
46010019	Apa wue ngae ene? Mahan duata arau lai kaěng sasěmba mahan duata e tawe mangal᷊ene apa-apa.
46010020	Apang nikoạ sasěmba su panananěmbaěngu mahan duata e tawe ikasěmba su Mawu Ruata, kaiso kawe i sẹ̌sěmban sire su manga setange. Dingangu iạ e mạdiri kụ i kamene masěmbaụ dingangu rohkẹ̌ dal᷊akisẹ̌.
46010021	I kamene e tawe makapanginung bọu ral᷊ohon lainumangu Mawu e, mase kol᷊ai manginung bọu ral᷊ohon lainumangu manga setang. I kamene tawe makakaiang mẹ̌tatamba kumaěng su medan Mawu e masekol᷊ai mẹ̌tatamba kumaěng su medang manga setang.
46010022	Arau kai mapulu apasingkingu Mawu tangu? Arau kai limembong katoghase i kitẹ e wọu Mawu tangu?
46010023	Piạu mẹ̌bẹ̌bera u, "I kitẹ e měngkai wotonge mẹ̌koạ patikụ apang kapulung kitẹ e." Kahěngang bue! Kaiso wal᷊inewe kěbị kapulung kitẹ e piạ gunane. "I kitẹ e měngkai wotonge mẹ̌koạ patikụ apang kapulung kitẹ e," -- kaiso kawe wal᷊inewe kěbị kapulung kitẹ e makapětị pẹ̌bawiah'i kitẹ e.
46010024	Kumbahang bue piạu sarang sěngkatau měngkai mẹ̌deạ kapiam batangenge sẹ̌sane. Kai sěngkatau-sěngkatau e kai hinong pasịdeạ gunang kasanggidange.
46010025	I kamene měngkai kẹ̌kinạ apang iwẹ̌bal᷊ụ su pasarẹ̌. Manịeng tawe sẹ̌suiang kal᷊imona, kereu piạ ěbạu ral᷊ungu naungu.
46010026	Batụu su ral᷊ungu Winohẹ Susi e mạbawohẹ, "Dunia ini e ringangu patikụ dal᷊ohone kai tataghuanengu Mawu."
46010027	Kereu i kamene ghausang i sire ta mangangimange kumaěng, kụ i kamene měnarimạ gaghausẹ̌ ene, kụ pempěnarimạ e laidopẹ̌ apạewen nisadia si kamene. Manịeng tawe kiwal᷊oěng měnsang kai wọu apa laidopẹ̌ ene tadeạu tawẹ apawe karal᷊umběhạ su naungu.
46010028	Kai kereu piạu mẹ̌bera si kamene u, "Laidopẹ̌ ini e kai seng nikoạ sasěmba su mahan duata," ute kumbahang kumaěng kaěng ene, watụ u mẹ̌panda kakakoạ u taumatane ringangu ral᷊ungu naunge.
46010029	Iạ bal᷊inewe mạul᷊ị u naungu, kaiso kawe ral᷊ungu naungu tau ene. Aramanung piạu makiwal᷊o, "Kai unụe karal᷊oahu naungku e kawe isukạbe su kasingkạ u naungu wal᷊ine?
46010030	Kereu iạ mẹ̌pakẹ u laidopẹ̌ e ringangu tatarimakasẹ su Mawu Ruata, ute unụe taumata e harusẹ̌be mapẹ̌sal᷊ang iạ e su kakaěng ene e, sěmbal᷊iau iạ kawe seng nakitarimakasẹ u ene su Mawu Ruata?"
46010031	Apawue koatengu e i kau kumaěng arau měnginunge -- ute koạ e patikụ ene e baugu makaralo arengu Mawu Ruata.
46010032	Pẹ̌biahẹ̌ko sěngapam botonge tadeạu i kau tawe makoạ katatanggaěng su wal᷊ine; baẹbe i sire tau Yahudi arau wal᷊ine Yahudi e kerene lai jamạat'u Mawu.
46010033	Pěmpẹ̌biahẹ̌ko kere iạ. Iạ e mẹ̌tẹ̌tawakal᷊i mạpakal᷊uasu naungu patikụ taumata e su ral᷊ungu patikụ sabarang, tawẹbe timonam baugu kapiam batangeng hala e. Timonaku e kětạewen tạdeakengu i sire kěbị e iapakasal᷊amatẹ̌.
46011001	Pěmpẹ̌těnoko sansahẹ̌ku, mẹ̌sul᷊ungkewen iạ mětẹ̌těnno sansahi Kristus e.
46011002	Iạ e mambeng mědẹ̌dalo si kamene u i kamene hanesẹ̌be mětẹ̌tahěndung si siạ e, ringangu tụtuhụ těntiro takụ ipạněntiro si kamene.
46011003	Kai iạ e mapulu tadeạu i kamene makạkasingkạu lai hal᷊ẹ̌ sěmbaụ, kụ kai makoạ těmbonang u manga esẹ u ute kai i Kristus, dingangu makoạ těmbonangu kawinge ute kai esẹ e mase těmbonang i Kristus e kai Mawu Ruata e.
46011004	Kereu sěngkatau esẹ e su tempon mẹ̌kal᷊iomaneng arau měhabaru hengetangu Mawu su těngon taumata l᷊awọ e kụ mẹ̌pakẹu tatakạ těmbọ e, ute tau ene makasamedẹ̌ si Kristus.
46011005	Dingangu kereu sěngkatau wawine su tempom mẹ̌kal᷊iomaneng arau su tempom měhabaru hengetangu Mawu e su těngon taumata l᷊awọ, kụ tawe nẹ̌pakẹ u tatakạ těmbọe, tangu wawine ene e makasamedẹ̌ kawinge makoạ těmbonangu watangenge. Kerene ute tabidạen těmbọu tau wawine ene ute seng bọu nilungguhẹ̌.
46011006	U kamageng sěngkatau wawine mạdiri mẹ̌pakẹu paporonge ute mạpiangbe utạ e pakighunting. Arawe kamagengbe sěngkatau wawine e těmbọe ilungguhẹ̌ arau utạ e ghuntingang, ute ene kai sěmbaụ lahinakang si sie. Kụ ual᷊ingu ene ute mapiawe i sie měnakạ těmbọe.
46011007	Manga esẹ e maniweng tawe měnakạ těmbọe, u i sie kai awẹ dingangu kawawantugu Mawu Ruata e. Arawe wawine e kai kawawantugu esẹ e,
46011008	u esẹ e tawe niriadi wọu wawine, kaiso kawe wawine e niriadi wọu esẹ.
46011009	Manga esẹ e tawe lai niriadi waugu kapulun bawine, kaiso kai niriadi waugu kapulung manga esẹ e.
46011010	Kụ kai ene, tadeạu mapakal᷊uasẹ̌ naungu manga malaekatẹ̌ e, ute wawine harusẹ̌be pẹ̌pakẹ u tatimbuhung su těmbọ makoạ kere tatialan sie kai su al᷊ungu kawasang kawinge.
46011011	Maningbe kerene e su ral᷊ungu pẹ̌bawiah'i kitẹ tau Sahani e, wawine tawe mahae sẹ̌sane wọu esẹ e, ringangu esẹ e tawe mahae sẹ̌sane wọu wawine.
46011012	U maningbe wawine humotonge kai niriadi wọu esẹ, kai wọu ene esẹ e kai piněhanạ bọu wawine; mase kěbị e kai wọu anun Mawu Ruata.
46011013	Kěnangko manga anạ u sěmbaụ hala měmpẹ̌timbangu hal᷊ẹ̌ ini e: Měnsang mapia wue sěngkatau wawine mẹ̌kal᷊iomaneng su Ruata su těngon l᷊awọ, kụ tawẹ paporonge?
46011014	U seng lawọ, mạsingkạ u, i kamene seng kinatěntiroěngu kamageng esẹ utạ e manandu e ute tawe hinone.
46011015	Kai arawe su wawine ute utạ e kai nionggọ pẹ̌lẹ̌hěmbung těmbọ dingangu utạ manandụ e kawe kawawantugẹ̌ si sie.
46011016	Ho, kereu piạu mapulu mẹ̌darendehu hal᷊ẹ̌ ini, iạ kětạeng makawerau waẹbe i kitẹ arau manga jamạat'u Mawu lai wal᷊ine, kěbị e mang sěntunduang su jamaatẹ̌; sul᷊ikudu ene e mamben tala.
46011017	Su hal᷊ẹ̌ ini e, iạ bal᷊inewe mẹ̌dalo si kamene. Pẹ̌kakakomol᷊u pẹ̌kakal᷊iomaneng i kamene wal᷊inewe mapia něnggạe, kaiso kawe makạdal᷊akị si kamene.
46011018	Humotong-motong iạ nakaringihẹ̌ u su ral᷊ungu manga komol᷊ang kai piạ u mẹ̌dararendehẹ̌. Kụ su pěndangku e habarẹ̌ ini e mamben těngadẹ̌.
46011019	U sembeng hinone suměpụ pẹ̌sasasěngkul᷊ẹ̌ sutal᷊oarang kamene, tadeạu lumětạ kahěngang měnsang i sai wue tau Sahani patutune.
46011020	Kai arawe su tempong i kamene mạtatampung ute, kẹ̌koateng i kamene e wal᷊inewe perjamuangu Mawu.
46011021	Batụu su tempong kạpahungkaěnge ute i kamene sěngkatau-sěngkatau e měmpẹ̌papul᷊aho měmpangal᷊ạ kaěnge sẹ̌sane, sarangbem piạu tawe makaěbạ apa-apa, kụ sěnggạe niwukangke.
46011022	Unụe kere? Bal᷊inewe piạ bal᷊eng kamene tangu? Kụ i kamene makapahungkaěng dingangu makapanginung sene! Arau kawe i kamene mapulu měmpěndal᷊akisẹ̌ jamạat'u Mawu mase mapakamean taumata kasiang? Kụ kai mẹ̌berạeng apa tangu iạ e si kamene? Arau kai harusẹ̌ pẹ̌dalo si kamene iạ e tangu? Tala! Haeng badangku e iạ mang tạ daloku si kamene.
46011023	U takụ ipạněntiro si kamene ute, apạewen takụ tẹ̌tarimakeng bọu anun Mawu e sẹ̌sane: batụu su hěbi ene piạ e i Yesus, Mawung kitẹ e niakal᷊eng, i Sie tangu něngal᷊ạe borotẹ̌,
46011024	dingangu wọuten i Sie nakitarimakasẹ u borotẹ̌ ene su Mawu e, ute nịkakakempange, mase nẹ̌berau, "Ini e kai wadangku kụ nisarakang baugi kamene. Koạko ini e tatahěndung si Siạ."
46011025	Kerene lai nasuẹeng kaěnge, ute něngal᷊ạe panganginumangu anggorẹ̌ e kụ nẹ̌bera, "Anggorẹ̌ ini e kai pẹ̌kakakẹ̌do'n Duata wuhu, su ral᷊ungu raha-Ku e. Suapang i kamene manginung ini e, ute koạko ini e ipẹ̌tahěndung si Siạ."
46011026	Kụ kasaụeweng i kamene kụkaěng borotẹ̌ dingangu mạnginung anggorẹ̌ ini e ute i kamene mẹ̌lẹ̌habaru kapapohongu Mawu e sarạeweng i Sie ruměnta e.
46011027	Ual᷊ingu ene e, isaing kumaěng borotẹ̌ u Mawu e ringangu manginung anggoru Mawu e kụ tawe nihino, ute i sie nẹ̌sal᷊a su těngom Mawu e kụ seng něnarakangu wadange ringangu rahane.
46011028	Kụ sěngkatau-sěngkatau e harusẹ̌be pamanikạbe watangenge kal᷊amona, buhụewe i sie kaěng bọu borotẹ̌ dingangu panginung anggorẹ̌ su panganginumange.
46011029	U kereu taumata e kumaěng borotẹ̌ dingangu manginung anggorẹ̌ kụ ta mẹ̌tatiaham badangu Mawu e ute i sie makatarimạu papahangu Mawu e waugu watangenge.
46011030	Hakịu ene mal᷊awọ bọu tal᷊oarang kamene apam masasakị dingangu lome sarangbelain mate.
46011031	Kai kereu i kitẹ e měmarikěsa watangeng i kitẹ kal᷊amona, i kitẹ tawe ihukungu Ruata.
46011032	Kai kereu i kitẹ kawe ihukungu Ruata, i Sie sarung měnggeserẹ̌ si kitẹ, tadeạu i kitẹ tawe ihukung sěngkakahukung dingangu dunia ini.
46011033	Ual᷊ingu ene manga anạ u sěmbaụ kụ kereu i kamene měmpẹ̌komol᷊ẹ̌ kumaěng su perjamuang u Mawu e ute i kamene e pěmpẹ̌papahẹ̌do wue.
46011034	Kereu piạu mahutung, ute i sie harusẹ̌be kaěng bọu wal᷊ene kal᷊amona. Kereu i kamene kawe tawe měngindakangu ini ute komol᷊angu pẹ̌kakal᷊iomaneng i kamene e kai makarěntan hukumangu Mawu e su watangengu e. Arawe suhal᷊ẹ̌ewe lai wal᷊ine e hẹ̌don takụ iatorẹ̌ mạeng iạ marěnta.
46012001	Arawe kal᷊awọu laonggọ mararohkẹ̌ e. Manga anạ u sěmbaụ, iạ mapulu tadeạu i kamene makakasingkạ kahěngang-hěngang.
46012002	Pẹ̌tahěndungke watụ u su tempong i kamene wẹ̌dawen tanakạkiral᷊a Mawu e, i kamene kai kẹ̌kawọdaitangu tumol᷊e mahan duata mou e.
46012003	I kamene harusẹ̌be masingkạ u taumata lẹ̌ahakengu Rohkẹ̌ u Ruata e, tawe makawera u, "Kai wontogẹ̌ su Mawu Yesus!" Kerene lai tawẹu sarang sěngkatau makawerau, "i Yesus e kai Mawu!" kereu taumata ene e tawe ahakengu Rohkẹ̌ u Ruata.
46012004	Kai mẹ̌dẹ̌dal᷊ahaghi laonggọ Marohkẹ̌ e, kai kěbị e mang laonggọ u Rohkẹ̌ mang sěmbaụ.
46012005	Dingangu kai mẹ̌dẹ̌dal᷊ahaghi hal᷊ẹ̌u mẹ̌tangkiang Mawu e, kai Mawu tẹ̌tangkianeng ene e, kai mang Mawu sěmbaụ ene lai!
46012006	Kai mẹ̌dẹ̌dal᷊ahaghi kakakoạu měkoạ munaran Mawu e, kai arawe měgaghěllị u katatoghasẹ̌ baugu ene suapan taumata e ute mal᷊aing Mawu mang sěmbaụ.
46012007	Rohkẹ̌ u Ruata e nẹ̌karadiahang su pẹ̌sěngkatau tuhụewe kakakoạe.
46012008	Su sěngkatau e Rohkẹ̌ e mang mangonggọu kapelesane su hal᷊ẹ̌ u mahumbisara matatahimadẹ̌. Su wal᷊inẹete wue Rohkẹ̌ ene e mal᷊aing mạngonggọu kapelesa mạanun hal᷊ẹ̌u manualagu Ruata.
46012009	Rohkẹ̌ ene e mal᷊aing mạngonggọ su pẹ̌sěngkatau e kapělěsawe limembo tawẹ sihinge e waụgu mangimang su Mawu Yesus Kristus; arawe kawe su wal᷊ine ute Rohkẹ̌ e mạngonggọu kawasa mapạkapian taumata wọu sakịe.
46012010	Su pẹ̌sěngkatau e lẹ̌onggotangu kawasa mẹ̌koạ munara makạdal᷊inaụ dingangu su wal᷊ine ute kẹ̌kawahageaneng u kapelesa měnẹ̌bal᷊u manga haghing karaking Mawu Ruata. Su pẹ̌sěngkataụ ete wal᷊ine e Rohkẹ̌ ene e mạngonggọu kapelesa mapẹ̌dal᷊ahaedu sude laonggọ bọu Rohkẹ̌ u Ruata e ringangu sude wal᷊ine wọu Rohkẹ̌ u Ruata e. Piạbeng kẹ̌kaonggotangu kapelesa mẹ̌bisara su haghim bisara, ringangu piạbeng nionggotangu kapelesa měnanualagu mangal᷊eng haghim manga wisara.
46012011	Kěbị-kěbị e ikẹ̌karạdiahangu Rohkẹ̌ mal᷊aing sěmbaụ ene; su pẹ̌sěngkatau-sěngkatau e semben nipẹ̌dal᷊ahaedewe timuhụ kapulun Rohkẹ̌ e sẹ̌sane.
46012012	I Kristus e kai mẹ̌sul᷊ungu wadangu taumata; badang ene sěmbaụ, kaiso kawe lawọ l᷊aese. Patikụ l᷊aese ene maningbe mal᷊awọ kaiso nakoạ sěmbaụ.
46012013	Kerene lai i kitẹ kěbị e, baẹbe tau Yahudi arau lai wal᷊ine Yahudi, manga ěllang arau wal᷊ine ěllang; i kitẹ kěbị e seng nisahaning Rohkẹ̌ sěmbaụ ene tadeạu i kitẹ niapakasěmbaụ su wadang i Kristus e. I kitẹ kěbị e mal᷊aing nakahombang Rohkẹ̌ sěmbaụ ene nasahiangkung.
46012014	Batụu wadang hětubẹ̌ e tawe tumbạeng nariadi wọu laese sěmbaụ, kaiso kawe wọu l᷊aese mal᷊awọ.
46012015	Kereu laedẹ̌ e nẹ̌bera, "Iạ e wal᷊inewe l᷊ima, hakịu ene iạ e wal᷊inewe wahageangu wadang," kụ ene wal᷊inewe maul᷊ịu laedẹ̌ e wal᷊inewe laesu wadange.
46012016	Kụ kereu tul᷊i mẹ̌bera, "U iạ e wal᷊inewe mata, hakịu iạ e wal᷊inewe laesu wadang," ene wal᷊inewe lai mạul᷊ịu tul᷊i e kai wal᷊inewe laesu wadang.
46012017	Mangawe andene kạguwạu wadange tumbạeng mata e ute kereapa wue wadange makaringihẹ̌? Arau kereu kạguwạu wadange tumbạeng tul᷊i, ute kereapa wue wadange makaimbu?
46012018	I kitẹ nakasilo u Mawu Ruata e seng napẹ̌tatal᷊ahinong manga laese ene e su wadang. Sěmbaụ-sěmbaụ pinělọ su pěmamělokange kahian Mawu Ruata e timuhụewe kapulune.
46012019	Kereu kěbị e kẹ̌tạeweng laese sěmbaụ, ute kai sude isẹ̌sẹ̌ba badang?
46012020	Kụ mambeng mal᷊awọ laese, kai wadange mang sěmbaụ.
46012021	Ual᷊ingu ene ute mata e tawe makawera su l᷊ima, "Iạ e tawe mẹ̌gausẹ̌ si kau!" arau těmbọe mẹ̌bera su l᷊aedẹ̌, "Iạ e tawe mẹ̌gausẹ̌ si kau!"
46012022	Su sěmběkane manga laesu wadang kụ lẹ̌ěnnaěng karal᷊omeěnge kawe limembong gẹ̌gausang i kitẹ e,
46012023	ringangu manga laese lẹ̌ěnnaěng i kitẹ e riọ mal᷊ahina e ute kawe ene limemboweng arẹ̌gaěng. Manga laesu wadang tạ kal᷊aholẹ e kaiso kawe limembong kakěllaěng i kitẹ e.
46012024	Arawe manga laesu wadang kụ seng kẹ̌kasilo mal᷊ěnggihẹ̌ e, semben tawe wahal᷊uasu naungang i kitẹ e. Mawu Ruata e seng něhundugẹ̌ badang i kitẹ e kereng kapiane hakịu manga laesu wadang apan diọ tawe laarẹ̌gaěnge kai sauneng mahuntinambang lẹ̌arěgaěng.
46012025	Ual᷊ingu ene tangu wadange tawe mapapahiạ; apan laese tangu mahang pandaěng sěmbaụ dingangu wal᷊ine.
46012026	Kereu piạ laese sěmbaụ matědu e, tangu kěbị laese wal᷊ine e ute mal᷊aing matědụ; kereu piạ laese sěmbaụ daloěnge ute, kěbị laese lai wal᷊ine e ute mal᷊aing mahul᷊uasẹ̌.
46012027	I kamene kěbị ute kai lawọ badangi Kristus mase i kamene sěngkatau-sěngkatau e mal᷊aing laesu wadang ene.
46012028	Kerene lai su ral᷊ung u jamaatẹ̌, Mawu Ruata e sen něnilakehu tampạ baug'u kal᷊awọu haghin taumata: Kahumotongange manga rarolohang; karuane manga nabi, katěllune manga mananěntiro, mase i sire apam měmpẹ̌kẹ̌koạ tanda makạdal᷊inaụ, bọu ene i sire apan nionggotang'u al᷊amatẹ̌ baugu mapakạpiam masasakị, arau waug'u mẹ̌tulung'u taumata wal᷊ine, arau waug'u měngangahạ e, arau lai waug'u mẹ̌bisara ringangu kal᷊awọu haghim bawera makạdal᷊inaụ.
46012029	I sire ene wal᷊inewe kěbị manga rarolohange, arau nabi arau lai mananěntiro. Wal᷊inewe kěbị piạ tilakehu mẹ̌koạ munara makạdal᷊inaụ,
46012030	arau waugu mapạkapian masasakị, arau waugu mẹ̌bisara ringangu haghim bera makạdal᷊inaụ, arau waugu měnungkangu kěbị bera e.
46012031	Ual᷊ingu ene ute, kěnangko i kamene pẹ̌tawakal᷊i sěngapam botonge tadeạu makahombang laonggọ u tatal᷊ěntụ kasěllahenge. Mase iạ manodẹu ral᷊eng delaing měmal᷊iun ene si kamene.
46013001	Manilaing iạ makạberang kal᷊awọu haghim beran taumata, arau ringangu weram malaekatẹ̌ e kai kereu iạ e wẹ̌gaweng kuměndagu taumata wal᷊ine e, ute patikụ baweraku ene e kere tingihu tạgonggong tingihe nụneong kaiso tawẹ mangal᷊ene.
46013002	Dingangu manilaing iạ kinawuakengu kapande měhabaru hengetangu Mawu, ringangu makaěnna patikụ kasingkạ mapapěnisẹ̌, dingangu masingkạu patikụ sạbarang dingangu mạngimang masẹ̌ga-sẹ̌gadẹ̌ su Ruata e hakịu iạ makaal᷊ing bul᷊ude, kaiso kawe tạ kakěndagẹ̌ su taumata wal᷊ine ute angkeěng iạ e apawe tạ mangal᷊ene!
46013003	Maningbe lai patikụ apan tẹ̌taghuanengku e, takụ ipakasuem bal᷊awuhe siạ su tau kasiange ringangu wadangku e takụ ipakitutung, kutẹu kawe tạ kakěndagẹ̌ e, ute kěbị-kěbị ene mambeng tawẹ pul᷊ise apa.
46013004	I saing kụkěndagu sěndinganenge i sie kai makẹ̌dang dingangu mapia naunge. I sie tawe sumasingking, tawe mẹ̌bawisara tạ humpạe, tawẹ obote.
46013005	I sie tawe měmamantugẹ̌, tawẹ bẹ̌tade, tawe měnanihasa taumata wal᷊ine pạtol᷊e kapulune hala, tawe lumainụ, dingangu wěgawue měngindorẹ
46013006	I saing kụkěndagu sěndinganenge tạ karal᷊uase su kararal᷊akisẹ̌, i sie tumbạben mal᷊uasẹ̌ su katěngadẹ̌ e.
46013007	I sie makẹ̌dang mẹ̌těngom patikụ sạbarange ringangu makěhagẹ̌ mangimang u apang kapiaěnge su sěngkatau-sěngkatau e; maningbe lai kereapa kakakoạu taumata mạngimange kai tawe kailangengu harapẹ̌ dingangu kakakědang měnal᷊udẹ̌ patikụ.
46013008	Tawẹ běke u kai piạ tempong taumata tawe mẹ̌kakakěndagẹ̌ e. Orasẹ̌ ini e piạ masasingkạ měhabaru hengetangu Mawu, kụ sěnsul᷊e tempo e sarung mangirul᷊e měhabaru ene. Orasẹ̌ ini e piạu mapapande mahumbisarang haghim bera, kai sarung měmpangirul᷊e mẹ̌bisara su ral᷊ungu kal᷊awọu haghim bera ene. Orasẹ̌ ini e kai piạu limembong masasingkạu kěbị tamai ene, kaiso kěbị apang kasingkạ i sire e sarungbe kawul᷊enang.
46013009	U kasingkạ i kitẹ dingangu kuati kitẹ e kai waugu ipěhabaru hengetangu Mawu e mang matimporọ dingangu wẹ̌dang kurange lawọ.
46013010	Sarung mịdating tempone Mawu Ruata e mapakariadin patikụ e masukụ dingangu apan ta nasukụ e sarung iapakaghěngging.
46013011	Piạ iạ e nạung dariọ deng tal᷊awuọe, pẹ̌bawisaraku e kerẹewe pẹ̌bawisaran dariọ den tal᷊awuọ e, pěndangku e kerẹewe pěndangu rariọ den tal᷊awuọ e, pěngangěnnaku e kerẹewe pěngangěnnan dariọ deng tal᷊awuọ. Orasẹ̌ inie iạ seng matěllang, ute kakakoạku nạung iạ deng dariọ e semben nasue takụ niwala.
46013012	Apang kinasilong kitẹ orasẹ̌ ini e ute tabidạeng kěngkau kụkěngkunawadẹ̌ su kasinaěng. Kai sarungbe i kitẹ makasilom matang badang i kitẹ hala ringangu mal᷊ahẹ. Orasẹ̌ ini iạ e wẹ̌dang bẹ̌gang kěbị e, kaiso sarungbe iạ masingkạ u kěbị kerẹewe Mawu Ruata e masingkạ u patikụ kakakoạu watangengku e.
46013013	Kụ tempo ini e kai piạ hal᷊ẹ̌ tatěllu harusẹ̌ hinong dal᷊engang i kitẹ e ute kai: pangangimang, pělaharapẹ̌, dingangu pẹ̌kakakěndagẹ̌. Kai kasěllahengu tatěllu ene ute kai mang kakěndagẹ̌ e.
46014001	Pěmpẹ̌tawakal᷊iko i kamene, kuměndagu sěndinganeng i kamene. Dingangu pěmpẹ̌tatuměgal᷊ẹ̌ko l᷊ai měmpěnarimạu laonggọ mararohkẹ̌ e, limembo kate mědeạu makapěnubuetẹ̌ su taumata.
46014002	Taumata kụ mẹ̌bẹ̌bisaram bawera makạdalinaụ e, taumata ene wal᷊inewe měbẹ̌bisara ringangu taumata, i sie měbẹ̌bisara ringangu Mawu Ruata. Tawẹ apa taumata makaěnna apan niwerane, watuụ Rohkẹ̌ u Ruata e makạdiadin sie makạberang kal᷊awọu apang kětạeng su kasingkạ u Ruata.
46014003	Su sěmběkane ute taumata kụ makapěnubuetẹ̌ su taumata e, makapěnoghasẹ̌ si sire, waugu mamangung pěndang i sire, ringangu makapẹ̌gěllịu lahiborẹ̌ e si sire.
46014004	I saing mẹ̌bẹ̌berang bera makạdal᷊inaụ, tumbạeng mạnoghasẹ̌ batangenge hala, arawe i saing mělẹ̌habaru hengetang bọu Ruata e makạtulung jamaatẹ̌ e mạbangung.
46014005	Apạ e mapia kereu i kamene kěbị e mẹ̌bẹ̌berang haghim bera makạl᷊aherang. Kai limembong kapiane e ute kereu i kamene makahabaru manga kal᷊awọu hingidu Ruata e. U i sain měhabaru injilẹ̌ e, limembong kasěllahe wọu i sain mẹ̌bẹ̌bisara ringangu haghim bera makạl᷊aherange watụ u kai makạtualagẹ̌ apan nịbawerane e, takadeạu su kal᷊awọu jamaatẹ̌ e piạbe ual᷊ine.
46014006	Kereu andene iạ duměnta su anunu kụ iạ e makawera ringangu haghim bera makạl᷊aherange, ute apawu gunane si kamene e? Mamben tala sarang kadidị-didị! Nẹ̌tatěntangu, kereu iạ e mapal᷊ahẹu pělahabaru Ruata e, arau iạ měnualagu apa-apa, mạanuen Duata e, arau iạ měhabaru hengetangu Mawu arau iạ maněntiro.
46014007	Pakakasu musikẹ̌ e tawẹ himukude sarang kadodọ-dodọ, kere manga suling, dingangu kěcapi, u kereu manga notẹ̌ e tawe ipěnalang pakal᷊ětạ e, kereapa wue taumata e makakasingkạ u měnsang kawe lagu sude ipẹ̌kẹ̌kantarị e?
46014008	Piạ haghine wal᷊ine: Kereu slompretẹ̌ e měngkate asal᷊e matiụ, ute kai i sai wue mapulu mẹ̌sasadia mẹ̌sekẹ?
46014009	Kerene lai ual᷊ingu kasingkạ u makapẹ̌berang haghim bera makạl᷊aherange. Kereu i kamene ringangu kasingkạu e mẹ̌beram bawera tawe kal᷊aěnnaěnge, ute tawẹu sarang sěngkatau e makahěngang kai apa nịbawerane. Kěbị apan niwerang kamene e sarung mailang su kinoaěng.
46014010	Su runia ini e měngkai makěpal᷊ẹ̌ haghim bera e, kai tawẹu sarang sěmbaụ e tạ mangal᷊ene.
46014011	Kai kamageng iạ e tawe makaěnna wera iwẹ̌berang pẹ̌sěngkatau e, tangu i saịewen mẹ̌bẹ̌beram bera ene e kai kere tau raghị su těngoku e; kerene lai iạ e si sie.
46014012	Kerene lai i kamene, iạ masingkạu i kamene e mambem piạ kapulu makaěbạ laonggọ Marohkẹ̌ e. Kai něngalembo wọu patikụ ene e, i kamene e pěmpẹ̌tatẹ̌gehẹ̌ bue sěngapam botonge, tadeạu mẹ̌pakẹu kapelesa gunang mẹ̌tul᷊ung dingangu měmangung jamaatẹ̌ iapasombọ.
46014013	Kai ene hakịu taumata apan měmpẹ̌bisaram bera makạl᷊aherange ute, harusẹ̌be mẹ̌dorong su Mawu Ruata e tadeạu onggotangbe lain kapelesa baụgu měnualagu apan niwerane ene.
46014014	U kereu iạ mẹ̌kal᷊iomaneng su wera makạl᷊aherang, rohkẹ̌ku e mamben měkẹ̌kal᷊iomaneng, kai arawe tiněnnaku e tawẹ hal᷊ẹ̌ e.
46014015	Kụ iạ e kai mẹ̌koạ e apa tangu? Iạ e sarung mẹ̌kal᷊iomaneng u rohkẹ̌ku, kai iạ e mal᷊aing mẹ̌kal᷊iomanengu laěnnaku. Iạ e sarung mẹ̌kantarị u rohkẹ̌ku, kai iạ mal᷊aing mapulu mẹ̌kantarị u laěnnaku e.
46014016	Kereu i kau makitarimakasẹ su Mawu Ruata tumbạben dingangu rohkẹ̌ u samatang, dingangu piạ taumata wal᷊ine kụ tawe makaěnna wawera makạdal᷊inaụ kụ asal᷊e wọu Rohkẹ̌ u Ruata e, tangu taumata ene tawe makawera u, "Iạ e akorẹ̌ bue" sukakal᷊iomaneng tatarimakasẹ u ene; ual᷊ingu i sie wěga wue apang kụ niweranu.
46014017	Maningbe kakal᷊iomaneng tatarimakasẹ u su Mawu e mapia kahěngang, kaiso kakal᷊iomaneng ene e mamben tawẹ gunane su taumata wal᷊ine.
46014018	Iạ e makitarimakasẹ su Mawu Ruata u iạ sẹ̌saku e makạbisara su haghim bera makạl᷊aherange lembong kapiane wọi kamene kěbị.
46014019	Kaiso su ral᷊ungu manga komol᷊angu jamaatẹ̌ e iạ e mapiang be mẹ̌bisara manga l᷊imang kamohong kụ kaěnnaěngu taumata e sul᷊ungke ringangu hiwune su kamohong e su wera makạl᷊aherang. Endọbeng iạ mapulu kerene mědeạu makapěněntiro taumata.
46014020	Manga anạ u sěmbaụ! Piawe makoạ kere manga rariọ, su hal᷊ẹ̌ u sipirange. Su hal᷊ẹ̌ u kararal᷊akisẹ̌ e ute i kamene kěngkakoạ'e kere manga rariọ deng tal᷊awuọ. Kai arawe su hal᷊ẹ̌ u tiněnna e, i kamene e kěngkakoạko kere taumata seng matěllang.
46014021	Su ral᷊ungu Winohẹ Susi e kạbawohẹ kere ini, "Mawu něhengetang, 'Ual᷊ingu pẹ̌baweram bera makạl᷊aherange Iạ e sarung měhengetang su manga umatẹ̌ ini e. Nangělembo kate ual᷊ingu taumata raghị e Iạ e sarung měluntinghẹ̌ su manga umatẹ̌-Ku; kai maningbe kerene e, i sire e tawe mapulu rumaringihẹ̌ bawera-Ku.' "
46014022	Kụ tahawisarang haghim bera makạl᷊aherange kai tatialan taumatawe tạ pangangimange, bal᷊inewe waugu taumata mạngimang. Mase tahapěhabaru hengetangu Mawu e su taumata u kai tatialan taumata mạngimang, bal᷊inewe waugu taumata tạ pangangimange.
46014023	Ual᷊ingu ene ute, kereu su ral᷊ungu komol᷊angu jamaatẹ̌ e, kal᷊awọu ral᷊ohon jamaatẹ̌ e mẹ̌bisarang haghim bera makạl᷊aherange, kutẹu wọu ene riměntạe pirang katau wọu l᷊ikude, arau i sire wal᷊ine tau Sahani, nal᷊ahẹ u i sire sarung mẹ̌ngiral᷊ingu i kamene kai seng pulu kěbị!
46014024	Kai kamageng i kamene kěbị e měhabaru hengetangu Mawu, wọu ene e ruměnta sěngkatau wal᷊ine tau Sahani e arau taumatan l᷊ikude, tangu apạewen nihabari kamene kěbị e sarung mělahẹu kal᷊awọu rosan tau ene ringangu makariadin sie mẹ̌sasěsilu rosane.
46014025	Patikụ apan kạbawuni su ral᷊ungu naunge ipakal᷊ahẹ, hakịu i sie mẹ̌těngkasanạu watangenge kụ mạněmba Ruata. I sie sarungbe měngaku u Ruata e kahěnga-hěngangbe ene sutal᷊oarang kamene.
46014026	Kụ manga anạ u sěmbaụ, kai apạ e ngae mangal᷊eng kěbị ene? Kereu i kamene měmpẹ̌komol᷊ẹ̌ maněmba Mawu e, ute piạem mẹ̌kẹ̌kantarị, piạem mạněntiro, piạem mělẹ̌habaru apa-apa wọu Mawu Ruata, piạem mạhumbisara su wera makạl᷊aherang dingangu piạben lai měmpẹ̌nẹ̌nualagu apan nịbawerane. Kaiso patikụ ene e harusẹ̌be koạ gunan maněntiro ringangu gunang kapapiang kěbị.
46014027	Kereu piạu mapulu mẹ̌bisara su wera makạl᷊aherange, ute kětạu pẹ̌tahadua arau mětěngkal᷊awọ e pětahatěllung katau apẹ̌darol᷊osẹ̌ e. Dingangu harusẹ̌ piạu měnualagẹ̌ apan nipẹ̌bisaran taumata mẹ̌bawisarane ene.
46014028	Kereu tạu makatualagẹ̌ e, tangu taumata apan mạhumbisaram bera makạl᷊aherange ene e harusẹ̌be mẹ̌těngkarěmmasẹ̌ su komol᷊ang ene. Balạe i sire pẹ̌bawisarane su ral᷊ungu naung i sire e su Mawu e.
46014029	Darua arau těllung katau měnanubuetẹ̌ e harusẹ̌be měhabaru hengetang ene e těntal᷊angbe wal᷊ine měmpẹ̌timbangu apan niwera e.
46014030	Kai kereu hengetangu Mawu e kai riměnta su sěngkatau wal᷊ine naiang su komol᷊ang ene, tangu i saing kạpẹ̌bẹ̌bisarane e ute harusẹ̌ měngirul᷊e.
46014031	Kụ ual᷊ingu kawe tundune kerene ute, i kamene manga anạ u sěmbaụ kěbị e, sěngkatau-sěngkatau e wotonge makapěhabaru hengetangu Mawu e; tadeạu kěbị e makapěnarimạ u těntiro, ringangu sauneng matoghasẹ̌ su pěngangimang.
46014032	Laonggọ bọu Rohkẹ̌ e waugu měnubuetẹ̌ e lẹ̌ul᷊ingang i sain němpěhabaru hengetang ene.
46014033	Duata e kai Ruata puluang su atore; i Sie tạ karal᷊uase su hal᷊ẹ̌u pẹ̌sasilontahẹ̌. Kerẹe mạdiadi su ral᷊ungu patikụ jamạat'u Mawu,
46014034	manga wawine e harusẹ̌be pěmpẹ̌těngkarěmmasẹ̌ su komol᷊angu jamaatẹ̌. I sire taipakawala mẹ̌bisara. I sire taipakawala makoạ pangahạ e, kerẹewe tumuhụ toratẹ̌.
46014035	Kereu i sire mapulu měngěndung manga apa, ute i sire harusẹ̌be makiwal᷊o su kawingi sire su wal᷊e. U kai makạsamedẹ̌ kereu sěngkatau wawine e mẹ̌bisara su ral᷊ungu komol᷊angu jamaatẹ̌.
46014036	Arau kai manga simẹ̌bang bọu anung kamene, hengetangu Mawu Ruata e? Arau kai kětạu nịdatingu anung kamene ngae hengetang ene?
46014037	Kereu piạu makạpěndangu kai piạ tilakehu měnubuetẹ̌, arau piạ laonggọ bal᷊ine bọu Rohkẹ̌ u Ruata e, ute tau ene harusẹ̌be makapěndang batangenge u apan seng takụ niwohẹ ini e ute kai laoron Mawu e.
46014038	Kai kereu piạu tamakatarimạu ini e ute kumbahangbe lai i sie i tarimạ.
46014039	Kai ual᷊ingu ene ute, manga anạ u sěmbaụku, pěmpẹ̌těmpal᷊ungkangke tadeạu makapěnubuetẹ̌, kai kumbahangbe mẹ̌sẹ̌dingu apam mapulu mẹ̌bisarang haghim bera makạl᷊aherang.
46014040	Kai kěbị e harusẹ̌be koạ pakapia ringangu pakaatorẹ̌.
46015001	Kụ ini e manga anạ u sěmbaụ, iạ mapulu tadeạu i kamene saụbe makatahěndung kapia Injilẹ̌ nạung takụ ilẹ̌habarẹ̌ si kamene. I kamene e němpěnarimạ, dingangu nangimang si Kristus ual᷊ingu Injilẹ̌ ene.
46015002	Kereu i kamene mangumbelẹbe masěgadẹ̌ su apan takụ ilẹ̌habarẹ̌ e ute Injilẹ̌ e kai makasal᷊amatẹ̌ si kamene; tabeạu katewe i kamene mangimang ta makal᷊aěnna.
46015003	Apan takụ nihabarẹ̌ su manga anạ u sěmbaụ e ute sembem bọu takụ nitarimạ. Kahumotongange ringangu kasariange ute kerẹewe mạbawohẹ su ral᷊ungu Bukẹ̌ Susi e, iạ něhabarẹ̌ si kamene u i Kristus e kawe napohong ual᷊ingu kal᷊awọu rosang kitẹ; nilẹ̌bing;
46015004	kai wọu ene nẹ̌biahẹ̌ kapia su ěllo katěllune. Ene e mal᷊aing kạbawohẹ su ral᷊ungu Bukẹ̌ Susi.
46015005	Iạ e maul᷊ị lai si kamene u i Kristus saụ nẹ̌biahẹ̌ kapia e mal᷊aing nanodẹ u watangenge si Petrus, ringangu l᷊ai su manga rarolohange i sire mapul᷊o dua.
46015006	Bọu ene nẹ̌těngkatodẹ u watangenge kapia si sire tumatol᷊ene lima hasụ su kataune sěngkahindọ. Kal᷊awokange wo'i sire e wẹ̌dangbe wiahẹ̌ orasẹ̌ ini, kětạewen manga pirang katau seng nate.
46015007	Bọu ene i Kristus nẹ̌těngkasilo l᷊ai si Yakobus bọu ene su kěbị darolohange.
46015008	Su pěngěnsueěnge kahěngang ute nẹ̌tumpasilọ e lai si siạ e -- kerẹ e sěngkatau rariọ diměnta reng bal᷊ine tempone!
46015009	Iạ e kai rarolohangu Mawu kasanakenge. Iạ e ta hinone ikasěbạ darolohang, batụu iạ e kawe wọu nẹ̌tingkaị jamaatu Mawu.
46015010	Kai ual᷊ingken tatal᷊ěntụu Ruata e ute iạ nakoạ kere kakakoạku e su orasẹ̌ ini. Ringangu tawe nagholọ bue Ruata e něngampung si siạ. Katewe pundangu iạ e něhal᷊ẹ̌ limembong kasẹ̌gade wọu patikụ darolohange lai wal᷊ine e. Kaiso ene e tumuhụ hinone e wal᷊inewe iạ, kaiso kawe tatal᷊ěntụu Mawu Ruata e nahundingang u iạ.
46015011	Kụ měnsangbe wọi sai-sai i kamene makatarimạu Injilẹ̌ ene -- walạewe wọu anuku arau rarolohang bal᷊inẹ e -- ene e tawe makoạbe sangkural᷊ange. Kai kahumotongange ringangu kasariange ute i kami e makapěhabaru Injilẹ̌ ene e ringangu i kamene mangimang bue.
46015012	Kereu nihabari kami e kawe i Kristus seng saụ nẹ̌biahẹ̌ bọu kapapohonge, unụe wọi kamene piạu mẹ̌bera u tau nate e seng tawe saụ mẹ̌biahẹ̌?
46015013	Kamagengbe kahěngang tau nate tawe ipẹ̌biahẹ̌ saụ, ute mangal᷊ene i Kristus e tawe saụ nẹ̌biahẹ̌ bọu kapapohonge.
46015014	Kụ kereu andene i Kristus tawe saụ nẹ̌biahẹ̌ bọu kapapohonge, ute tawẹ gunane i kami měhabaru apa-apa ringangu tawẹ gunane lai i kamene měmpangimang, u pěngangimangu e tawẹ apa pinamanggilange.
46015015	Limembo wọu ene ute nal᷊ahẹu i kami e kinarapateng kai sahidi konti mạanun Mawu Ruata e, batụu i kami e něhabaru Mawu Ruata e seng saụ napẹ̌biahi Yesus Kristus bọu kapapohonge, sěmbal᷊iau Ruata e tawe saụ napẹ̌biahi Sie -- kereu kahěngang bue taumata nate e tawe saụ nipẹ̌biahẹ̌!
46015016	U kamageng tau nate e tawe nipẹ̌biahẹ̌ saụ ute i Kristus tawe niapẹ̌biahẹ̌ saụ bọu kapapohonge.
46015017	Dingangu kamageng i Kristus e tawe nipẹ̌biahẹ̌ saụ ute pěngangimangu e kětạengbeng ipi samatang; kụ ene mangal᷊ene i kamene wẹ̌dang su ral᷊ungu kakakoạu rosa e kụ seng tạu pěharapeng sidutu.
46015018	Kụ mangal᷊ene lai ute taumatang Sahani apan seng nate ute seng tawẹapa pělaharape.
46015019	Kereu pělaharap'i kitẹ si Kristus kẹ̌tabeng nakětạ su pẹ̌bawiah'i kitẹ su dunia ini e, tangu wọu patikụ umatẹ̌ su ral᷊ungu dunia ini e, ute kai i kitẹ e limembong kạěngkěhang!
46015020	Kaiso karal᷊ahẹe i Kristus seng niapẹ̌biahẹ̌ kapia wọu kapapohonge. Kai ini e wuạu taumata nate e kụ saụ niapẹ̌biahẹ̌ kapia.
46015021	Kai watụ u papate e kai suwụu taumata sěngkatau e ute kerene lai mẹ̌biahẹ̌ kapia wọu papate e nionggọ su taumata e mal᷊aing suwụu taumata sěngkatau e.
46015022	Kerẹewe kal᷊awọu taumata e nate nasowa sěmbaụ dingang'i Adam kerene lai kal᷊awọu taumata sarung ipẹ̌biahẹ̌ e, ual᷊ingu nasowa sěmbaụ dingang'i Kristus e.
46015023	Kai sěngkatau-sěngkatau e sarung ipẹ̌biahẹ̌ tumuhụ bihinge, humotong-motong i Kristus, bọu ene hẹ̌dowen i Sie saụ duměnta kapia, dumol᷊osewe wihingu taumata apan tataghuanengi Kristus.
46015024	Samuring ene ute nahẹ̌puse dunia e. Su tempo ene i Kristus e sarung mamatạ patikụ parenta, patikụ kawasa ringangu patikụ kuatẹ̌, mase i Sie sarungbe měnarakangu kawasane kere sěngkatau ratu e, su Ruata i Amang i kitẹ.
46015025	I Kristus hinowen tatapẹ̌ mẹ̌pẹ̌parenta sarangbeng Mawu Ruata e mapakariadin patikụ dokạ i Kristus e mẹ̌samal᷊ẹ si Kristus.
46015026	Dokạ pangěnsueěnge sarung ikawatạ, ute kai papate.
46015027	Su ral᷊ungu Winohẹ Susi e kạbawohẹ kere ini, "Mawu Ruata e seng napakariadim patikụ sabarang nẹ̌samal᷊ẹ si Sie." Nal᷊ahẹ kere su pẹ̌sasasěbạ u, "patikụ sabarang" ute Mawu Ruata e madal᷊iuwe su l᷊ikude, kụ napakariadin patikụ sạbarange nẹ̌samal᷊ẹ si Kristus.
46015028	Kai sarạeng kěbị-kěbị e seng nisěllunge su al᷊ungu parentạeng Kristus, tang|u i Sie sẹ̌sane kụ Ahusu Ruata e, sarung mẹ̌těngkasěllungu watangenge su Ruata kụ seng napakariadin patikụ-sạbarange nẹ̌samal᷊ẹ si Sie. Tangu Ruata e mal᷊aing sarung sẹ̌sane mẹ̌parenta kěbị e.
46015029	Kereu taumata nate e tawe iapẹ̌biahẹ̌ kapia, unụe wue piạ taumata nisahani e waugu taumata nate? Kai apạ e ikapěharapẹ̌ bọu kal᷊awọu taumata kerene? Kereu mamben těngadẹ̌ taumata nate e semben tamẹ̌saụ mẹ̌biahẹ̌ e, kai pẹ̌kapura wue tangu taumata isahani waugu taumata nate e?
46015030	Dingangu kai waug'u a l᷊ai i kami e měngkai tụtatěngo hombang sidutu?
46015031	Manga anạ u sěmbaụ! Apang kal᷊aěllo iạ e mang mẹ̌dẹ̌dararagu sigẹ̌sạ e waug'u iạ rụl᷊uasu pẹ̌bawiah'i kamene manga anạ u sěmbaụ batụu i kamene kawe seng nangimang si Kristus Yesus, Mawung kitẹ.
46015032	Kamageng ene e kětạengbeng kawe ual᷊ingu mạtaumata e samatang, apa wue untune si siạ baug'u mẹ̌tawakal᷊i sěngapam botonge rumokạ kal᷊awọu binatang dul᷊u su soa ini, su Efesus? Kereu mamben těngadẹ̌ taumata nate e tawe saụ ipẹ̌biahẹ̌ kapia, ho, mapiawe i kitẹ tumol᷊e bungang'u wawera ini: "Hotede i kitẹ e kumaěngke ringangu měnginungke ringangu mẹ̌daral᷊uase, watụ u rịěllo i kitẹ kawe sarung mate."
46015033	Piawe kal᷊itoěng! Kereu i kamene měhapịu taumata ral᷊akisẹ̌ e, kai makạdal᷊akisẹ̌ bahasa mapapia.
46015034	Kụ kuhạko wue mẹ̌koạ dal᷊akị. Kai apa makạmea kereu sutal᷊oarang kamene e kai piạ taumata kụ bẹ̌dang ta nakạkiral᷊a Mawu Ruata.
46015035	Aramanung kai piạu makiwal᷊o, "Kai kereapạ e taumata nate ipẹ̌biahẹ̌ kapia? Kere apa ngae pẹ̌bawadange ionggọ si sire, sarạeng seng nẹ̌biahẹ̌ kapia?"
46015036	Ei tau longong! Kereu i kau e mẹ̌suang bine su ral᷊ungu ěntana, bine ene e ren tawe tumuwo kereu ren tawe nate kal᷊amona.
46015037	Dingangu wine nisuangu su ěntana ene e -- aramanung kai wineng gandung arau wine wal᷊ine -- ute kai wakị u wine ene samatang, wal᷊inewe kěbị sasuange kụ sarung tumuwo.
46015038	Hẹ̌dowem Mawu Ruata sẹ̌sane mangonggọu tatuwone tumuhụ ewe kapulune mẹ̌tatahino su sasuange ene. Kụ suapạewen haghim bine seng nahiạ u tatuwone timuhụ ewe sasuange sěmbaụ-sěmbaụ.
46015039	Badangu riạdikang sụsindạe wal᷊inewe kěbị mẹ̌sul᷊ung. Taumata e wadange mẹ̌sẹ̌sul᷊ung arawe binatange piạ gahịu wadange wal᷊ine; manga manụ e mal᷊aing bal᷊ine ghahịu wadange.
46015040	Kerene lai manga ral᷊ohon langị dingangu dunia. Dal᷊ohon langị e sěmbaụ-sěmbaụ nahiạ u kal᷊ěnggihe ringangu ral᷊ohon dunia e mal᷊aing kerene.
46015041	Kal᷊ěnggihu sěnnangu matangěllo e naněntani wọu kal᷊ěnggihu sěnnangu wul᷊ang. Manga wituinge mal᷊aing piạ kal᷊ěnggihe sẹ̌sane. Sal᷊ạanune apam bituinge mẹ̌tẹ̌tatěntani lai kal᷊ěnggihe.
46015042	Kerene lai sarung taumata nate e mẹ̌biahẹ̌ kapia. Badange nilẹ̌bing ene e kai wạdang mạhenẹ, arawe kụ bạdange nipẹ̌biahẹ̌ kapia e ute kai wadang tawe mal᷊ahenẹ.
46015043	Su tempom badang ene nilẹ̌binge ute wadang ene mahenẹ dingangu lome; arawe su tempong iapẹ̌biahẹ̌ kapia e ute kai wadange mal᷊ěnggihẹ̌ dingangu matoghasẹ̌.
46015044	Su tempon nilěbinge, ute wadang ene e kai wadang bọu dunia, arawe sarạeng nẹ̌biahẹ̌ kapia e ute wadang ene e, kai wadang nionggọu Rohkẹ̌ u Ruata. Piạ badang asal᷊e wọu dunia, piạbe lai wadang kụ asal᷊e wọu Ruata.
46015045	Su ral᷊ungu Winohẹ Susi kạbawohẹ kere ini, "Taumata humotonge ute kai i Adam, nakoạ diadikang biahẹ̌," kai arawe i Adam kasamuriange ute kai Rohkẹ̌ namiahẹ̌.
46015046	Diměnta kakal᷊imonaěnge ute kai ghẹ̌si, wal᷊inewe kai rohkẹ̌. Arawe rohkẹ̌ ute kai riměnta samuri.
46015047	I Adam humotonge ute kai nikoạ bọu awul᷊u ěntana, arawe i Adam karuane ute kai asal᷊e wọu sorga.
46015048	Taumatan dunia ini ute kai mẹ̌sul᷊ungu i Adam kahumotong-motongange nikoạ bọu awul᷊u ěntana, arawe taumatan sorga e ute kai mẹ̌sul᷊ungu i Sie kụ diměnta wọu sorga.
46015049	Kerẹewe lai i kitẹ orasẹ̌ ini e mẹ̌sul᷊ung i Adam nikoạ bọu awul᷊u ěntana e ute i kitẹ e lai sarung mariadi kerẹewe i Sie kụ bọu sorga e.
46015050	Timonaku e ute manga anạ u sěmbaụ kai: wadang kụ niriadi wọu ghěsi ringangu raha e, tawe makasuẹ̌ su Runian Duata Wuhu; ringangu wadang kụ mahuta e tawe makoạ kakalẹ̌.
46015051	Kěnangko patehe rahasia ini: Wal᷊inewe kěbị e i kitẹ sarung mate, kai i kitẹ kěbị e sarung mẹ̌bal᷊ui.
46015052	Watụ u hal᷊ẹ̌ ene e hẹ̌dowen mariadi sěngkělěndịu arau sěngkakondạ, piạ e slompretẹ̌ e ipahěte su pangěnsueěnge. Batụu su tempọeng kinaringihẹ̌ tingihu slompretẹ̌ e, ute apan nate e ipẹ̌biahẹ̌ kapia ringangu wadange kakalẹ̌, kụ i kitẹ kěbị e ipẹ̌bal᷊ui.
46015053	Wadang i kitẹ lụate e harusẹ̌be mẹ̌pakẹu wadang i kitẹ ta lumaate, ringangu wadangi kitẹ bọu dunia e seng nẹ̌pakẹu wadang kụ bọu sorga e.
46015054	Kereu wadang lụate seng něluheng badang ta lumaate, ringangu wadang kụ bọu dunia e seng něluhen kakakoạu wadang kụ bọu sorga e, ute su tempo ene buhụewe naghanapẹ̌ kere mạbawohẹ su ral᷊ungu Winohẹ Susi u, "Papate seng kinawatạ; kal᷊auntung seng nikahombangeng!"
46015055	"Ei papate, suapạe watạu e? Ei papate, suapạe wisanu?"
46015056	Bisang papate ute kai rosa e, ringangu rosa e mạsẹ̌gadu toratẹ̌ e.
46015057	Kai tangu, tarimakasẹ su Mawu Ruata e; u i Sie kai nangonggọu watạ e su Mawung kitẹ i Yesus Kristus.
46015058	Ual᷊ingu ene, manga anạ u sěmbaụ kụ ikẹ̌kěndagẹ̌, pakakakuatẹ̌ dingangu pakatatoghasẹ̌ bue i kamene. Pěmpěhal᷊ẹ̌ko turusẹ̌ baugu Mawu e ringangu kạguwạu ral᷊ungu naung, u i kamene masingkạ u patikụ apang kinoạ i kamene waugu Mawu e tawe makoạ tạ gunane.
46016001	Arawe hal᷊ẹ̌ u lahuwụ baụgu sěndinganeng tau Sahani e iạ kai mạul᷊ịu koạko l᷊ai kere takụ niatorẹ̌ su kal᷊awọu jamaatẹ̌ su Galatia e.
46016002	Su ěllo humotong apang kamisae kěnangko i kamene kěbị e pěmpěnělẹ u roitẹ̌ pẹ̌kạdodọ e tuhụ ewe ěbạ e. Komol᷊ẹ̌ko roitẹ̌ ene sarang iạ duměnta, tadeạu su tempo ene e semben tawahal᷊uasu měmpěngomol᷊ẹ̌.
46016003	Hẹ̌dowen iạ e seng marěnta, ute iạ e sarung měndolohu taumata kụ seng kinapulung kamene. Iạ e kai mangonggọu suratu pawawa tatonda kakěndag'i kamene e sol᷊ong Yerusalem.
46016004	Kụ Kereu patehang dembem mapia ute iạ mal᷊aing hinon taraị mahundingang kụ sěngkaral᷊eng dingangi sire.
46016005	Iạ e kai sarung mẹ̌tiwo si kamene, kereu matẹ̌pasu Makedonia, u iạ e mẹ̌kẹ̌karaki sumahe wọu ene.
46016006	Botonge mariadi iạ e sarung mẹ̌tanạ kạdodọ tempo ringangi kamene, arau aramanung saral᷊aing pakal᷊iun musungu matěho e. Mal᷊iung ene i kamene wotonge makapẹ̌sumbala si siạ manẹ̌pasu raral᷊eng sol᷊ong tampạ tuhụ e.
46016007	Iạ e tawe mapulu mẹ̌tiwo si kamene tumbạu mẹ̌totong mạtarang sẹ̌saheěng. Kereu Mawu e mapakawala ute, iạ deng mapulu mẹ̌tanạ diọ mararěnna ringangi kamene.
46016008	Těntal᷊ang ene e iạ deng matanạ su soa ini, su Efesus, sarang ěllong, "Katatěntungu Rohkẹ̌ u Ruata."
46016009	Lawọ l᷊oahe sini waụgu munara piạ kěhase, manịeng lawọ l᷊ai rụdokạ.
46016010	Kereu i Timotius e marěnta e, ute sěmpike wue pakapia i sie, tadeạu i sie marěpang bue sutal᷊oarang kamene, u i sie kai kere iạ mal᷊aing mẹ̌munara waụgu Mawu.
46016011	Kumbahangbe sarang piạu tawe měndekeng i sie. Sumbalai wue i sie tadeạu i sie makapaněpasu raral᷊enge mẹ̌sul᷊e kapia sol᷊ong anuku tạ kurange apa, watụ u iạ e mạngampal᷊ẹ̌ darěntane ringangu manga anạ u sěmbaụ bal᷊ine.
46016012	Arawe anạ u sěmbaụ i kitẹ i Apolos, měngkate seng apa piran sul᷊e mạul᷊ị si sie tadeạu i sie ringangu manga anạ u sěmbaụ bal᷊ine e měmpẹ̌tiwowe si kamene. Kai i sie wẹ̌dawen tawe nakạpěndang maiaking u i sie kai harusẹ̌ lighạ tamai ini. Kai tangu kereu hẹ̌dowe piạ tempone, ute tantu sarungbe ruměnta.
46016013	I kamene pakaral᷊ukadẹ̌ bue, ringangu pakatatoghasẹ̌ bue sural᷊engu pẹ̌bawiah'i kamene mamewẹ u tau Sahani. Pakawawahani wue ringangu měngkai pakakakuatẹ̌.
46016014	Apạeweng kẹ̌koateng i kamene e, koạbe ringangu pẹ̌kakakěndagẹ̌.
46016015	I kamene e masingkạ beng i Stefanus ringangu i sire sěmbal᷊eěng, u kai i sire kakal᷊amonaěngu němpẹ̌sowa Sahani su wanuan Akaya. I sire ringangu kaguwạu naung němpẹ̌těngkasarakang su pẹ̌tatangkiang jamạat'u Mawu.
46016016	Iạ e maul᷊ị si kamene ringangu sěngapam botonge tadeạu i kamene tumol᷊ewe pěmamihingu taumata kerene, ringang kewe lai i sire wal᷊ine sěhal᷊ěkang sěngkapẹ̌tangkiang si sire.
46016017	Iạ e mal᷊uasẹ̌ su rarěntang Stefanus, Fortunatus dingangu i Akhaikus. I sire mẹ̌sul᷊ungkelain gaghanting kamene waụgu iạ.
46016018	I sire e kai seng nakal᷊uasẹ̌ naungku e, kerẹewe i sire makạl᷊uasẹ̌ naung i kamene. Taumata kerene e harusẹ̌be lẹ̌arẹ̌gai.
46016019	Manga jamaatẹ̌ su Asia e něndohom ben tạbeạ i sire si kamene. I Akwila rẹ̌duan Priskila e ringangu jamaatẹ̌ apan němpẹ̌tampung su wal᷊en sire e mal᷊aing němpěndohon tabeạ si kamene, ual᷊ingkem pẹ̌kakauhu tau Sahani e.
46016020	Kěbị manga anạ u sěmbaụ sini e němpěndohon tạbeạ si kamene. Pěmpẹ̌papangadatẹ̌ bue pakakakěndagẹ̌ lawọ tau Sahani.
46016021	Takụ l᷊ai takidang sini tabeạku takụ niwohẹ sẹ̌saku: Tabeạ bọu iạ, i Paulus.
46016022	I sain ta kumakěndagẹ̌ Mawu e kapiangbe i sie mawinasa! Maranatha -- Mawung kami e děntạe!
46016023	Karimạko Mawu Yesus měngal᷊amatẹ̌ si kamene.
46016024	Kakěndagẹ̌ku e pahundingang i kamene kěbị nasěmbaụ dingangi Kristus Yesus e. Adat'i kami, Paulus
47001001	Manga anạ u sěmbaụ jamạat'u Mawu su Korintus dingangu kal᷊awọu kawanuan Duata su kaguwạu Akaya. Iạ e, i Paulus, darolohang i Kristus Yesus, nihengkẹ ual᷊ingu kapulum Mawu ringangu anạ u sěmbaụ i kitẹ i Timotius,
47001002	mělẹ̌harapẹ̌ u mal᷊owọko Ruata i Amang i kitẹ e ringangu Mawung kitẹ i Yesus Kristus mangonggọu al᷊amatẹ̌ dingangu karal᷊unsemahẹ̌ si kamene.
47001003	Dalo su Mawu Ruata, i Amang u Mawung kitẹ i Yesus Kristus. I Sie kai i Amang naunge mapia kahěngang, dingangu i Sie kai Ruata kụ nangonggọu kuatu pangangimang su taumata.
47001004	I Sie mạnoghasẹ̌ naung i kami suapan tempon sigěsạ kụ lụhombang si kami, tadeạu ringangu toghasẹ̌ kụ nikahombangeng i kami wọu Ruata e, i kami e mal᷊aing makapěnoghasẹ̌ naungu kěbị taumata apang su ral᷊ungu sigěsạ e.
47001005	Haghin sigěsạ kụ lụhombang si Kristus e seng mal᷊awọ lai kinahombangeng i kami. Kụ mal᷊aing su ral᷊ung i Kristus e naung i kami nipakatoghasẹ̌.
47001006	Kamagengu i kami e hombangenge, ute ene kai waugu kal᷊aiakingu, waugu kasasal᷊amatu. Kereu kal᷊aiaking i kami e nitoghaseng, tangu i kamene e mal᷊aing natoghasẹ̌ dingang hakịu i kamene makapẹ̌dẹ̌dararagẹ̌ su haghin sigěsạ kerẹewe seng lụhombang si kami e.
47001007	I kami e mang mạngiaking dingangu tawe ghiměgoẹ̌ mihino su manga anạ u sěmbaụ, batụu i kami masingkạu i kamene mal᷊aing měngkasigěsạ dingang i kami. Kụ ual᷊ingu ene tangu i kamene mal᷊aing niapakatoghasẹ̌ dingang i kami.
47001008	Manga anạ u sěmbaụ! I kami e mapulu tadeạu i kamene e masingkạ u sunsara kinahombangeng i kami e su Asia. Sigěsạ tẹ̌tal᷊udang i kami e mawěhạ tạ sihinge manědạ si kami, hakịu i kami e seng tawẹ harapu wědang lai mẹ̌biahẹ̌;
47001009	pěndange ute mẹ̌sul᷊ungu seng ninawoěng u ponesẹ̌ pateěng. Kaiso hal᷊ẹ̌ ene nariadi kai tadeạu kumbahangbe i kamene mangumbala su kuatu watangeng hala, kaiso kawe su Mawu Ruata kụ mạmiahẹ̌ taumata nate.
47001010	Kụ seng i Sie něliwiri kami e wọu ghěnggang masaria makapate e. Kụ mal᷊aing i Sie sarung mapakasal᷊amat'i kami e su ěllo samuri, u kai i Sie e pẹ̌ngumbal᷊erang i kami e.
47001011	I kami e mal᷊aing mạngimang ual᷊ingu pẹ̌kakal᷊iomaneng i kamene si kami e tangu Ruata e sarung mangambang i kami e kapia wọu silakạ. Kụ Mawu Ruata e sadia měngal᷊amatẹ̌ si kami e kere sasimbang bọu kal᷊awọu kakal᷊iomaneng baug'i kami, kụ ual᷊ingu ene sarung mal᷊awọ taumata mẹ̌tahimokoin tatarimakasẹ su Mawu Ruata e.
47001012	I kami e lụl᷊esạ, batụu ral᷊ungu naung i kami e makạpangiaking si kami u pẹ̌bawiahi kami e su dunia ini -- kahumotongange ute kai pẹ̌dal᷊ahěmpukang i kami e ringang i kamene e seng kinoạ i kami e ringangu karaki matul᷊idẹ̌ dingangu kawawurěsi e. I kami měkẹ̌koạ ene, bal᷊inewe ual᷊ingu kapelesan taumata e, kaiso kawe ual᷊ingu katoghasẹ̌ nionggọu Mawu Ruata.
47001013	Apang nịbawohẹ i kami e si kamene ute kai kětạeng mạanung apang ikawasa ringangu kaěnnaěng i kamene. Orasẹ̌ ini e i kamene tawe makaěnna kahěngang, kai iạ e mělẹ̌harapẹ̌ u i kamene sarungbe makaěnna mapia-pia si kami. Ual᷊ingu kawe kerene, tangu su tempong Mawu Yesus sarung duměnta ute, i kamene rụl᷊iagi kami, kerẹewe lai i kami e mal᷊aing rụl᷊iagi kamene.
47001015	Ual᷊ingu pangangiaking ene e tangu su tětạ e iạ měkẹ̌karaki mapulu mẹ̌tiwo si kamene tadeạu i kamene makahombang al᷊amatẹ̌ duan sul᷊e.
47001016	Iạ e kai měkẹ̌karaki u mẹ̌tiwo si kamene mạeng u iạ sol᷊ong Makedonia kụ saụ motong mạeng seng mẹ̌sul᷊e tadeạu i kamene makatonda wue si siạ maněpasu raral᷊eng sol᷊ong Yudea.
47001017	Kaiso iạ e kai seng němal᷊ui kědoku e; kụ měnsang ene ute mělẹ̌lahẹ u kapuluku nasal᷊unsuhẹ̌ e arau? Kụ piạ e iạ kapẹ̌lẹ̌hingide tangu, měnsang pělal᷊ahingidẹ̌ku e kai ual᷊ingu kapuluku hala, kụ sal᷊ạ e měběra u, "Ore", tawe nararěnnạ sembengkewe nẹ̌bera u, "Tala"?
47001018	Baugu Mawu Ruata e kụ pangimangeng e, diandiku si kamene tangu wal᷊inewe, "Ore", ringangu, "Tala".
47001019	Batụu i Yesus Kristus, Ahusu Ruata e kụ seng nihabarẹ̌ si kamene kahian Silas, Timotius, ringangkeweng iạ sẹ̌saku e wal᷊inewe taumata "Ore" ringangu "Tala". Kaiso kawe i Sie nakoạ sasimbang u "Ore" wọu anun Duata.
47001020	Kụ kai limiun Sie Ruata e seng něhengetang u, "Ore" su patikụ apang nikědon'E. Kai wọu ene pinamanggilangu wawerang kitẹ, "Aming" su Mawu Ruata ual᷊ingu i Yesus Kristus. I kami e měkẹ̌koạ kerene tadeạu Ruata e iapakawantugẹ̌.
47001021	Duata sẹ̌sane seng niapakakauhi kitẹ e matoghasẹ̌ dingang i Kristus; kụ seng i Sie lai němile si kitẹ e samatang baug'i Sie.
47001022	Baugu ene tangu, Ruata e seng něnarimạ i kitẹ e nakoạ tataghuanenge ringangu nangonggọu Rohkẹ̌ e su ral᷊ungu naung i kitẹ, nakoạ kere papaiang u i Sie mang sarung mangonggọ u kěbị apan nikědon'E si kitẹ e.
47001023	Duata e sahidiku -- watụ u i Sie kai masingkạ u ral᷊ohon naungku -- u iạ e tawe nisěhụ sol᷊ong Korintus, u iạ e tawe mapulu mapakasusan naung i kamene.
47001024	Iạ e tawe manihasa si kamene su hal᷊ẹ̌ u apan ilẹ̌iaking i kamene, batụu i kamene mambeng mạngimang matoghasẹ̌ si Kristus. Iạ tumbạ u mapulu sěngkapěmunara ringang i kamene tadeạu i kamene mangkeng kakạl᷊unsemahe.
47002001	Ual᷊ingu ene iạ e sen namutusẹ̌ u seng tawe saụ duměnta su ral᷊ungu pẹ̌tatiwo kụ makạkěndung naung i kamene.
47002002	U kamageng u iạ e kawe mapakasusan naung i kamene, ute i sai wue makakahiborẹ̌ naungku, kereu wal᷊inewe naung i sire kụ naunge seng bọu takụ niapakasusa tangu?
47002003	Kai ual᷊ingu ene hakịu iạ nakapěmohẹ u suratẹ̌ ene si kamene. Iạ e tawe mapulu mẹ̌tiwo si kamene, kụ bọu ene kawe ipakasusang kamene, sěmbal᷊iau kawe i kamene hinong mapakal᷊uasu naungku e. Batụu iạ mạngiakingu kamageng u iạ e mal᷊uasẹ̌, tangu kerene lai i kamene mal᷊aing mal᷊uasẹ̌ kěbị.
47002004	Iạ e něnuratẹ̌ si kamene e, naungku e masusa ringangu mawěhạ, mase ringangu tatědọ u ěllo mata mal᷊awọ. Kapuluku e tangu wal᷊inewe mapakasusan naung i kamene, kaiso kawe tadeạu i kamene makahěngangu iạ kawe kụkěndag'i kamene.
47002005	Kereu piạu napakasusan naung, tangu hal᷊ẹ̌ nikoạ e ene tawe nihino su watangengku, kaiso kawe nihino su manga anạ u sěmbaụ kěbị arau mẹ̌těngkakadodọ su sěmbahageang bọu i kamene. U iạ e tawe mapulu tumanị e mahasa su těngone.
47002006	Baugu taumata kerene, hukumang piněllọu kal᷊awokang e wọ'i kamene e, seng kapapiane.
47002007	Orasẹ̌ ini e i kamene hinong mẹ̌gěllịu ampung si sie ore lai hinong bahansangeng tadeạu i sie tawe tumanịe masusa kụ sarang měnsu naunge.
47002008	Ual᷊ingu ene iạ e mědẹ̌dorong, tadeạu i kamene saụko pěmpěnodẹ u i kamene mamben těnga-těngadẹ̌ kụkěndag'i sie.
47002009	Iạ e nakapanuratẹ̌ si kamene mědeạu měmẹ̌manikạ si kamene, měnsang i kamene hanesẹ̌be tutuhụ apan takụ ilẹ̌ahạ e.
47002010	Kereu i kamene mẹ̌gěllịu ampung su taumata apan seng nẹ̌sal᷊a si kamene ute, iạ e mal᷊aing mẹ̌gěllịu ampung su taumata ene. U apan seng takụ niampungang kereu mambeng piạu hinong ampungang -- ene seng takụ niampungang -- su těngon Kristus baugu kapiang kamene.
47002011	Takụ kẹ̌koateng ene tadeạu setang e kumbahangbe makareạ loahe mědeạu mẹ̌kawasa si kitẹ; batụu i kitẹ e masingkạbeng kal᷊awọu karakine.
47002012	Su tempon iạ nahumpạ su Troas, mědeạu makapěhabaru Injilẹ̌ mạanung Kristus e, Mawu e seng nanope ral᷊eng baugu iạ tadeạu makapěmunara sene.
47002013	Arawe iạ e kai taghiawahẹ̌ batụu tawe nẹ̌sombang u anạ u sěmbaụ i kitẹ i Titus paị sene. Tangu iạ e kai nẹ̌katạ u manga anạ u sěmbaụ sene mase nakoạ sol᷊ong Makedonia.
47002014	Tarimakasẹ su Mawu Ruata! I Sie hanesẹ̌ mạngahạ i kami tadeạu apatol᷊e ghapaěngu kal᷊auntung i Kristus batụu i kami nẹ̌biahẹ̌ nasěmbaụ dingang'E. Duata e nẹ̌pakẹ i kami tadeạu wal᷊on habar'i Kristus e makeke kere ral᷊uru mawěngi kụ lumiwung su kạguwạu weọ e.
47002015	Batụu i kami e kai tabidạu ral᷊urung kamania mawěngi, kụ nitutung i Kristus baugu Ruata. Suapan taumata kụ kapẹ̌tẹ̌timonane kawawinasa e, i kami e mẹ̌sul᷊ungu ral᷊urung papate kụ mamihua; kai arawe waugu taumata apang mětẹ̌timona kasasal᷊amatẹ̌ e, i kami ini e kai mẹ̌sul᷊ungu ral᷊uru mawěngi kụ makạděntang pẹ̌bawiahẹ̌. Tangu i saị e ngae makaitụ parenta ini e?
47002017	I kami e wal᷊inewe kere taumata l᷊awọ o kawe měkẹ̌koạ hengetang u Mawu e kere apal᷊iwụ ipạhumbal᷊ụ. Timonang kami e kai matul᷊idẹ̌, batụu i kami e kai nioron Duata. Kụ Duata sẹ̌sane e makạsilo u i kami e mạngekeng habarẹ̌ ene mẹ̌sul᷊ungu manga ěllang i Kristus e.
47003001	Kụ měnsang ini kěllaěng e saụewe mẹ̌sul᷊ungu i kami e měmpẹ̌dẹ̌dalo watangeng i kami e ngae? Arau kai měgẹ̌gausewe suratu makịdarumalo si kamene arau wọ'i kamene kerẹewe ghẹ̌gausangu taumata wal᷊ine?
47003002	I kamene hala e kai suratẹ̌ daralo waug'i kami e, kụ kạbawohẹ su ral᷊ungu naung i kami kụ kẹ̌kasingkateng dingangu ikẹ̌kawasang kěbị taumata.
47003003	I sire hala e seng nakasilo u i kamene al᷊ingkai suratẹ̌ nịbawohẹ i Kristus, kụ seng niringọ limiung kami. Suratẹ̌ ene wal᷊inewe niwohẹ u tinta, kaiso kawe ringangu Rohkẹ̌ u Ruata kụ biahẹ̌; bal᷊inewe lai su watulei, kaiso su ral᷊ungu naungu taumata.
47003004	I kami e nẹ̌bera kerene ual᷊ingu kal᷊aiaking i kami e su Mawu Ruata su ral᷊ung i Kristus.
47003005	I kami e tawẹu pamanggilange sarang kadodọ baugu mapakal᷊ahẹu i kami e makaumal᷊ẹ̌ mẹ̌koạ munara ini, kaiso kai Ruata e něgěllịu katoghasẹ̌ ene si kami e.
47003006	Kai i Sie nakaual᷊i si kami e wotonge makoạ mẹ̌tatangkiangu sěmbaụ pẹ̌dariandi wuhu kụ ilẹ̌umbala su Rohkẹ̌ u Ruata, bal᷊inewe su atorang kụ mạbawohẹ. U apang mạbawohẹ e kai makạual᷊i papate, arawe Rohkẹ̌ u Ruata e kai makạual᷊i pẹ̌bawiahẹ̌.
47003007	Su tempon pẹ̌dariandi makạpate e nikoạ dingangu nipakang su watu, kawantugu Ruata e siměnnang mạtuahẹ̌ su ghating Musa. Sěnnang'E měngkate apa kụkerong hakịu kawanuang Israelẹ̌ e tawe makatohạ tumingang gating Musa, manilaing sěnnange su ghatine e su orasẹ̌ ene seng mạnětạ kakạparunge su tempo ene. Tangu kereu pẹ̌tataingu pẹ̌dariandi kụ makạbunạu papate ene niaku ringangu niapakawantugẹ̌ kereng kasariane,
47003008	nal᷊ahẹ, u pẹ̌tataingu pẹ̌dariandi kụ nionggọu Rohkẹ̌ u Ruata e, nighuanting demben lai limembong kawantuge.
47003009	Kereu pẹ̌dariandi kụ měhukungu taumata ene apạe kụkuhenabẹ̌, ute dumakelengke lai něngalembong kawantuge pẹ̌dariandi kụ makạual᷊i taumata e měsẹ̌sěngkapian Duata e.
47003010	Botonge ikawera u apang kụ nạung mawantugẹ̌ e, ute sen tawẹ kawantuge lai ual᷊ingu kawawantugu orasẹ̌ ini e.
47003011	Kereu mangạ e apa kụ kědang e kětạeng sěngkatempo, seng kerene kawantuge, nal᷊ahẹ u manga apạeweng kakalẹ̌ e mal᷊aing nangělembong kawantuge.
47003012	Ual᷊ingu i kami e kawe piạ pangangiaking kerene, tangu i kami e wahani mahumbera kerene.
47003013	I kami e wal᷊inewe kere i Musa kawe mělẹ̌hěmbung gatine ringangu tatimbuhung tadeạu tau Israel tawe makasilo tualagu Mawu e kạkapurạ e ringangu mapuạ bọu ghatine.
47003014	Naung i sire e seng natimbuhung. Kutẹu sarang orasẹ̌ ini naung i sire wědang kạtatimbuhung su tempong i sire kapěbẹ̌basane manga bukẹ̌ u Pẹ̌dariandi Těbe e. Tatimbuhung ene hědong mal᷊ekesẹ̌ kereu taumata e masěmbaụ dingang i Kristus.
47003015	Orasẹ̌ ini lai, kereu i sire měmpẹ̌basa manga bukẹ̌ i Musa, tangu tatimbuhung ene mal᷊aing bědang mělẹ̌hěmbung tiněnnan sire.
47003016	Kai kereu pẹ̌sěngkatau e ruměnta mẹ̌těngon Mawu e, tatimbuhung ene mal᷊aing lekesang bọu ghatin taumata ene.
47003017	Tangu, Mawu kụ iwẹ̌bera sini e ute kai Rohkẹ̌ u Ruata e. Kụ suapang Rohkẹ̌ u Ruata e ene, ute sene mal᷊aing piạ karal᷊iwirẹ̌.
47003018	Orasẹ̌ ini e ghating kitẹ kěbị e tawe nitimbuhungang, hakịu i kitẹ e kai mạpasěnnangu kakerong u Mawu Yesus. Kụ ual᷊ingu ene i kitẹ e měngkai hanesẹ̌ tẹ̌tal᷊imbuhuang pakạkoạ mẹ̌sul᷊ung i Sie; kụ kakạděngụe i kitẹ e mangkeng kakạtualage. Kụ katatualagẹ̌ ene tangu kai wọu Rohkẹ̌, mase Rohkẹ̌ ene ute kai Mawu e.
47004001	I kami e měkẹ̌koạ munara ini kai ual᷊ingu karal᷊ondon naungu Mawu Ruata. Kai ual᷊ingu ene hakịu i kami e tawe ikasasuen tiněnna.
47004002	I kami e tawe tumatol᷊e kakakoạ u munarang kararěndung kụ makạmamea. I kami e mạdiri měmunara kụ mẹ̌pakẹu kapande ipangakal᷊ẹ̌ arau měmaleleng hengetangu Mawu. I kami e mẹ̌tangkiang Mawu ringangu naung burěsi kerẹewe kapulun'E. Ual᷊ingu ene, i kami mělẹ̌harapẹ̌ u kěbị taumata e měngẹ̌ngarěgangbeng i kami e mapia su ral᷊ungu kawawurẹ̌sin naunge.
47004003	Kereu Injilẹ̌ kụ ilẹ̌habar'i kami e wědang l᷊aing ta kinahěnganeng, ute kate i sire apang mětẹ̌timona kawawinasa e tawe nakạhěngang.
47004004	Mahang duata měngẹ̌ngawasa dunia ini e něhěmbung tiněnnan sire apan tawe měmpangangimang. Kai i sie měnẹ̌nahaghe si sire tadeạu i sire tawe makasilo tualagu Injilẹ̌ e mạanung kasěllah'i Kristus, nakoạ kere awẹ u Ruata.
47004005	Habarẹ̌ kụ ilẹ̌humpạ i kami e wal᷊inewe wěke mạanung kami hala e. Habarẹ̌ ene kai mạanung Yesus Kristus; u i Sie kawe Mawu; kụ i kami e kai mẹ̌tatangkiang si kamene ual᷊ingu i Sie.
47004006	Mawu Ruata e kawe něhengetang, "Apasarangko tualagẹ̌ e wọu marěndung e," Duata ene lai napasěpụ u tualagẹ̌ e su ral᷊ungu naung i kitẹ e tadeạu tiněnnang kitẹ e matualagẹ̌ sarang makahěngang kawawantugu Ruata kụ suměnnang su ghating Kristus.
47004007	Kaiso arětạ marohkẹ̌ e kereng kawantuge ene, kai mạdal᷊uhe su watangeng i kami tạ arěgane ini kụ asal᷊e wọu ěntana. Ual᷊ingu ene nal᷊ahẹ e u kasěllahu kawasa ene kai su Mawu Ruata, wal᷊inewe si kami.
47004008	I kami e lẹ̌aloěng bọu patikụ beọ e, kaiso i kami e tawe nasěsẹ. I kami e niwingọ e, kaiso tawe kinasueěngu tiněnna.
47004009	Lawọ dụdokạ si kami e kai tawe mawawala i kami hala. Dingangu manilaing i kami taghal᷊ẹ̌ pẹ̌pahangeng sarang i kami pakaěnsu, kaiso i kami e tawe mate.
47004010	Sěntiniạ i kami makạpěndang kapapohongu Mawu Yesus su watangeng i kami, tadeạu pẹ̌bawiah'E mal᷊aing mariadi mal᷊ahẹ su watangeng i kami.
47004011	Karěngụeweng i kami měbẹ̌biahẹ̌ e, i kami měngkate hanesẹ̌ gụgěnggangu pateěng ual᷊ingu i Yesus, tadeạu ual᷊ingu kawe kerene ute pẹ̌bawiah'i Yesus mal᷊aing iapakal᷊ahẹ su watangeng i kami e mẹ̌tate ini.
47004012	Ini e mělẹ̌lahẹu su watangeng i kami papate e kai kapẹ̌kẹ̌karadiahange, kaiso i kami e kai lụluasẹ̌ batụu pẹ̌bawiahẹ̌ e kai kapěkẹ̌karadiahange su watangeng i kamene.
47004013	Su ral᷊ungu Winohẹ Susi e kẹ̌kaěbakeng bawera kere ini, "Iạ e mạngimang, kụ kai ual᷊ingu ene iạ měbẹ̌bisara." Kụ, mal᷊aing ual᷊ingu pěngangansang u pangangimang kerene, i kami e měbẹ̌bisara watụ u i kami e mạngimang.
47004014	I kami e mẹ̌ngiaking u Ruata kụ seng napẹ̌biahu Mawu Yesus kạpia, mal᷊aing sarung mapẹ̌biah'i kami e ringang i Yesus, kụ mẹ̌bawa si kitẹ e sol᷊ong těngon'E.
47004015	Patikụ ene ute kai waug'i kamene. Batụu kakạl᷊awọe taumata makapěndang kakěndagu Ruata, mal᷊aing kakạl᷊awọe kal᷊iomanengu tatarimakasẹ ilẹ̌humpạ su Ruata; ual᷊ingu kerene tangu Mawu Ruata e niapakawantugẹ̌.
47004016	Kai ual᷊ingu ene hakịu i kami e tawe lumaěnsu. Manilaing tuhụ mạbadang seng kakạsalobare, kai wọu sěmběkang pangangimang, i kami e hanesẹ̌ tẹ̌tal᷊imbuhuang apang kal᷊aěllo.
47004017	Dingangu kasasusawe tawe sěngapa kawěhạ e ini kinahombangeng i kami, kětạengbeng pẹ̌kadodọ tempo, kai sarung makaual᷊i karal᷊unsemahẹ̌ tạ sihinge ringangu kakalẹ̌ si kami. Karal᷊unsemahẹ̌ ene limemboweng kasěllahe marau kereu isukạ su kasasusa ene.
47004018	U i kami e tawe mẹ̌sasasěmpị apang ikẹ̌kasilo e, kaiso kai apan ta ikasilo. Apang ikẹ̌kasilo e kětạengbeng sěngkatempo e rarage, arawe apan ta ikasilo e kai kakalẹ̌ sarang karěngụe.
47005001	Batụu i kami e masingkạu kereu wal᷊e -- mangal᷊ene wadang -- kụ pěbẹ̌bal᷊eěng i kitẹ su dunia ini e ghoghaheng, Duata e sarung měndiahing pẹ̌bawal᷊eěng sěmbaụ baug'i kitẹ e su sorga, kinoạ u Mawu Ruata sẹ̌sane kụ mẹ̌daragẹ̌ sarang karěngụe.
47005002	Su ral᷊ungu wal᷊e orasẹ̌ ini tangu, i kitẹ e měkẹ̌kurate watụ u i kitẹ e mẹ̌kẹ̌karimang mapulu mẹ̌tanạ su ral᷊ungu wal᷊eng kitẹ e su sorga.
47005003	Bal᷊e ene ute kai wadang i kitẹ kụ buhu.
47005004	Karěngụeweng i kitẹ e mẹ̌tẹ̌tanạ su ral᷊ungu wal᷊e kụ bọu dunia ini e, i kitẹ e měkẹ̌kurate ual᷊ingu wawawaěng i kitẹ e kai mawěhạ. Bal᷊inewe ual᷊ingu i kitẹ e mapulu mẹ̌těngkapẹ̌llọ bọu wadang i kitẹ bọu dunia ini e, kaiso kai ual᷊ingu i kitẹ e mapulu měluhem badang i kitẹ bọu sorga e, tadeạu wadang i kitẹ kụ botonge mate ini e ikawatạu pẹ̌bawiahẹ̌ e.
47005005	Kụ napakasadiang kitẹ baugu ene ute kai Mawu Ruata sẹ̌sane, ringangu i Sie nangonggọu Rohkẹ̌'E si kitẹ e kai nakoạ kere papaiang e.
47005006	Ual᷊ingu ene tangu naung i kami e měngkate sěntiniạ matoghasẹ̌. I kami masingkạ u karěngụeweng i kami wědang mạtatanạ su ral᷊ungu wadang i kami ini e, ute i kami e marau wọu wal᷊e kụ sarung pẹ̌tanakeng i kami e ringangu Mawu.
47005007	Batụu i kami e kai mẹ̌biahẹ̌ iwal᷊a su pangangimang si Kristus wal᷊inewe iwal᷊a su apang ikẹ̌kasilo,
47005008	kụ hakịu ene i kami e makědang. I kami e mạěndokangbe mẹ̌těngkapěllọ bọu wadang i kami ini e tadeạu makapẹ̌tanạ dingangu Mawu.
47005009	Ual᷊ingu ene i kami mẹ̌kẹ̌kulěte sěngapam botonge mědeạu makal᷊uasẹ̌ naunge, baewe su piạ i kami wědang su pẹ̌bawal᷊eěng i kami e sini, arau paị sene.
47005010	Batụu nal᷊ahẹ i kitẹ kěbị e sarung ipẹ̌těngong pěnggaghutaěng i Kristus, kụ i kitẹ sěngkatau-sěngkatau e sarung makahombang bawal᷊ise tuhụewe kakanoạ e su dunia ini -- kakanoạ e mapia arau lai ral᷊aị.
47005011	I kami masingkạben mangal᷊ene matakụ u Mawu; ual᷊ingu ene hakịu i kami e mẹ̌tẹ̌tawakal᷊i mělẹ̌lombang taumata mạanung kami, Mawu Ruata e masingkạ-singkạ i kami, kụ lẹ̌harapeng i kamene e mal᷊aing masingkạbeng kami e sarang dal᷊ungu naung i kamene.
47005012	Kai ini i kami e tawe mẹ̌gausẹ̌ tadeạu i kamene mẹ̌dalo si kami. I kami e kětạembeng mạul᷊ị u ral᷊enge mapia si kamene tadeạu rụl᷊uasi kami, tadeạu i kamene masingkạ u kai kereapa i kamene hinon sumimbahẹ̌ su taumata kụ kětạeng měmẹ̌manda ghahị u taumata kụ bal᷊inewe lulune.
47005013	Kereu i kami e kawe kakěllaěng seng longehẹ̌, ute kai ual᷊ingu waugu Mawu Ruata. Dingangu kereu i kami e kakěllaěngbe piạ naung i kami e ute kai waug'i kamene.
47005014	Kai kakěndagi Kristus e nẹ̌karadiahang si kami, ringangu i kami e masingkạ bue u kereu sěngkatau seng nate waugu kěbị taumata, ute ene maul᷊ị u kěbị taumata e seng nate.
47005015	I Kristus e napohong baugu kěbị taumata, tadeạu apam biahẹ̌ e, wal᷊inewe samatang měbẹ̌biahẹ̌ baugu watangenge hala, kaiso kawe waug'i Kristus e seng napohong dingangu niapẹ̌biahẹ̌ kapia waugu pandungang i sire.
47005016	Ual᷊ingu ene, i kami e tawe mangangarẹ̌gan taumata e tuhụ ukurangu taumata. Watụ u kahěngang bue i kami e wọu lai měngẹ̌ngarẹ̌gang Kristus e tuhụ mạtaumata, kai orasẹ̌ ini e semben talawue.
47005017	I sain seng nasěmbaụ dingang i Kristus e kai seng nakoạ taumata wuhu kahěnga-hěngang. Apan těbe e seng tawẹdise, watụ u kěbị e seng nariadi wuhu.
47005018	Kěbị ene kai ual᷊ingu karadiahang u Mawu Kasěllahenge. Limiung Kristus e Mawu Kasěllahenge napakapiang kitẹ kạpia ringang'E, bọu ene napěmunarang kitẹ tadeạu taumata wal᷊ine mal᷊aing mẹ̌sěngkapiang Mawu Kasěllahenge.
47005019	I kami e mělẹ̌habarẹ̌ u limiu wọu anung Kristus e, Ruata napẹ̌sěngkapian taumata e kapia ringangu watangeng'E Duata e nẹ̌koạ ene tawe něnuntụ kal᷊awọu pẹ̌sasal᷊a nạung nikoạ u taumata waugu watangeng'E. Ringangu i kami e seng niorom Mawu Ruata e waugu pělẹ̌habaru hengetang ene.
47005020	Kụ i kami e kai rarolohang i Kristus. Wọu anung kami e Mawu Kasěllahenge hala naul᷊ị u tatanatan'E. Su areng i Kristus, i kami e ghụgahiorọ sěngapang botonge, u pěmpanarimạko laul᷊uhu takiahu Ruata e mapẹ̌sěngkapiang kamene ringang'E.
47005021	I Kristus e tawẹ dosane, kaiso Mawu Ruata e nědiadin Sie něnal᷊udẹ̌ dosang kitẹ, tadeạu i kitẹ e saụbe mẹ̌sěngkapian Duata e ual᷊ingu nakauhẹ̌ dingang i Kristus.
47006001	Ual᷊ingu i kami e kai měsẹ̌sasumbala su hal᷊ẹ̌ u Mawu Ruata e, ute i kami mělẹ̌harapẹ̌be sěngapam botonge si kamene, piawe i kamene mẹ̌gagholọ u kapian naungu Ruata e.
47006002	Su ral᷊ungu Winohẹ Susi, Mawu Ruata e kai něhengetang, "Su tempon niapakawala e, Iạ seng nakaringihẹ̌ si kau, kụ su ěllọeng kasasal᷊amatẹ̌ e, Iạ seng nẹ̌tul᷊ungi kau." Pẹ̌tahěndungko pakapia, seng ini e tempone kụ niapakawala e. Kụ seng ěllo ini e ipakasal᷊amatẹ̌!
47006003	I kami e tawe mapulu pẹ̌tatangkiang i kami e kawe ipẹ̌sal᷊a. Ual᷊ingu ene i kami e mẹ̌tawakal᷊i tawe mẹ̌gěllịu alasange apa si sai-sai waugu mẹ̌koạ ene.
47006004	Ral᷊iune su patikụ sạbarang, i kami e měnẹ̌nodẹu i kami e kai manga ěllangu Mawu Ruata. Batụu Patikụ haghin sigěsạ e seng kinapěndangeng i kami e ringangu pẹ̌sasabarẹ̌,
47006005	i kami e lẹ̌limareng, tẹ̌tahungkutang, dingangu pẹ̌tẹ̌tatibuluang; i kami e mělẹ̌hal᷊ẹ̌ masěgadẹ̌, pẹ̌sěngkakuhuang e mạl᷊otahẹ̌ dingangu mạl᷊unusẹ̌.
47006006	Kaiso měngkate ringangu naung burěsi, pelesa, naung manandu, ringangu kapian naung, manodẹu i kami e kawe manga ěllangu Mawu. I kami e mạngumpaedẹ̌be kahěnga-hěngang su tatal᷊ěntụ u Rohkẹ̌ u Ruata, ringangu pẹ̌kakakěndagẹ̌ tutune,
47006007	dingangu su pělahabaru hengetang u Mawu ore lai kawasan Duata e i kami kai manga ěllangu Mawu Ruata. I kami e mẹ̌tẹ̌tumpaedẹ̌be su kapulun Duata nakoạ kere aghid'i kami e baugu ipěnagheghe ringangu ipẹ̌tahutěndạ u watangeng.
47006008	I kami e lẹ̌adateng, kaiso mal᷊aing lẹ̌hinakaneng, dẹ̌daloěng kaiso mal᷊aing tẹ̌tungkeaneng. Maningbe i kami e matul᷊idẹ̌ kaiso lẹ̌ěnsilangu tahapěngakal᷊ẹ̌.
47006009	I kami e ikẹ̌koạ kere kẹ̌kawěgaěng kaiso kawe kẹ̌kasingkateng u kěbị taumata, tabidạu mẹ̌tate kaiso wědangbeng biahẹ̌. Maningbe i kami e tẹ̌tingkaitang, kaiso tawe mate.
47006010	Maningbe naung i kami e iapakạsusa e kaiso měngkawe maral᷊uasẹ̌ lai. Kakěllaěngbe kasiang, kaiso i kami e kawe makạkalạ taumata l᷊awọ. Kakěllaěng i kami e tawẹ manga apa-apa, kaiso tuhụ hinone kawe nạung mạnaghuang patikụ sabarang.
47006011	Manga anạ u sěmbaụ ikẹ̌kěndagẹ̌ su Korintusẹ̌! I kami e mangukahu pěndang pakatualagẹ̌ si kamene. Patikụ dal᷊ungu naung i kami e seng nasueng ukahe.
47006012	I kami e tawẹ naung i kami e kạbawuni si kamene, kětạbeng i kamene e mạnuhěsẹ u ral᷊ungu naung i kamene e si kami.
47006013	Tangu iạ mẹ̌bisarạe kere su manga anạku e hala. Kụ naung i kamene e apakal᷊oahẹ̌ko waugi kami e.
47006014	Kumbahangbe mẹ̌papuhehghẹ u taumata apan tawe mangangimang su Mawu Yesus; u kai tawe hinone. Kereapa wue mapia e mẹ̌tatambang dal᷊aị! Tawe nariadi tualagẹ̌ e mẹ̌dal᷊aụ u kararěndung.
47006015	Tawe mariadi i Kristus mẹ̌sěngkanaung u setang. Kai apa tang|u sul᷊unge wọu taumatan Sahani ringangu wal᷊ine Sahani?
47006016	Kai apa pěral᷊ahěmpukangu Wal᷊em Mawu ringangu wal᷊en mahan duata? I kitẹ e kai Wal᷊em Mawu, kụ kai Mawu Ruata wiahẹ̌. Mawu Ruata sẹ̌sane něhengetang, "Iạ e sarung mẹ̌tanạ sutal᷊oaran sire, dingangu mẹ̌biahẹ̌ sěngkapẹ̌biahẹ̌ dingang i sire, Iạ e sarung makoạ Duatan sire, kụ i sire e sarung makoạ umatẹ̌-Ku.
47006017	Ual᷊ingu ene, těntangke i sire apam běgang Mawu e, kụ pěnggeangkong batangengu e wọu i sire. Kụ kumbahang-bahang mẹ̌dal᷊aụ u karal᷊amuhụ, tadeạu Iạ e sarungbe měnarimạ i kamene.
47006018	Iạ e sarung makoạ i Amang i kamene ringangu i kamene sarungbe mariadi manga anạ-Ku, kerene angkuěng u Mawu Kasěllahenge."
47007001	Manga anạ u sěmbaụ ikẹ̌kěndagẹ̌! Patikụ pẹ̌kakakědo e kai pẹ̌tẹ̌timona si kitẹ. Kụ i kitẹ e kěnangko mamurẹ̌si watangeng i kitẹ e wọu patikụ apang nakal᷊amuhụ rohkẹ̌ dingangu ghěsing kitẹ e. Kěnangko i kitẹ e mạtakụ u Mawu Ruata, tadeạu i kitẹ e makapẹ̌biahẹ̌be samatang baug'i Sie ringangu masukụ.
47007002	Tarimạ bue i kami e su ral᷊ungu naung i kamene. I kami e tawe nẹ̌sal᷊a si sai-sai, ringangu tawẹu sarang sěngkatau niakal᷊eng i kami e. I kami e mamben tawe měngangahěbụ si sai-sai pědeakeng untune.
47007003	Iạ e měbẹ̌bera kerene wal᷊inewe mědẹ̌deạ aị u mapẹ̌sal᷊ang kamene. Batụu, kerẹewe seng takụ pinẹ̌bera kal᷊amona, u mambeng masaria kakěndagi kami e si kamene, ringangu i kitẹ e kai hapị balạewe su pẹ̌bawiahẹ̌ ore lai su kakate.
47007004	Iạ e mạngumbala masaria si kamene, tapengu l᷊ai lụl᷊uas'i kamene kahěnga-hěngang. Maningbe i kami masau hombangengu susa sigěsạ! Kaiso i kami e měngkai mạhibor'i kamene. Dal᷊uasẹ̌ku e mambeng masaria!
47007005	Piạ e i kami narěnta su Makedonia ute, i kami e mamben tawe nakapangirul᷊e. Baẹbe wọu lẹ̌sabe sude, i kami e mang kẹ̌kaěbakengu sigěsạ; bọutewelain sěmběkane wal᷊ine e pẹ̌dararendehẹ̌, dingangu wọu ral᷊ungu naung i kami hala e katatakụ.
47007006	Kaiso tarimakasẹ, batụu Mawu Ruata e sěntiniạ tạ ědone mapakạsarian naungu taumata kụ apang měngkạpěndụ; i Sie měnẹ̌nahimbologu rarěntan Titus e su naung i kami.
47007007	Naung i kami e mạhiborẹ̌ bal᷊inewe ual᷊ingu i Titus seng narěntae, kaiso kawe lai ual᷊ingu i sie mạul᷊ịu ral᷊uasu naunge ual᷊ingu i kamene. I sie něhabarẹ̌ si kami u i kamene měkẹ̌karimang u mẹ̌sombang u iạ; u i kamene kai nẹ̌sasěsilu kakanoạ i kamene nạung kal᷊amona kụ su orasẹ̌ ini e i kamene mal᷊uasẹ̌ manumběka wọu iạ e. Hal᷊ẹ̌ ene tangu mapẹ̌dẹ̌dal᷊embong iạ e su ral᷊uasẹ̌ku.
47007008	Maningbe suratẹ̌ku nakasusa naung i kamene, kai iạ e tawe nẹ̌sasěsilu nẹ̌koạ suratẹ̌ ene. Mamben těngadẹ̌ piạ iạ nakasilo u suratẹ̌ku e kai nakasusa naung i kamene -- u manịeng susan naung i kamene e tumbạeng sěngkakuhuang -- kai iạ e mal᷊aing piạ sěsil᷊ẹ̌ku.
47007009	Kai ini e sembeng mal᷊uasẹ̌ -- bal᷊inewe ual᷊ingu naung i kamene niapakasusa, kaiso kawe ual᷊ingu kasasusan naung i kamene e kawe makapěmal᷊ui kakanoạ i kamene. U kasasusan naung'i kamene e nẹ̌sěndal᷊engbeng kapulun Duata. Kụ i kami e tawe měndugi si kamene.
47007010	Batụu kasasusan naung kerene e kai makaual᷊i pěmamal᷊ui naung kụ makạkạděntang kasasal᷊amatẹ̌. Kụ taumata e tawe sarung mẹ̌sasěsilu ene. Arawe kasasusan naung kụ sěndal᷊eng u kapulun taumata e makạual᷊i papate.
47007011	Kěnang i kamene kakělla měnsang apa ual᷊ine si kamene ual᷊ingu susan naung kụ natuhụ su kapulun Duata! Ual᷊ine ute i kamene mambeng mětẹ̌tawakal᷊i mapakạtilang u karal᷊ěbuhẹ̌! I kamene měngkakoạ mẹ̌bawawinsị u rosa, měngkạtakụ, lẹ̌lahimpuluang, mạhuntinambang kěhage, sadia měhukungu apan němpẹ̌sal᷊a! Su ral᷊ungu patikụ tal᷊imbukune ini i kamene semben nanodẹ u i kamene seng tawẹ sal᷊ane.
47007012	Kụ manịeng iạ seng bọu namohẹ suratẹ̌ ene, iạ namohẹ tangu wal᷊inewe ual᷊ingu taumata kụ nẹ̌sal᷊a ene. Wal᷊inewe lai ual᷊ingu taumata kụ nasigěsạ u pẹ̌sasal᷊a ene. Iạ e nakapěmohẹ u suratẹ̌ ene tadeạu su těngon Duata e, i kamene semben nakahěngang hala u kai apạe kạsariane ral᷊ungu naung i kamene miěbạ i kami.
47007013	Kai ene hakịu naung i kami e měngkai mạhiborẹ̌. Sul᷊iun mạhiborẹ̌ e, i kami e limembowen lai mạhiborẹ̌ makạsilo karal᷊uasu naung i Titus; naunge mạhiboreweng kamene kěbị e.
47007014	Iạ e mang seng lụl᷊esạ i kamene si sie. Tarimakasẹ, u i kamene tawe napakamean iạ. Kěbị apang bọu iwẹ̌berang kami si kamene e mamben těngadẹ̌. Kerene lai apang ilẹ̌lesạ i kami e mạanung kamene si Titus mambelain těngadẹ̌.
47007015	Tempo ini e i sie mangkeng kạpahuntinambang kakěndage si kamene, u i sie makạtahěndung kereapa i kamene kěbị e mapulu tumuhụ měngangahạ e ringangu kereapa kakakoạ i kamene manarimạ i sie su adate ringangu kasatiane.
47007016	Iạ e mal᷊uasẹ̌ kahěngang u i kamene pạngimangeng bue su patikụ sabarang.
47008001	Manga anạ u sěmbaụ, i kami e mapulu l᷊ai tadeạu i kamene makakasingkạ u kereapa kapiane Mawu Ruata suapan jamaatẹ̌ su Makedonia.
47008002	I sire seng niwanikateng u mẹ̌tohạ u haghin sigěsạ mawawěhạ. Kaiso sutal᷊oarang kasasigěsạ ene, i sire mang maral᷊uasẹ̌ dingangu makěhagẹ̌ měgěllịu laonggọ ipẹ̌tul᷊ung taumata wal᷊ine, maningbe i sire masasusa wiahe.
47008003	Iạ bahaniwe makapẹ̌bera u, i sire měmpẹ̌gẹ̌gěllịbe sěngapang ikaumal᷊'i sire sarang katewe mạngělembo wọu ene. Tawẹu měngangoro,
47008004	kai i sire mědẹ̌dorong sěngapang botonge měnsang mal᷊uasẹ̌ bue kereu i sire mangonggọu gaghěllị i sire su jamaat'u Mawu e su Yudea.
47008005	I sire měmpạngonggọbe limembong kal᷊awọe wọu lẹ̌harapeng i kami e. I sire kahumotongange měnẹ̌narakangu watangeng i sire su Mawu e, wọu ene ute si kami e lai, kerẹewe ikẹ̌kapulun Duata.
47008006	Ual᷊ingu ene hakịu i kami e měnẹ̌nahowong si Titus -- kụ seng němahětạeng hal᷊ẹ̌ ini e -- tadeạu i sie měněpasu hal᷊ẹ̌ mapia ini sutal᷊oarạeweng kamene lai.
47008007	I kamene e maotelẹ̌ bue su patikụ sabarang: I kamene e maotelẹ̌ su pangangimang su měngukahu kasingkạ dingangu mẹ̌gěllịu tahuěnna, su ral᷊ungkewen patikụ munara, dingangu su ral᷊ungkeweng kakěndag'i kamene si kami. Ual᷊ingu ene, kěnangko l᷊ai pakaotelẹ̌ i kamene su munara mapia ini e.
47008008	Iạ e tawe měnanahowong u ene kere sěmbaụ parenta. Kaiso ual᷊ingkewen mapatodẹ u kaghaghisingu taumata wal᷊ine mẹ̌tul᷊ungu sěndinganeng, iạ e mal᷊aing mapulu makakasingkạ u sarang apạe kakěndag'i kamene.
47008009	Batụu i kamene masingkạ-singkạ u i kitẹ e limembowen tẹ̌tal᷊ěntukang i Yesus Kristus Mawung kitẹ e. I Sie kai kalạ, kaiso nẹ̌těngkakasiangu watangeng'E waugu kapiang kamene manga anạ u sěmbaụ, tadeạu ual᷊ingu kakakasiang'E, i kamene něngkakalạ.
47008010	Tumuhụ těguku su hal᷊ẹ̌ ini ute semben su tampạ e i kamene mangěnsue apan seng nitětạ i kamene su taung nal᷊iu. Batụu kai i kamene kakal᷊imonaěng e nanětạ u hal᷊ẹ̌ ini.
47008011	Kụ ini e tangu, mapiawe i kamene pěngěnsue hal᷊ẹ̌ ene tuhụewe ikaumal᷊'i kamene. Kụ pakaghaghising bue měnguadipu munara ene, kerẹewe nạung i kamene mal᷊aing maghising němahẹ̌tang hingide.
47008012	Kereu i kamene mal᷊uasẹ̌ měmpangonggọ, tangu Mawu Ruata e sarung sadia manarimạu laonggọ ene suapạeweng piạ i kamene, wal᷊inewe su talane.
47008013	Sạbanari u tawẹ apa mapulu mapakal᷊iun taumata wal᷊ine e wọu tanggunang e, kụ kawe mapakawěhạ i kamene. Kai ual᷊ingu i kamene orasẹ̌ ini e riọbe nipěngal᷊amatenge, ute sembeng hinone i kamene maontol᷊u tul᷊umang su nikakawusang i sire. Hědoweng kereu i kamene kakawusange, kụ i sire rembeng ipěngal᷊amateng kụ ipědẹ̌dal᷊embo tangu i sire sarungbe mẹ̌tul᷊ung i kamene. Kamagengbe kerene tangu ruamběka e lawọ be nitangkianeng.
47008015	Su ral᷊ungu Winohẹ Susi e kạbawohẹ u, "Si sain lawọ e tawe kinal᷊emboěnge, ringangu si saịewen mahal᷊i e tawe kinakawusange."
47008016	Tarimakasẹ su Mawu Ruata e napakěhagi Titus mẹ̌sul᷊ung laing kami e su mẹ̌tul᷊ung i kamene!
47008017	Batụu i Titus e bal᷊inewe kětạeng tutuhụ dorong i kami e samatang, kaiso i sie lai enẹ e kakěhage mapulu mẹ̌tul᷊ung i kamene hakịeweng kai i sie sẹ̌sane němutusẹ̌ sarang nẹ̌dumating i kamene.
47008018	Niapataking i sie tangu i kami e něndolohu sěngkatau wọu anạ u sěmbaụ kụ měngkai su ralong kěbị jamaatẹ̌ ual᷊ingu munarane kai mạngekeng Injil'u Mawu Ruata.
47008019	Sul᷊iun ene ute, anạ u sěmbaụ ene mal᷊aing seng nipile ringangu nitěbọu manga jamaatẹ̌ tadeạu tumaking si kami suraral᷊engang i kami. Batụu i kami e sarung dumal᷊eng manondan tatongka ene, tadeạu Mawu e wantughang dingangu i kamene makasilo u i kami e sadia wue mẹ̌tul᷊ung.
47008020	I kami e měngkate matěmu-těmudẹ̌ tadeạu kumbahangbe piạu mapẹ̌sal᷊ang kami e su hal᷊ẹ̌u mangěntudu laonggọ sěngarihang ini e.
47008021	I kami e mapulu měmunara matul᷊idẹ̌ bal᷊inewe kětạu su těngon Mawu e, kaiso su těngon taumata e lai.
47008022	Nẹ̌sion Titus dingangu anạ u sěmbaụ ene, i kami e mal᷊aing měndolohu anạ u sěmbaụ bal᷊ine. I kami e seng masau mamanikạ si sie kai nal᷊ahẹu i sie hanesẹ̌ puluang mẹ̌tul᷊ung. Kụ ini e i sie limembọewen mapulu mẹ̌tul᷊ung i kamene watụ u i sie kai piạ pangangumbalane masaria si kamene.
47008023	Arawe i Titus tangu, i sie kai sěngkahal᷊ěkang dingangku, kụ mělẹ̌hal᷊ẹ̌ dingangku e waugu mẹ̌tul᷊ung i kamene. Ringangu su hal᷊ẹ̌ewen mạanun dẹ̌dua sěngkaral᷊eng dingange, ute i sire kai rarolohang u kal᷊awọu jamaatẹ̌ e ringangu makoạ dal᷊uasẹ̌ baug'i Kristus.
47008024	Kụ lẹ̌harapeng i kamene apakal᷊ahẹkon kakěndagi kamene si sire, tadeạu patikụ jamaatẹ̌ e masingkạ u i kamene kụkěndag'i sire ringangu apạeweng ilẹ̌lesạ i kami si kamene mamben těngadẹ̌.
47009001	Tumuhụ hinone seng tawahal᷊uasu iạ saụ měnuratẹ̌ si kamene hal᷊ẹ̌ u tatongka kụ seng kạdingọe sol᷊ong jamaatẹ̌ su Yudea.
47009002	Iạ masingkạ u i kamene mambeng mapulu mẹ̌tul᷊ung, dingangu iạ seng lụl᷊esạ i kamene su tau Makedonia. Iạ e nẹ̌bera si sire u seng dokeng taung tamai nal᷊iu manga anạ u sěmbaụ su Akaya e seng sadia mangonggọu tatongka. Dingangu kaghaghising i kamene selaing makạbal᷊insahẹ̌ igasu sěmbahageang kasariang e wọu i sire.
47009003	Kụ orasẹ̌ ini iạ měndolohi Titus dingangu irědua anạ u sěngkatau ene sol᷊ong anung kamene tadeạu apang ilẹ̌lesạ i kami mạanung kamene ute wal᷊inewe rụdato tawẹ gẹ̌sine. Kụ i kamene harusẹ̌be seng sadia, batụu iạ e nẹ̌bera si sire u i kamene mang seng sadia waugu ene.
47009004	Iạ e ghụgěnggang u kamageng piạ i sire wọu Makedonia kụ tumol᷊e si siạ kereu iạ sol᷊ong anung kamene. Kụ kereu i sire makaěbạ u i kamene kai tawe nạsadia, ute hal᷊ẹ̌be makamea si kami sarung, u kawe seng naul᷊ị u i kami seng mạngumbalawe kahěngang si kamene. Dingangu i kamene hala e mal᷊aing sarung měngkamea.
47009005	Kai ual᷊ingu ene hakịu iạ makạpěndangu hinong dumolohi sire ene anung kamene e kal᷊imona waugu ipangurusẹ̌ tatongka nạung seng nikědong kamene. Iạ e nẹ̌koạ ene tadeạu kereu iạ e seng marěnta, tatongkang kamene e seng mạdariahi. Ual᷊ingu kawe kerene ute, nal᷊ahẹ e nạung laonggọ i kamene nionggọben naung i kamene mal᷊uasẹ̌ wal᷊inewe ual᷊ingu nasihasa.
47009006	Pẹ̌tahěndungko! I saing makěkidẹ̌ měnawon bine, mal᷊aing mahal᷊i ikapěnsạ e. Arawe maral᷊awọ měnawon bine tangu mal᷊aing maral᷊awọ ikapěnsạ e.
47009007	Sěngkatau-sěngkatau e hinong měmpěngonggọ dingangu haěngu naunge. Kumbahangbe mangonggọ dingangu ria-ria arau ual᷊ingu nasihasa, u Mawu Ruata e kụkěndagu taumata kụ měmpạngonggọbe ringangu haěngu naung'E.
47009008	Mawu Ruata e kai kawasa mangonggọu al᷊amatẹ̌ ipědẹ̌dal᷊embo, tadeạu i kamene sěntiniạ makạhombang bue apang gausang i kamene; kụ i kamene sarungbe mạhěmpal᷊iu měmpẹ̌koạ mapia ringangu mẹ̌kakěndagẹ̌ e.
47009009	Su ral᷊ungu Winohẹ Susi e mạbawohẹ kere ini mạanun Mawu Ruata e: "I Sie měnẹ̌nawuhẹ̌ baugu taumata kasiang; karal᷊ondon naung'E kakalẹ̌ sol᷊ong karěngụe."
47009010	Mawu e něndiahing bine waugu měnanawuhẹ̌ dingangkewen něndiahing kaěng baug'i kitẹ. I Sie lai sarung měndiahi ringangu mapẹ̌dal᷊embong apang sẹ̌sawuhang i kamene, tadeạu kal᷊ondon naungu e mal᷊aing mahuntinamba.
47009011	Ual᷊ingu kerene ute i kamene sarungbe mẹ̌dal᷊embo su ral᷊ungu patikụ sabarang hakịeweng i kamene hanesẹ̌be makaonggọ dingangu kal᷊aěludẹ̌. Dingangu kal᷊awọu laonggọ i kamene seng pinẹ̌papahiạ i kami, kụ taumata l᷊awọ e měngkai makịtarimakasẹ su Mawu Ruata e.
47009012	Batụu kakanoạ mapia kinoạ i kamene bal᷊inewe tumbạu sarung makatongka kakakawusu ral᷊ohon jamaatu Mawu samatang, kaiso mal᷊aing sarung makaual᷊i tatarimakasẹ u taumata l᷊awọ e su Mawu Ruata e.
47009013	Kụ ual᷊ingu tul᷊umang kụ seng tinodẹ i kamene e, mal᷊awọ tau Sahani su Yudea e sarung mẹ̌dalo Mawu Ruata batụu i sire nakasilo kal᷊aiaking i kamene su Injilẹ̌ mạanung Kristus kụ tẹ̌tol᷊eěng i kamene e. Dingangu, i sire mẹ̌dẹ̌dalo Ruata e, ual᷊ingu i kamene e mal᷊aěludẹ̌ měmpạmahiạ si sire ringangu su kěbịewe lai wal᷊ine e apạewen piạ i kamene e.
47009014	Tangu i sire sarung mẹ̌kal᷊iomaneng i kamene ringangu naung i sire makěndagẹ̌ si kamene watụ u kapian naungu Mawu Kasěllahenge si kamene.
47009015	Karimạko i kitẹ e maněmbang tarimakasẹ su Ruata bọu pẹ̌daral᷊embon patikụ kakěndag'E!
47010001	Orasẹ̌ ini e iạ, i Paulus e kai piạu takụ ipaul᷊ị si kamene. Iạ ini e, angkuěng i sire e, kai masikome naungku e kereu mẹ̌těngong kamene, arawe mạeng mararau e wahani. Kụ ual᷊ingu kasasikome ringangu kapian naung i Kristus,
47010002	ute iạ mẹ̌dorong sěngapam botonge kumbahang kawe sarang makasihasang iạ mẹ̌koạ matětogẹ̌ si kamene kamagengu iạ marěnta. Batụu iạ e měkẹ̌karaki mědeạu mẹ̌koạ mahasa si sire apang měmpẹ̌bẹ̌bera u pělahal᷊ẹ̌ i kami e kai piạ timonane mạdunia.
47010003	I kami e těngadẹ̌ bue wědaweng měbẹ̌biahẹ̌ su dunia e, kaiso i kami e tawe mẹ̌kakaradiahang kụ mẹ̌ngumbala su timonang mạdunia.
47010004	Manga aghidẹ̌ ipẹ̌kẹ̌karadiahang i kami e wal᷊inewe aghidu dunia ini, kaiso kai manga aghidu Ruata makawasa. Kụ dingangu manga aghidẹ̌ ene i kami e měgěnggoghahẹ̌ manga těndạ; ipěnẹ̌nighe kal᷊awọu pẹ̌dararendehẹ̌,
47010005	dingangu ipạněnehẹ̌ kal᷊awọu těndạu kal᷊aobotẹ̌ nịbawětị baugu ipẹ̌děndokạ kasingkạu mạanun Duata. I kami e měnẹ̌naweng tiněnnan sire e ringangu měmẹ̌matạ si sire tadeạu mẹ̌samal᷊ẹ̌ si Kristus.
47010006	Kụ kamageng u i kamene sembeng tụtuhụ dingangu kạguwạu naung ute i kami e seng sadia měhukungu apan tawe tumatuhụ.
47010007	I kamene e kai hinong makahěngang mapia-pia kakakoạ e tutune. Kereu piạu pẹ̌sěngkatau maiaking u i sie kai tataghuaneng i Kristus, ute i sie kai hinong měnal᷊ěntihọ batangenge ringangu masingkạ u i kami e mal᷊aing tataghuaneng i Kristus kerẹewe i sie.
47010008	Iạ e tawe mamea kamageng iạ hinong limembong kasaune lumesạ u kawasa kụ seng nionggọ u Mawu e si kami, u kawasa ene nionggọe kai waugu ipạmětị si kamene, kai wal᷊inewe tadeạu ipěnggoghahẹ̌.
47010009	Iạ mạdiri wue i kamene kawe mạngěnnau suratẹ̌ku e kawe ipẹ̌matakụ si kamene.
47010010	Taumata e měmpẹ̌bẹ̌bera u, "Apan surat'i Paulus e mal᷊ahoto, ringangu mananěnggạ, arawe kereu i sie ene sutal᷊oarang kitẹ, i sie masikome ringangu wisarane tawẹ mangal᷊ene apa!"
47010011	I sire apang kerene hinong masingkạ u kereu i kami e ene sutal᷊oarang kamene, pẹ̌kakoạ i kami e sěndal᷊eng dingangu apan nịbawohẹ i kami su apan surat'i kami e.
47010012	Sembeng nal᷊ahẹ u i kami e tawe wahani manul᷊ung arau mẹ̌těngkahengkẹ u watangeng i kami e sěntara ringangu apang kụ mẹ̌pẹ̌pěndang batangenge marangẹ. Kai apạ e kal᷊ongong i sire! I sire mẹ̌kẹ̌koạ sasukạ hala kụ mạngukurẹ̌ batangeng i sire ringangu sasukạ i sire.
47010013	I kami e wal᷊inewe kerene. Kereu i kami e mahul᷊esạ, i kami e tawe rumal᷊iu kětakenge. I kami e mạngětạewe su kětakengu munara seng nipoěngu Mawu Ruata waug'i kami e. Kụ i kamene mal᷊aing nataho su ral᷊ungu pẹ̌saraěng ene.
47010014	Kụ kamagengu i kami mẹ̌tiwong Injil'i Kristus si kamene ute i kami e tawe lumiu wọu pẹ̌kẹ̌takengu pělahal᷊ẹ̌kang i kami e.
47010015	I kami e tawe mẹ̌dalo watangeng i kami ual᷊ingu saghedu taumata wal᷊ine kụ sul᷊ikudu kẹ̌takenge tuhụ nipoěngu Mawu Ruata e si kami. Kaiso i kami e kawe mang su ral᷊ungu pẹ̌kẹ̌takenge kerẹewe seng nipoěngu Mawu Ruata e waug'i kami, ringangu mạngiaking u i kamene mangkeng mạngumbala si Kristus, tadeạu i kami e wotonge makakoạ munara limembong kasěllahe sutal᷊oarang kamene.
47010016	Ual᷊ingu kerene ute i kami e mal᷊aing makạpělẹ̌habaru Injilẹ̌ e su manga soa wal᷊ine kụ tawahal᷊uasu harusẹ̌ lumesạu watangeng ual᷊ingu hal᷊ẹ̌ kụ seng nauadipẹ̌ su pělahal᷊ěkang u tau.
47010017	Su ral᷊ungu Winohẹ Susi e kạbawohẹ, "I saing kụ mapulu piạu ilesạ ute kěnangko lẹ̌lesạu apang seng nikoạ u Mawu e."
47010018	U taumata rẹ̌daloěnge ute kai taumata kụ dẹ̌daloěngu Mawu, wal᷊inewe taumata kụ mědẹ̌dalo watangenge.
47011001	Kěnangko wala iạ deng mẹ̌kinau wodo kadodọ. Botonge arau ěng?
47011002	Iạ e mẹ̌kẹ̌kahumang i kamene, kerẹewe Mawu sẹ̌sane měkẹ̌kahumang i kamene. I kamene kai kere sěngkatau mahuala parawang kụ bědang tạ turạ e seng takụ nikẹ̌doěng u sarung ipẹ̌kawing u sěngkatau kaghiang esẹ kụ i Kristus.
47011003	Kai iạ e ghụgěnggangu naungu kawe sarung kaiwogang kụ sarung tạ satiane si Kristus e, kerẹewe i Hawa e kal᷊imona mal᷊aing nikawitaugang u tondoal᷊ị u těmpu e.
47011004	Batụu luhude i kamene měngkate maral᷊uasẹ̌ měmpanarimạ u taumata měmpẹ̌děnta su anung kamene mase maněntiro mạanun Yesus bal᷊ine-bal᷊inewe -- i Yesus takụ ipẹ̌pakasingkạ si kamene. Kụ i kamene mal᷊aing sadia rimaẹ rohkẹ̌ dingangu, "Injilẹ̌" nẹ̌tatěntang u Rohkẹ̌ u Ruata ringangu Injilẹ̌ seng kinatarimạ i kamene wọi kami.
47011005	Pěndangengku iạ e wal᷊inewe nakoạ su al᷊ungu "rarolohang" mawawaigẹ̌ ene!
47011006	Aramanung iạ kai longong mẹ̌dudato, kai su hal᷊ẹ̌ u kasingkạ ute wal᷊inewe longong. U ene seng takụ niapasilo si kamene su patikụ munara.
47011007	Su tempon iạ e mělẹ̌habaru Injilẹ̌ si kamene, iạ e tawe mẹ̌gaghausẹ̌ si kamene e apěnẹ̌newa si siạ sarang kadodọ; kụ ual᷊ingu ene iạ e mẹ̌tẹ̌těngkasanạ u watangengku. Iạ nẹ̌koạ kerene tadeạu mapakarangẹ i kamene. Kụ lẹ̌ěnnaěng ene kai sěmbaụ pẹ̌sasal᷊a wọu iạ si kamene ngae?
47011008	Su tempong iạ mẹ̌tẹ̌tangkiang si kamene, iạ e tẹ̌tangkianeng u manga jamaatẹ̌ bal᷊ine. Botonge ikawera u iạ e kai makạdugi manga jamaatẹ̌ ene mědeạu makapẹ̌tul᷊ung si kamene.
47011009	Kereu su tempo ene iạ e kakawusange, iạ e tawe sarang sěnsul᷊e mapakasusang kamene sarang sěngkatau. Kěbị apang takụ gẹ̌gausang e seng nital᷊ung u manga anạ u sěmbaụ bọu Makedonia. Iạ e mẹ̌tẹ̌teghang sěngapam botonge tadeạu iạ e tawe makasigěsạ si kamene baebe su ral᷊ungu kakakoạ kereapa, dingangu iạ e mang sarung hanesẹ̌ mẹ̌teghang tadeạu ene mang mạtatanạ kerene.
47011010	Dal᷊esạku ini e mamben tawe ikarědasẹ̌ balạewe měnsang su weọ e sude su kaguwạu Akaya, batụu těntirong Kristus kụ kahěngang e kai si siạ.
47011011	Unụewe iạ nẹ̌bera kerene? Kiwuạu kai ual᷊ingu iạ e tawe kiměndag'i kamene ngae? Mawu Ruata e masingkạ u iạ e kụkěndag'i kamene.
47011012	Apan takụ kẹ̌koateng ini e mal᷊aing takụ koateng su tempo ramahi tadeạu manga "rarolohang" bal᷊ine e tawẹ dal᷊enge waugu mapakasěllahu watangenge kụ měmpẹ̌berau i sire němpěmunara mẹ̌sul᷊ung i kami.
47011013	Taumata kerene ute kai manga mahang darolohang. I sire kai mělahal᷊ẹ̌ kụ měmẹ̌mul᷊inạ taumata ringangu mẹ̌tẹ̌těngkaambing kere manga rarolohang i Kristus.
47011014	Abe karal᷊inaụ u i sire měmpẹ̌kẹ̌koạ kerene, u setang sẹ̌sane mal᷊aing nakiral᷊uměmping mạnihing malaekatu tualagẹ̌ e!
47011015	Tangu abe lai ral᷊inaụ kereu manga mẹ̌tatangkiangu setang e makiral᷊uměmping mạnihing manga rarolohang měmpẹ̌kẹ̌koạ kapulun Duata e. Susamurine i sire lai sarung měmpanarimạ u wawal᷊ise tuhụewe kasarian patikụ apang kakakoạ i sire.
47011016	Kạpia iạ mẹ̌bera u: Abe piạu mangěnna u iạ kai longong. Kai kereu i kamene kawe měmpạngěnna u kawe kerene, ute apakawalako iạ longong ini e deng lai lumesạ kạdodọ.
47011017	Tangu! Iạ deng mẹ̌sěbạu ral᷊esạku, kaiso ini e wal᷊inewe Mawu e něngoro si siạ pěbẹ̌berang ene. Su hal᷊ẹ̌ ini iạ e kai kahěnga-hěngang mẹ̌bisara kere sěngkatau wodo.
47011018	Mambeng mal᷊awọ taumata kụ lụlesạu manga hal᷊ẹ̌ u madunia, tangu iạ e mapulu l᷊ai lumesạ e.
47011019	Kụ i kamene měngkate maral᷊uasẹ̌ makakědang su těngon taumata kụ l᷊ongong, batụu i kamene měpẹ̌pěndang batangeng e enẹ e kapandene!
47011020	I kamene měngkate mạpakawala kereu piạu mẹ̌tahuěllang i kamene, arau manịgěsạ dingangu mạngakal᷊ẹ̌ si kamene, arau měpẹ̌pěndang batangeng e limembong karangẹ e wọ'i kamene ringangu wahani měmeru si kamene.
47011021	Iạ e mamea mangaku u i kami e tumanịe lome su měkoạ kerene. Kaiso apang kụ bahani ilesạu taumata wal᷊ine, iạ e wahani lai! (Iạ e měbẹ̌bera kere sěngkatau longong.)
47011022	Tau Ibrani e i sire? Iạ e mal᷊aing tau Ibrani. Tau Israel ngae i sire? Iạ e mal᷊aing tau Israel. Hiten Abraham i sire? Iạ lai kerene!
47011023	Manga mẹ̌tatangkiang si Kristus, tangu i sire? Daringihange iạ e seng mẹ̌sul᷊ungu kinasueng'u tiněnna, kaiso iạ e mambeng mẹ̌tangkiang limembong kapiane wọu i sire kěbị e! Iạ e mẹ̌kẹ̌karadiahang limembong kasěgade, iạ e masau itahungkụ, iạ e limembong kasaune pahangeng dingangu masau masarạ mate.
47011024	Seng liman sul᷊e iạ nipahangeng u tau Yahudi ringangu ral᷊uwagẹ̌ těllum pul᷊o sio su sul᷊ene.
47011025	Těllun sul᷊e niwěbahu tau Roma; iạ selaing bọu niwahungang'u watu. Těllun sul᷊e iạ nikasiladeng u kapal᷊ẹ̌ su l᷊audẹ̌, dingangu sěnsul᷊e iạ e měngkate rụdal᷊ěto su l᷊audẹ̌ gěnnangu ruam pul᷊o ěpạ su kaorase.
47011026	Masau su sul᷊ene iạ e rụdal᷊eng su ral᷊eng makạgaghěnggang; ghụgěnggang u kal᷊ěbaěng, piạu mělingu; sombang bọu sěmběkan Yahudi arau l᷊ai wọu sěmbẹ̌kang bal᷊ine Yahudi, silakạ su soane, silakạ sul᷊ikudu soa, silakạ su l᷊audẹ̌, ringangu wọu apan taumata kụ mạngakung batangenge kere anạ u sěmbaụ lawọ taumatan Sahani sěmbal᷊iau wal᷊ine wue.
47011027	Iạ e měbẹ̌bal᷊insuagẹ̌ dingangu mẹ̌kẹ̌karadiahang sěngapam botonge, ilẹ̌langgange, tawe kumakaěng, tawe manganginung, masau mal᷊anting u tiang tạ l᷊ohone, dẹ̌dahěndongang ual᷊ingu tạ l᷊ahěmbung badang dingangu tạ u pẹ̌tumanakeng.
47011028	Su sěmběkang kěbị ene, ěllo-ěllo iạ e mal᷊aing ghụgěnggangu kakakoạu apan jamaatẹ̌.
47011029	Mạeng piạu mělome iạ e mal᷊aing mělẹ̌lome ringang. Kereu piạu mạnawo su ral᷊ungu rosa, naungku e mal᷊aing mạpěndụ dingang.
47011030	Tangu, kereu iạ e kai hinong piạ u ilesạ, tangu iạ e lụlesạ u apang mělẹ̌lahẹ u karal᷊omeku e.
47011031	Duata, i Amangu Mawu Yesus masingkạ u iạ e tawe mẹ̌kakonti. Karimakọ arenge dẹ̌daloěng sarang marěngụ-děngụ.
47011032	Piạ e iạ nạung su Damsyik, guběrnurẹ̌ nạung měpẹ̌parenta sene kai su parentan Datu i Aretas, něndolohu manga sordado piněndiagạ tukadu soa ene kụ piněnamẹ siạ.
47011033	Kaiso su ral᷊ungu sambeka iạ e niul᷊uhẹ̌ tanaẹ limiu lohange sěmbaụ su meselẹ̌ e. Kerene koạ e sarang iạ nal᷊iwirẹ̌ bọu l᷊imang guběrnurẹ̌ ene.
47012001	Mamben tawẹ untune kereu lumesạ. Kaiso iạ e mang mapulu lumesạu apan tinodẹ u Ruata e si siạ su ral᷊ungu pẹ̌lal᷊ahẹ arau su ral᷊ungu papasilo.
47012002	Iạ e masingkạu tau Sahani sěngkatau kụ mapul᷊o ěpạ su taunge tamai nal᷊iu e nihengkẹ sol᷊ong tampạ karangetange su sorga. (Iạ e wěga wue měnsang badange kahěnga-hěngang nasapuạ arau ene samatang sěmbaụ papasilo -- kětạeng Mawu Ruata masingkạ.)
47012003	Sěnsul᷊ẹko l᷊ai saụ takụ ipaul᷊ị: Iạ masingkạ tau ini e niapakapuạ sol᷊ong Firdaus. (Iạ e wěga měnsang kahěnga-hěngang badange nasapuạ arau kai kětạeng sěmbaụ papasilo -- kětạeng Mawu Ruata masingkạ.) Kụ sene tau ene dụdaringihẹ̌ apang kụ ta ikaweran taumata ringangu apan tawe iapakawala ipakiwera su taumata.
47012005	Kai waugu taumata ene e iạ e mapulu lumesạ, bal᷊inewe ual᷊ingu watangengku. Baugu watangengku e tumbạeweng kakakoạ kụ mělẹ̌lahẹu karal᷊omeku e, hinon takụ ilesạ.
47012006	Ungkuěng manga iạ e mang mapulu l᷊ai piạu ilesạ, ute iạ e tawe mapulu kětạeng makoạ taharụdato kụ kawe tạ katěngade. Kai iạ e mang mẹ̌tingkědang u watangeng, tadeạu tạ apa taumata měngiral᷊ingu iạ kai limembo wọu apang kinasilone takụ kinoạ, dingangu seng kinaringihe seng takụ nibawera e.
47012007	Kaiso tadeạu iạ e tawe tumanịe mangobotẹ̌ ual᷊ingu manga papasilo masasěllahẹ̌ ene, batangengku nighělirangu sakị su wadang kụ al᷊ingkai pal᷊akarạ u setang. Sakị ene niapahombang baugu ipěmahang si siạ tadeạu iạ e tawe mẹ̌těngkarangẹ u naung.
47012008	Těllun sul᷊e iạ mẹ̌kẹ̌kal᷊iomaneng su Mawu tadeạu sakị ene al᷊akeng bọu wadangku.
47012009	Kaiso Mawu e kai simimbang u, "Iạ e kụkěndagi kau ringangu ene e seng kapapiane waug'i kau; u kawasa-Ku e limembọeweng katoghase kereu i kau e su ral᷊ungu karal᷊ome." Kai ual᷊ingu ene hakịu iạ e mạpiangbe lumesạu karal᷊omeku, u kereu iạ e lome, ute hatede su tempo ene iạ makạpěndang u i Kristus e mạněntanudu katoghase si Siạ e.
47012010	Tangu iạ e měngkai lụl᷊uasu kal᷊awọu karal᷊omeku. Kerene lai iạ e mal᷊aing mal᷊uasẹ̌ kereu ual᷊ingu i Kristus iạ e tẹ̌tongkeaneng, iạ e lẹ̌hombangengu wěhạ, pěsẹ̌sasahusuang, dingangu iạ e lẹ̌hombangengu susa. U kamagengu iạ lome, ute seng su orasẹ̌ ene e iạ matoghasẹ̌.
47012011	Mamben těngadẹ̌ iạ seng nẹ̌těngkakoạ kere taumata longong -- kaiso kai i kamene nakawodaị si siạ nakoạ kerene. Tumuhụ hinone e kai i kamene hinong mẹ̌dalo si siạ. U manilaing iạ tawẹ mangal᷊ene apa, kai iạ e tawe nanawo sarang kadodọ, su kal᷊awọu manga "rarolohang" baigẹ̌ ene!
47012012	Kal᷊awọu karal᷊inaụ dingangu kakakoạ tawẹ sihinge ore lai manga munara masasěllahẹ̌ e sen takụ tinodẹ dingangu kasasabarẹ̌ si kamene baugu ipělẹ̌lahẹ u iạ e kai sěngkatau rasulẹ̌.
47012013	Kai su hal᷊ẹ̌ sude i kamene nipal᷊andaěng kereu isukạ su manga jamaatẹ̌ bal᷊ine? Mẹ̌těngkarangẹ kětạeng su kakakoạ ini: u iạ e tawe naměhạ si kamene waugu pěngangongkosẹ̌ si siạ e. Iạ ampungẹ e su pẹ̌sasal᷊aku ene!
47012014	Kụ ini e seng katěllun sul᷊ene iạ sadia mẹ̌tiwo si kamene. Dingangu iạ e tawe mapulu makasigěsạ si kamene, u takụ ilẹ̌lundang e ute wal᷊inewe rarotong i kamene, kaiso kawe watangeng i kamene. U wal᷊inewe manga rariọ e hinong mẹ̌deạ biahu ghaghurange, kaiso kawe maghurange hinong mẹ̌deạ biahu pal᷊ahanạ e.
47012015	Ual᷊ingu ene tang|u mal᷊uasẹ̌ bue iạ e manarakangu patikụ sabarang e waug'i kamene, sarang l᷊ai wadangku e takụ isarakang baug'i kamene. Kereu iạ e kereng kakěndage si kamene, ute hinone wue ngae i kamene mahal᷊in tatal᷊ěntụ e si siạ?
47012016	Ho! I kamene e mal᷊aing kimire u iạ e tawe sarang sěnsul᷊e nakasigěsạ si kamene. O kawe piạu měbẹ̌bera u iạ ini e mal᷊iewehẹ̌; u iạ e makạhombang untunge wọu i kamene ual᷊ingu tahuakal᷊ẹ̌ku.
47012017	Makoạbe kereapa! Arau iạ e kai mạnawụ untunge wọu i sire takụ irẹ̌dolohẹ̌ si kamene tangu?
47012018	Iạ e seng nendoloh'i Titus pinẹ̌tiwo si kamene, ringangu iạ něndolohu anạ u sěmbaụ Sahani wal᷊ine ene niapataking si sie. Kụ kai mạngal᷊ạ untunge i Titus bọu i kamene ngae? Kai i kandua e mělẹ̌hal᷊ẹ̌be timonane mẹ̌sul᷊ung mase koạ u pělahal᷊ẹ̌ i kandua e mal᷊aing mẹ̌sul᷊ung.
47012019	Aramanung su tiněnnang kamene i kami e kai mědeạu mẹ̌tahutěndạu watangeng i kami su těngong kamene? I kamene mambeng nẹ̌sal᷊a ěnna! Mawu Ruata e masingkạ u kěbị iwẹ̌berang kami e ute kai tụtuhụ kapulung Kristus. Dingangu kěbị apan nikoạ i kami e kai waugu ipạmětị pẹ̌bawiah'i kamene marohkẹ̌.
47012020	Iạ e ghụgěnggang, u su tempong iạ mẹ̌tiwo si kamene sarung, takụbe kaẹ̌bakeng i kamene e wal᷊inewe kere lẹ̌harapeng. Kiwuạu kai sarung piạu měmpẹ̌kakoka, mẹ̌sasingking, naung matětị, mal᷊aanggang, měmpẹ̌sasamedẹ̌, měmpẹ̌sẹ̌sasahowong, obotẹ̌ dingangu pẹ̌gaghaghohaeng.
47012021	Iạ kai ghụgěnggang u kamagengu su tempong iạ duměnta ute Mawu Ruata e sarung mapakasanạ'u iạ sutěngong kamene, dingangu iạ e sarung sumangị batụu mal᷊awọ sutal᷊oarang kamene e kụ nạung měmpědẹ̌dosa e tawe nẹ̌bal᷊ui ringangu tawe něngědo wọu kakakoạ i sire lamuhụ, kotorẹ̌ dingangu tawe su hinone.
47013001	Seng katěllun sul᷊ene ini e iạ duměnta mẹ̌tiwo si kamene. Su ral᷊ungu Winohẹ Susi e kạbawohẹ, "Walạewe su hal᷊ẹ̌ sude, kai hinong tahutěngadeng u rarua arau těllung katau sahidine, wuhụewe hal᷊ẹ̌ ene iaku."
47013002	Taumata nạung su tempo tamai e seng bọu nẹ̌koạ pẹ̌sasal᷊a ringangu kěbịewe taumata wal᷊ine, seng bọu takụ lẹ̌habareng kal᷊imona su tempong iạ nẹ̌tiwo si kamene su karuan sul᷊ene. Kụ ini e tangu těntal᷊ang iạ deng maraung kamene, iạ maul᷊ị kapia u kamageng u iạ saụ duměnta kapia, ute tawẹ u sarang sěngkatau wọu i sire kụ sarung mal᷊iwirẹ̌ bọu hukumang.
47013003	Tangu i kamene sarungbe makaěbạ kěbị sasahidi apang ikẹ̌kapulung kamene u i Kristus e kahěnga-hěngang mělẹ̌hengetang lụl᷊iu watangengku. Kereu i Kristus e mẹ̌karadiahang si kamene ute i Sie wal᷊inewe mělẹ̌londo, kaiso i Sie kai měnodẹu kawasan'E sutal᷊oarang kamene.
47013004	Těngadẹ̌ bue su tempong i Sie nikuruisẹ̌, i Sie kai lome, kai arawe orasẹ̌ ini e i Sie kai nẹ̌biahẹ̌ ual᷊ingu kawasan Duata. I kami mal᷊aing lome su ral᷊ungu pẹ̌bawiah'i kami kụ nasěmbaụ dingang'i Kristus, kaiso kereu i kami mẹ̌těngong kamene, i kami e mal᷊aing sěngkakatoghasẹ̌ dingang i Kristus ual᷊ing'u kawasan Duata.
47013005	Kěnang i kamene pěmpanikạ batangeng i kamene hala, měnsang i kamene kahěnga-hěngangbe měmpẹ̌bẹ̌biahẹ̌ mạbawanggilẹ̌ su pangangimang si Kristus! Mamben těngadẹ̌ i kamene masingkạ u i Kristus Yesus e ene su ral᷊ung i kamene! -- nẹ̌tatěntangbeng kereu i kamene kahěnga-hěngang tawe mangimang.
47013006	Iạ mělẹ̌harapẹ̌u i kamene masingkạ bue u i kami e wal᷊inewe taumata tạ darage.
47013007	I kami e mẹ̌kẹ̌kal᷊iomaneng su Mawu Ruata mal᷊owọko i Sie mẹ̌tul᷊ung i kamene tadeạu tawe mẹ̌koạ pẹ̌sasal᷊a. Bal᷊inewe waugu mạpasiala u i kami e mambem pelesa měmunara, kai tadeạu i kamene měmpẹ̌koạbe apang ikẹ̌kapulun Duata e -- baẹbe kěllaěng i kami e ta nakawěbal᷊ẹ̌, kai tawẹ apa-apa!
47013008	U i kami e tawe makakoạbe apa mẹ̌gul᷊ewasu katul᷊idẹ̌ e; i kami e hinongbe tumuhụ katul᷊idẹ̌ e.
47013009	Mal᷊uasẹ̌ bue kereu i kami e lome, ringangu i kamene e matoghasẹ̌. I kami e mal᷊aing měkẹ̌kal᷊iomaneng tadeạu i kamene e měngkasukụ.
47013010	Kai ual᷊ingu ene hakịu iạ němohẹ u suratẹ̌ ini su tempong iạ e wědang tawẹ dise ringang i kamene. Ual᷊ingu ene tangu, kereu iạ e sarung duměnta ute tawahal᷊uasu iạ měhěgisẹ̌ si kamene mẹ̌pakẹ u kawasa nionggọu Mawu e si siạ. Kawasa ene nionggọ e ipạmangung si kamene wal᷊inewe ipẹ̌gěnggoghahẹ̌.
47013011	Samurine manga anạ u sěmbaụ, pakaral᷊uasẹ̌ bue i kamene, ringangu pěmpẹ̌tawakal᷊i wue i kamene měmpẹ̌těngkasukụ. Kụ tarimạko sasal᷊ěntihọku e. Pakasasěngkanaung bue ringangu pakaghaghighilẹ̌ bue. Mawu Ruata e kai pungu tatal᷊ěntụ dingangu pẹ̌darame e sarung mahundingang i kamene.
47013012	Pěmpẹ̌papangadatẹ̌ bue sěmbaụ dingangu wal᷊ine, su ral᷊ungu pẹ̌kakakěndagẹ̌ e kerẹewe pẹ̌tatěnganạu sěmbaụ u taumatan Sahani. Patikụ umat'u Ruata e mạngimang e němpěndohongbe tabeạ si kamene.
47013013	Mawu Yesus Kristus měngal᷊amatẹ̌ si kamene. Mawu Ruata e kụkěndag'i kamene, dingangu Rohkẹ̌ u Ruata e mạněntanudẹ̌ si kamene sidutu! Adat'i kami, Paulus
48001001	Manga anạ u sěmbaụ apan jamaatẹ̌ su kạguwạu Galatia; Iạ Paulus dingangu kěbị anạ u sěmbaụ Sahani apan dingangku, mělẹ̌harapẹ̌ milombọko Mawu Ruata i Amang i kitẹ dingangu Mawu Yesus Kristus mangonggọ u al᷊amatẹ̌ dingangu karal᷊unsemahẹ̌ si kamene. Iạ nakoạ rasulẹ̌ e bal᷊inewe ual᷊ingu taumata arau ual᷊ing nihengkẹ u taumata, kaiso kai ual᷊ingu i Yesus Kristus dingangu Mawu Ruata i Amang i kitẹ kụ seng niapẹ̌biah'i Sie kapia wọu kapapohong'E.
48001004	Tumol᷊e kapulun Duata i Amang i kitẹ, i Kristus e nanarakang u watangenge nakoạ sasal᷊iung kal᷊awọu rosang kitẹ, tadeạu i kitẹ ipakasal᷊amatẹ̌ bọu tempong karal᷊aị ini e.
48001005	Dalo su Ruata sarang marěngụ-děngụ. Aming!
48001006	Iạ dụdal᷊inaụ u manga anạ u sěmbaụ! I kamene nịkakuin Duata ual᷊ingu tatal᷊ěntụ i Kristus, arawe ini i kamene kawe kal᷊ighạe měmpẹ̌bilingu Ruata kụ tumol᷊e, "injilẹ̌" bal᷊ine, su l᷊ikudu Injilẹ̌ bọu anun Duata.
48001007	Tumuhụ dal᷊enge ute, tawẹ, "injilẹ̌ bal᷊ine". Kětạeng piạu mělẹ̌habaru "injilẹ̌" mạanun Kristus si kamene ipẹ̌kẹ̌kakal᷊iu hakịewen makạkoạ ganohạ si kamene.
48001008	Taumata kụ mělẹ̌habar'u "injilẹ̌" su l᷊ikudu Injilẹ̌ ilẹ̌habari kami e, ute walạe kere i sie pakihukung u Ruata, maningbe lai tau ene kawe i kami hala arau kawe malaekatẹ̌ bọu sorga.
48001009	I kami seng bọu nẹ̌bera kal᷊imona, kụ ini e tangu sěnsul᷊eko l᷊ai iạ mẹ̌bera: taumata mělẹ̌habaru, "injilẹ̌" bal᷊ine, su l᷊ikudu Injilẹ̌ kụ seng kinatarimạ i kamene wọi kami e ute taumata ene mạpiangbe nịlahukungu Ruata.
48001010	Kụ kiwụau ual᷊ingu ene tang|u kai iạ mangạ e mělẹ̌harapẹ̌ ilẹ̌akun taumata? Mambeng tala! Iạ kětạeng mělẹ̌harapẹ̌ pěngangakun Duata. Apa měnsang iạ kai kạpẹ̌ngẹ̌ngal᷊ạ e naungu taumata tadeạu makal᷊uasẹ̌ naungu taumata? Kereu iạ bẹ̌dang mẹ̌kẹ̌kọa kerene ute, wal᷊inewe ěllang i Kristus.
48001011	Manga anạ u sěmbaụ harusẹ̌ masingkạ u Injilẹ̌ takụ nihabarẹ̌ e wal᷊inewe wọu taumata.
48001012	Iạ e tawe manarimạ u habarẹ̌ ene wọu taumata, ringangu tawẹ u sarang sěngkatau l᷊ai kụ naněntiro si siạ. I Yesus Kristus sẹ̌sane e nělahẹ u ral᷊ohon Injilẹ̌ ene si siạ.
48001013	Tantu i kamene seng nakaringihẹ̌ mạanung pẹ̌bawiahẹ̌ku nạung kal᷊imona kere sěngkatau tumatol᷊e agaman Yahudi. I kamene masingkạu kereapa kahẹ̌gise iạ mẹ̌koạ jamạat'u Mawu ringangu kereapa kasẹ̌gade iạ mẹ̌deạu makapěminasa.
48001014	Su hal᷊ẹ̌ u měndal᷊engu agaman Yahudi, iạ nangělembo wue wọu kal᷊awọu taumatan Yahudi apạewen sěntinuwo ringangku. Iạ e makěhagẹ̌ bue su hal᷊ẹ̌ u manga tundung i upung gaghurang i kami.
48001015	Kai ual᷊ingu kapian naungu Mawu Ruata, i Sie namile si siạ kal᷊imonan iạ niwantelẹ̌ dingangu nẹ̌kui si siạ tadeạu mẹ̌tangkiang si Sie.
48001016	Mawu Ruata nělahẹ u Ahus'E si siạ tadeạu Wal᷊o Mapia mạanung Ahus'E botonge takụ ihabarẹ̌ su apam bal᷊ine tau Yahudi. Su tempo ene iạ tawe nakoạ sol᷊ong anun sarang sěngkatau mědeạu makitěgu.
48001017	Iạ e tawe lai nakoạ sarang anun sai-sai su Yerusalem apan seng kal᷊imona wọu iạ nakoạ rasulẹ̌. Kai iạ e rimal᷊eng sarang banuang Arabẹ̌, mase wọu ene nẹ̌sul᷊e kapia sol᷊ong Damsyik lai.
48001018	Těllu taung tuhụ e, iạ nakoạ sarang Yerusalem mẹ̌deạu mẹ̌sombang dingangi Petrus. Iạ nẹ̌tanạ dingange kětạu mapul᷊o l᷊ima su ěllone karěngụe.
48001019	Iạ tawe nẹ̌sombang dingangu manga rasul bal᷊ine, kětạewen i Yakobus anạ u sěmbaụ u Mawu.
48001020	Apang kụ takụ niwohẹ ini e kai těngadẹ̌. Ruata e masingkạ u iạ tawe mẹ̌konti!
48001021	Bọu ene iạ nakoạ sarang manga wanuan Siria ringangu Kilikia.
48001022	Sarang tempo ene manga jamạat Sahani su Yudea e wẹ̌dang tawe apidu nakakiral᷊a.
48001023	I sire kětạeng makạdingihẹ̌ taumata němpẹ̌bera, "Taumata kụ nạung kạngerẹ mạnumbiagẹ̌ si kami, ini e mẹ̌lẹ̌habaru pangangimang kụ kạngerẹ nạung kapulune kawe winasaěng."
48001024	Tangu i sire němpẹ̌dalo Ruata ual᷊ingu iạ.
48002001	Mapul᷊o ěpạ su taunge tuhụ e, iạ nẹ̌bal᷊ị sarang Yerusalem dingangi Barnabas, masene nẹ̌bawa ko l᷊ai si Titus.
48002002	Iạ nakoạ sarang Yerusalem batụu Mawu Ruata e seng nělahẹ si siạ u iạ harusẹ̌ tamai. Kụ sural᷊ungken pẹ̌sasombang natuntụ dingangu manga matatebone sene, iạ něnualagu Injilẹ̌ apan takụ ilẹ̌habarẹ̌ su taumata apạewen bal᷊ine Yahudi. Batụu iạ madiri tawakal᷊iku nạung kạngerẹ, dingangu orasẹ̌ ini e makoạbe tawẹ mangal᷊ene.
48002003	I Titus, dingangku e kai sěngkatau taumatan Yunani, kai tawe nisihasa pạtol᷊e tiahan sunatẹ̌ e,
48002004	maning lai piạ taumata měmpẹ̌nẹ̌nihasang hal᷊ẹ̌ ene. I sire kai taumata němpẹ̌kěmbuni su ral᷊ungu ghal᷊ipohon kitẹ kụ makịtikạ u kai anạ u sěmbaụ. I sire němpẹ̌těngkal᷊aụ mapěni-pěnisẹ̌ mẹ̌deạu měmpẹ̌pahimang karal᷊iwir'i kitẹ ual᷊ingu i kitẹ kawe nakauhẹ̌ dingangi Kristus Yesus. I sire mapulu mapẹ̌bal᷊ị i kitẹ nạung kere kal᷊imona kere ěllang,
48002005	kai i kami e tawe napakawala kadiongeng sarang kadodọ si sire, ual᷊ingu i kami mapulu měndiagạ tadeạu Injilẹ̌ e kạtatanạbe wurẹ̌si waugi kamene.
48002006	Maning kerene, tawẹ apawe manga hal᷊ẹ̌ buhu tẹ̌tuntukang bọu iạ kahian taumata apạewen ikẹ̌kapanda matatebone -- kai si siạ ete wue měngkate mẹ̌sul᷊ung kereu i sire kawe matatebone arau tala watụ u Ruata e tawe měmanda ghati.
48002007	Su sěmběkane, taumata kụ ikẹ̌kasilo matatěbone e mạngaku, u Ruata seng dimolohu iạ mẹ̌deạu pẹ̌lẹ̌habaru Injilẹ̌ su wal᷊ine tau Yahudi, mẹ̌sul᷊ungu kere i Sie seng něngoro si Petrus baugu pěhabaru Injilẹ̌ ene su tau Yahudi.
48002008	Watụ u Ruata e nangonggọ u toghasẹ̌ si Petrus baugu makoạ darolohang baugu tau Yahudi, ringangu měngonggọ u toghasẹ̌ l᷊ai si siạ makoạ darolohang baugu wal᷊ine tau Yahudi.
48002009	I Yakobus, i Petrus dingangi Yohanes, apang kakěllaěng nakoạ manga těmbonangu jamaatẹ̌ něngaku u Ruata seng něngonggọu munara těntani ini e si siạ. Tangu i sire něngumbelẹ lima ringangi Barnabas dingangku nakoạ kere tatialan pẹ̌dal᷊ahapị. Mase i sire ringangi kami mapulu mẹ̌sěngkanaung sarung měmunara sutal᷊oaran manga wansa wal᷊ine Yahudi ringangi sire sutal᷊oaran tau Yahudi.
48002010	Kakěsạe rorong i sire ute kai mẹ̌deạu i kami iapạtatingang tau kasiang kụ iạ mambeng mal᷊uasẹ̌ mẹ̌koạ hal᷊ẹ̌ ene.
48002011	Sarạeng i Petrus diměnta su Antiokia, iạ dimokạ si sie su těngone batụu kakanoạ e nẹ̌sal᷊a.
48002012	Kahumotong-motongange i sie naiang kimaěng-sěngkakaěng dingangu manga anạ u sěmbaụ bal᷊ine tau Yahudi. Arawe sarạeng taumata rarolohang i Yakobus narěnta, i sie napakaraung batangenge wọu manga anạ u sěmbaụ bal᷊ine tau Yahudi sembeng lai tawe mapulu kumaěng dingangi sire, watụ u mạtakụ u i sire kụ mapulu tadeạu kěbị taumata ipakisunatẹ̌.
48002013	Manga anạ u sěmbaụ Yahudi lai wal᷊ine mal᷊aing timol᷊e sěngkapěmělle kere i Petrus, hakịu i Barnabas mal᷊aing kẹ̌kawinsanaěngu pěmaměllen sire.
48002014	Kerene iạ makasilo u kakanoạ i sire tawe sěndal᷊engu katěngadu Injilẹ̌ ene, iạ nẹ̌bera si Petrus su těngong kakěpal᷊u taumata narěnta sene, "Kamagengu i kamene taumatan Yahudi kai seng měbẹ̌biahẹ̌ kere wal᷊ine tau Yahudi, unụe wue i kamene měnihasawe taumata wal᷊ine mẹ̌biahẹ̌ kere tau Yahudi?"
48002015	Těngadẹ̌ tumuhụ asal᷊ẹ̌, i kami kai tau Yahudi kụ bal᷊inewe "taumata wal᷊ine Yahudi marosa".
48002016	Maning lai i kami masingkạ u taumata e mẹ̌sěngkapia ringangu Ruata kẹ̌taeng ual᷊ingu mangimang si Yesus Kristus, kai wal᷊inewe ual᷊ingu měndal᷊engu toratẹ̌. I kami hala l᷊ai mạngimang si Yesus Kristus, mẹ̌deạu i kami mẹ̌sěngkapian Mawu Ruata, ual᷊ingken pěngangimang i kami ene, kai wal᷊inewe ual᷊ingu i kami mẹ̌děndal᷊engu toratẹ̌. Batụu ual᷊ingu měndal᷊engu toratẹ̌ e, tawẹu sarang sěngkatau rembeng mẹ̌sěngkapian Duata kapia.
48002017	I kami e seng mẹ̌tẹ̌tatětehẹ̌ sěngapam botonge mẹ̌sěngkapian Duata supẹ̌bawiahẹ̌ masěmbaụ dingangi Kristus. Kai kamagengu seng bọu měndal᷊engu ene, kutẹu i kami e mang těbe "taumata marosa" mal᷊aing kere taumata wal᷊ine tau Yahudi, apa měnsang ini e ual᷊ingu i Kristus nakawarạdosa si kami ngae? Nal᷊ahẹu mambeng tala!
48002018	Kereu iạ měmětị saụ tiahan toratẹ̌ kụ seng takụ nighoghahẹ̌, ute iạ seng nakoạ taha l᷊ampa toratẹ̌.
48002019	Kai iạ e seng nate su toratẹ̌ -- niapakapate waugu toratẹ̌ ene sẹ̌sane -- mẹ̌deạu iạ makapẹ̌biahẹ̌ baugu Ruata. Iạ seng nikuruisẹ̌ dingangkeweng Kristus.
48002020	Kutẹu ini e wal᷊ine lai iạ měbẹ̌biahẹ̌ kaiso i Kristus měbẹ̌biahẹ̌ su ral᷊ungu watangengku. Biahẹ̌ ini takụ ipẹ̌bẹ̌biahẹ̌ ini e kai pẹ̌bawiahẹ̌ ual᷊ingu pangangimang su Ahusu Ruata kiměndagu iạ dingangu seng nẹ̌těngkasarakang baugu iạ.
48002021	Iạ tawe mẹ̌gagholọu tatal᷊ěntụ u Ruata e. Kereu pẹ̌kakauhu taumata ringangu Ruata e mariadi mapia saụ ual᷊ingu měndal᷊engu toratẹ̌, ene mangal᷊ene kapapohong i Kristus tawẹ gunane!
48003001	Manga anạ u sěmbaụ taumatang Galatia! I kamene mambeng longong! Kụ i kamene měnsang nikaraghusang i sai? Papateng Kristus su kuruisẹ̌ e seng takụ saụ nitualagẹ̌ dingangu mal᷊ahẹ-l᷊ahẹ si kamene!
48003002	Kěnangko pẹ̌habarẹ̌ si siạ hal᷊ẹ̌ sěmbaụ ini: Apa i kamene seng něnarimạu Rohkẹ̌ u Ruata ual᷊ingu měndal᷊engu toratẹ̌, arau kai ual᷊ingu i kamene nakaringihẹ̌ Injilẹ̌ bọu Ruata ringangu mạngimang si Kristus?
48003003	Unụ e i kamene kerene kal᷊ongonge! I kamene seng němpanětạ u pẹ̌bawiahẹ̌ buhu ringangu Rohkẹ̌ u Ruata, kawe ini i kamene mapulu mapakasukụ ene ringangu kuatu watangeng hala?
48003004	Kụ kai tawẹ kěhase kěbị apan seng nikaěbạ i kamene tangu? Kawe unụe tawẹ gunane?
48003005	Ruata e nangonggọ u Rohkẹ̌'E si kamene ringangu nẹ̌koạ manga tanda makạl᷊aherang sutal᷊oarang kamene. Apa měnsang Duata e nẹ̌koạ ene ual᷊ingu i kamene něndal᷊engu toratẹ̌ arau ual᷊ingu i kamene nakaringihẹ̌ Injilẹ̌ e kụ mangimang si Kristus?
48003006	Ene mẹ̌sul᷊ungu kere mạbawohẹ su ral᷊ungu Winohẹ Susi mạanung Abraham -- kere ini, "i Abraham mạngimang su Mawu Ruata, ringangu ual᷊ingu pangangimange ene i sie nitarimạ u Mawu Ruata al᷊ingkai taumata makạl᷊uasẹ naungu Mawu Ruata."
48003007	Kụ kěnangko i kamene pakaěnna u taumata kahěnga-hěngang hěntong Abraham ute kai taumata mạngimang su Ruata.
48003008	Winohẹ Susi seng nakasilo rokeng kal᷊imona u Ruata e kawasa mapakariadin bal᷊ine tau Yahudi e saụ mẹ̌sěngkapian Duata, kereu i sire mangimang si Sie. Injilẹ̌ ene nipakasingkạ dokeng kal᷊imona si Abraham su ral᷊ungu kědo ini, "Su ral᷊ung i kau Ruata sarung měngal᷊amatẹ̌ patikụ umatẹ̌ su wowon dunia."
48003009	I Abraham mạngimang hakịu i sie nial᷊amateng. Kerene lai patikụ taumata apang mangimang, sarung sěngkaal᷊amatẹ̌ dingangkewen i Abraham.
48003010	Apan taumata kụ mạngumbala su toratẹ̌ e kěbị mẹ̌bẹ̌biahẹ̌ su al᷊ungu laane. Batụu su ral᷊ungu Winohẹ Susi mạbawohẹ u, "I sain tawẹ satiane měndal᷊eng patikụ apan mạbawohẹ su ral᷊ungu bukẹ̌ u toratẹ̌ e, ianeng Duata!"
48003011	Tawẹ u sarang sěngkatau mẹ̌sěngkapia ringangu Ruata ual᷊ingu mẹ̌děndal᷊engu toratẹ̌. Hal᷊ẹ̌ ene seng nilahẹ su ral᷊ungu Winohẹ Susi, "Kětạeng isain mạngimang su Ruata hakịu pẹ̌kakauhẹ̌ dingangu Ruata saụ makoạ mapia kụ sarung mẹ̌biahẹ̌!"
48003012	Kai toratẹ̌ e tawe kinaianeng su pangangimang. Su ral᷊ungu Winohẹ Susi mạbawohẹ u i sain měndal᷊engu toratẹ̌ e, sarung mẹ̌biahẹ̌ ual᷊ingu toratẹ̌ ene.
48003013	Arawe i Kristus něliwirẹ̌ si kitẹ bọu anen toratẹ̌. I Sie nẹ̌koạ ene ringangu napakawalan batangeng'E nianeng, ual᷊ingu i kitẹ. Batụu su ral᷊ungu Winohẹ Susi mạbawohẹ, "Kal᷊aane, si sain nate mạgaghantong su kalu."
48003014	I Kristus nẹ̌koạ kerene tadeạu al᷊amatẹ̌ nikẹ̌don Duata si Abraham nionggọ l᷊ai su apan bal᷊ine tau Yahudi. Ual᷊ingu ene i kitẹ mal᷊aing mạngimang su Ruata kụ makatarimạ u Rohkẹ̌ kụ nikẹ̌don Duata ene.
48003015	Manga anạ u sěmbaụ! Mạpiangbe iạ mẹ̌pakẹ u kakakěllaěng bọu ěbạu pẹ̌bawiahẹ̌ měllo-měllo. Kereu taumata měngikịu pẹ̌kakakědo kụ kẹ̌do ene seng nitahuntěngareng ute tawẹu sarang sěngkatau makaghoghahẹ̌ pẹ̌kakakẹ̌do ene, arau makapěnambang manga apa si sie.
48003016	Kal᷊awọu kẹ̌don Duata e nịkakoạ u Ruata waug'i Abraham dingangu waugu hěnton Abraham. Su ral᷊ungu Winohẹ Susi tawe nawohẹ "kai waugu taumata hěnton Abraham", kụ mangal᷊ene taumata l᷊awọ. Kutẹu mạbawohẹ sene ute, "dingangu waugu pal᷊ahěntonu mangal᷊ene sěngkatau tudẹ", kụ kai i Kristus.
48003017	Kụ takụ sarung ipaul᷊ị sini kai ini: pẹ̌kakẹ̌don Duata seng nikoạ dingangu nitahutěngadeng kal᷊imona. Toratẹ̌ kụ nionggọ samurin ěpạ u hasụ těllum pul᷊o su taunge tawe makaghoghahẹ̌ pěnanahuntěngadẹ̌ dingangu makarẹ̌dasẹ̌be kẹ̌don Duata ene.
48003018	Kai kereu laonggọ u Ruata isẹ̌sangẹ su toratẹ̌ ute ene wal᷊inewe lai laonggọ su kẹ̌do. Ual᷊ingu Ruata seng nẹ̌kědo si Abraham, ute Ruata e nangonggọ u ene si sie.
48003019	Kamageng kerene, kai waugu apa tangu toratẹ̌ e nionggọ? Sasimbange ute toratẹ̌ ene kai nitamba tadeạu mělahẹu pěndal᷊ampang taumata. Toratẹ̌ ene kětạeng mapakẹ sarạeng darěntan sěngkatau hiten Abraham kụ nisẹ̌bạ su ral᷊ungu kẹ̌don Duata si Abraham. Toratẹ̌ ene nionggọ u manga malạekatẹ̌ piạ měnaněpase sěngkatau taumata.
48003020	Kụ hinong piạ duang kamonaěng, buhụewe piạ sěngkatau mananal᷊oarane. Arawe Ruata e tawe mẹ̌gaghausẹ̌ mananal᷊oarane, watụ u kai i Sie sẹ̌sane kimanoạ.
48003021	Kụ apa měnsang ene mangal᷊ene ute toratẹ̌ e mědẹ̌dokạ dingangu kẹ̌don Duata? Mambeng těngadẹ̌ tala! Kai kereu toratẹ̌ e nionggọ mẹ̌deạu makariadi al᷊amatẹ̌ su pẹ̌bawiahu taumata, tangu taumata e makapẹ̌sěngkapiawen Duata su ral᷊ungu toratẹ̌.
48003022	Kai su ral᷊ungu Winohẹ Susi mạbawohẹ patikụ taumata e kai su al᷊ungu kawasan dosa. Ual᷊ingu ene, laonggọ kụ pinẹ̌kẹ̌do kụ niwěnta su pangangimang si Yesus Kristus nionggọ si sire apan měmpạngimang!
48003023	Těntal᷊ang ta nạděnta tempone mangimang si Kristus, i kitẹ dẹ̌diagatengu toratẹ̌ masěga-sěgadẹ̌; i kitẹ mẹ̌sul᷊ungu nịkakurung sarang pangangimang ene ilahẹ.
48003024	Dingangu kerene ute, toratẹ̌ e nakoạ kere měnanitị si kitẹ sarang i Kristus duměnta mẹ̌deạu mapakariadin kitẹ saụ mẹ̌sěngkapian Duata ual᷊ingu i kitẹ mạngimang si Kristus.
48003025	Orasẹ̌ ini, ual᷊ingu seng tempone taumata mangimang si Kristus ute i kitẹ semben tawe lai titikangu toratẹ̌.
48003026	Ual᷊ingu i kamene mạngimang si Kristus Yesus, ute i kamene nasěmbaụ dingangi Sie; kụ ual᷊ingu ene i kamene nakoạ manga anạ u Ruata.
48003027	I kamene kěbị seng nisahani su areng i Kristus, kụ i kamene seng něnarimạ u watangeng i kamene apạewen kakakoạ i Kristus sẹ̌sane.
48003028	Su ral᷊ungu ene ute semben tawẹ pẹ̌dal᷊ahaen tau Yahudi ringangu wal᷊ine Yahudi bọu tal᷊oaran ěllang dingangu wal᷊ine ěllang, bọu tal᷊oarang esẹ dingangu wawine. I kamene kěbị e nasěmbaụ ual᷊ingu i Kristus Yesus.
48003029	Kereu i kamene tẹ̌taghuaneng i Kristus, ute i kamene kai hěnton Abraham. Kụ i kamene sarung manarimạ u apang kụ nikẹ̌don Duata.
48004001	Kai iạ e hinong manahuntěngadẹ̌ u karěngụ u sěngkatau taghuang pusakạ e reng darodọ, ute hinong piạ taumata měnẹ̌nahimata si sie ringangu mangurusẹ̌ haghin pandungange sarang i sie makakaratingu umure kụ tinantung amange. I sie i kěkoạ mẹ̌sul᷊ungu sěngkatau ěllang manịeng i sie tuhụ hinone kawe taghuangu patikụ arětạ ene.
48004003	Kerene lai ringangi kitẹ: Karěngụ u i kitẹ deng ta nạtěllang, i kitẹ nịkakoạ ěllangu manga rohkẹ̌ apan mạngawasa dunia ini.
48004004	Arawe su tempone mapia, Ruata e rimoloh'u Ahuse sarang dunia. Ahuse ene niwantelu, sěngkatau wawine kụ nẹ̌biahẹ̌ su ral᷊ungu kawasan toratẹ̌.
48004005	Ual᷊ingu ene, i Sie napakal᷊iwiru manga taumata měbẹ̌biahẹ̌ su al᷊ungu kawasan toratẹ̌; tadeạu i kitẹ lai makoạbe manga anạ u Ruata.
48004006	Ual᷊ingu i kamene kai manga anạ u Ruata, Mawu Ruata rimolohu Rohkẹ̌ u Ahus'E mapasuẹ̌ su ral᷊ungu naung i kamene ringangu naungku, kụ Rohkẹ̌ ete měkẹ̌kui, "Amang, oh Amangku."
48004007	Kutẹu, i kamene semben bal᷊ine lai ěllang, kaiso kawe anạ. Kụ ual᷊ingu i kamene kawe anạ u Ruata ute Ruata e sarung měgěllị u patikụ sạbarang apan nisadian'E waugu manga anạ'E.
48004008	Kangerẹ i kamene wẹ̌gan Duata, ene hakịu i kamene nakoạ ěllangu manga kawasa kụ lẹ̌ěnang kere mahang duata, kai tumuhụ hinone wal᷊inewe Ruata kahěnga-hěngang.
48004009	Arawe orasẹ̌ ini e i kamene seng masingkạ u Ruata, arau limembo l᷊ain kapiange Duata e masingkạ i kamene. Kụ unụ e i kamene saụbe lai mẹ̌sul᷊e su manga rohkẹ̌ u dunia ini apan lome ringangu kasiang? Unụ e i kamene mapulu saụ ipẹ̌tahuěllangu manga rohkẹ̌ ene?
48004010	I kamene měsẹ̌sěmpị be manga ěllo sahị, manga wul᷊ang sahị dingangu manga taung sahị.
48004011	Iạ gụgěnggang, kiwuạ u pẹ̌tatěngkasaghedẹ̌ku waugi kamene tạ pul᷊ise apa.
48004012	Manga anạ u sěmbaụ! Iạ mědẹ̌dorong sěngapam botonge tadeạu i kamene makoạ kere iạ. Ual᷊ingu iạ mal᷊aing seng nakoạ kere i kamene. I kamene tawe němpẹ̌koạbe sal᷊a manga apa su těngoku.
48004013	I kamene tantu reng makạtahěndung kai apạ e nakariadi si siạ dokeng tẹ̌tạe nakapěhabaru Injilẹ̌ e si kamene. Batụu kai ual᷊ingu iạ nasakị.
48004014	Su tempo ene i kamene tawe narěntingu iạ, maningbe kakakoạu wadangkue nakoạ sasal᷊ukạ masaria si kamene. Kaiso i kamene němpanarimạbeng iạ tabidạen němpanarimạ u malaekatu Mawu arau kere němpanarimạ i Kristus Yesus sẹ̌sane.
48004015	I kamene měngkawe apa maral᷊uasẹ̌ kahěngang su tempo ene. Arawe ini ute kai suapạ e karal᷊uasẹ̌ ene? Iạ masingkạ u su tempo ene i kamene mambeng mapulu měmpělěsạ matang kamene hala mědeạu onggotang si siạ, kereu ene wotonge ikakoạ.
48004016	Apa i kamene ini seng mẹ̌tẹ̌tiněnnang iạ kere sědụ, ual᷊ingu iạ mělẹ̌lahẹu katěngadẹ̌ si kamene?
48004017	Manga taumata wal᷊ine ene měngkate makěhagẹ̌ měmpẹ̌deạ si kamene, kutẹu manga timonan sire kawe ral᷊aị. I sire kětạeng mapulu maměsụ pẹ̌kakauhi kamene ringangi kami, tadeạu i kamene tumol᷊e si sire ringangu kakakěhagẹ̌.
48004018	Apạewe mapia, lombangeng su ral᷊ungu manga hal᷊ẹ̌ mapia, asal᷊ẹ̌ měngkate kerene kụ abe kawe kětạu kamageng iạ ene ringangi kamene.
48004019	Manga anạku ikẹ̌kěndagẹ̌! Iạ orasẹ̌ ini nakapěndang matědụ ual᷊ingu i kamene. Iạ natatědụ kere sěngkatau wawine matědụ su tempon pamamantelu rariọ. Iạ měngkai masunsara, kereu kakakoạ i Kristus wẹ̌dang ta nạsuang su ral᷊ungu watangeng i kamene!
48004020	Iạ měngkate měkẹ̌karimangu mapulu ene sutal᷊oarang kamene ini, mědeạu iạ makapẹ̌bisara si kamene ringangu tingihẹ̌ bal᷊ine, ual᷊ingu iạ seng běga měnsang mẹ̌koạ apa lai ringangi kamene.
48004021	Manga anạ u sěmbaụ apan mapulu mẹ̌biahẹ̌ su al᷊ungu kawasan toratẹ̌, kěnang pẹ̌daringihẹ̌ si siạ! Iạ sarung měhabarẹ̌ si kamene apang hinone mạbawohẹ su ral᷊ungu bukẹ̌ u Torati Musa.
48004022	Sene mạbawohẹ u i Abraham piạ anạ e ruang katau: I ninang anạ e sěmbaụ kai sěngkatau ěllang, arawe i ninangu anạ bal᷊ine e taumatawe wal᷊ine ěllang.
48004023	Anạ u wawine nakoạ ěllange piněhěndingbe su kapulun taumata. Arawe anạ u wawine wal᷊ine ěllange, naiwantelẹ̌ ual᷊ingu nịkakědon Duata.
48004024	Ini wotonge ipakẹ makoạ papinintu. Bawine ruang katau ene, kai tabidạu papinintun kẹ̌do rarua; sěmbaụ e wọu Wul᷊udu Sinai -- ene e kai i Hagar; manga anạ e piněhěnding kere ěllang.
48004025	Kụ i Hagar ene kai Wul᷊udu Sinai su ěntanang Arabẹ̌. I sie mělẹ̌lahẹ u soang Yerusalem dingangu kal᷊awọu tumanạ e orasẹ̌ ini seng nakoạ ěllang.
48004026	Arawe Yerusalem su sorga ene kai Yerusalem nal᷊iu kụ i sie kai i ninang i kitẹ.
48004027	Batụu su ral᷊ungu Winohẹ Susi e mạbawohẹ, "Pahul᷊uasẹ̌ i kamene manga wawine kụ tawe nẹ̌hanạ! Pahul᷊iagẹ̌ dingangu pẹ̌tahimokoi ei kamene ta makapěndang kal᷊iking bawine měhěnding! U wawine tiněntangu kawinge makareạ anạ limembong kal᷊awọe wọu wawine měbẹ̌biahẹ̌ dingangu kawinge."
48004028	Manga anạ u sěmbaụ! I kamene hala kai manga anạ u Ruata nipěhanạ ual᷊ingu kẹ̌don Duata; i kamene mẹ̌sul᷊ung'i Ishak.
48004029	Su tempo ene anạ piněhanạ su kapulun taumata, mạnumbiagẹ̌ anạ piněhanạ ual᷊ingu kapulun Rohkẹ̌ u Ruata. Kerene lai orasẹ̌ ini.
48004030	Kai apa wue mạbawohẹ su ral᷊ungu Winohẹ Susi? Sene mạbawohẹ kere ini: "Tokol᷊ẹ̌ko ěllang bawine ene ringangkewen anạ e, watụ u anạ u tau wawine ěndaịe sarung tawe makapěmusakạ dingangu anạ u tau wawine kụ bal᷊ine ěllange."
48004031	Kụ manga anạ u sěmbaụ i kitẹ ini e wal᷊inewe manga anạ bọu sěngkatau ěllang bawine; i kitẹ e kai manga anạ bọu wawine nal᷊iwirẹ̌ e.
48005001	I kitẹ ini e seng nal᷊iwirẹ̌, u i Kristus seng něliwirẹ̌ si kitẹ! Kụ ual᷊ingu ene ute pěmpẹ̌tumpaedẹ̌ su karal᷊iwiru, kụ abe kawe saụ mapulu makitahuěllang.
48005002	Ene ěng, kereu i kamene mẹ̌dorong makisunatẹ̌, ene mangal᷊ene i Kristus tawẹ gunane si kamene. Kụ mẹ̌bẹ̌berang ini e kai iạ sẹ̌saku i Paulus.
48005003	Sěnsul᷊eko l᷊ai iạ mangonggọu ingate su taumata apan mẹ̌dẹ̌dorong makisunatẹ̌, u iạ kai hinong měndal᷊engu kaguwạu toratẹ̌!
48005004	Kamageng i kamene mẹ̌tawakal᷊iwe mẹ̌sěngkapian Duata su ral᷊ungu toratẹ̌ ute, mangal᷊ene pẹ̌kakauhu ringangi Kristus e seng nạběsụ. Kụ ual᷊ingu ene i kamene mẹ̌bẹ̌biahẹ̌ su l᷊ikudu tatal᷊ěntụ u Ruata.
48005005	Arawe si kami, i kami e mělẹ̌harapẹ̌ u ual᷊ingken tul᷊umangu Rohkẹ̌ u Ruata e ringangu iwěnta su pangangimang i kami si Kristus, Mawu e mapakawalang kami mẹ̌sěngkapia ringang'E.
48005006	Batụu kereu i kitẹ seng nasěmbaụ dingangi Kristus Yesus, ute hal᷊ẹ̌u tumuhụ arau tawe tumuhụ atorangu sunatẹ̌ e tawe lai makoạ sungkal᷊ene. Kụ kahumotongange kětạewen pangangimang si Kristus, kụ ene mal᷊ahẹ su ral᷊ungu kakěndagi kitẹ su taumata wal᷊ine.
48005007	Kạngerẹ i kamene nạungbe měbẹ̌bangkuadẹ̌ kerene kapiane! Kụ ini e kawe unụe i kamene seng tawe lai tumuhụ kapulun Duata? Kai i sai tangu mạmitaugẹ̌ si kamene?
48005008	Nal᷊ahẹu i sain nẹ̌koạ ene wal᷊inewe Ruata kụ seng nẹ̌kui si kamene!
48005009	"Lahaesẹ̌ kạdodọ sarung makatuwo kal᷊awọu ghol᷊opung," angkuěngu taumata.
48005010	Manịeng kerene iạ deng bẹ̌dang mangimangu i kamene, sarung tawẹ kanaung i kamene wal᷊ine; batụu i kitẹ seng nasěmbaụ dingangi Kristus. Kụ iạ mangimangu isaiewen apan mapẹ̌bẹ̌bingọ u naung i kamene, sarung ihukungu Ruata.
48005011	Iạ e wue manga anạ u sěmbaụ, unụe iạ měngkate hanesẹ̌ sẹ̌sẹ̌dukang kereu iạ bẹ̌dang mělẹ̌habaru tiahan sunatẹ̌ e ghẹ̌gaghal᷊eěng? Kereu iạ mambeng mělẹ̌habarẹ̌ kerene, ute pělahabarẹ̌ku su hal᷊ẹ̌ u kuruis'i Kristus e tawe makakal᷊ěton sangkural᷊ange.
48005012	Limembong kapiane manga taumata apan mapẹ̌kẹ̌kal᷊emboghang u tiněnnang kamene ene saunengke sẹ̌bang sěnsul᷊ẹ bọu jamaatẹ̌.
48005013	I kamene seng nikuiang tadeạu makoạ taumatang karal᷊iwirẹ̌. Kai abe kawe mẹ̌pakẹu karal᷊iwirẹ̌ ene tadeạu měngkate hanesẹ̌ mẹ̌kẹ̌koạ balạewe apa kapulung kamene koateng. Su sěmběkane, i kamene harusẹ̌ mẹ̌kakakěndagẹ̌ dingangu mẹ̌tẹ̌tatondong tangkiang.
48005014	Patikụ toratẹ̌ e seng nasahiangkung su ral᷊ungu wawera sěmbaụ ini e, "I kau e kěndagẹ̌kong kasanggidangu kerẹewe i kau kuměndagu watangengu hala."
48005015	Arawe kereu i kamene kawe mẹ̌kẹ̌kakahụ sěmbaụ dingangu wal᷊ine, ute pakapia wue, i kamene sarung mawinasa sěngkawinasa.
48005016	Timonaku e kere ini: Balạe kere Rohkẹ̌ u Ruata e mamihing si kamene ringangu kumbahangbe měmpẹ̌biahẹ̌ tumuhụ kapulun taumata.
48005017	Batụu kapulun taumata e mědẹ̌darokạ dingangu kapulun Rohkẹ̌ u Ruata, dingangu kapulun Rohkẹ̌ u Ruata e mědẹ̌darokạ dingangu kapulun taumata. I rẹ̌dua ene měngkate lawọ tawe mahang pěloěng hakịu i kamene tawe makakoạ apang kụ ikẹ̌kapulung kamene.
48005018	Kai kereu Rohkẹ̌ u Ruata e mangahạ si kamene, ute i kamene tawe pẹ̌kawasaěngu toratẹ̌.
48005019	Kapulun tabiatu taumata e mal᷊ahẹ su ral᷊ungu manga kakanoạ u pẹ̌sasundal᷊ẹ̌, karal᷊amuhụ, dingangu tawe mělahino;
48005020	su ral᷊ungu pẹ̌tatahamawu su mahang duata, pẹ̌dal᷊ahopa, su ral᷊ungu pẹ̌sasasẹ̌du, pẹ̌kakakoka, sasingking, mal᷊ighạ mẹ̌pědu, měnẹ̌naung batangeng hala; pẹ̌dararal᷊aị; pẹ̌tatawang,
48005021	dingangkewen pananoi, pẹ̌tatěngkiwukang, pẹ̌sasal᷊imbang, dingangu lai wal᷊ine. Su těngon patikụ ene iạ měmaghẹ maul᷊ị si kamene orasẹ̌ ini kerẹewe nạung seng takụ nipaul᷊ị lai kal᷊imona u apan taumata měmpẹ̌kẹ̌koạ kerene ute tawe makoạ dal᷊ohon jamaatu Mawu.
48005022	Su sěmběkane, kereu Rohkẹ̌ u Ruata mangahạ pẹ̌bawiah'u pẹ̌sěngkatau ute wuane kai: I sire mẹ̌kẹ̌kakěndagẹ̌, mẹ̌daral᷊uasẹ̌, maghaghighilẹ̌, makakẹ̌dang, dingangu mawawudi, maral᷊ahimumu sěmbaụ su wal᷊ine, masatia,
48005023	naung i sire masasanạ dingangu měngkai mẹ̌tẹ̌těngkaudupu watangeng. Tawẹ apa toratẹ̌ mẹ̌sẹ̌sědingu manga hal᷊ẹ̌ kerene.
48005024	Taumata apan seng nakoạ tataghuaneng i Kristus Yesus, taumata ene seng němate kakakoạ u taumatane ringangu patikụ kapulun gẹ̌si ringangu ěnninge.
48005025	Rohkẹ̌ u Ruata seng nangonggọ si kitẹ pẹ̌bawiahẹ̌ buhu; ual᷊ingu ene i Sie mal᷊aing harusẹ̌ měngawasa pẹ̌bawiahi kitẹ.
48005026	I kitẹ tawe wotonge měngobotẹ̌, dingangu mẹ̌tatatědụ u ral᷊ungu naung, ringangu lai mẹ̌papangiri sěmbaụ su wal᷊ine.
48006001	Manga anạ u sěmbaụ kereu pẹ̌sěngkatau ikẹ̌katangkạ měkẹ̌koạ dosa ute kěnangko, i kamene apan mẹ̌bẹ̌biahẹ̌ tụtuhụ Rohkẹ̌ u Ruata, mamihing tau ene pẹ̌sul᷊e su ral᷊eng mapia. Kụ i kamene harusẹ̌ mẹ̌koạ ene ringangu kasasikome kụ diagate kumbahang sarang i kamene hala mal᷊aing kasal᷊ukateng.
48006002	Kěnangko i kamene měmpẹ̌sasumbala měmamasaěng bawawaěngu tau, tadeạu ual᷊ingu ene ute i kamene tụtuhụbe laorong Kristus.
48006003	Kereu pẹ̌sěngkatau mạngěnna u watangenge kawe kapiange, sěmbal᷊iau tala wue, ute tau ene mạngakal᷊ẹ̌ batangenge hala.
48006004	Sěngkatau-sěngkatau pasịbanikạ batangenge hala měnsang kakanoạ e mapia arau ral᷊aị. Kereu mapia, i sie wotonge makapěndang lumesạ u hal᷊ẹ̌ ene. Kai semben tawahal᷊uasu isihinge su apang kẹ̌koatengu taumata wal᷊ine.
48006005	Batụu sěngkatau-sěngkatau hinong masịpasaěng bawawaěnge hala.
48006006	I saing manarimạ u těntirong Kristus, kěnang pamahiạ dingangu mananěntirone kěbị apan mapia si sie.
48006007	Kumbahang be kaakal᷊eng. Duata e tawe ikapẹ̌tataghunalang! Apan niasị e ene lai ikapěnsạ e.
48006008	Kamageng i sain měngasị tuhụ kakanoạ u taumatane, i sie sarung maměnsạ u papate wọu kakanoạ e ene. Arawe kereu i sie měngasị tuhụ l᷊aahạ u Rohkẹ̌ u Ruata, i sie sarung maměnsạu pẹ̌bawiahẹ̌ tutune wọu Rohkẹ̌ u Ruata.
48006009	Ual᷊ingu ene, kumbahang i kitẹ masahe mẹ̌koạ manga hal᷊ẹ̌ mapia; u kamagengu i kitẹ tawe měngẹ̌do mẹ̌koạ manga hal᷊ẹ̌ ene, sěnsul᷊e tempo i kitẹ sarung maměnsạ buane.
48006010	Kụ, karěngụewem piạ loahe si kitẹ, ute kěnangko i kitẹ mẹ̌koạ mapia su kěbị taumata, napal᷊iụ e su manga anạ u sěmbaụ i kitẹ tamba pangangimang.
48006011	Kakěllako pakapia-pia bageang ini takụ niwohẹ sẹ̌saku ringangu hurupe gaghaghuwạ.
48006012	Manga taumata kụ makịdarumalo ringangu manga hal᷊ẹ̌ u ghěsi, i sire e mẹ̌tẹ̌tatẹ̌tehẹ̌ manihasa si kamene tumuhụ atoru pẹ̌sasasunatẹ̌. Arawe i sire měmpẹ̌kẹ̌koạ ene kẹ̌taeng tadeạu i sire tawe tumbiagengu tau Yahudi ual᷊ingu kuruisi Kristus.
48006013	I sire apan tụtuhụ pělatorangu sunatẹ̌ mal᷊aing tawe měndal᷊engu toratẹ̌. Kai i sire mapulu i kamene ipakisunatẹ̌, tadeạu i sire makal᷊esạ u i sire matuhụ su pělatorang ene.
48006014	Kai iạ měngkatewe mạdiri lumesạ u apa, tumbạewen Mawung kitẹ Yesus Kristus seng napohong nikuruisẹ̌. U watụ u i Sie kawe seng napohong nikuruisẹ̌ ute dunia e tawẹ lai mangal᷊ene apa-apa si siạ. Dingangu sutěngon dunia ini, iạ mal᷊aing tabidạu seng nate.
48006015	Nisunatẹ̌ arau tawe nisasunatẹ̌ ene wal᷊inewe kahumotongange. Kahumotongange ute kai makoạ taumata wuhu.
48006016	Su taumata apan mẹ̌bẹ̌biahẹ̌ dingangu sipirange ene, kụ kerene lai waugu patikụ umat'u Mawu, iạ mělẹ̌harapẹ̌ Duata sarung mangonggọ u pẹ̌darame ringangu tatal᷊ẹ̌ntụ'E.
48006017	Mase, kumbahang delaing piạ u sarang sěngkatau makasusa si siạ, batụu su wadangku piạ manga tatialan iạ kai tumatol᷊e si Kristus.
48006018	Milumbạko Mawung kitẹ i Yesus Kristus měngal᷊amatẹ̌ manga anạ u sěmbaụ. Aming. Adat'i kami, Paulus
49001001	Kawanuang Duata su Efesus, apan matuhụ su Mawu Yesus Kristus!
49001002	Iạ e kai i Paulus, darolohang i Kristus Yesus ual᷊ingu kapulun Duata, mělẹ̌harap'u mal᷊owọko Ruata i Amang i kitẹ dingangu Mawung kitẹ i Yesus Kristus měngonggọu al᷊amatẹ̌ dingangu karal᷊unsemahẹ̌ si kitẹ kěbị.
49001003	Dalo su Ruata, i Amang u Mawung kitẹ i Yesus Kristus! I Sie něngal᷊amatẹ̌ mararohkẹ̌ apạewen piạ su sorga e si kitẹ, ual᷊ingu nasěmbaụ dingang i Kristus.
49001004	Kal᷊amonan dunia ini niriadi, Mawu Ruata e seng němile si kitẹ bọ'i Kristus ringangu timonane tadeạu i kitẹ makoạ tataghuaneng'E ringangu tawẹ turạe sarung su těngon'E. Ual᷊ingu kakěndagu Ruata,
49001005	tangu i Sie seng nisahẹ e reng kal᷊amona u wọ'i Yesus Kristus, i Sie sarung měhengkẹ i kitẹ makoạ manga anạ'E sěsane. Ringangu sembeng kerene kapulune kẹ̌koateng'E.
49001006	Dalo su Ruata karangetange, u wọu Ahus'E ikẹ̌kěndagẹ e i Sie mamben těngadẹ̌ kụkěndag'i kitẹ.
49001007	Batụu kapapohong i Kristus, i kitẹ e nịlaambang u Ruata, mangal᷊ene i Sie seng nẹ̌gěllịu ampung si kitẹ, bọu kal᷊awọu rosang kitẹ e.
49001008	I Sie nẹ̌koạ kerene ual᷊ingu i Sie mamben těngadẹ̌ kụkěndag'i kitẹ, dingangu kakěndagẹ̌ ene nipẹ̌dal᷊embone si kitẹ něpakẹeng kapelẹesa ringangu katatahuěnna.
49001009	Tumuhụ kapulun'E sẹ̌sane, Duata e kai měhabaru ral᷊irung u kapulun'E si kitẹ; batụu i Sie seng němutusẹ̌ u kapulun'E ene sarungbe ipakaghanape si Yesus Kristus.
49001010	Kapulun'E ene ute tadeạu patikụ sạbarange baẹ su sorga ringangu waẹbe lai su dunia, makoạ sěmbaụ dingang i Kristus tabidạu těmbonange. Kụ hal᷊ẹ̌ ini e tangu sarungbe ipakaghanapu Ruata e kereu semben nịdatingu tempone.
49001011	Duata e mẹ̌koạ patikụ sạbarang e tumuhụbe sukapulun'E ringangu putusang'E sẹ̌sane. Dokeng bọu tětạe i Sie seng němile si kitẹ, u i Sie mapulu tadeạu i kitẹ mariadiwe umat'E ual᷊ingu nasěmbaụ dingang i Kristus.
49001012	Mal᷊owọko i kitẹ e makoạ kakal᷊imonaěngu mělěharapẹ̌ su Mawu Yesus Kristus, mědalo Ruata ual᷊ingu kawawantug'E tạ sihinge.
49001013	I kamene mal᷊aing seng nakoạ umat'u Mawu su tempong kamene nakaringihẹ̌ bawerang katěngadẹ̌ e, kai Injilẹ̌ mapakasal᷊amat'i kamene. I kamene mangimang su Mawu Yesus Kristus, ual᷊ingu ene Ruata e něngonggọu tatialan tataghuanenge si kamene ute kai Rohkẹ̌'E kụ seng nikẹ̌don'E.
49001014	Rohkẹ̌ ene e kai papaiang tadeạu i kitẹ sarung měnarimạ apan seng kinẹ̌don Duata su manga umat'E. Ini e makatambam pěngangiaking i kitẹ u Ruata e sarung měngambang umat'E. Dalo su Ruata ual᷊ingu kawawantug'E.
49001015	Ual᷊ingu ene, nạung iạ deng nakaringihẹ̌ u i kamene mạngimang su Mawu Yesus, dingangu i kamene kụkěndagu patikụ umatu Ruata,
49001016	iạ e tawẹ umpade mapatarimakasẹ su Mawu Ruata mạanung kamene. Iạ e mang hanesẹ̌ měsẹ̌sẹ̌bạ arengu kereu iạ mẹ̌kal᷊iomaneng.
49001017	Iạ měkẹ̌kal᷊iomaneng tadeạu Ruata Mawung kitẹ i Yesus Kristus, i Amang mawantugẹ̌ e, měngonggọu Rohkẹ̌'E si kamene. Rohkẹ̌ ene e sarung mapakariading kamene pelesa ringangu sarung mapakal᷊ahẹu Ruata si kamene hakịu i kamene makakiral᷊a si Sie.
49001018	Iạ mẹ̌kal᷊iomaneng tadeạu Ruata e mamuka ral᷊ungu naungu mapakatualagẹ̌; tadeạu i kamene makaěnna u kai apa hinong kapěharapeng i kamene wọu Ruata e kimui si kamene. Tadeạu l᷊ai i kamene masingkạu kereapa kakěpal᷊e al᷊amatẹ̌ mapapia iapẹ̌dẹ̌dal᷊embo seng nisadian Duata e waugu umat'E,
49001019	dingangu kereapa kasěllahu kuate Ruata němunara mạhěmpal᷊iung kawasane su ral᷊ung i kitẹ taumata apam mạngimang. Kawasan Duata e tabidạeng kawasa tawẹ sihinge,
49001020	kụ pinẹ̌karadiahang'E supiạ i Kristus niapẹ̌biahẹ̌ kapia wọu kapapohonge ringangu nangonggọu kal᷊aianeng'E karangetange ringangu Ruata e su sorga.
49001021	Kal᷊aianeng i Kristus e něngalembong karangetange wọu patikụ kal᷊aianeng u těmbonangu kawanua, patikụ měngangawasa, patikụ měnaněllange, patikụ manga mawu ringangu walạewe i saim piạ pangkate mararangẹ; baẹ i sire apan nẹ̌biahẹ̌ su orasẹ̌ ini, baewelai apan nẹ̌biahẹ̌ su tempo ramahi kạděntane.
49001022	Duata e napakawatạu kěbị sạbarang su al᷊ungu kawasang Kristus, dingangu něngonggọi Kristus su jamaatẹ̌ e niapakakoạ bọu patikụ sạbarang.
49001023	Jamaatẹ̌ e kai wadang i Kristus, niapakasukụ i Sie kụ něnukụ haghim patikụ su ral᷊ungu kěbị.
49002001	Nạung kạngerẹ i kamene nate tuhụ marohkẹ̌ ual᷊ingu i kamene marosa ringangu lụlawang titan Duata.
49002002	Su tempo ene i kamene tụtol᷊e manga tundun dunia ini; mangal᷊ene i kamene tụtuhụ těmbonang u kawasam binangaeng mal᷊oahẹ̌, kụ kai rohkẹ̌ ete ini mang bědang měkẹ̌karadiahang su taumata lụlawang Duata.
49002003	Kal᷊amona i kitẹ kěbị e měngkai mẹ̌sul᷊ung i sire; i kitẹ e měbẹ̌biahẹ̌ tụtuhụ kapulung kitẹ taumata, ringangu měbẹ̌batụ e patikụ kapulung gěsi ringangu tiněnnang kitẹ. Su tempo ene i kitẹ e kai taumata hinong makahombang dal᷊angehu Ruata lai kerẹewe lai i sire wal᷊ine.
49002004	Kaiso apạe kasariane karal᷊ondo'n naungu Ruata! I Sie kerẹeng kakěndage si kitẹ,
49002005	hakịu su tempong i kitẹ nạung bẹ̌dang kinapateěng u rohkẹ̌ e kahiạen pẹ̌sasal᷊ang kitẹ e, ute i Sie napẹ̌biah'i kitẹ e kapia ringang i Kristus. Kụ kẹ̌tabeng ual᷊ingu kapian naungu Ruata e i kamene apakasal᷊amat'i Sie.
49002006	Ual᷊ingu i kitẹ e nasěmbaụ dingang i Kristus Yesus, Duata e měmiah'i kitẹ kapia ringang'E, tadeạu mapakaiang i kitẹ sěngkakaiang dingang'E su ral᷊ungu sorga.
49002007	Duata e mẹ̌koạ kerene tadeạu su tempọ e ramahi kạděntane taumata e makasilo u kereapa kasěllahe kakěndagu Ruata. Kakěndagẹ̌ ene nilahẹu Ruata su kapian naung'E si kitẹ nilahẹ e si Kristus Yesus.
49002008	Mawu Ruata e kụkěndag'i kamene, hakịu ene i Sie měngambang si kamene, watụ u i kamene mạngimang si Yesus. Kasasal᷊amat'i kamene e wal᷊inewe ual᷊ingu ěnạu munaranu sěmatang. Kaiso ual᷊ingu al᷊amatu Mawu. Kụ tawẹu sarang sěngkatau makal᷊esạu ene.
49002010	I kitẹ e kai riadikang u Mawu, niriadine su ral᷊ung i Yesus Kristus, Mawu e něluhudẹ̌ si kitẹ tadeạu i kitẹ mẹ̌koạbe hal᷊ẹ̌ mapapia nisadian'E waug'i kitẹ.
49002011	Manga anạ u sěmbaụ bal᷊ine tau Yahudi! Pẹ̌tahěndungko kakakoạ i kamene nạung kangerẹ: I kamene nisěbạ, "taumata ta sasunateng", kahian tau Yahudi mẹ̌ngakum batangeng i sire taumatan sunatẹ̌ (timonane ute i sain seng piạ tatialane nikoạ u taumata su wadang i sire).
49002012	Su tempo ene i kamene mamben tawe nasěmbaụ dingang i Kristus, i kamene e kai taumata raghị tawe nasowa pinilen Duata. I kamene tawe nasowa su ral᷊ungu kal᷊ahěmpukangu pẹ̌dariandi kinoạ u Ruata ringangu umat'E. I kamene nẹ̌biahẹ̌ su ral᷊ungu dunia ini e tawẹ harap'i kamene ringangu tawẹ Duatang kamene.
49002013	Arawe ini ute, ual᷊ingu i kamene seng nasěmbaụ dingang i Kristus Yesus, i kamene nạungbe marau e seng niapakarani ual᷊ingu kapapohong i Kristus.
49002014	U i Kristus sẹ̌sane e kai pẹ̌darameng kitẹ. I Sie napakasěmbaụ u tau Yahudi ringangu wal᷊ine Yahudi nakoạ bansa sěmbaụ. Darěndung nakasara si sire e, kai pẹ̌sasitori e seng nitěnehi Kristus su pananarakangu watangeng'E.
49002015	Torat'u agamang Yahudi ringangu titane lawọ ringangu manga haghing tundu e seng nirẹ̌dasi Kristus tadeạu bansa rarua e makoạ sěmbaụ bansa'n taumata wuhu, niapakasěmbaụ dingang'E. Kerene ral᷊eng i Kristus nẹ̌koạ pẹ̌darame.
49002016	Ual᷊ingu kapapohong'E sukalu pinẹ̌kěhusẹ̌, i Kristus napakasěmbaụ u bansa rarua e ringangu napẹ̌damen sire ringangu Mawu, hakịu nailangke pẹ̌sasědụ e.
49002017	Kai ene hakịu i Kristus diměnta měhabaru Injilẹ̌ mạanun pẹ̌darame ene si kamene; baẹ si kamene wal᷊ine tau Yahudi kụ nạung kal᷊imona maraun Duata, baewe su tau Yahudi maranin Duata.
49002018	Ual᷊ingu i Kristus e i kitẹ kěbị -- baẹ tau Yahudi baewe lai wal᷊ine Yahudi e -- ual᷊ingu Rohkẹ̌ u Ruata e man sěmbaụ e nakakaranin Duata i Amang.
49002019	Batụu ene ute i kamene semben bal᷊inewe tau raghị arau taumatan likude. I kamene ini e kěbị seng lawọ kawanuan Duata. I kamene e kai ral᷊ohom bal᷊em Mawu Ruata e.
49002020	I kamene lai nipararisị su wowon pondasi piněllọu manga rarolohange ringangu manga nabi, kụ i Kristus Yesus nakoạ batu pinẹ̌bukuange.
49002021	U kai i Sie nělanging bal᷊e ene kụ nakoạ Bal᷊en Duata nitani waugu Mawu.
49002022	U pẹ̌bawiahẹ̌ e nasěmbaụ dingang i Kristus, i kamene mal᷊aing pẹ̌pětikang sěngkapětị dingangu wal᷊ine, makoạ bal᷊e sěmbaụ baugu Ruata; kụ sene Ruata ringangu Rohkẹ̌'E mẹ̌tumanạ.
49003001	Kai ual᷊ingu ene iạ, i Paulus nitahungkụ ual᷊ingu i Kristus Yesus baugu pandungang i kamene wal᷊ine Yahudi.
49003002	Mamben těngadẹ̌ i kamene semben nakaringihẹ̌ u Ruata e ual᷊ingu kapian naung'E, seng něngonggọu munara ini si siạ baugu pandungang i kamene.
49003003	Duata e napakal᷊ahẹu ral᷊irung u timonane mase nịlahabare si siạ. (Mạanung hal᷊ẹ̌ ene sen takụ niwohẹ dasị suwowone ringangu manimbụ
49003004	kụ kereu i kamene mẹ̌basa ute sarung kapangěnnaěngbeng kamene ral᷊irung mạanung Kristus kerẹewe sen takụ kinaěnnaěng.)
49003005	Nạung kạngerẹ e ral᷊irung ene e tawe nipẹ̌pakasingkạ su taumata, arawe orasẹ̌ ini ute Rohkẹ̌ u Ruata e seng napakal᷊ahẹ su manga rarolohange ringangu manga nabin'E.
49003006	Rahasia ene ute kai ini: Bọu Injilẹ̌ ene, i sire wal᷊ine tau Yahudi mal᷊aing nakapěndang manga al᷊amat'u Mawu kụ nạung kal᷊imona nisadia kẹ̌tạbeng baugu tau Yahudi. Taumata apam bal᷊ine tau Yahudi e seng nakoạ laesu wadang sěmbaụ dingangu měnẹ̌narimạ sěngkapěnarimạ apan nikẹ̌don Duata e si Kristus Yesus.
49003007	Mawu Ruata e něngonggọu al᷊amatẹ̌ si siạ kụ kai nakoạ mělahabaru Injilẹ̌. Iạ e nakatarimạ al᷊amatẹ̌ e ual᷊ingkeng kawasan Duata pinẹ̌karadiahange si siạ.
49003008	Sutal᷊oaran patikụ umat'u Mawu e iạ kakạdodokange. Kaiso kahian tatal᷊ěntụ u Ruata e, iạ e nighěllirang u hal᷊ẹ̌ku měhabar'u Injilẹ̌ si sire wal᷊ine tau Yahudi e mạanungkeng kakalạ i Kristus e tawẹ kahěpusange;
49003009	dingangu l᷊ai tadeạu ual᷊ingu iạ e tangu kěbị taumata e makakasingkạu kereapa Mawu Ruata, Něndiadi dunia ini patikụ e, seng napakariading karakin'E reng kal᷊amona-mona ilẹ̌l᷊irung su dunia.
49003010	Timonan Duata e ute kai tempo ini e bọetewen jamaatẹ̌ kěbị apan mạngumpaedẹ̌ kawasa su wowon langị e masingkạben sipirang u Ruata mapapia su patikụ haghine.
49003011	Mawu Ruata e měkẹ̌koạ kerene tụtuhụ karakin'E kakalẹ̌, kẹ̌koateng e ringangi Kristus Yesus Mawung kitẹ.
49003012	Dingangu pangangimang si Kristus kụ ual᷊ingu nasěmbaụ dingang'E, i kitẹ e nighělirangu loahe mẹ̌těngkasandigu Mawu Ruata ringangu kasěllahu pangangimang.
49003013	Batụu ene, iạ e mědẹ̌dorong si kamene, kumbahangbe i kamene ghuměnggang u tatumbiagẹ̌ si siạ ual᷊ingu i kamene, batụu patikụ tamai ene kai waugu mapakapiang kamene.
49003014	Ual᷊ingu ene ute iạ e němul᷊angengke su těngon Amang.
49003015	Kai wọ'i Sie apan balagẹ̌ su sorga dingangu l᷊ai su dunia nakatarimạ u kakakoạ e nitani.
49003016	Iạ e měkẹ̌kal᷊iomaneng mal᷊owọko Ruata limembong makěndagẹ̌ e mapakatoghasu pangangimang i kamene ual᷊ingu Rohkẹ̌'E.
49003017	Mal᷊owọko ual᷊ingu i kamene mạngimang si Kristus, ute i Kristus mạtanạ su ral᷊ungu naung i kamene, dingangu pẹ̌bawiah'i kamene matoghasẹ̌ ual᷊ingu kakěndagẹ̌ e seng nẹ̌banua.
49003018	Iạ měkẹ̌kal᷊iomaneng mal᷊owọko ringangkeweng kěbị kawanuan Duata, i kamene makasěsui kai kerene karal᷊unge ringangu kanandụe ringangu karangẹ e ringangu kawěnahe kakěndag'i Kristus,
49003019	kụ dingangu akal᷊u taumata tawe makasěsui karal᷊unge. Karimạko i kamene makakiral᷊a kakěndag'i Kristus e, takadeạu i kamene masukụ u kapapian Duata.
49003020	Dingangu kawasan Duata měngkai měkẹ̌karadiahang su ral᷊ungu watangeng i kitẹ, Duata e makakoạ limembong kakěpal᷊e wọu apang gẹ̌gausang arau tẹ̌tiněnnang i kitẹ.
49003021	Karimạko Ruata e mang bẹ̌bantughang bọu hěnto sarang hěnto su ral᷊ungu jamaatẹ̌, ual᷊ingu i Kristus Yesus. Dalo su Ruata wọu kakal sarang kakalẹ̌! Aming.
49004001	Kai ene hakịu iạ -- sěngkatau taumatan tahungkụ e, mạtatahungkụ u pẹ̌tatangkiang Mawu -- mědẹ̌dorong sěngapang botonge si kamene; pẹ̌biahe tuhụ kal᷊aianengu kere sěngkatau seng nikuiangu Ruata.
49004002	Pakasasanạ bue naung i kamene ringangu pakasasikome ringangu pakananandu naung. Pěnodẹkong kakěndagu ringangu pẹ̌tatatul᷊ung sěmbaụ dingangu wal᷊ine.
49004003	Pẹ̌tatětehẹ̌ko ringangu kạguwạu naung mẹ̌biahẹ̌ dingangu pẹ̌darame tadeạu kasasěmbaụ ual᷊ingu Rohkẹ̌ u Ruata e tatapẹ̌be mạpapadul᷊i.
49004004	Kětạeweng badang sěmbaụ dingangu Rohkẹ̌ sěmbaụ. Kerene lai i kamene kẹ̌kuiang baugu pělaharapẹ̌ man sěmbaụ e.
49004005	Kětạeng sěmbaụ Mawu e, mang sěmbaụ pěngangimang mang sěmbaụ sasahani,
49004006	kụ mang sěmbaụ Duata nakoạ i Amang u patikụ taumata. Kai i Sie Mawun sarul᷊uang apan munarane tụtausu kěbị, dingangu kawasa su ral᷊ungu patikụ.
49004007	I kitẹ sěngkatau-sěngkatau e nakatarimạ u ghaghěllị tuhụewe kakěpal᷊e nighěllị i Kristus.
49004008	Su ral᷊ungu Winohẹ Susi e kạbawohẹ, "Piạ i Sie nẹ̌těngkasapuạ sol᷊ong marangẹ e, i Sie kai nakawawa taumata nitaweng lawọ; dingangu něngonggọu manga laonggọ su taumata."
49004009	Ho, kereu nịbawera, "I Sie nẹ̌těngkasapuạ" mangal᷊ene i Sie kụ humotonge seng limintụ sol᷊ong tampạ kasanakenge su dunia ini.
49004010	Kụ i Sie seng limintụ ene ute mal᷊aing i Sie nẹ̌těngkasapuạ limembong karangẹ e wọu patikụ l᷊angị hakịewem patikụ sarul᷊uang e nal᷊oho su rarěntane.
49004011	Kai i Sie "mạngonggọu manga laonggọ su taumata", sěnggạ nịlahengkẹ nakoạ manga rarolohang, sěnggạ nakoạ manga nabi; sěnggạ e wue ute nakoạ mělahabaru Injilẹ̌, dingangkewelai i sire wal᷊ine ute nihengkẹ e nakoạ manga mananěntiro dingangu měmamadul᷊i jamaatẹ̌.
49004012	Ini e kinoạ'E tadeạu apang kawanuan Duata e niapakasukụ e pinakapia tadeạu makatangkiang Mawu e ringangu makapělanging badang i Kristus e.
49004013	Ual᷊ingu ene ute i kitẹ kěbị nariadi sěmbaụ ual᷊ingu pěngangimang mẹ̌sul᷊ung dingangu katatahuěnna mẹ̌sul᷊ung mạanung Ahusu Ruata. Kụ i kitẹ e nakoạ matatěllang kakạděngụe kạkasukụe su ral᷊ung i Kristus.
49004014	Tangu i kitẹ e ute wal᷊inewe wědang kere manga rariọ tal᷊awuọ ipẹ̌darerehe ringangu ipẹ̌daruruhu anging tamai ramahi kahian sěllihu haghin těntiro měngakal᷊ẹ̌. I sire kai makapal᷊idẹ̌ taumata ual᷊ingu pěngangakal᷊'i sire.
49004015	Kumbahang! Kai i kitẹ e harusẹ̌be mapakal᷊ahẹu katul᷊idẹ̌ dingangu ral᷊ungu naung napenẹu kakěndagẹ̌, hakịu ene ute su ral᷊ungu patikụ munara e i kitẹ kakạděngụe mang kakạsukụe kere i Kristus, nakoạ těmbọ i kitẹ e.
49004016	Kai su ral᷊ungu pěngangahạ'E, patikụ laesu wadang ene e nahundugẹ̌ mapia, ringangu piạ pẹ̌dal᷊ahěmpukang e sěmbaụ dingangu wal᷊ine ual᷊ingu lensorange sěmbaụ-sěmbaụ. Kụ kereu apan laesu wadange měmunara tuhụewe hinone ute, patikụ badange ene sarung tumendang mase matoghasu pẹ̌kakakěndagẹ̌.
49004017	Batụu ene su arengu Mawu, tangu iạ mẹ̌bera ringangu mẹ̌dorong ini sěngapam botonge; kumbahang bue saụ mẹ̌biahẹ̌ kere taumata wẹ̌gan Duata měngkate mědẹ̌dal᷊ahaghin tiněnna tạ kěhase.
49004018	Sipirang i sire e seng marěndung. I sire seng tawe makakiral᷊a pẹ̌bawiahẹ̌ nionggọu Mawu Ruata, u i sire mamben těnga-těngadẹ̌ tawẹ kasingkạ i sire apa-apa mạanun Mawu. Kakoạ i sire kerene ual᷊ingu kai runia těmbọ i sire makakětị.
49004019	I sire semben tawẹ pěndange mamea lai, hakịu i sire měngkate tụtuhụ abul᷊i ringangu mạhimatụ mawuang.
49004020	Arawe i Kristus Yesus seng kinasingkateng i kamene e wal᷊inewe kerene!
49004021	I kamene seng masingkạ i Sie! Kere tumatol᷊en'E, ute i kamene mal᷊aing seng nitěntiroěng u kakakoạ u Ruata e tẹ̌taghuaneng'E!
49004022	Batụu ene i kamene e pěmpěluạkon taumata těbe ringangu pẹ̌bawiahẹ̌ těbe seng kakạgolange ual᷊ingu haghing kapulu makạpal᷊idẹ̌.
49004023	Karimạko ral᷊ungu naung dingangu tiněnnanu e pakasueko pakatal᷊imbuhu.
49004024	I kamene pěmpẹ̌biahẹ̌ko tabidạu taumata wuhu niriadi tuhụ koạ u Ruata; ringangu tabiete suhinone matul᷊idẹ̌ dingangu susi.
49004025	Ual᷊ingu ene manga anạ u sěmbaụ e pakatatul᷊idẹ̌ko i kamene sěmbaụ dingangu wal᷊ine. Abe kowe pěmpẹ̌konti, batụu i kitẹ e kawe lawọbe laesu wadang i Kristus.
49004026	Kamageng i kamene sawelang u pẹ̌du, ute kumbahangbe měmpẹ̌sal᷊a. Pẹ̌dung kamene piawe kasědakeng u ěllo,
49004027	tadeạu setang tawe makaěbạ loahe.
49004028	Taumata nanarang mẹ̌tako e harusẹ̌be mangědo mẹ̌tako. Su sěmběkane i sie harusẹ̌ mẹ̌těngkasaghedẹ̌ tadeạu makahombang pẹ̌bawiahe ringangu katul᷊idẹ̌ dingangu makaambangbe apang kẹ̌kawusange.
49004029	Mageng i kamene měmpẹ̌bisara ute, kumbahang měngkai kạberane wawera maral᷊amuhụ. Pianẹ e měbẹ̌beram bawera makạbangung dingangu makạonggọu tul᷊umang su taumata wal᷊ine. Wawera kerene e sarungbe makakarěntan kal᷊auntung su manga taumata apam makạdingihẹ̌ e.
49004030	Kumbahangbe mapakasusan Rohkẹ̌ u Ruata e. I kamene seng nilaakun Rohkẹ̌, nikoạ tataghuanengu Ruata. Rohkẹ̌ e mal᷊aing nakoạ tatiala u ěllong karal᷊iwirẹ̌ e sarungbe ruměnta waug'i kamene.
49004031	Hipeko kal᷊awọu kurang u naung, kindorẹ, dingangu pẹ̌du. Kumbahangbe měngkai měmpěmansagẹ̌ dingangu měngkai mẹ̌darohang. Kumbahang měngkai lai piạ pěndangu pẹ̌bawinsị arau pěndang kewe lai wal᷊ine sihinge.
49004032	Su sěmběkane ute, naung i kamene e pakapapiako ringangu pěmpẹ̌kakěndagẹ̌ bue sěmbaụ su wal᷊ine ringangu pěmpẹ̌gaghěllịkong ampung kerẹewe lai Mawu Ruata mal᷊aing něngonggọu kal᷊aampung si kamene su ral᷊ung i Kristus.
49005001	I kamene e kai manga anạ u Mawu Ruata ikẹ̌kěndag'E, ual᷊ingu ene ute i kamene harusẹ̌be pěmpẹ̌tawakal᷊i tumol᷊e kakakoạ u Mawu e.
49005002	Pẹ̌bawiah'i kamene ute mal᷊owọko lohoěngu pẹ̌kakakěndagẹ̌ kerẹewe i Kristus mal᷊aing kiměndag'i kitẹ. I Sie nẹ̌těngkaonggọu watangeng'E waug'i kitẹ nakoạ kere sěmbaụ sasěmba ral᷊urune mawěngi makạl᷊ahimpulu naungu Mawu Ruata e.
49005003	I kamene kai taumatan Duata. Kụ pẹ̌sasundal᷊ẹ̌ dingangu kakanoạ tawe mẹ̌tatahino, arau anggange tawe hinong kaẹ̌bakeng sutal᷊oarang kamene. Kumbahangbe sarang taumata wal᷊ine piạ alasange mẹ̌berau i kamene měmpẹ̌kẹ̌koạ tamai ene.
49005004	Tawe lai hinone i kamene mẹ̌bera manga wawera kotorẹ̌, beran pẹ̌sasundal᷊ẹ̌ arau bawera tạ mangal᷊ene. Kaiso mạpiangbe i kamene makitarimakasẹ su Mawu Ruata.
49005005	Kakěllako pakapapia: taumata kụ měngkai mẹ̌sẹ̌sundal᷊ẹ̌ arau měngkai piạ kakanoạ e ta hinone, arau maanggang (piạ kakanoạ e mẹ̌sẹ̌sihing e ute měngkate lai mẹ̌sul᷊ung u mạněmba l᷊ai mahan duata), tangu i sie ene tawe makoạ laesu wadang i Kristus dingangu Mawu Ruata e.
49005006	Kumbahangbe i kamene kaakal᷊eng u manga wawera tawẹ gěsine. Batụu kěbị-kěbị ene e makakoạ dal᷊angeh'u Mawu Ruata su taumata apan ta tumatuhụ si Sie.
49005007	Kụ kumbahang měngkai mẹ̌dal᷊ahapị u taumata kerene.
49005008	I kamene hala těngadẹ̌be nạung marěndung. Kai arawe orasẹ̌ ini i kamene semben nariadi umatu Mawu, kụ i kamene ene su ral᷊ungu tualagẹ̌. Ual᷊ingu ene ute i kamene harusẹ̌be pẹ̌biahẹ̌ su ral᷊ungu tualagẹ̌.
49005009	U kai wọu tualagẹ̌ ene suměpụ patikụ kakanoạ mapapia, adilẹ̌ dingangu matěngadẹ̌ su kasingkạu Ruata.
49005010	Pẹ̌tawakal᷊iko měnanẹ̌sui apa hinong makal᷊uasẹ̌ dal᷊ungu naungu Mawu kasěllahenge.
49005011	Kumbahangbe mẹ̌koạ kakanoạ tawẹ kěhase kẹ̌koatengu apan sukararěndung. Susěmběkane ute, i kamene kěbị e pěmpěluạko apang kakanoạ ene. (
49005012	Batụu kěbị apang kẹ̌koateng i sire supěnise ute ipạhumbisara e mal᷊aing makạmamea.)
49005013	Kěbị apang kẹ̌kahinoěngu tualagẹ̌ e sarung ikasilo mal᷊ahẹ.
49005014	Batụu kěbị apang ikasilo mal᷊ahẹ e kai tualagẹ̌. Hakịu ene kai piạ bawerau, "Kapukọ e, ei kau mẹ̌tẹ̌tikị e, ringangu pẹ̌bangungke wọu tal᷊oaran taumata nate. I Kristus sarungbe suměnnang si kau."
49005015	Batụu ene pakapapia we kahěngang měluhudẹ̌ pẹ̌bawiah'i kamene. Ariẹbe kere pẹ̌bawiahu taumata wodo; kaiso pẹ̌biahẹ̌ko kere taumata matatahuěnna.
49005016	Pakẹko tempo paka pia-pia suapam piạ loahi kamene, watụ u tempo ini e kai tempo ral᷊akisẹ̌.
49005017	Abe pẹ̌těngkawodong batangeng kaiso pěnẹ̌něsuiko apang ikẹ̌kapulun Mawu.
49005018	Kụ abe pẹ̌těngkiwukang u anggorẹ̌, batụu ene kai makasilakạ si kamene, kaiso kěngkapenẹkon Rohkẹ̌ u Ruata e i kamene.
49005019	Pěmpẹ̌sasahandaẹkon mazmurẹ̌ dingangu kakantarị daralo ringangu kantari marohkẹ̌ su ral᷊ungu pal᷊ahumbisarang kamene. Pakaral᷊uasẹ̌ko i kamene měmpẹ̌kantarịu kakantarị daralo su Mawu.
49005020	Pakasauko ringangu su hal᷊ẹ̌ewe lain manga apa-apa ute i kamene mang pakatatarimakasẹ su Ruata i Amang, su areng i Yesus Kristus Mawung kitẹ.
49005021	Mědeạu makaadatẹ̌ si Kristus, ute pakasasuměllungko i kamene sěmbaụ dingangu wal᷊ine.
49005022	Manga wawine, pakasuměllungko su kawing i kamene kerẹewe su Mawu e.
49005023	Watụ u manga esẹ e kai těmbọu wawine e, kerẹewe lai i Kristus mal᷊aing nakoạ těmbọu jamaatẹ̌, kụ i Sie sẹ̌sane mal᷊aing Datun Sal᷊amatẹ̌ baugu jamaatẹ̌ kụ nakoạ badange.
49005024	Kerẹewe lai jamaatẹ̌e sụsasuměllung si Kristus kerene lai su patikụ munara e manga wawine e harusẹ̌be sụsasuměllung su kawinge.
49005025	I kamene manga esẹ e, kẹ̌kěndagẹ̌beng kawing i kamene e, kerẹwe lai i Kristus kụkěndagu jamaatẹ̌ dingangu nẹ̌těngkaonggọu watangeng'E waugu jamaatẹ̌ e.
49005026	I Kristus nẹ̌koạ kerene e tadeạu i Sie makapamurẹ̌sing jamaatẹ̌ e ringangu těntiron'E bọu akẹ sahani e, tadeạu samurine i Sie makapěnarakangu patikụ ene su Ruata.
49005027	Ringangu ral᷊enge kerene i Kristus e niapararisị u jamaatẹ̌ mawantugẹ̌ dingangu tawẹ sangkural᷊ange su těngon'E, tawẹ turạ e arau tawẹ sungkal᷊ene apa-apa.
49005028	Kerene wue lai manga esẹ e harusẹ̌ kuměndagu kawinge kerẹwe lai kuměndagu wadange sẹ̌sane. Manga esẹ kụ kụkěndagu kawinge mangal᷊ene i sie kụkěndagu watangenge hala e. (
49005029	Tawẹu sarang sěngkatau taumata měbẹ̌binsịu ghẹ̌sine sẹ̌sane. Kaiso i sie mẹ̌pẹ̌padul᷊i ringangu mẹ̌děndiagạ kerẹewe i Kristus mal᷊aing mẹ̌pẹ̌padul᷊i jamaat'E.
49005030	I kitẹ masingkạu ene, ual᷊ingu i kitẹ e kai laesu wadang i Kristus.)
49005031	Su ral᷊ungu Winohẹ Susi e kạbawohẹ, "Kai ene hakịu esẹ e kai měněntang i amange ringangu i ninange kụ mẹ̌těngkatakidẹ̌ dingangu kawinge kụ irẹ̌dua e makoạ sěmbaụ."
49005032	Ayetẹ̌ ini e piạ mangal᷊ene maral᷊ung. Kụ pituaku e tangu al᷊ingkai mạanung kal᷊ahěmpukang i Kristus dingangu jamaatẹ̌.
49005033	Arawe ayetẹ̌ ene e mal᷊aing piạ kal᷊ahěmpukange ringang i kamene: Kụ i kamene manga esẹ sěngkatau-sěngkatau e pasịkěndagu kawinge kerẹewe lai i sie kuměndagu watangenge sẹ̌sane ringangu i kamene manga wawine sěngkatau-sěngkatau e kěnangko pẹ̌tawakal᷊i měngadatẹ̌ kawinge.
49006001	Manga rariọ! Makoạ tumatol᷊e si Kristus e kai harusẹ̌ pakatatuhụ su ghaghurang i kamene u kai ene harusẹ̌ koateng i kamene.
49006002	"Pěngadatẹ̌ si amangu ringangu si ninangu e" kai tita masěllahẹ̌ bọu Mawu Ruata ringangu někědo,
49006003	u: "Tadeạu i kau e mal᷊unsemahẹ̌ dingangu maumburẹ̌ su dunia".
49006004	Manga anạ u sěmbaụ nakoạ kere i amang! Kumbahang bue mẹ̌koạ manga anạ i kamene sarang i sire měmpẹ̌bawal᷊uang. Kaiso pěhikingbe si sire ringangu maatorẹ̌ dingangu těntiroiwen těntiron Mawu.
49006005	Manga anạ u sěmbaụ apan nakoạ mẹ̌tatangkiang! Pakatatuhụko su mawung kamene su dunia e. Tẹ̌tuhukengben dingangu adate satia, ore lai ringangu kạguwạu ral᷊ungu naung al᷊ingkai kere kakoạ i kamene si Kristus sẹ̌sane.
49006006	Kumbahangbe kẹ̌taeng mẹ̌koạ kerene su tempong i kamene ikẹ̌kasilo e tadeạu kětạu makiralo su taumata. Kaiso i kamene kěngkakoạko kere sěngkatau mẹ̌tatangkiang si Kristus kapẹ̌kẹ̌koạe kapulun Mawu Ruata e ringangu kạguwạu naung.
49006007	Munara kẹ̌koateng i kamene kere sěngkatau mẹ̌tatangkiang e, koạkong kamene ringangu karal᷊uasu naung al᷊ingkai Mawu e tẹ̌tangkianeng i kamene wal᷊inewe kai kẹ̌tạeng taumata.
49006008	Pẹ̌tahěndungko u sěngkatau-sěngkatau e waẹbe i sie ěllang arau taumata wal᷊ine ěllang e, sarung makahombang bawal᷊ise wọu Mawu e baụgu munara mapapia e kinoạ e.
49006009	Manga anạ u sěmbaụ apan nakoạ manga mawu! I kamene kěbị e kěngkakoạko kerene su manga ěllang i kamene. Kumbahang měngkai měmẹ̌matakụ. Pẹ̌tahěndungko u i kamene ringangu manga ěllang i kamene ene, lawọ mạnaghuang mawune sěmbaụ kụ kai Mawu Kasěllahenge ěnnạe su sorga. I Sie tawe měmamile ghati.
49006010	Samurine ute, i kamene e pakatatoghasẹ̌ko ual᷊ingu katatoghasẹ̌ kahombangeng i kamene wọu kawasan Mawu, watụ u i kamene kai nasěmbaụ dingang'E.
49006011	Pakẹko patikụ padualatu pẹ̌seketang nighěllịu Ruata si kamene, tadeạu i kamene makararagẹ̌ dumokạ kal᷊awọu kal᷊iewehu akal᷊u setang.
49006012	Batụu i kitẹ e mẹ̌sẹ̌sekẹ bal᷊inewe rụdokạ taumata, kaiso kawe rụdokạ patikụ kuatu setang e kụ měngẹ̌ngawasa tempo ral᷊akisẹ̌ ini e. I kitẹ e kai rụdokạ kal᷊awọu kuatu rohkẹ̌ dal᷊akisẹ̌ nẹ̌kawasa huangu winangaeng.
49006013	Ual᷊ingu ene ute ini e pěmpẹ̌pakẹkom patikụ apal᷊iwụu pẹ̌sěketang'u Ruata, tadeạu su ěllo ral᷊akisẹ̌ e i kamene e makaumal᷊ẹ̌ bue měmatạ kal᷊awọu sekẹ e. Dingangu tadeạu sarangke i kamene mẹ̌kul᷊ẹ̌te makaratingu pěhẹ̌pusange ute, i kamene mamben těbe matoghasẹ̌.
49006014	Pakaral᷊ukadẹ̌ bue i kamene. Pẹ̌papẹ̌gongkong kasasatia su Mawu Ruata e i kamene tabidạem papehẹ, dingangu pěluhengkong katul᷊idẹ̌ e kere pakeang i kamene uase.
49006015	Pakakěhagẹ̌ bue i kamene měhabaru Injilẹ̌ e makawawa karal᷊unsemahẹ̌ si kamene makoạ kere sapatung kamene.
49006016	Mase měngkai sěntiniạ tempo e pěmpẹ̌pakẹem pěngangimang su Mawu Ruata e kere aghidẹ̌ ipěnẹ̌nighe; ringangu pěngangimang ene e makapěnẹ̌bu horom papitị piạ putunge wọ'i ral᷊akisẹ̌ e.
49006017	Daekeko kasasal᷊amatẹ̌ e koạ kere sakapeti waja, ringangu hengetangu Mawu e koạ kere aghidẹ̌ bọu Rohkẹ̌ u Ruata e.
49006018	Koạko patikụ ene e kapẹ̌kal᷊iomanenge mẹ̌gẹ̌gausẹ̌ tul᷊umang bọu Ruata. Tinịa apạewen piạ loahe, ute pěmpẹ̌kal᷊iomanengko kerẹewe laahạu Rohkẹ̌ u Ruata e si kamene. Pakarariagạ bue i kamene ringangu pakakakědang bue. Pakasau wue mẹ̌kal᷊iomaneng baụgu patikụ kawanuan Duata.
49006019	Mase lai pẹ̌kal᷊iomanengbe waugu iạ, tadeạu su tempong iạ mẹ̌bisara ute iạ onggotangbem Mawu e wawera mẹ̌tatal᷊ahino. Dingangu tadeạu iạ e wahani makapěhabaru lẹ̌lirung u Injilẹ̌ e.
49006020	Ual᷊ingu Injilẹ̌ ene e iạ nakoạ sěngkatau rarolohang kụ orasẹ̌ ini e mạtatahungkụ. Pẹ̌kal᷊iomanengko waugu iạ e tadeạu wahani mahumbisaran Injilẹ̌ e, kerẹewe hinone iạ makapẹ̌bisara.
49006021	I Tikhikus, anạ u sěmbaụ i kitẹ dingangu mẹ̌tatangkiang satia su ral᷊ungu Mawu e, sarung mapakasingkạu patikụ kakakoạku e si kamene, tadeạu i kamene makakasingkạu iạ dingangu munaraku.
49006022	Kai ene hakịu iạ něndoloh'i sie si kamene pělẹ̌habaru kakakoạ i kami si kamene kěbị, tadeạu mapakasarian naung i kamene.
49006023	Milumbạko Ruata i Amang, dingangu Mawu Yesus Kristus mapakasěmbạu u patikụ jamaatẹ̌ dingangu mẹ̌kakakěndagẹ̌ dingangu tatapẹ̌ mạngimang si Kristus.
49006024	Mal᷊umbạko Ruata e měngal᷊amatẹ̌ si kamene kěbị kụkěndagu Mawung kitẹ i Yesus Kristus dingangu kakěndagẹ̌ tawe lumaědusẹ̌. Adat'i kami, Paulus
50001001	Manga anạ u sěmbaụ dal᷊ohon jamaat'u Mawu patikụ mạtanạ su Filipi, kụ seng nasěmbaụ dingangi Kristus Yesus. Kerene lai manga anạ u sěmbaụ pangahạ dingangkewen mẹ̌tatangkiang jamaatẹ̌! Iạ i Paulus, dingangkewen i Timotius, manga ěllang i Kristus Yesus,
50001002	mělẹ̌harapẹ̌ mal᷊owọko Ruata i Amang i kitẹ dingangu Mawu Yesus Kristus mangonggọu al᷊amatẹ̌ dingangu karal᷊unsemahẹ̌ si kamene.
50001003	Kasaụewen iạ mẹ̌tẹ̌tahěndung si kamene, iạ makitarimakasẹ su Ruata.
50001004	Dingangu masau su sul᷊ene iạ měkẹ̌kal᷊iomaneng baug'i kamene kěbị, iạ měkẹ̌kal᷊iomaneng dingangu karal᷊uasu naung.
50001005	Iạ makitarimakasẹ su Ruata ual᷊ingu reng dokeng bọu ěllo humotong sarang orasẹ̌ ini, i kamene seng nẹ̌tul᷊ungu iạ nangekeng Injilẹ̌ bọu Ruata.
50001006	Duata sẹ̌sane nanětạu hal᷊ẹ̌ mapia ene si kamene, dingangu iạ mangiakingu i Sie sarung maněpasu hal᷊ẹ̌ ene sarạewen masue su Ěllon Kristus Yesus duměnta kapia.
50001007	I kamene měngkate hanesẹ̌ ene su naungku. Mang kahěngang su tampạ e wue iạ piạ pěndangku kerene si kamene. Batụu i kamene kěbị seng sěngkapěnarimạ dingangku, laonggọ u Mawu Ruata kụ seng nionggọ siạ, baẹ su tempo ini iạ e ěndaung su ral᷊ungu tahungkụ baẹbe su tempon iạ su l᷊ikude waugu tumatawang dingangu mẹ̌tahutěndạu Injilẹ̌ ene.
50001008	Duata e masingkạ, u iạ mambeng dụdareạ si kamene dingangu pěndangu kakěndagu Mawu Yesus Kristus sẹ̌sane.
50001009	Kai ini e kakal᷊iomanengku waug'i kamene: karimạko i kamene mahuntinamba kuměndagu Ruata ore lai kasandigangu ringangu měngkai mạtamba su ral᷊ungu kasingkạ kahěngang dingangu matatahuěnna.
50001010	Dingangu kerene i kamene masingkạ měmile apang kapiaěnge, takadeạu i kamene sarung mawurẹ̌si wọu karal᷊aị arau haghin laěnsilẹ̌, su ěllong Kristus duměnta kapia.
50001011	Pẹ̌bawiah'i kamene sarung mẹ̌dal᷊embong kakanoạ mapapia kahěngang kụ kětạeng niual᷊i wọi Yesus Kristus sẹ̌sane; tangu Ruata sarung iapakawantugẹ̌ dingangu rẹ̌daloěng.
50001012	Iạ e mapulu i kamene masingkạ u apang kụ seng nariadi si siạ, kai nakakal᷊awọ taumata rimaringihẹ̌ dingangu nangimangu Injilẹ̌ ene.
50001013	Kasueěnge, kěbị měndariagạ istana ringangu taumata wal᷊ine su soa ene masingkạ u iạ nitahungkụ ual᷊ingu iạ e mětẹ̌tangkiang si Kristus.
50001014	Dingangu pananahungkụ siạ e kai nakapangělembon pangangiakingu tau Sahani kal᷊awokange su soa ini su Mawu, nakapahuntinamban bahanine měhabaru titan Mawu tawẹ goẹ̌ e.
50001015	Těngadẹ̌ piạ pirang katau wọu tal᷊oaran sire kụ mělẹ̌habar'i Kristus ual᷊ingu panananoi ringangu mapulu mẹ̌sitori, arawe sěnggạ e wue ute mělẹ̌habarẹ̌beng Kristus su katul᷊ide.
50001016	I sire ini měkẹ̌koạ kerene ual᷊ingu i sire kụkěndagu Ruata ringangu iạ, batụu i sire masingkạ u Ruata seng něngonggọ u hal᷊ẹ̌ siạ baugu mělahẹ u Injilẹ̌ e kahěngang.
50001017	Arawe sěnggạ e wue mělẹ̌habar'i Kristus e piạ timonane ral᷊aị; i sire mělẹ̌habarẹ̌ e waugu pandungang i sire hala. Ual᷊ingu ene i sire mělẹ̌harapẹ̌ u makakoạ siạ limembong kasigěsạ e su ral᷊ungu tahungkụ.
50001018	Kaiso tawe mẹ̌kapura! Batụu maning kereapa, baẹ ene nikoạ dingangu timonane mapia, baewe lai su timonane kụ nẹ̌sal᷊a, kaiso i Kristus mang ipẹ̌dal᷊ahabarẹ̌ l᷊ai; kụ iạ e mal᷊uasẹ̌. Dingangu iạ e tatapẹ̌ mẹ̌pẹ̌pěndang kerene,
50001019	batụu iạ masingkạ u kahiạeweng kakal᷊iomaneng i kamene ringangkewel᷊ain ontol᷊u Rohkẹ̌ u Mawu Yesus Kristus e, iạ e iapakal᷊iwirẹ̌.
50001020	Něngalembọewe lai takụ ilẹ̌ěnning dingangu lẹ̌harapenge kai tadeakengu mambeng kumbahang iạ kawe tạ kěhase su munaraku e. Su sěmběkane iạ mělẹ̌harapẹ̌ tadeạu apan tempo e, něngalembọ e su orasẹ̌ ini, iạ mětẹ̌tumbahani ringangu kaguwạu kuatẹ̌ku -- bae iạ biahẹ̌ arau iạ mate -- i Kristus iapakawantugẹ̌.
50001021	Ual᷊ingu si siạ, timonan biahẹ̌ku kětạeng i Kristus! Kụ papate kai untung.
50001022	Kai kereu ringangu pẹ̌bawiahẹ̌ su dunia ini, iạ makakoạ munara kụ l᷊imembon piạ mangal᷊ene, ute iạ běga wue sude hinon takụ pileěng.
50001023	Iạ wẹ̌bol᷊engang bọu ruam běka. Iạ mẹ̌měning kahěngang maněntangu dunia ini tadeạu tamai mẹ̌tanạ dingangi Kristus, kai ene e limembong kapiane;
50001024	kai waugu pandungangu ute kai limembom mapia kereu iạ tatapẹ̌ mạtanạ su dunia.
50001025	Iạ mangiaking u hal᷊ẹ̌ ene. Kai ene hakịu iạ masingkạ u iạ matatapẹ̌ matanạ dingangi kamene kěbị, tadeạu makapẹ̌tul᷊ung si kamene mariadi něngalembong kakuate ringangu mahuntinambang kal᷊uase su ral᷊ungu pangangimang su Mawu.
50001026	Ual᷊ingu ene, kereu iạ sarung mẹ̌sul᷊e su anung kamene, ute i kamene apan seng nasěmbaụ dingangi Kristus Yesus e sarung piạbe limembong kal᷊awọ e lai kakakoạku mědeạu l᷊umesạ u watangengku.
50001027	Ho! Kapiange orasẹ̌ ini e pẹ̌bawiah'i kamene seng sěndal᷊engu kapulun Injilẹ̌ mạanun Yesus Kristus ene. Mageng kerene měnsang iạ makapẹ̌sombang dingangi kamene arau tala, iạ makaringihẹ̌ bue u i kamene matoghasẹ̌ su kasasěmbaụ dingangu sěngkapẹ̌tawakal᷊i sěmatang, baugu timona ringangu ěnning sěmbaụ baugu pangangimang mẹ̌takạewen dingangu Injilẹ̌ bọu Mawu Ruata.
50001028	Karimạkọ i kamene sěntiniạ mang bawahani kụ abe kěngkatakụ mẹ̌těngong kal᷊awọu rumarokạ si kamene. Ene kai kere ipělẹ̌lahẹ u i sire kai sarung ikawatạ, kụ i kamene sarung makauntung, ual᷊ingu kai Ruata sẹ̌sane mẹ̌gěllịu kal᷊auntung ene si kamene.
50001029	Batụu Ruata e seng nangonggọu tatal᷊ěntụe si kamene bal᷊ine kětạeng baugu mangimang si Kristus, kaiso lai waugu mẹ̌těngkasunsara waug'i Kristus.
50001030	Ini e i kamene lai tumol᷊e si siạ su ral᷊ungu pẹ̌sasekẹ mẹ̌sul᷊ung; mangal᷊ene ute kai pẹ̌sasekẹ nạung seng bọu nikasilong kamene takụ ipẹ̌sẹ̌sekẹ kal᷊imona, ringangu měngkai wědan takụ ipẹ̌sẹ̌sekẹ sarang orasẹ̌ ini, kerẹewe kinaringih'i kamene orasẹ̌ ini.
50002001	I kamene matoghasẹ̌, ual᷊ingu i kamene nasěmbaụ dingang i Kristus. Dingangu i kamene mạhiborẹ̌ ual᷊ingu i Kristus kiměndag'i kamene! I kamene niahạu Rohkẹ̌ u Ruata, ringangu i kamene lai měkẹ̌kakěndagẹ̌ tapengu mětẹ̌tatal᷊ěntụ sěngkatau su wal᷊ine.
50002002	Ho! kěnangko i kamene kahěnga-hěngang makal᷊uasẹ̌ naungku su manga hal᷊ẹ̌ ini: Pẹ̌biahẹ̌ko sěngkanaung dingangu l᷊awọ měkakěndagẹ̌ dingangu timona mẹ̌sul᷊ung.
50002003	Abe pěmpẹ̌koạ manga apa ual᷊ingu sẹ̌sahěsekangu pandungangu watangeng hala, arau makapangobotu watangeng. Su sěmběkane karimạkọ i kamene sěngkatau-sěngkatau ringangu kasanạ u naung mangěnna u taumata wal᷊ine limembom mapia wọu watangeng.
50002004	Kakěllako pandungangu taumata wal᷊ine; abe kětạeng pandungangu watangeng.
50002005	Karimạko i kamene piạ kanaunge kere Mawu Yesus Kristus.
50002006	Tumuhụ hinone i Sie mẹ̌sul᷊ungu Mawu Ruata, kai i Sie tawe nakapěndangu kakakoạ e marohkẹ̌ ene hinong tahutěndakeng'E.
50002007	Su sěmběkane, i Sie maměllọ u kěbị mase makoạ mẹ̌sul᷊ungu sěngkatau ěllang. I Sie nakoạ kere taumata kụ kěllaěng biahẹ̌ bue mẹ̌sul᷊ungu taumata.
50002008	I Sie nẹ̌těngkasanạ u watangeng'E kụ mẹ̌bẹ̌biahẹ̌ satia su Mawu Ruata sarang napohong -- su kalu kuruisẹ̌.
50002009	Kai ual᷊ingu ene hakịu Ruata něhengkẹ i Sie niapakarangẹ-dangẹ, dingangkewen něgěllị u kawasa si Sie limembo wọu patikụ kawasa wal᷊ine.
50002010	Tangu waugu měngadatẹ̌ Mawu Yesus, kěbị diadikang su Sorga ringangu su dunia, dingangkewe lai su al᷊ungu dunia sarung mẹ̌suba si Sie.
50002011	I sire kěbị sarung měngaku u Yesus Kristus e kai Mawu; kụ kamageng kerene Ruata i Amang niwantugang.
50002012	Batụu ene, manga anạ u sěmbaụ kụ ikẹ̌kěndagẹ̌, kereapạewen i kamene hanesẹ̌ susasuměllung si siạ su tempon iạ ene sutal᷊oarang kamene, tangu limembọewe orasẹ̌ ini seng něgagheange, mal᷊owọko i kamene měngkai sumasuměllung si siạ. I kamene seng niapakasal᷊amat'u Ruata, kụ pẹ̌tawakal᷊iko turusẹ̌ tadeạu karal᷊unsemahu e masukụ. Koạko ene ringangu adatẹ̌ ore lai tatuhụ su Ruata,
50002013	ual᷊ingu Ruata sẹ̌sane nẹ̌karadiahang su ral᷊ungu watangeng i kamene mědeạu i kamene mapulu ringangu makal᷊uasẹ̌ naungu Ruata.
50002014	Hal᷊ẹ̌keko kěbị sạbarang dingangu tawẹ karubụ e arau sitorine.
50002015	Pẹ̌kakoạ i kamene kerene ute měnẹ̌nodẹ u i kamene kai manga anạ u Ruata kụ tawe turạe, kụ měbẹ̌biahẹ̌ dingangu katul᷊idẹ̌ ore lai katěngadẹ̌ sutal᷊oaran taumata raral᷊aị dingangu mararosa. Kụ su tempong i kamene měhabarẹ̌ si sire habarẹ̌ makaonggọ u pẹ̌bawiahẹ̌, ute mal᷊owọko i kamene makoạ kere tualagẹ̌ si sire simẹ̌nnang nanualagẹ̌ dunia e. Kamageng i kamene mẹ̌biahẹ̌ kerene ute, hẹ̌dowe piạ banggile si siạ baugu makạpěndang lumuasi kamene su tempon Mawu Yesus Kristus duměnta kapia. Ene tiahane u munaraku e tawe magholọ kaiso piạbe kěhase.
50002017	Aramanung iạ sarung pateěng kụ dahaku makoạ sasěmba su wowong apa nipaněmbang kamene su Ruata makoạ tatiala u i kamene mangimang si Sie. Kereu mang harusẹ̌ kerene, iạ e makitarimakasẹ su hal᷊ẹ̌ ene ringangu sěngkapahul᷊uasẹ̌ dingangi kamene.
50002018	Kerene lai, mal᷊owọko i kamene mal᷊aing makitarimakasẹ dingangu sěngkapahul᷊uasẹ̌ dingangku.
50002019	Iạ mangimang u kai ringangu tul᷊umangu Mawu Yesus, iạ e lighạ nakapěndoloh'i Timotius sol᷊ong anung kamene, tadeạu iạ e mahiborẹ̌ ual᷊ingu habarẹ̌ mạanung kamene.
50002020	Kětạeng i Timotius e kakěsạ e taumata sěngkanaungu iạ, dingangu těnga-těngadẹ̌ mẹ̌tẹ̌tiněnnang kapapiang kamene.
50002021	Kěbị e lai wal᷊ine kětạeng měsẹ̌sěmpị hal᷊ẹ̌ u watangeng hala, wal᷊inewe waugu pandungangu Mawu Yesus Kristus.
50002022	I kamene seng nakasilo tialane u i Timotius mamben něbaraguna. I sie seng nẹ̌těngkasaghedẹ̌ dingangku baugu pělahabar'u Injilu Mawu. I kandua e mẹ̌sul᷊ungu anạ dingangu iamange.
50002023	Batụu ene, lẹ̌paseweng iạ nakakasingkạ u kereapa ral᷊engu hal᷊ẹ̌ku e sarung maghanapẹ̌, ute iạ sarung měndoloh'i sie sol᷊ong anung kamene.
50002024	Iạ mangimang kai ringangu tul᷊umangu Mawu e, iạ sẹ̌saku e tawẹ kaděngụe lai sarung mẹ̌tiwo si kamene.
50002025	Mihino su anạ u sěmbaụ i kitẹ i Epafroditus kụ seng niroloh'i kamene baugu iapẹ̌tul᷊ung siạ, iạ nẹ̌pěndangu mambeng hinone měndoloh'i sie pẹ̌bal᷊ị anung kamene. I sie seng timaking siạ su ral᷊ungu munara ringangu pẹ̌kakarạdiahangku e.
50002026	I sie rụdareạ i kamene manga anạ u sěmbaụ kěbị dingangu i sie měngkate su kaghaghěngganeng u i kamene seng nakahombang habarẹ̌ u i sie masakị.
50002027	Mang kahěngang i sie masakị hakịu marani mate. Kai Ruata e timal᷊ěntụ i sie; kụ bal᷊ine kětạ si sie, kaiso si siạ l᷊ai, tadeạu kumbahang iạ e tumanịu něngalembo masusa l᷊ai.
50002028	Kai ene hakịu mangkeng kakạsariane lai ěnningku mědeạu měndolohi sie pẹ̌bal᷊ị sol᷊ong anung kamene, tadeạu i kamene sarung lai mahul᷊uasẹ̌ kapia kereu i kamene mẹ̌sombang dingange, kụ naungku e mal᷊aing mal᷊enehẹ̌.
50002029	Tang|u, pěmpanarimạkon sie ringangu karal᷊uasu naung kere sěngkatau anạ u sěmbaụ tamba pangangimang. Pěngarěgawen patikụ taumata kere i sie.
50002030	Baugu pandungangu munarang Kristus, i sie maraning lai mate; i sie něnarakangu niawane baugu mẹ̌tul᷊ungu iạ su arengi kamene.
50003001	Pangěnsueěnge, manga anạ u sěmbaụku, mal᷊owọko i kamene mahul᷊uasẹ̌ ual᷊ingu i kamene seng nasěmbaụ dingangu Mawu. Iạ tawe nakapěndang mawěhạ baugu mělukạu apang kụ seng takụ niwohẹ si kamene kal᷊amona; baugu hal᷊ẹ̌ ene mapia waugu kasasal᷊amat'i kamene.
50003002	Pakatateghang bue su taumata apam mẹ̌kẹ̌koạ daral᷊akị, taumata kụ hinone isěbạ asu. I sire mạnihasa tadeạu taumata isunatẹ̌.
50003003	Sěmbal᷊iau i kitẹ e taumata seng nanarimạ u sunatẹ̌ kahěngang, bal᷊inewe i sire. I kitẹ mạněmba Ruata e kai ual᷊ingu laahạ u Rohkẹ̌ u Ruata sẹ̌sane, dingangu i kitẹ makitarimakasẹ ual᷊ingu i kitẹ měbẹ̌biahẹ̌ nasěmbaụ dingangi Kristus Yesus. I kitẹ tawe gumaghal᷊ě su manga pẹ̌kakakomol᷊ẹ̌ kụ tụtuhụ gěsi.
50003004	Su hinone iạ botonge gumaghal᷊ě su manga komol᷊ang ene. Kai kereu piạ pẹ̌sěngkatau makapěndangu i sie piạ aị e waugu ghumaghal᷊ě su komol᷊ang kụ tutuhụ gěsi, ute iạ něngalembọ e lai.
50003005	Iạ nisunatẹ̌ tempon umurẹ̌ku ual᷊u ěllo. Iạ kinawantelẹ̌ kere sěngkatau tau Israelẹ̌ bọu hiten Benyamin; iạ e tau Ibrani tutune. Su ral᷊ungu sumasuměllung su torat'u agaman Yahudi, ute iạ kai nasowa sěngkatau ral᷊ohong komol᷊angu Farisi e.
50003006	Sal᷊a anune iạ e kai limembong giange hakịu iạ e nanumbiagẹ̌ jamaatẹ̌. Kereu tinganeng bọu kěhịu torat'u agaman Yahudi ute iạ e taumatawe mapia, tawe kasěngkul᷊ang.
50003007	Kai ual᷊ingu i Kristus, tangu kěbị apang nạung kal᷊amona takụ lẹ̌ěnnaěngu kai untung, ini e takụ nirekeng dugi.
50003008	Bal᷊inewe kětạu manga hal᷊ẹ̌ tamai ene; kaiso patikụ sạbarang kụ takụ lẹ̌ěnaěnge kětạewen makạdugi. Kụ takụ tẹ̌taghuaneng tempo ini e kai něngalembong maarẹ̌ga: ute kai makakiral᷊a si Yesus Kristus, Mawuku. Ual᷊ingu i Kristus tangu iạ seng naměllọ u kěbị-kěbị e. Takụ lẹ̌ěnnaěng kěbị ene kai kětạeng kere onasẹ̌ tadeạu iạ botonge makahombang si Kristus,
50003009	dingangu kahěnga-hěngang nasěmbaụ dingangi Sie. Pẹ̌kakauhẹ̌ mapia ringangu Ruata e bal᷊inewe ual᷊ingu kakanoạku hala su hal᷊ẹ̌ u tatuhụ torat'u agama. Orasẹ̌ ini e iạ kai piạ pẹ̌kakauhẹ̌ ku mapia ringangu Ruata, ual᷊ingu iạ mạngimang su Mawu Yesus Kristus. Kụ pẹ̌kakauhẹ̌ mapia ene rarěntane kai wọu Ruata ringangu wọu pangangimang su Mawu Yesus Kristus.
50003010	Kakěsạ-kěsạ e takụ ilẹ̌ěnning ute kai tadeạu iạ makakiral᷊a si Kristus, dingangu makahombang kawasam pẹ̌bawangung'E wọu papaten'E. Iạ mẹ̌měningu sěngkapẹ̌tatahang dingang'E kụ makoạ mẹ̌sul᷊ungu i Sie su ral᷊ungu papaten'E.
50003011	Kụ iạ e mělẹ̌harapẹ̌ u iạ sẹ̌saku sarung ipẹ̌biahẹ̌ kapia wọu papate.
50003012	Iạ e tawe nẹ̌bera u iạ seng nakaringkau ene arau seng nasukụ. Kaiso iạ mangkewen mẹ̌tẹ̌tatětehẹ̌ sarang makaal᷊ạ laonggọ kụ nisadiang Kristus Yesus. Kai waugu ene i Sie seng nakaal᷊ạ siạ kụ nakoạ tataghuaneng'E.
50003013	Nal᷊ahẹ manga anạ u sěmbaụ, iạ tumuhụ hinone tawe nakapěndangu iạ kawe seng nakaal᷊ạ pěreisẹ̌ ene. Kaiso kai piạ sěmbaụ kụ hinon takụ koateng, mangal᷊ene iạ mẹ̌timbul᷊eng apang su l᷊ikudẹ̌ku, ringangu mětẹ̌tatẹ̌tehẹ̌ sěngapam botonge měndingkau apan su těngo.
50003014	Kai ene hakịu iạ měngkai tụtal᷊ang mẹ̌tẹ̌timona timona pangěnsueěnge mědeạu makahombang kal᷊auntung, mangal᷊ene pẹ̌bawiahẹ̌ su ral᷊ungu sorga; kụ baugu ene e Ruata kimui si kitẹ limiung Kristus Yesus.
50003015	I kitẹ kěbị kụ seng matěllang tuhụ marohkẹ̌, ute hinong piạ pěndangu naung kerene. Kai kereu sutal᷊oarang kamene kawe piạ pěndangu naung bal᷊ine, tangu Ruata e sarung lai mělahẹ si kamene.
50003016	Kaiso hal᷊ẹ̌ ini karimạko nẹ̌naungang: i kitẹ e harusẹ̌ tatapẹ̌ měbẹ̌biahẹ̌ tumol᷊e atorẹ̌ kụ seng kinatol᷊eěng i kitẹ sarang orasẹ̌ ini.
50003017	Manga anạ u sěmbaụ kěbị! Pěmpẹ̌těnoko si siạ. I kami seng něgěllịu pẹ̌tatěnoěng kahěngang, ual᷊ingu ene pěmpẹ̌tatingangko pakapia i sai-saing kụ měmpẹ̌tẹ̌těno kakakoạ i kami e.
50003018	Iạ e seng masau su sul᷊ene mạul᷊ị si kamene, dingangu ini e iạ saụ měndahisẹ̌ kapia ringangu sasangị, u kai lawọ taumata kụ pẹ̌bawiahe mẹ̌gěnggoghahẹ̌ mangal᷊en papateng Kristus su kuruisẹ̌.
50003019	Pẹ̌bawiahu taumata kerene kasueěnge ute kawawinasa, batụu mahang duatan sire e kai kapulung gẹ̌sin sire hala. Manga hal᷊ẹ̌ makạmea e, sěmatangkewen ilẹ̌lansị i sire; batụu i sire měngkate tumbạu mětẹ̌tiněnnang kal᷊awọu apam mětẹ̌tatahinon dunia ini.
50003020	Arawe i kitẹ ute kai kawanuan sorga. Kụ kai wọu ene lai Datu Mananal᷊amatẹ̌ si kitẹ e, Mawu Yesus Kristus kụ sarung duměnta. I Sie ete sěntiniạ lẹ̌antiwang.
50003021	Badang i kitẹ e lome ringangu mahenẹ ini e sarung iwal᷊ui kahiang Kristus makoạ mẹ̌sul᷊ungu wadange hala kụ mawantugẹ̌. I Sie makakoạ ene ual᷊ingu i Sie mạnaghuang kawasa waugu mapạsasuměllungu patikụ sạbarang.
50004001	Batụu ene, manga anạ u sěmbaụ ku ikẹ̌kěndagẹ̌, kụ mal᷊owọko pẹ̌bawiah'i kamene těnga-těngadẹ̌ mạngimang su Mawu. Naungku e rụdareạ i kamene! Kai seng i kamene ilẹ̌liagẹ̌ku ringangu makạl᷊uasẹ̌ si siạ.
50004002	Baugu manga wawine i Euodia ringangu i Sintike! Iạ mẹ̌dẹ̌dorong sěngapam botonge tadeạu i rua sěngkanaung bue kere taumata tamba pangangimang.
50004003	Su manga ringangku apan satia, iạ mẹ̌dorong lai tadeạu i kamene mẹ̌tul᷊ung i rẹ̌dua wawine ene. I rẹ̌dua seng němpěmunara masěgadẹ̌ baugu měhabar'u Injilu Mawu Ruata; mẹ̌sul᷊ung i Klemen dingangu kal᷊awọu taumata wal᷊ine apang sěngkapěmunara ringangku. Manga areng i sire ene su ral᷊ungu Bukẹ̌ u Taumata Wiahẹ̌.
50004004	Karimạko i kamene hanesẹ̌ mạhul᷊uasẹ̌ ual᷊ingu i kamene seng měbẹ̌biahẹ̌ nasěmbaụ dingangu Mawu. Sěnsul᷊eko l᷊ai iạ mẹ̌bera: Pahul᷊uasẹ̌ko!
50004005	Karimạko kěbị taumata e makasilo kakanoạ i kamene apan naunge mapia. Batụu Mawu e tawẹ kaděngụe lai sarung duměnta.
50004006	Abeko ghěnggangu apa. Su ral᷊ungu patikụ hal᷊ẹ̌, pěmpẹ̌kal᷊iomaneng dingangu pěhabarẹ̌kon dorong i kamene su Ruata. Apang gẹ̌gausang i kamene e měngkai pakasaung habare su Mawu Ruata apidu makitarimakasẹ.
50004007	Tangu karal᷊unsemahẹ̌ bọu Ruata kụ tawe ikatiněnnan taumata e sarung maněntanudẹ̌ dal᷊ungu naung dingangu tiněnnang kamene apan seng nasěmbaụ dingangi Kristus Yesus.
50004008	Kasueěnge, manga anạ u sěmbaụ nẹ̌naungengkong kamene kal᷊awọu hal᷊ẹ̌ mal᷊aarẹ̌ga kụ hinong daloěng, mangal᷊ene ute patikụ munarang katul᷊idẹ̌.
50004009	Koạko apan seng niěndungang i kamene ringangu nikatarimạ bọu iạ; baẹ bọu manga wawera arau lai wọu manga kakanoạku. Mawu Ruata puěngu pẹ̌darame, sarung mahundingang i kamene.
50004010	Su ral᷊ungu pẹ̌bawiahẹ̌ku kụ seng nasěmbaụ dingangu Mawu e, iạ e mal᷊uasẹ̌ kahěngang, batụu sarạeng seng kerẹeng karěnguẹ ini piạ e loahe kapia mẹ̌tẹ̌tiněnnam batangengku. Timonaku bal᷊inewe tadeạu i kamene seng niwul᷊eng iạ; i kamene mambeng měnẹ̌naung siạ, kaiso i kamene tawe makaẹ̌ba loahe waugu manodẹ u ene.
50004011	Iạ měbẹ̌berang ini bal᷊inewe ual᷊ingu iạ e kai kinakawusange, batụu iạ sěmben nangěndung měngkate mal᷊uasu apang sembeng piạ e.
50004012	Iạ e sembeng bọu nihombangengu kasasusam biahẹ̌, dingangkewelain mědẹ̌dal᷊embo. Iạ seng masingkạ u rahasiane waugu tumatěngo kakakoạ e balạewe měnsang kerea; baẹ su tempom mědẹ̌dal᷊embo, arau kasiang, baẹ su tempom mạhěmpal᷊iu, kurai kẹ̌kawusange.
50004013	Ual᷊ingkeng kawasa kụ seng nighěllị i Kristus si siạ, ute iạ e matoghasẹ̌ tumatěngo haghim patikụ.
50004014	Arawe i kamene seng nẹ̌tul᷊ungu iạ su ral᷊ungu kasasusaku; kụ apang kẹ̌koateng i kamene e mambeng mapia.
50004015	Manga anạ u sěmbaụ tau Filipi! I kamene hala masingkạ kahěngang u piạ iạ naněntangu Makedonia kal᷊amona, su tempon Injilẹ̌ ene takụ nihabarẹ̌ kahumotongange, i kamene kakěsạ-kěsạ e nakatemang untunge ringangu dugine ringangkewen iạ.
50004016	Piạ iạ su Tesalonika kụ měgẹ̌gausẹ̌ tatal᷊ung, seng limembo wọu sěnsul᷊e i kamene němpěndohong tatal᷊ung si siạ e.
50004017	Ene wal᷊inewe mangal᷊ene iạ kětạu mapulu manarimạ laonggọ. Kapuluku e ute kai tadeạu iạ makasilo manga ual᷊ine kụ makakatambawe kal᷊auntung i kamene.
50004018	Iạ seng něnarimạ u kěbị e -- sarang katewe limembo wọu kasasukụ e! Kěbị apan laonggọ kụ nirohon kamene si siạ, seng takụ kinatarimạ bọu i Epafroditus. Ini iạ seng nakaěbạ. Kěbị apạewen takụ gẹ̌gausang kal᷊awọu ghaghěllị bọi kamene ene kai kere dal᷊uru mawěngi wọu sasěmba kụ nisěmba su Ruata kụ nitarimạ u Ruata ringangu naung mal᷊uasẹ̌.
50004019	Mawu Ruata kụ takụ sẹ̌sěmbaěng, ute kai mědẹ̌dal᷊embong kakalạ e su ral᷊ungi Kristus Yesus, sarung manukụ kěbị apang gẹ̌gausang i kamene.
50004020	Dalo su Ruata i Amangi kitẹ sarang marěngụ-děngụ. Aming.
50004021	Bunạko adatẹ̌ku su kěbị apang kawanuan Duata kụ nasěmbaụ dingangi Kristus Yesus. Dingangu tarimạko l᷊ai adatẹ̌ bọu manga anạ u sěmbaụ kụ ěndaung dingangku sini.
50004022	Kěbị kawanuan Duata su soa ini, kahumotongange i sire su istanang Kaisarẹ̌, něndohong adatẹ̌ si kamene.
50004023	Karimạko Mawu Yesus Kristus mangal᷊amatẹ̌ si kamene kěbị. Adat'i kami, Paulus dingangi Timotius
51001001	Manga anạ u sěmbaụ dal᷊ohon jamạat'u Mawu su Kolose kụ satia su pẹ̌kakauhẹ̌ dingangi Kristus! Kere sěngkatau rarolohang i Kristus Yesus, -- kahiang kapulun Mawu Ruata e -- iạ nihengkẹ sěngkakahengkẹ dingangu anạ u sěmbaụ i kitẹ i Timotius, mělẹ̌harapu mal᷊umbạko Ruata i Amang kitẹ e měngonggọu al᷊amatẹ̌ dingangu karal᷊unsemahẹ̌ si kitẹ kěbị.
51001003	I kami seng nakaringihẹ̌ u i kamene mạngimang su Mawu Yesus Kristus dingangu i kamene kuměndagu patikụ dal᷊ohon jamaatẹ̌. Kai ene hakịu su tempong i kami měkẹ̌kal᷊iomaneng baụgi kamene, i kandua e měngkate hanesẹ̌ makịtarimakasẹ su Ruata, i Amang u Mawung kitẹ i Yesus Kristus.
51001005	I kamene mangimang dingangu i kamene kụkěndagẹ̌, u i kamene mělẹ̌harapẹ̌ apang kụ seng nisadia su sorga kahian Duata e waugi kau. I kamene seng nakaringihẹ̌ mạanung hal᷊ẹ̌ ene, piạ e Wal᷊o Mapia kụ kahěngang nihabarẹ̌ si kau.
51001006	Habaru Mawu Ruata e nasawuhẹ̌ su kasěllahu dunia e mase pẹ̌bawiahu taumata e sěntiniạ lẹ̌al᷊amatengu habarẹ̌ ene, kerẹewe lai nạung pẹ̌bawiahu nial᷊amateng piạ i kamene nakaringihẹ̌ hal᷊ẹ̌ u tatal᷊ěntụ u Mawu Ruata e kụ kahěnga-hěngang nakaěnna.
51001007	Hal᷊ẹ̌ ene ipẹ̌paul᷊ị si kamene kinahian Epafras, dingang i kami e ikẹ̌kěndagẹ̌. I sie kai taumatam munarang Kristus satia měmẹ̌munara e waugu pandungang i kitẹ.
51001008	Kai wọi sie asal᷊e i kami e makadingihẹ̌ u kai kawasan Rohkẹ̌ u Ruata e i kamene makakoạ mẹ̌kakakěndagẹ̌.
51001009	Kai ene hakịu i kandua měngkai hanesẹ̌ měkẹ̌kal᷊iomaneng baugi kamene nanětạewe rokeng bọu ěllo i kandua nakaringihẹ̌ habaru mạul᷊ị i kamene. I kandua měkẹ̌kal᷊iomaneng su Mawu Ruata e mal᷊owọko Rohkẹ̌ u Ruata e měngonggọu kasingkạ dingangu katatahuěnna masukụ si kamene kai apạ e kapulun Mawu Ruata.
51001010	Ual᷊ingu ene ute i kamene makapẹ̌biahẹ̌ tumuhụ kapulun Duata, ringangu sěntiniạ makạl᷊uasẹ̌ naung'E, hakịben su patikụ munara e i kamene kapạmurukangbe pul᷊ise mapapia. Dingangu kasingkạ i kamene mạanun Duata e mal᷊aing limembong kạpahuntinambane.
51001011	Karimạko ual᷊ingu kawasang Mawu Kasěllahenge, i kamene iapakatoghasẹ̌ hakịbeng i kamene makatahang dingangu makakẹ̌dang su patikụ sabarang, masasabarẹ̌ dingangu maral᷊uasẹ̌
51001012	kụ dingangu makitarimakasẹ si Amang. Batụu kai i Amange napakariading kamene wotonge makatarimạ u apan nisadian Duata e waugu taumatan'E su kararatuang'E matualagẹ̌.
51001013	I Sie seng nělliung kitẹ bọu kawasang kararěndung kụ seng napěngal᷊ing i kitẹ su ral᷊ungu kararatuangu Ahuse ikẹ̌kěndagẹ̌.
51001014	Ual᷊ingu Ahus'E ene e i kitẹ niapakal᷊iu; mangal᷊ene ute kal᷊awọu rosang kitẹ e seng niampungang.
51001015	I Kristus e kai gambarẹ̌ mal᷊ahẹ bọu awẹ u Ruata kụ tawe i kasasilo; i Kristus e kai Ahuse kaiakanenge, něngalembong kapiange wọu patikụ apan niriadi.
51001016	U kai wọi Sie Mawu Ruata e napakariadin patikụ su sorga ringangu su dunia, patikụ sạbarang ikẹ̌kasilo ringangu tawe ikasasilo, nasowa l᷊ai su ral᷊unge kerẹewe patikụ rohkẹ̌ makawasa ringangu měpẹ̌parenta. Kasěllahu dunia ini e niriadi ual᷊ingu i Kristus dingangu waugi Kristus.
51001017	Kal᷊amonan patikụ sabarang nariadi e, i Kristus semben těbe ene. Dingangu ual᷊ingu i Sie lai hakịu patikụ sạbarange seng su tampạ e sěmbaụ-sěmbaụ.
51001018	I Sie e těmbọu wadang'E, kụ kai jamaatẹ̌, batụu kai i Sie simbul᷊u patikụ laidopu jamaatẹ̌ e. I Sie kai anạ kaiakanenge, kahumotong-motongange niapẹ̌biahẹ̌ kapiạ wọu kapapohong'E, tadeạu sěmatangbe i Sie sẹ̌sane nakoạ kasěllahengu patikụ.
51001019	Kai Mawu Ruata sẹ̌sane piạ kapulune tadeạu patikụ sạbarang kụ kaěbakeng su Mawu Ruata e, kaẹ̌bakengbe lai masukụ su Ahus'E.
51001020	Kụ su ral᷊ungu Ahusẹ̌ ene lai Mawu Ruatae mapakariadin patikụ sabarang piạ pẹ̌dal᷊ahěmpukange kapia ringang'i Sie -- baẹbe patikụ apan su dunia, arau lai su sorga. Mawu Ruata e nẹ̌koạ kerene ual᷊ingu kapapohongu Ahuse su kalu kuruisẹ̌.
51001021	Nạung kạngerẹ e i kamene marau wọu Mawu Ruata. I kamene rụdokạ ual᷊ingu lulu ringangu tiněnnang kamene raral᷊akisẹ̌.
51001022	Arawe ini ute, ual᷊ingu kapapohongu Ahus'E, Mawu Ruata e nẹ̌koạ pẹ̌sasěngkapiang kamene ringange nẹ̌saụ naul᷊ị. Ual᷊ingu kakakoạ kerene ute i kamene wotonge ipẹ̌těngon Duata e su ral᷊ungu kasasusi, matilang dingangu tawẹ turạe.
51001023	Semben tantu i kamene harusẹ̌be tatapẹ̌ satia su pěngangimang dingangu rumarisị matoghasẹ̌ su pěngangimang i kamene. Kumbahangbe sarang i kamene měměllọu pělaharapi kamene kụ seng nionggọ si kamene su tempon nakatarimạ Injilu Ruata. Habarẹ̌ ene e seng pinẹ̌dal᷊ahabarẹ̌ su apan taumata e su kasěllahu dunia e. Kụ ual᷊ingu lai ene watangengku, i Paulus hakịu seng nakoạ mẹ̌tatangkiang.
51001024	Orasẹ̌ ini e iạ mal᷊uasẹ̌ mẹ̌tatahangu sigěsạ baụgu pandungang i kamene. Batụu ual᷊ingu sunsarang badangku e, ute ipạnukụ e apang kụ bẹ̌dang ipẹ̌dararagi Kristus baụgu jamaat'Ẹ̌, mangal᷊ene wadang'E.
51001025	Duata e něndolohu iạ nakoạ mẹ̌tatangkiang jamaat'Ẹ̌ baụgu mạpakạpiang kamene. Iạ e mambeng hinone maněpasu wal᷊on habarẹ̌ bọu Ruata e patikụ;
51001026	mangal᷊ene habarẹ̌ e seng dingangu hasụ e su taunge nal᷊iu ilẹ̌lirungu Ruata e su patikụ taumata kai orasẹ̌ ini e seng nilahẹ su manga umat'E.
51001027	Mawu Ruata e mapulu mapakal᷊ahẹu kereapa kapiane ringangu kawawantuge ral᷊irunge waụgu patikụ taumata. Rahasia ene ute kai: I Kristus kai ene su ral᷊ungi kamene mangal᷊ene i kamene, sarungbe kapusakatengu kawawantugu Ruata.
51001028	I Kristus e kai sarung ipẹ̌dal᷊ahabari kami su kěbị taumata. I kami e kai měngonggọu ingate ringangu mạněntiro si sire kěbị e ringangu patikụ katatahuěnna. Timonang kami e ute kai tadeạu sěngkatau-sěngkatau e ahakeng sol᷊ong anun Mawu, tabidạen sěngkatau seng natěllang tuhụ marohkẹ̌, baụgu seng nasěmbaụ dingangi Kristus.
51001029	Tadeạu makakahumpạu ene ute iạ e měmunara kahěngang. Iạ e mẹ̌tawakal᷊i sěngapam botonge ringangu kạguwạu kuatẹ̌ kụ seng nionggọi Kristus si siạ dingangu nẹ̌karadiahang su watangengku e ringangu kasasukụ u kawasan'E.
51002001	Iạ e mapulu tadeạu i kamene e masingkạ měnsang kereapa katoghase iạ měbẹ̌bangkuadẹ̌ baụgi kamene ringangu waugi sire su Laodikia ringangu patikụ apang běgang iạ.
51002002	Kěbị e takụ kinoạ tadeạu naung i sire mawal᷊insahẹ̌ dingangu i sire mẹ̌kakakěndagẹ̌ hakịu ene i sire masěmbaụ kahěnga-hěngang. Ual᷊ingu ene i sire ute těnga-těngadẹ̌ makaěnna ringangu měngiaking ore lai makakasingkạ u rahasian Duata e, kai i Kristus sẹ̌sane.
51002003	I Kristus e kai nakawualagu patikụ sipirang mapia ringangu kasingkạ u Ruata nạung mạbawuni.
51002004	Iạ maul᷊ịu ini e tadeạu i kamene kumbahangbe kaakal᷊eng i sai-saim biwihe mararěngang.
51002005	U manịeng badangku e maraung kamene, kai koạ e kere iạ ene sutal᷊oarang kamene. Iạ e měngkai mal᷊uasẹ̌ makạsilọ e si kamene sěngkanaung dingangu matoghasẹ̌ su pěngangimang si Kristus.
51002006	Manga anạ u sěmbaụ kụ sen dimaẹ si Kristus Yesus Mawu e. Batụu ene i kamene pěmpẹ̌biahẹ̌be mạkakauhẹ̌ dingang'E,
51002007	ringangu měhamụ su ral᷊ungi Sie. I kamene e pěmpamětịkom pẹ̌bawiahi kamene ringangi Kristus pěmamanggilange. Pakahuntinambangkom pěngangimang i kamene e si Kristus, tumuhụ apan seng nitěntirone si kamene. Kụ naung i kamene e pakatatompẹko ringangu waweran tatarimakasẹ.
51002008	Pakatateghang bue i kamene, kumbahangbe sarang piạu měmitaugẹ̌ si kamene, wěmbingang u těntirong manga kapanden taumata tạ mangal᷊ene, kětạeng makapal᷊idẹ̌. Manga kapanden dunia ene e wal᷊inewe wọi Kristus, kaiso kai wọu kapanden taumata samatang, dingangu wọu manga rohkẹ̌ u kawasan dunia.
51002009	Batụu patikụ kakakoạ u Ruata e nẹ̌banua si Kristus su pẹ̌bawadang'E.
51002010	Kụ ual᷊ingu mẹ̌biahẹ̌ nasěmbaụ dingangi Kristus, i kamene mal᷊aing nighělirangu pẹ̌bawiahẹ̌ masukụ. Batụu i Kristus e kai těmbọ u patikụ rohkẹ̌ mạngawasa ringangu mẹ̌paparenta.
51002011	Ual᷊ingu nasěmbaụ dingangi Kristus e ute i kamene seng nisunatẹ̌, bal᷊inewe ual᷊ingu sunatẹ̌ kinoạ u taumata, kaiso kawe ual᷊ingu sunati Kristus kụ seng něliung kamene wọu kawasang kakanoạ marosa.
51002012	Batụu su tempong kamene nịsasahani, ute i kamene kai nilẹ̌bing dingangi Kristus; kụ mal᷊aing dingangu sasahani ene, i kamene nipẹ̌biahẹ̌ kapia ringangi Kristus ual᷊ingu i kamene mangimang kawasan Mawu Ruata seng napẹ̌biahi Kristus wọu papatene.
51002013	I kamene nạung nate tuhụ marohkẹ̌ ual᷊ingu i kamene warạdosa, ringangu i kamene tawe nisunatẹ̌ tuhụ gěsi. Arawe orasẹ̌ ini Mawu Ruata napẹ̌biahi kamene ringangi Kristus. Mawu Ruata seng něngampung kal᷊awọu rosang kitẹ,
51002014	dingangu něndẹ̌dasẹ̌ pẹ̌sasal᷊ang kitẹ kụ mẹmatakụ i kitẹ dingangu atorange mawawěhạ. Dingangu měnděkạ winohẹ ene su kalu piněnggantongan, Mawu Ruata e něndẹ̌dasem patikụ laěnsilẹ̌ si kitẹ.
51002015	Su kalu kuruisẹ̌ ene e i Kristus namatạ kal᷊awọu haghin rohkẹ̌ u mananěmbonang dingangu mangangawasa e nasue něngkaěnsu. I sire nakoạ bawialaěng u l᷊awọ su piạ i Kristus měngẹ̌ngahạ i sire tabidạen tau kinataweng mạbawol᷊eng sutal᷊oaran wuntuangu nakauntung.
51002016	Kụ kumbahang mapakawalan taumata e mapẹ̌sal᷊ang kamene su hal᷊ẹ̌ u kakaěng dingangu pěnganginung, arau su hal᷊ẹ̌ewelain manga haribasarẹ̌ u agama arau ral᷊uasu wul᷊ang sumendạ arau ěllon Sawadẹ̌.
51002017	Kěbị tamai ene e kětạeweng kěngkaung apan sarung duměnta, arawe karal᷊ahẹu wọu kěbị ene ute kai i Kristus!
51002018	Kumbahangbe i kamene mapakawalam batangeng makịakal᷊ẹ̌ su taumata apang mẹ̌měllewe mẹ̌tẹ̌těngkasanạu naung dingangu mẹ̌ngadatẹ̌ manga malaekatẹ̌. Taumata kerene ute kai měngẹ̌ngobotu manga tiněnnane mạdunia ringangu lụlansịu apan uade kinasilone hala,
51002019	hakịu semben tawe mapulu měngumbala si Kristus nakoạ těmbọe. Su l᷊imang kawasang Kristus e, kạguwạu wadange mạpadul᷊i ringangu mědẹ̌dalahěmpụ apan laese, tụtuwọen sasombọ u Mawu Ruata e.
51002020	I kamene seng nate ringangi Kristus, ringangu seng niliu wọu manga rohkẹ̌ u mangangawasa runia ini. Kụ, kawe unụe i kamene měbẹ̌biahẹ̌ kere taumata wẹ̌dang makịkawasa su dunia ini? Kawe unụe i kamene měngkai kụkakoho su manga atorang kerene,
51002021	"Kumbahang mẹ̌temang ene", "Kumbahang měnenggẹhẹ̌ apa ini"?
51002022	Kěbị atorang ene kai mang mạul᷊ịu apang paketang tawẹ gunane. Ene kětạeweng kal᷊awọu atorang dingangu manga těntiro apan nịkakoạ u taumata.
51002023	Tamai ene těngadẹ̌be ikẹ̌kasilo e kai munarang katatahuěnna, piạ e laansange tadeạu taumata e pạněmba malaekatẹ̌, mẹ̌těngkasanạ u naung dingangu pamamanti wadang, kaiso kěbị e mamben tawẹ gunane waụgu ipěnal᷊udẹ̌ ěnningu ghẹ̌si.
51003001	I kamene e seng niapẹ̌bangung kapia ringangi Kristus. Ual᷊ingu ene i kamene kai harusẹ̌be pěmpẹ̌gausẹ̌ apan dasị su sorga, su piạ i Kristus měpẹ̌parenta ringangu Mawu Ruata.
51003002	Pěmpěnẹ̌naungbe apan dasị sene e wal᷊inewe apan su dunia.
51003003	Batụu i kamene seng nate, kụ pẹ̌bawiahi kamene e mạdal᷊irung dingangi Kristus su ral᷊ungu Mawu Ruata e.
51003004	Kụ simbul᷊u pẹ̌bawiahẹ̌ tutune e ute kai i Kristus kụ mạeng i Sie sarung ikasilo e ute i kamene e mal᷊aing sarung ipakal᷊ahẹ dingangi Sie su ral᷊ungu kasasěllah'E!
51003005	Ual᷊ingu ene, pakasueko pate kal᷊awọu kapulun dunia e mẹ̌nẹ̌naghal᷊i watangengue; kere pẹ̌sasundal᷊ẹ̌, karal᷊amuhụ, abul᷊i, ěnning dal᷊akisẹ̌ dingangu anggang (batụu anggang e kai mẹ̌sul᷊ungu pal᷊ahamawu mahan duata).
51003006	Manga hal᷊ẹ̌ kerene e kai makạsongkahẹ̌ dal᷊angehu Ruata su apan taumata ta tumatuhụ si Sie.
51003007	Nạung humotong i kamene hala e tụtuhụ be lai haghing kapulu kerene, su tempong i kamene su ral᷊ungu kawasane.
51003008	Arawe ini e ute i kamene pěmpěnděmmẹ u haghing kararal᷊akisẹ̌ bọu watangengu: kumbahang měngkai mẹ̌pědu, arau měndongka, arau piạ pěndangu inụ su taumata wal᷊ine. Kumbahang mẹ̌dohang arau mẹ̌beram bawera kotorẹ̌.
51003009	Kumbahang měmpẹ̌konti sěmbaụ suwal᷊ine, u pẹ̌bawiahẹ̌ těbe e ringangu patikụ kakakoạ e sen nirěmmẹ i kamene.
51003010	Kụ i kamene ini e kai sen taumata nionggotangu pẹ̌bawiahẹ̌ buhu tẹ̌tal᷊ěmbuhuang hanesẹ̌ itẹ̌tuhụ awẹ u Měndariadine kụ kai Ruata. Timonane ute tadeạu i kamene makakiral᷊a Ruata ringangu kasasukụ e.
51003011	Makoạ kere pul᷊ise wọu ene ute nasuẹ e něngkailang pẹ̌dal᷊ahaedangu tau Yahudi ringangu wal᷊ine Yahudi; nisunatẹ̌ dingangu tawe nisunatẹ̌; semben tawẹ apa pẹ̌dal᷊ahaedangu tau raghị dingangu taumata ral᷊akisẹ̌; arau ěllang dingangu wal᷊ine ěllang; batụu i Kristus kai mạnahiangkung patikụ sạbarang dingangu i Sie nasěmbaụ dingang i sire kěbị e.
51003012	I kamene e kai taumatan Mawu. Ruata e kiměndagi kamene mase němile si kamene makoạ tataghuaneng'E tani. Ual᷊ingu ene i kamene harusẹ̌ pěmpělahẹu pẹ̌kakakěndagẹ̌, mẹ̌sěngkapiang anạ u sěmbaụ, kasasanạ u naung, sikome naung, ringangu makẹ̌dang su sigẹ̌sạ.
51003013	I kamene harusẹ̌ mẹ̌sasabarẹ̌ sěmbaụ dingangu wal᷊ine, dingangu mẹ̌gaghěllị u ampung kereu piạ u měndesọ tunenaung su wal᷊ine. Mawu e mal᷊uasẹ̌ měngampung si kamene, kụ i kamene mal᷊aing hinom mẹ̌pẹ̌papangampung sěmbaụ dingangu wal᷊ine.
51003014	Su wowon tamai ene, kěbị e ute: i kamene harusẹ̌be mẹ̌kakakěndagẹ̌ u kakěndagẹ̌ e mạpakasěmbaụ i kamene makoạ masukụ.
51003015	Kariadiko apan sipirangu e měngkai mạtuntụ u pẹ̌darame nionggọ i Kristus su ral᷊ungu naungu. U i kamene kai nikuiangu Ruata e makoạ laesu wadang sěmbaụ, tadeạu i kamene mẹ̌biahẹ̌ su ral᷊ungu pẹ̌darame wọu anung Kristus e. Kụ i kamene měngkai pakịtarimakasẹ.
51003016	Karimạko hengetang i Kristus napenẹu al᷊amatẹ̌ e měngkai luměnạ su ral᷊ungu naung i kamene. Kụ i kamene e pěmpẹ̌tatěntiro wue sěmbaụ dingangu wal᷊ine ringangu pěmpẹ̌tatẹ̌gu wue sěngapang kaudupe. Pěmpẹ̌kantarikon Mazmurẹ̌ dingangu raralo arau kakantarị mararohkẹ̌; pẹ̌kantarịko waugu Ruata, ringangu pěndangu tatarimakasẹ su naung i kamene.
51003017	Nimbụe, patikụ apang kinoạ i kamene, arau mạbera e, hinong i koạ dingangu iwera su ral᷊ungu arengu Mawu Yesus. Kụ i kamene e pěmpẹ̌kal᷊iomanengko su Mawu Ruata i Amang bọi Yesus.
51003018	I kamene manga wawine e! Pakasasuměllung bue su kawingi kamene, u kawe kerene hinone kakakoạ u taumatan Sahani.
51003019	I kamene manga esẹ! Kẹ̌kěndagẹ̌beng kawingi kamene. Abe ral᷊ahětu mẹ̌koạ si sire.
51003020	I kamene manga rariọ e! Kai kerene mẹ̌koạ taumatan sahani e, harusẹ̌be pakararingihẹ̌ si amangu ringangu si ninangu, batụu kai ene makạl᷊uasẹ̌ naungu Mawu Ruata.
51003021	I kamene manga i amange! Ariẹbe mapal᷊angehu anạ i kamene mạdiring kumondọ naung i sire.
51003022	I kamene mẹ̌tatangkiang e! Pakatatuhụ su manga mawung kamene su dunia e su patikụ sabarang. Abe kawe kětạeng tụtuhụ su tempon i sire makạsilo si kamene, ual᷊ingu i kamene kawe kětạeng makiralo. Tuhukeko i sire ringangu naung matul᷊idẹ̌, batụu i kamene matakụ u Mawu.
51003023	Hal᷊ẹ̌be sude nionggọ si kamene ute, koạko ringangu kasěllahu naungu tabidạu i kamene měkẹ̌koạ baugu Mawu wal᷊inewe tumbạem baugu taumata.
51003024	Pẹ̌tahěndung u i kamene sarung makatarimạ bawal᷊ise wọu Mawu. Apan sen nisadiam Mawu e waụgu taumatan'E, ute kai ene sarung gělirang si kamene. Batụu mawu tutune ute kai tẹ̌tangkianeng i kamene, i Sie kai i Kristus sẹ̌sane.
51003025	Kụ isai-sai wue nẹ̌koạ pẹ̌sasal᷊a e, sarungbe manarimạ patikụ pẹ̌sasal᷊ane; batụu Mawu e tawe měmamile ghati.
51004001	Manga anạ u sěmbaụ apan nakoạ mawu e! Pakapapiako měmpẹ̌koạ manga mẹ̌tatangkiang si kamene tuhụewe katěngadẹ̌ dingangu kạadilẹ̌. Pětahěndung batụu i kamene kai piạ Mawu man sěmbaụ su sorga.
51004002	Pakakakěhagẹ̌ko měmpẹ̌kal᷊iomaneng, pakasasạdia, apidu kapẹ̌tarimakasẹ e su Ruata.
51004003	Pěmpẹ̌kal᷊iomaneng laing kami e tadeạu Mawu Ruata e mangonggọben loahe mapia si kami makapěngekeng habaru hengetange mạanung lělirungi Kristus. Ual᷊ingu hal᷊ẹ̌ ene e tangu iạ e orasẹ̌ ini kai mạtatahungkụ.
51004004	Pěmpẹ̌kal᷊iomanengko tadeạu iạ e makatualagu lělirung ene e pakal᷊ahẹ-lahẹ kerẹewe hinone.
51004005	Su ral᷊ungu kal᷊ahěmpụ i kamene ringangu apan taumata ta měmpangangimang e ute i kamene pěmpẹ̌biahẹ̌be pakatatahuěnna, pěmpẹ̌dẹ̌deạbe loahe pakapapia-pia.
51004006	Karimạko pal᷊ahumbisarang kamene e hinowen měngkai makạdal᷊uasẹ̌ dingangu makạbinsana. I kamene harusẹ̌be masingkạ u kere apa i kamene hinong sumimbang kakiwal᷊on sěngkatau-sěngkatau e.
51004007	I Tikhikus, hapị i kitẹ ikẹ̌kěndagẹ̌, sarungbe měhabarẹ̌ si kamene katataingu pẹ̌bawiahẹ̌ku e. I sie satia měmunara ringangi kami waụgu Mawu e.
51004008	Iạ něndolohi sie sol᷊ong anung kamene, tadeạu i kamene makakasingkạ u kakakoạ u pẹ̌bawiahi kami e ringangu i kamene měngkahiborẹ̌.
51004009	I Onesimus sarung dumal᷊eng sěngkaral᷊eng dingangi Tikhikus; i sie anạ u sěmbaụ bọu tal᷊oarang kamene. I sie taumata satia, ringangu i kami kụkěndagi sie. I kanduang Tikhikus e kai sarung měhabarẹ̌ si kamene patikụ hal᷊ẹ̌ apan nariadi su tampạku ini.
51004010	I Aristarkhus mạtatahungkụ dingangku e, měndohong tabeạ si kamene. Kerene lai i Markus, anạ u tamahuari ringangi Barnabas. (I kamene semben nakatarimạ u tatanataku e paněnsomahẹ̌ si sie kereu i sie ruměnta su anung kamene.)
51004011	Tabeạko l᷊ai bọi Yesus kụ isẹ̌sẹ̌bạ l᷊ai si Yustus. Bọu tal᷊oaran tau Yahudi apan seng mạngimang su Mawu Yesus, kẹ̌tabeng i sire těllu hala kụ orasẹ̌ ini e mělẹ̌hal᷊ẹ̌ dingangku mědeạu měndal᷊eng munaram Mawu Ruata. I sire mamben těngadẹ̌ nẹ̌tul᷊ungu iạ.
51004012	Tabeạ bọu anung Epafras. I sie mal᷊aing taumatang kamene. I sie kai mẹ̌tatangkiang si Kristus Yesus, kụ sịdutu mang mẹ̌kẹ̌kal᷊iomaneng maamumang baugi kamene. I sie ghụgahiorọ sěngapam botonge su Ruata tadeạu pěngangimang i kamene matoghasẹ̌ dingangu i kamene e kahěnga-hěngang mahuntimadẹ̌, tadeạu i kamene tinalungbe masatia su kapulun Duata.
51004013	Iạ e makasahidi sẹ̌saku u i sie seng něhal᷊ẹ̌ masěgadẹ̌ baugi kamene ringangu waụgi sire su Laodikia ringangu Hierapolis.
51004014	I Dokter Lukas, ikẹ̌kěndagi kitẹ, dẹ̌duan Demas, něndohon tabeạ si kamene.
51004015	Pěmpaul᷊ịkon tabeạ i kami su manga anạ u sěmbaụ Sahani su Laodikia; ringangu su Nimfa, ringangu su ral᷊ohon jamaatẹ̌ apang měmpẹ̌kẹ̌kal᷊iomaneng su wal᷊ene.
51004016	Samurin suratẹ̌ ini e iwasa sutal᷊oarang kamene e, ute wasako l᷊ai su jamạat'u Laodikia. Kerene lai i kamene hala harusẹ̌ mẹ̌basa suratẹ̌ sarung dingotang bọu Laodikia, si kamene.
51004017	Dingangu pěmpaul᷊ịko si Arkhipus, "Pakasueweng koạe munara nionggọ si kamene gunang mẹ̌tangkiang Mawu."
51004018	Tabeạku, i Paulus. Iạ sẹ̌saku e němohẹ wahageang ini. Abe kiwul᷊ei iạ e wědang mạtatahungkụ! Karimạko Mawu e měngal᷊amatẹ̌ si kamene. Adat'i kami, Paulus
52001001	Manga anạ u sěmbaụ jamạat'u Tesalonika, nakoạ umat u Mawu Ruata i Amang, dingangu Mawu Yesus Kristus: I kami těllu, i Paulus, Silas dingangi Timotius mẹ̌lẹ̌harapẹ̌ u mal᷊owọko Mawu e měngonggọu al᷊amatẹ̌ dingangu karal᷊unsemahẹ̌ si kamene kěbị.
52001002	I kami e mang taghal᷊ẹ̌ makịtarimakasẹ su Mawu Ruata ual᷊ingu i kamene kěbị. Suapan pẹ̌kakal᷊iomaneng i kami su Ruata ringangu i Amang i kitẹ e, ute mang tawẹ pontode mẹ̌tahěndung si kamene. I kami e měngkate hanesẹ̌ mẹ̌kẹ̌kal᷊iomaneng i kamene. I kami mẹ̌tẹ̌tahěndung kereapa i kamene měnodẹu munaram pangangimang i kamene si Kristus, karadiahangu kakěndag'i kamene su taumata wal᷊ine kụ mẹ̌tangkiang si sire, ringangu kereapa katoghasu pělaharap'i kamene su Mawung kitẹ Yesus Kristus.
52001004	I kami masingkạ, manga anạ u sěmbaụ u Ruata e kụkěndag'i kamene ringangu seng němile si kamene nakoạ tataghuanenge těntani.
52001005	Batụu i kami e mělẹ̌habaru Injilẹ̌ si kamene wal᷊inewe tumbạu ringangu wawera e, kaiso mal᷊aing ual᷊ingu kawasa ringangu Rohkẹ̌ u Ruata. Dingangu i kami e maiaking kahěngang su katul᷊id'u injilẹ̌ e. I kamene hala masingkạu kereapa pẹ̌bawiah'i kami e gunang kamene piạ i kamie ene sutal᷊oarang kamene.
52001006	I kamene tụtol᷊ewe laahạ i kami ringangu laahạ u Mawu. Maningbe i kamene e tumanịu masigěsạ kai i kamene mamben něnarimạu naung mal᷊uasẹ̌ habarẹ̌ ipẹ̌paul᷊ị i kami e si kamene. Dal᷊uasẹ̌ ene ute kai nịlaonggọ u Rohkẹ̌ u Ruata.
52001007	Ual᷊ingu ene ute i kamene kai nakoạ kakakěllaěng'u kěbị taumatan Sahani su Makedonia ringangu Akaya.
52001008	Batụu nanětạ bo'i kamene, habar'u mạul᷊ịu Mawu e seng nakeke sol᷊ong Makedonia ringangu Akaya. Dingangu wal᷊inewe kětạu ene samatang; maal᷊ạ katewe habaru mạanung kereapa pangangimang i kamene su Mawu Ruata e seng nakeke suapan tampạ, hakịu i kami e sen tawahal᷊uasu lai mẹ̌berang manga apa.
52001009	Kěbị taumata ene mẹ̌bẹ̌bisarang kereapa pěnanarimạ i kamene piạ i kami e nạung kal᷊imona e riměnta su anung kamene. I sire měbẹ̌bisarang kereapa i kamene naněntangu kal᷊awọu mahan duata kụ diměnta su anun Mawu wiahẹ̌ mang sěmbaụ mědeạu mẹ̌těngkasatia si Sie.
52001010	I sire mal᷊aing mạhumbisara měnsang kereapa i kamene mělẹ̌harap'u rarěntan Ahus'u Ruata wọu sorga, kụ i Yesus, seng niapẹ̌biahẹ̌ kapia wọu kapapohonge. I Yesus ene mal᷊aing něngambang si kitẹ bọu ral᷊angehu Ruata e sarung.
52002001	Manga anạ u sěmbaụ! I kamene hala masingkạ u pẹ̌tatiwong kami si kamene e tawe makoạbe tawẹ gunane.
52002002	I kamene masingkạ u kal᷊imonang kami e riměnta su anung kamene su Tesalonika, i kami seng nẹ̌tatahangu tatingkaị dingangu sasamedẹ̌ su Filipi. Kaiso maningbe lawọ taumata rụdokạ si kami e, Ruatang kitẹ e seng něgěllịu kawawahani baụgu pělẹ̌habar'u Injilẹ̌ si kamene wọ'i Sie.
52002003	Pěmamaringang i kami e si kamene wal᷊inewe ual᷊ingu ěnna nẹ̌sal᷊a; kerene lai wal᷊inewe ringangu těgal᷊ẹ̌ dal᷊aị arau manga ipạngakal᷊ẹ̌.
52002004	Tala wue! I kami e wal᷊inewe mạhumbisara sěmatang ipạmia naungu taumata, kaiso kai ipạmia naungu Mawu Ruata, mạmanikạ dal᷊ungu naung i kami. U i kami e kai narekeng taumata wotonge mamal᷊awuhu Injilẹ̌ e.
52002005	I kamene hala masingkạ u i kami e tawẹ sarang sěnsul᷊e měbẹ̌berang bawera papal᷊ano tul᷊i arau kai manga mẹ̌kẹ̌kal᷊irungu kai piạ ambinge maanggang. Mawu Ruata e sahidine!
52002006	I kami e mal᷊aing bal᷊inewe mẹ̌gẹ̌gaus'u makịdarumalo su taumata -- baẹ bọ'i kamene arau lai wọu wal᷊ine. U hinone kere sěngkatau rarolohang i Kristus, i kami e wotonge wue měnuntụ apa-apa wọ'i kamene.
52002007	Kai i kami e měngkate mẹ̌tẹ̌těngkasikome su tempọen mạdal᷊aụ dingang i kamene, tabidạen sěngkatau ghaghurang bawine měndiagạ anạ e.
52002008	Ual᷊ingken kakěndag'i kami, i kami e sạdia mangonggọ si kamene wal᷊inewe tumbạu Injilẹ̌ e, kaiso kawe lai pẹ̌bawiah'i kami e. Batụu mạhěmpal᷊iu wue kakěndag'i kami e si kamene.
52002009	Tantu i kamene bẹ̌dawen makạtahěndung kereapa katoghase i kami mẹ̌tawakal᷊i ringangu mẹ̌dẹ̌dal᷊ahingidẹ̌. Kaělloěng kahẹ̌biang i kami e měmẹ̌munara tadeạu i kami e tawe mapakasigěsạu sarang sěngkatau wọu tal᷊oarang kamene su tempong i kami e mẹ̌lẹ̌habar'u Injilẹ̌ si kamene.
52002010	I kami e mẹ̌bẹ̌biahẹ̌ susi, matul᷊idẹ̌ dingangu tawẹ sěngkul᷊e nihino si kamene kụ seng němpangimang si Kristus. I kamene e kai mẹ̌sasahidi si kami, kerene lai Mawu Ruata e.
52002011	I kamene masingkạu i kami e němpẹ̌koạbe si kamene sěngkatau-sěngkatau kere sěngkatau i amang miẹ̌bạ anạ e.
52002012	I kami e mẹ̌nẹ̌nasa si kamene, i kami mẹ̌gẹ̌gěllịu laansang si kamene ringangu i kami e měnẹ̌nahěsẹu tadeạu i kamene mẹ̌biahẹ̌ be sěngapam botonge kerene hakịu makạl᷊uasẹ̌be naungu Mawu Ruata. Batụu Mawu Ruata e seng nẹ̌kui si kamene, mědeạu makahombangbe wahageang i kamene su ral᷊ungu kararatuangu Mawu Ruata e, ringangu su ral᷊ungu kawawantuge.
52002013	Piạbe hal᷊ẹ̌ sěmbaụ lai wal᷊ine; makạkoạ si kami měngkate masau makitarimakasẹ su Mawu Ruata. Kụ piạ e i kami mělẹ̌habar'u hengetangu Mawu e si kamene kụ i kamene rimaẹ u hengetang ene wal᷊inewe kere waweran taumata kaiso kawe kere hengetangu Ruata! Mawu Ruata e kạpẹ̌munarane su ral᷊ungu watangeng i kamene apan mangimang si Kristus.
52002014	Manga anạ u sěmbaụ, apang kinahombangengi kamene mal᷊aing seng kinahombangengu manga jamạat'u Mawu e su Yudea nakoạ tataghuaneng'i Kristus Yesus. I kamene e nẹ̌tatahangu tatumbiag'u sěmbalagheng i kamene hala, kerẹewe semben nikahombangengu manga jamạat'u Mawu su Yudea e wọu sěmbẹ̌kan sire tau Yahudi.
52002015	Tau Yahudi e seng němate Mawu Yesus, dingangu manga nabi e, apidewe lai mẹ̌nẹ̌numbiagẹ̌ si kami e. Kěbị taumata e seng nakoạ sědụ i sire, dingangu Ruata e měngkatewe tawẹ karal᷊uase si sire.
52002016	Kutẹu i sire měngkatewe měmpẹ̌nẹ̌nahaghe si kami mạdiring i kami makapaul᷊ị (u hengetangu Mawu Ruata e) su wal᷊ine tau Yahudi habareng makasal᷊amatẹ̌ patikụ umatẹ̌ e. Ual᷊ingu ene ute taumatan Yahudi e sauneng mạhuntinambang kal᷊awọe rosan sire. Kụ ini e pěngěnsueěnge ute i sire kahombangengu hukumangu ral᷊angehẹ̌ e wọu Mawu Ruata!
52002017	Arawe i kamene anạ u sěmbaụ, dokẹeweng i kami e naghea ghěnnangu sěngkatempo wọi kamene -- naghea wọu mata e kaiso wal᷊inewe su naung -- kụ i kami e měngkai mẹ̌kẹ̌kul᷊ěte mẹ̌deạu makasilo ghating kamene!
52002018	I kami e mẹ̌kẹ̌karaki u mẹ̌tiwo si kamene e, kụ iạ e seng něnal᷊ukạ sěnsul᷊e ruan sul᷊e kai setange měngkai měnẹ̌nahaghe si kami e.
52002019	Kụ těnga-těngadẹ̌be mang i kamene kapangumbalaěng dingangu makạl᷊uasẹ̌ si kami. U hẹ̌doweng kereu Mawu Yesus diměntạ e dingangu i kitẹ mẹ̌těngon Sie e, ute i kamene sarung makoạ dal᷊uasi kami!
52002020	Kụ mambeng i kamene makạl᷊uasẹ̌ dingangu makạl᷊iagẹ̌ kami!
52003001	Samurine, pẹ̌kakakating kami e, semben tawe ikapetọ baharia. Ual᷊ingu ene ute i kami měngẹ̌ngěnna u mapiawe těntang i kami hala su Atena,
52003002	těntal᷊angu i kami něndolohu anạ u sěmbaụ i kitẹ i Timotius. I sie kai sěngkatau mẹ̌tatangkiang Duata sěngkapěmunara ringangi kami měhabar'u Injil'i Kristus. I kami e něndoloh'i Timotius anung kamene mẹ̌deạu i sie makatoghasẹ̌ si kamene ringangu měmahansang si kamene limembong kasẹ̌gade supangangimang su Mawu Yesus Kristus.
52003003	Mageng kerene ute tawẹ u sarang sěngkatau wọ'i kamene kụ mahunsohọ u manga kal᷊awọu sigěsạ i kitẹ e. I kamene hala masingkạu haghin sigěsạ e kai nasowa su ral᷊ungu hingid'u Mawu Kasěllahenge waug'i kitẹ.
52003004	Su tempong i kami e wẹ̌dangben dingangi kamene, ute i kami e seng bọu něhabarẹ̌ si kamene kal᷊imona u i kitẹ e kai sarung masigěsạ. Kụ mambeng těngadẹ̌ ene seng nariadi, kụ hal᷊ẹ̌ ene e mamben su kasingkạ i kamene.
52003005	Kai ene hakịu iạ něndoloh'i Timotius, u iạ kai masaria kapuluku e mědeạu makakasingkạu kai kereapa katatal᷊ěmbuhung pangangimangu si Kristus. Iạ e ghụgěnggangu setange kai makareạ lẹ̌sabe makapěnal᷊ukạ si kamene hakịu kal᷊awọu saghed'i kami e makoạ tawẹ kěhase.
52003006	Kụ ini e i Timotius seng nawal᷊ị dingangu seng něhabaru ral᷊uasẹ̌ si kami e mạul᷊ịen pěngangimang i kamene si Kristus dingangu lawọ mẹ̌kẹ̌kakěndagẹ̌. I sie něhabarẹ̌ si kami u i kamene měngkawe sěntiniạ maněntangu tiwạ e mapapia mạanụeng kami e su naung i kamene. Ringangu i kamene kai mapulu mẹ̌sombang i kami, kerẹewe lai i kami e mal᷊aing mapulu mẹ̌sombang i kamene.
52003007	Kai ual᷊ingu ene, hakịu manga anạ u sěmbaụ, su ral᷊ungu kal᷊awọu sunsara ringangu sigesạ i kami, i kami e mạhibor'u habar'u mạanung kamene. Pangangimang i kamene si Kristus e makạsaria naung i kami,
52003008	hakịu orasẹ̌ ini e i kami makạpěndang u mamben těngadẹ̌ biahẹ̌, asal᷊u i kamene tẹ̌bewe rụdarisị matoghasẹ̌, nasěmbaụ dingangu Mawu.
52003009	Mamben masaria tumbụ u ral᷊ungu naung i kami e makitarimakasẹ su Mawu ual᷊ingken patikụ dal᷊uasẹ̌ kinahombangeng i kami su těngon Mawu e batụu i kamene.
52003010	Ěllo hěbi e i kami ghụgahiorọ si Sie ringangu kaguwạu ral᷊ungu naung, tadeạu i kami makapẹ̌sombang hala ringangi kamene ipanukụ apang gausang i kamene waugu mangimang si Kristus kere hinone.
52003011	Karimạko Ruata i Amang i kitẹ e, ringangu Mawung kitẹ Yesus e měngahạ i kami sural᷊eng matene tadeạu makapẹ̌sombang i kamene.
52003012	Karimạko Mawu e mapẹ̌dal᷊embong kamene mẹ̌kakakěndagẹ̌ sěmbaụ dingangu wal᷊ine ringangu mạhěmpal᷊iu kuměndagu patikụ taumata, sarạewen pẹ̌kakakěndag'i kamene e mamben sauneng mahuntinamba, mẹ̌sul᷊ungkewen pẹ̌kakakěndagi kami ringangi kamene.
52003013	Hakịu ene Mawu e makapanguatẹ̌ naung i kamene, kụ hinong apakasusi ringangu tawẹ pẹ̌sasal᷊ang kamene su těngọen Duata i Amang i kitẹ, su tempon Mawung kitẹ i Yesus riměnta sěngkakarěnta ringangu patikụ taumata e nakoạ tataghuaneng'E.
52004001	Samurine, manga anạ u sěmbaụ, i kamie seng něngonggọu sansahẹ̌ si kamene kụ měnsang kereapa hinong mẹ̌biahẹ̌ baugu makal᷊uasẹ̌ naungu Mawu. Kahěngang, orasẹ̌ ini i kamene seng mẹ̌bẹ̌biahẹ̌be kerene. Kaiso ini e ual᷊ingu kawasan Mawu Yesus i kami e mẹ̌gẹ̌gausẹ̌ sěngapam botonge si kamene ringangu mẹ̌nẹ̌nahěsẹ tadeạu i kamene hinong lai limembo mẹ̌kul᷊eteng hal᷊ẹ̌ ene.
52004002	U i kamene semben masingkạu kal᷊awọu sasal᷊ěntihọ kụ seng kinaonggọ i kami e si kamene ringangu kawasan Mawu Yesus.
52004003	Ini e kai kapulun Duata: Tadeạu i kamene mẹ̌biahẹ̌ susi, mẹ̌těngkaraung patikụ pẹ̌sasasundal᷊ẹ̌.
52004004	Apang manga esẹ sutal᷊oarang kamene e kěngkasingkạko kai kereapa tadeạu mẹ̌biahẹ̌ sěngkawingang makal᷊uasẹ̌ naungu Mawu ringangu su taumata.
52004005	Kumbahang mẹ̌biahẹ̌ měngkai tụtol᷊e ěnning u abul᷊i sukawingu, kere kẹ̌koatengu tau kapirẹ̌ běgang Mawu.
52004006	Ual᷊ingu ene ute, kumbahangbe piạu sěngkatau makakoạ pẹ̌sasal᷊a su anạ u sěngkataune, arau lai makaakal᷊ẹ̌. U nạungbe i kami seng něhabarẹ̌ mal᷊ahẹ si kamene u Mawu e sarungbe měhukungu taumata měmpẹ̌koạ manga pẹ̌sasal᷊a kerene.
52004007	Mawu Ruata e seng nẹ̌kui si kitẹ, kụ bal᷊inewe i kitẹ mẹ̌biahẹ̌ su ral᷊ungu pẹ̌sasasundal᷊ẹ̌, kaiso kawe tadeạu i kitẹ mẹ̌biahẹ̌ dingangu kakanoạ makạl᷊uasẹ̌ naung'E.
52004008	Taumata kụ mạnuhudu těntiro ini ute wal᷊inewe mạnuhudu taumata, kaiso kawe měnuhudẹ̌ Mawu Ruata kụ seng něngonggọ u Rohkẹ̌ e Ruata si kamene.
52004009	Semben tawahal᷊uasu lai i kami měnuratẹ̌ si kamene maul᷊ịu kereapa i kamene hinong mẹ̌kakěndagẹ̌ lawọ taumata mangimang. I kamene hala e seng nitěntiroěngu Mawu hal᷊ẹ̌ u mẹ̌kakakěndagẹ̌.
52004010	Kụ hal᷊ẹ̌ ini e seng nitodẹ i kamene su kěbị apan měmpạngimang e su kaguwạu Makedonia. Kai arawe manga anạ u sěmbaụ, i kami e mẹ̌gẹ̌gausẹ̌be sěngapam botonge, tadeạu pẹ̌bawiahi kamene e makoạbe limembong kapiane lai.
52004011	Pěmpẹ̌biahẹ̌ko marěmasẹ̌ dingangu tawe rumal᷊aụ urusangu taumata wal᷊ine. Pěmpěmunarako mẹ̌deạ pẹ̌bawiah'i kamene hala, kerẹewe i kami e nạung kal᷊imona seng něngatorẹ̌ si kamene.
52004012	Kereu i kamene mẹ̌bẹ̌biahẹ̌ kerene, i kamene tawe měngumbala si sai-sai, dingangu taumata apan tawe měngangimang si Kristus e sarungbe měngadatẹ̌ si kamene.
52004013	Manga anạ u sěmbaụ, i kami mapulu tadeạu i kamene makakasingkạu kai apa tuhụ hinone taumata kụ apan seng něngkairị; tadeạu kumbahangbe měngkasusa naung i kamene kere taumata wal᷊ine tạ pělaharape.
52004014	I kitẹ mangimangu i Yesus seng napohong kutẹu kawe nẹ̌biahẹ̌ kapia. Kai ene hakịu i kitẹ e mal᷊aing mạngimangu Mawu Kasěllahenge sarung mapẹ̌biahẹ̌ kapia patikụ taumata seng něngkairị su ral᷊ung'i Yesus, tadeạu i sire mẹ̌biahẹ̌ dingang'E.
52004015	Su hal᷊ẹ̌ ene ute, kai ini těntiron Mawu e ipaul᷊ị i kami e si kamene: Su tempong Mawu Yesus duměnta e, i kitẹ apan bẹ̌dang biahẹ̌ e tawe makapěngal᷊imona taumata apan seng něngkairị kal᷊imona.
52004016	Hědọewe těmbonangu malaekatẹ̌ e sarung měluntingihẹ̌ maihạ-ihạ, dingangu napirin Duata e ipahěte makoạ tatialam parenta. Bọu e Mawu Yesus hala e sarung lumintụ bọu sorga, ringangu apan taumatan Sahani e kụ seng něngkairị e sarung ipẹ̌biahẹ̌ kal᷊imona.
52004017	Bọu ene, i kitẹewe apam bẹ̌dang biahẹ̌ su tempo ene sarung sěngkakapuạ dingangi sire su ral᷊ungu winawa tadeạu makapẹ̌sombangu Mawu e su winangaeng. Bọu ene ute i kitẹ makapẹ̌tanạbe ringangu Mawu e sarang karěngụ-děngụe.
52004018	Hakịu ene, ute kěnangko i kamene pẹ̌tatatongka su hal᷊ẹ̌ u měmpanoghasẹ̌ pangangimang kapẹ̌pakẹen bawera ini.
52005001	Manga anạ u sěmbaụ, semben tawahal᷊uasu měnurat'u kasasahẹ u tempong karariadin tamai ini.
52005002	U i kamene hala seng masingkạ mal᷊ahẹ u ěllon darěntan Mawu e sarung marěnta kere tahatako ruděnta hẹ̌bi.
52005003	Kai kereu piạ taumata mẹ̌bera: "Patikụe su karalenehẹ̌ dingangu tạ konsang apa," tangu sěngkal᷊ěndị u i sire kinahombangengu kawawinasa, kụ tawẹu sarang sěngkatau nal᷊iwirẹ̌. Kụ ene kai nariadi sěngkělěndịu, mẹ̌sul᷊ungu tau wawine piạ kapapia sěngkianu hombangengu kal᷊iki.
52005004	Kai manga anạ u sěmbaụ e wal᷊inewe taumata mẹ̌bẹ̌biahẹ̌ su ral᷊ungu kararěndung, hakịbeng ěllo ene kai makạl᷊ahěkosẹ̌ si kamene kere rarěntan tahatako.
52005005	I kamene kěbị kai taumatan tualagẹ̌; i kamene nasowa su ěllo matualagẹ̌. I kitẹ e wal᷊inewe taumata měbẹ̌biahẹ̌ su kararěndung arau nasowa ghal᷊ipohong hěbi marěndung.
52005006	Ual᷊ingu ene ute i kitẹ tawe wotonge kahuntikilang kere i sire wal᷊ine. I kitẹ e kai hinong maral᷊ukadẹ̌ dingangu tiněnnang kitẹ e kawe hinong matualagẹ̌.
52005007	Su tempong hẹ̌bi e taumata měmpẹ̌tẹ̌tikị, dingangu su tempong hẹ̌bi e lai taumata mẹ̌tẹ̌těngkiwukang.
52005008	Arawe i kitẹ ini e kai taumata nasowa su ěllo matualagẹ̌; ual᷊ingu ene ute tiněnnang kitẹ e harusẹ̌be matualagẹ̌. I kitẹ harusẹ̌ mangimang su Mawu ringangu kuměndagu taumata wal᷊ine ringangkeweng mělěharapẹ̌ matinalung u Mawu Ruata e sarung makasal᷊amatẹ̌ si kitẹ. Kai ene e aghidẹ̌ kụ makaěllung si kitẹ su ral᷊ungu pẹ̌sasekẹ mẹ̌sekẹ u kararěndung.
52005009	Mawu Ruata e němile si kitẹ bal᷊inewe tadeạu ihukung, kaiso tadeạu i kitẹ makahombang kasasal᷊amatẹ̌ bọ'u Mawung kitẹ i Yesus Kristus.
52005010	I Sie napohong baụgi kitẹ, tadeạu su tempong i Sie ruměnta kapia -- měnsangbe i kitẹ bẹ̌dang biahẹ̌, arau kai seng nate -- kai i kitẹ e makapẹ̌biahẹ̌be ringang'E.
52005011	Ual᷊ingu ene, pěmpẹ̌dal᷊ahiborẹ̌ dingangu pěmpẹ̌tatoghasẹ̌, mẹ̌sul᷊ungkewen i kamene seng měkẹ̌koạ ene orasẹ̌ ini.
52005012	Manga anạ u sěmbaụ, i kami e mẹ̌dẹ̌dorong sěngapam botonge tadeạu i kamene pěmpangadatẹ̌ su taumata apan měmpěmẹ̌munara sutal᷊oarang kamene; mangal᷊ene si sire ewe apan nipilen Mawu e mědeạu měngahạ dingangu měnasa si kamene.
52005013	Kụ pěmpěngarẹ̌gangben sire pakapia-pia ringangu kakěndagẹ̌ u mẹ̌tahěndungkewelai apa kinoạ i sire. Pěmpẹ̌biahẹ̌ko pakaghaghighilẹ̌ sěntiniạ i kamene.
52005014	I kami e mal᷊aing mẹ̌dẹ̌dorong, manga anạ u sěmbaụ, uriheko pakasikome i sain mạdiri měmpehal᷊ẹ̌; toghaseko naung u apang měngkạtakụ; pẹ̌tul᷊ungkon taumata hinong itul᷊ung dingangu pakakakědang mẹ̌těngong kěbị taumata.
52005015	Pakapapia wue tadeạu mạdirin piạu mẹ̌mal᷊is'u ral᷊akị, ipěmal᷊isẹ̌ dal᷊akị e kaiso sěntiniạ měngkai pěmpẹ̌tatumẹ̌gal᷊ẹ̌ měmpẹ̌koạ mapia sěngkatau su sěngkatau l᷊awọ i kamene ringangu su kěbị.
52005016	Měngkai pahul᷊uasẹ̌ sěntiniạ,
52005017	dingangu pěmpẹ̌kal᷊iomaneng sidutu.
52005018	Su patikụ kakakoạ u pẹ̌bawiahẹ̌ e měngkai pakịtarimakasẹ sidutu su Mawu Ruata e, u kai ene kẹ̌kapulune wọ'i kamene kere sěngkatau měbẹ̌biahẹ̌ nasěmbaụ su ral᷊ungi Kristus Yesus.
52005019	Kumbahangbe měnguhung Rohkẹ̌ u Ruata e.
52005020	Kumbahangbe tawe měngarěgang kal᷊awọu habarẹ̌ ilẹ̌onggọ u Rohkẹ̌ u Ruata e.
52005021	Patikụ sạbarange měngkai pakạbanikate, ringangu apan mapapia e harusẹ̌ tẹ̌tol᷊ei.
52005022	Pẹ̌těngkagheangkom patikụ haghin kararal᷊akisẹ̌.
52005023	Karimạko Mawu Ruata sẹ̌sane e měngonggọ si kitẹ e karal᷊unsemahẹ̌, mạpakariadin taumata e kahěnga-hěngang mẹ̌biahẹ̌ sěmatang baụgu Mawu Kasěllahenge. Mal᷊owọko Mawu e měngkai mělẹ̌lukadẹ̌ si kamene sidutu baẹ su rohkẹ̌, himukudẹ̌ ore lai su wadang i kamene, sarangkewen tawẹ turạe su tempọen Mawung kitẹ i Yesus Kristus e ruměnta kapia.
52005024	Mawu Ruata e, kụ seng nẹ̌kui si kamene, sarung mapakariadin ene e watụ u i Sie kai masatia.
52005025	Doa i wue i kami e manga anạ u sěmbaụ!
52005026	Pěmpẹ̌papangadatẹ̌be kěbị pakasasuměllung lawọ anạ u sěmbaụ tau Sahani.
52005027	Ual᷊ingu kawasan Mawu e, iạ mẹ̌dẹ̌dorong sěngapam botonge tadeạu i kamene mapẹ̌basan suratẹ̌ ini e su patikụ anạ u sěmbaụ tamba pangangimang.
52005028	Mal᷊owọko Mawung kitẹ i Yesus Kristus e, měngal᷊amatẹ̌ si kamene. Adat'i kami, Paulus
53001001	Manga anạ u sěmbaụ dal᷊ohon jamaat'u Tesalonika, nakoạ dal᷊ohon jamaatu Mawu Ruata i Amang i kitẹ e ringangu Mawu Yesus Kristus! I kami těllu, i Paulus, Silas dingangi Timotius,
53001002	ghụgahiorọu karimạko Ruata i Amang dingangu Mawu Yesus Kristus měngonggọu al᷊amatẹ̌ dingangu karal᷊unsemahẹ̌ si kamene.
53001003	Manga anạ u sěmbaụ, i kami e mang hinong hanesẹ̌ makitarimakasẹ su Mawu Kasěllahenge ual᷊ingu i kamene. Kụ mambeng hinone i kami e mẹ̌koạ kerene, u i kamene mangkeng kạpahuntinambane mangimang si Kristus, ringangu i kamene mangkeng mẹ̌kakakěndagẹ̌ sěmbaụ dingangu wal᷊ine.
53001004	Kai ene hakịu kawe unụe i kami e měngkai mạhumbisarang kamene sěntiniạ tempo, i kami mẹ̌tiwo manga jamaat'u Mawu. Dingangu karal᷊uasẹ̌ i kami mẹ̌běkeng kamene u tatapẹ̌be makuatẹ̌ mangimang si Kristus su ral᷊ungu tatingkaị dingangu tatumbiagẹ̌ kẹ̌kahombangeng i kamene.
53001005	Kụ seng sini e nal᷊ahẹ u apạ e kạadile pělahukung u Ruata: I kamene seng nasunsara ual᷊ingu Runian Duata Wuhu, kụ ual᷊ingu ene i kamene sarung i rekengbe makakasowa su ral᷊unge.
53001006	Mawu Ruata e mẹ̌karadiahangu kạadilẹ̌. I Sie kai sarung měmal᷊isu susa su taumata apan napakasusang kamene.
53001007	Dingangu si kamene kụ apang orasẹ̌ ini e lụlahunsusa -- kerene lai si kami e -- Ruata e kai sarung měngonggọu wawal᷊ise iapasindạ su tempon Mawu Yesus mẹ̌těngkatodẹ, lumintụ bọu sorga ringangu manga malaekate makawasa,
53001008	ringangu putunge kạpahunděllị e. I Sie lumintụ měhukungu taumata tawe mapulu makakiral᷊a Mawu Kasěllahenge ringangu tawe tumuhụ habaru Injilẹ̌ mạanun Yesus Mawung kitẹ.
53001009	Manga umatẹ̌ ene sarung makatarimạ u hukumangu kawawinasa sarang marěngụ-děngụ, irěmmẹ sol᷊ong likude wọu ghal᷊ipohom Mawu e ringangu wọu kawasan'E kụ mawantugẹ̌ e;
53001010	patikụ ene sarung mariadi su ěllo i Sie marěnta kapia mẹ̌deạu raloěngu kěbị taumata mangimang. I kamene lai sarungbe ene sutal᷊oarang umatu Mawu e, u i kamene seng nangimang hengetang ilẹ̌habari kami e si kamene.
53001011	Kai ual᷊ingu ene hakịu i kami e měngkate hanesẹ̌ mẹ̌kẹ̌kal᷊iomaneng i kamene. I kami e mẹ̌kẹ̌kal᷊iomaneng tadeạu Mawu Ruata makakariading kamene e wotonge makapẹ̌biahẹ̌ tumuhụ kapulun'E; kụ kai waugu ene e i Sie nẹ̌kui si kamene. Karimạko Mawu Ruata e, ringangu kawasan'E makawatụ kapulun'E waugu mẹ̌koạ mapia, ringangu měnukụ kěbị munara kinoạ i kamene ual᷊ingu mangimang si Kristus.
53001012	Hakịu ene Mawung kitẹ i Yesus wẹ̌bantugang ual᷊ingu i kamene, dingangu i kamene mal᷊aing bẹ̌bantugang kahian Yesus něnggạeng kapian naungu Ruatang kitẹ dingangu Mawung kitẹ i Yesus Kristus.
53002001	Su hal᷊ẹ̌ u rarěntang Mawung kitẹ i Yesus Kristus, dingangu hal᷊ẹ̌ u pẹ̌tatampung i kitẹ mẹ̌deạu sěngkapẹ̌tanạ dingangu Mawu, ini e rẹ̌dorongangku e sěngapam botonge wọ'i kamene:
53002002	Kumbahangbe i kamene měngkai lighạ měmpẹ̌bingọ dingangu rěnděnganengu habaru seng tempone Mawu Yesus duměnta kapia. Aramanung habarẹ̌ ene kai nariadi wọu nubuetẹ̌ sembaụ arau wọu těntiro sěmbaụ, arau wotongewe lai mariadi piạu mẹ̌bẹ̌berau i kami e wọu němohẹ kerene su ral᷊ungu suratẹ̌ sěmbaụ bọu tal᷊oarang surat'i kami.
53002003	Maningbe lai kereapa, kumbahangbe i kamene sarang akal᷊engu taumata. U těntal᷊angbe tawẹ nạhumpạu ěllone ene, hal᷊ẹ̌ ini e sembeng mariadi kal᷊imona: Mal᷊awọ taumata sarung maněntangu pangangimange, mẹ̌sunial᷊'i Kristus ringangu taumata ral᷊akịe kawuakengu naraka e sarung sumẹ̌pụ.
53002004	Tangu ringangu obote i sie sarung dumokạ dingangu mẹ̌těngkarangẹ u watangenge su wowon patikụ apan dẹ̌daloěngu taumata arau su kěbị apang isẹ̌sẹ̌ba Mawu kahian taumata. Sal᷊a anune i sie kai sarung maiang su ral᷊ungu wanalan Duata kụ mamokạ u i Sie kai Mawu.
53002005	Pẹ̌tahěndungko u iạ kai wọu něhabarẹ̌ kěbị tamai ene su tempon iạ e wědang dingangi kamene.
53002006	Dingangu i kamene masingkạ u apa orasẹ̌ inie wědang makapetọ kěbị e. Hědowen su tempone nitantung Mawu Kasěllahenge, taumata ral᷊akịẹ ene sarung suměpụ.
53002007	Kakakuatu mẹ̌koạ dal᷊akisẹ̌ ene seng nanětạ nẹ̌karadiahang supěnise, kai wẹ̌dawen taghal᷊ẹ̌ kẹ̌kědal᷊eng. Hẹ̌doweng kamagengu i saing měnganguhunge seng iapakatạdịe,
53002008	ute wuhụewe ikasilo taumata ral᷊akisẹ̌ ene. Tangu kamagengbe Mawu Yesus marěnta ute i Sie sarungbe měmate Taumata Ralakị ene ringangu singongone wọu mohong'E ringangu mapakawinasang kawantugu rarěntan'E.
53002009	Tau ral᷊akịe sarung suměpụ kụ dingangu kuatu setang. I sie lai sarung mẹ̌koạ haghin tanda makạl᷊aherang dingangu makạdal᷊inaụ napenẹu kontine.
53002010	I sie sarung mẹ̌pakẹu haghin bawitaugu kararal᷊aị makạkapal᷊idu taumata kụ makạbinasa. I sire kai sarung mawinasa u i sire tawe mapulu měnarimạ dingangu tawẹ karal᷊uase su habaru katul᷊idẹ̌ bọu anun Duata e kụ makasal᷊amatẹ̌ si sire.
53002011	Kai ene hakịu Mawu Ruata e maparěntang kawasa makapal᷊idẹ̌ si sire, hakịu i sire měmpangimang apam bal᷊ine su katul᷊ide.
53002012	Bontọge ute kěbị apan taumata papuluangu pẹ̌sasal᷊a ringangu tawe měmpangimang katul᷊idẹ̌ e ute sarung ihukung.
53002013	Manga anạ u sěmbaụ ikẹ̌kěndag'u Mawu! I kami e mambeng hinong hanesẹ̌ makitarimakasẹ su Mawu Ruata e waugu i kamene, watụ u kai rongkeng bọu tẹ̌tạ e Mawu Ruata seng němile si kamene tadeạu ipakasal᷊amatẹ̌. U ene kai nariadi ual᷊ingu karadiahangu Rohkẹ̌ u Ruata si kamene napakariading kamene ral᷊ohon jamaat'u Mawu e masasusi mase ual᷊ingken pangangimang i kamene su habaru katul᷊idẹ̌ e wọu Ruata.
53002014	Baụgu ene Mawu Ruata e nẹ̌kuing kamene ringangu injilẹ̌ ilẹ̌habar'i kami e si kamene. Mawu Ruata e měkẹ̌kui si kamene, u Ruata e mapulu tadeạu i kamene mẹ̌těngkal᷊aụ bue su ral᷊ungu kawawantug'u Mawung kitẹ i Yesus Kristus.
53002015	Hakịu ene manga anạ u sěmbaụ darisịko pakatoghasẹ̌ dingangu pěmpangumbelẹko turusẹ̌ těntiro nitěntirong kami si kamene, baẹ nitěntiro ual᷊ingu pal᷊ahumbisarang kami e ringangu l᷊ai ual᷊ingu pamamohẹ.
53002016	Karimạko Mawung kitẹ i Yesus Kristus sẹ̌sane, ringangu Ruata i Amang i kitẹ e měhiborẹ̌ dingangu manoghasẹ̌ naung'i kamene, tadeạu i kamene makakoạ bue ringangu makapẹ̌habarẹ̌ben munara mapapia. U Ruata e kụkěndag'i kitẹ e, ringangu ual᷊ingu kapian naung'E i Sie mapạkakẹ̌dang i kitẹ e ringangu makạpělẹ̌harapu apang mapia.
53003001	Pangěnsueěnge, manga anạ u sěmbaụ, pěmpẹ̌kal᷊iomaneng baụg'i kami. Pěmpẹ̌kal᷊iomaneng tadeạu hengetangu Mawu e lighạbe mạsawuhẹ̌ dingangu matarimạbe mapia kerẹewe lai nạung seng nariadi si kamene.
53003002	Pẹ̌mpẹ̌kal᷊iomaneng lai tadeạu Mawu e měngambang i kami e wọu taumata mal᷊ahěngị dingangu ral᷊akị. U wal᷊inewe kěbị taumata mạngimang hengetangu Mawu e.
53003003	Kai Mawu e satia. I Sie kai sarung mapakatoghas'i kamene ringangu maněntanudi kamene wọ'i Ral᷊akị.
53003004	Mase i kami e mangimangbe masěgadẹ̌ su Mawu mạanung kamene, u i kamene e kai kapẹ̌kẹ̌koạ e ringangu měngkate měkẹ̌koạ apang pakịkoạ i kami e si kamene.
53003005	Karimạko Mawu e měngahạ i kamene limembom makaěnna u Mawu Ruata e kụkěndag'i kamene ringang'i Kristus e mạngonggọu naung makẹ̌dang si kamene.
53003006	Manga anạ u sěmbaụ, su ral᷊ungu kawasang Mawu Yesus Kristus, i kami e měngoro si kamene tadeạu pěmpěnggeako i kamene wọ'i sire apan manga anạ u sěmbaụ lụl᷊eohẹ̌ dingangu tawe tumatuhụ těntiro itěntirong kami e si sire.
53003007	I kamene hala e masingkạu i kamene harusẹ̌be mẹ̌těno kakakoạ i kami e. I kami tawe měmamalasẹ̌ nạung i kami e ene sutal᷊oarang kamene.
53003008	I kami e tawe kumakaěng kaěngu taumata kụ tawe měmamaehẹ̌. Kai ral᷊iune ěllo hẹ̌bi i kami e měmẹ̌munara mẹ̌bẹ̌bangung suagẹ̌ tadeạu i kami tawe mapakasusang i sai-sai wọu tal᷊oarang kamene.
53003009	I kami měkẹ̌koạ ene wal᷊inewe ual᷊ingu i kami e tawe hinone měnuntụ tadeạu i kamene e kai mẹ̌tul᷊ung i kami, kaiso kawe ual᷊ingu i kami mapulu makoạ pẹ̌tatěnoěng si kamene.
53003010	Su tempong i kami wẹ̌dang sutal᷊oarang kamene e, i kami e něngonggọ u atorang ini, "I sai-sain tawe mapulu měmpěmunara ute tawe wotonge mahungkaěng."
53003011	I kami mẹ̌bẹ̌bera kere ini watụ u i kami e makạdingihẹ̌ u piạ taumata sutal᷊oarang kamene e mẹ̌pẹ̌paral᷊eong. I sire tawẹ hal᷊ẹ̌ i sire tumbạu mẹ̌tẹ̌tasibung lụl᷊aụ urusangu taumata wal᷊ine.
53003012	Su ral᷊ungu kawasan Mawu Yesus Kristus i kami e mạngoro si sire ringangu mạngonggọu tẹ̌gu, tadeạu i sire měhal᷊ẹ̌be matatapẹ̌ dingangu mědẹ̌deạbe wiah'i sire hala.
53003013	Kai i kamene kumbahangbe mawoehẹ̌ mẹ̌koạ mapia.
53003014	Aramanung hẹ̌dowem piạu tawe tumuhụ apang iwẹ̌berang kami su ral᷊ungu suratẹ̌ ini. Pakaingatẹ̌ bue su taumata kerene ringangu abe pěhapị i sie, tadeạu i sie mamea wue.
53003015	Kai kumbahangbe i sie koateng kere sědụ; kụ kětạeng panasa si sie kere su anạ u sěngkatau.
53003016	Mawu e kai puěngu karal᷊unsemah'i kitẹ. Karimạko i Sie měngkai hanesẹ̌ mangonggọ u karal᷊unsemahẹ̌ si kamene su ral᷊ungu patikụ sabarang. Karimạko Mawu e mahundingang i kamene kěbị.
53003017	Tabeạku, wọ'u iạ i Paulus. Iạ sẹ̌saku namohẹ u wahageang ini. Kụ ini e kai takụ nipělọ tatiala su kěbị suratẹ̌ku.
53003018	Mal᷊owọko Mawung kitẹ i Yesus Kristus měngal᷊amatẹ̌ si kamene kěbị. Adat'i kami, Paulus
54001001	I Timotius, kai anạku tutune su ral᷊ungu Mawu! Suratẹ̌ ini e kai wọu iạ, i Paulus, darolohang i Kristus Yesus e kahiạen parentan Duata e Mananal᷊amat'i kitẹ e ringangu kahiạen parentang Kristus Yesus, pělaharapeng i kitẹ. Karimạko al᷊amatẹ̌, tatal᷊ěntụ dingangu karal᷊unsemahẹ̌ bọu Ruata i Amang dingangu i Yesus Kristus Mawung kitẹ maněntanudẹ̌ si kamene.
54001003	Iạ e kai mapulu tadeạu i kau e tatapẹ̌be mẹ̌tẹ̌tanạ su Efesus kerẹewe seng bọu takụ itẹ̌tal᷊umbaghẹ si kau nạung piạ iạ nakoạ sol᷊ong Makedonia. Batụu su Efesus kai piạ pira-pirang katau měmpěnẹ̌nawuh'u těntiro tawẹ katul᷊ide, kụ i kau e harusẹ̌be pěmpẹ̌sěding i sire.
54001004	Paul᷊ikeko i sire u kumbahang i sire měngkai měnẹ̌naungu apan bio ringangu kal᷊awọu manga wẹ̌keng asal᷊ẹ̌ tạ pangěnsueěnge. Kěbị-kěbị ene kětạeweng makạdiadin pẹ̌sasitori ringangu tawẹ humpạe waugu mapakateing hingidu Ruata kụ kětạeng kinakiral᷊a kinahian pangangimang.
54001005	Timonan sasasaku ene ute kai waugu mapạsẹ̌bangu kakěndagẹ̌ siměpụ bọu ral᷊ungu naung burẹ̌si ringangu kasingkạ u naung susi ringangu pangangimang tutune, kụ ual᷊ingu ene i sire makạkěndag'u sěndinganenge.
54001006	Piạ taumata sěnggạ seng němpělenga wọu ral᷊eng ene, dingangu něngkapal᷊idẹ̌ su ral᷊ungu pẹ̌dararendehẹ̌ tạ kěhase.
54001007	I sire mapulu makoạ mananěntiro agama, sěmbal᷊iau i sire hala tawe makal᷊ahěngang apang iwẹ̌beran sire ringangu kal᷊awọu apan tẹ̌tahutěngareng i sire.
54001008	I kitẹ e masingkạ u atorangu agama e kai mapia, kereu ipẹ̌pakẹbe ipẹ̌tatal᷊ahinong kakakoạ e.
54001009	Nal᷊ahẹu harusẹ̌be pẹ̌tahěndung u toratẹ̌ e kai nikoạ bal᷊inewe waugu taumata mapapia e, kaiso kai waugu taumata ta měndarekengu toratẹ̌, taumata raral᷊aị, taumata wẹ̌gan Mawu Ruata, taumata warạdosa tawẹ agamane, taumata kapulune mạdunia, tahapěmate si amange arau si ninange, arau tahapate kěbị e,
54001010	su mawawuang, tahapẹ̌koạ katatelorẹ̌ esẹ dingangu esẹ, bawine ringangu wawine, měnanangehẹ̌, kakontiang, mase manga sahidi konti, ringangu i sai-saịewen mẹ̌kẹ̌koạ balạewe apan ta mẹ̌tatal᷊ahinon těntirong katul᷊idẹ̌.
54001011	Tatěntiro ene kaẹ̌bakeng su Injilẹ̌ ipakịsawuhẹ̌ si siạ e, ute kai Injil'u Mawu Kasěllahenge mawantugẹ̌ dingangu hinon daloěng.
54001012	Iạ e makitarimakasẹ si Kristus Yesus Mawung kitẹ seng něgěllịu kuatẹ̌ si siạ baugu ipẹ̌tangkiang si Sie ringangu piạ u nangěnnau iạ e kai kapangumbalaěng su hal᷊ẹ̌ ene,
54001013	sěmbal᷊iau iạ e nạung kai taumata tahapěhodatẹ̌ dingangu tahapanumbiagẹ̌ dingangu tahapẹ̌tingkaị si Sie. Kaiho iạ e mang nital᷊ěntụ u Mawu Kasěllahenge watụ u su tempo ene iạ e wẹ̌dang ta nangimang, kụ iạ bědangben bẹ̌ga měnsang apa takụ koateng.
54001014	Kai ral᷊iune iạ kawe nipẹ̌dal᷊embon tatal᷊ěntụ u Mawung kitẹ. I Sie něngonggọu katoghasẹ̌ si siạ baugu mangimang si Sie ringangu kuměndagu sěndinganeng taumata. Katoghasẹ̌ ene nionggọ si kitẹ kěbị apan seng nasěmbaụ dingangi Kristus Yesus.
54001015	Mamben těngadẹ̌ bawera ini -- hakịu ene sembeng hinong itarimạ dingangu kahěnga-hěngang -- "I Kristus Yesus diměnta su dunia ini e měngambang apan taumata warạdosa." Kụ iạ e taumata warạdosa karal᷊akisange.
54001016	Kaiho kawe waugu ene hakịu Ruata e kiměndagu iạ e tadeạu i Kristus Yesus makapělahẹu kasěllahu pẹ̌sasabare si siạ, taumata kawaradosaěnge ini. Dingangu ini e nakoạ sěmbaụ kakakěllaěng baugu patikụ taumata kụ sarung mangimang si Sie ringangu makahombang pẹ̌bawiahẹ̌ tutune ringangu kakalẹ̌.
54001017	Mawu Ruata Datung patikụ tempo e hinong pẹ̌subaěng dingangu raloěng sěntiniạ tempo, u kai i Sie kụ kakalẹ̌ dingangu ta ikasilo ringangu man sěmbaụ! Aming.
54001018	Timotius anạku! Hal᷊ẹ̌ ini takụ iumbala si kau, kereu mẹ̌tahěndung hengetangu Mawu Ruata piněhengetangu manga nabi e su jamaatẹ̌ mạanum batangengu. Karimạko hengetang ene makoạ sinasạu su ral᷊ungu pẹ̌tatohạ u pěmamunaranu e mapia.
54001019	Pẹ̌tohạe kụ pẹ̌tumpaede su pangangimang kahěngang dingangu lai kasingkạu ral᷊ungu naung burẹ̌si. Piạkon sěnggạ e kai tawẹ agise su kasingkạu naunge wurẹ̌si hakịu pangangimangkewen sire e kai něngkahědạ.
54001020	Bọu tal᷊oaran sire e kai i Himeneus dingangu i Aleksander. I rẹ̌dua e kai seng takụ nisarakang su setang, tadeạu i sire měnětạ mangěndung měngědo měhodatẹ̌ Mawu Ruata.
54002001	Kahumotong-motongange, iạ e mědẹ̌dorong sěngapam botonge tadeạu rorong, kakal᷊iomaneng, dingangu kakal᷊iomaneng manandu, orelai tatarimakasẹ e darumatingko su Mawu Ruata e waugu patikụ taumata,
54002002	baugu manga ratu ringangu kěbị taumata apang kụ měmpẹ̌ngumpaedẹ̌ kawasa. Pěmpẹ̌gause tadeạu i kitẹ makapẹ̌biahẹ̌be sukaral᷊enehẹ̌ dingangu marěmasẹ̌ baugu Ruata kerẹewe su adate.
54002003	Kai ene mapia ringangu makạl᷊uasẹ̌ naungu Mawu Ruata e Mananal᷊amatẹ̌ si kitẹ e.
54002004	I Sie mapulu ute tadeạu kěbị taumata iapakasal᷊amatẹ̌ dingangu masingkạu apan matul᷊idẹ̌.
54002005	U Ruata e kai sěmbaụ dingangu kětạeng sěmbaụ lai mananal᷊oara wělạu Ruata ringangu taumata, kụ kai i Kristus Yesus.
54002006	I Sie sěngkatau taumata kụ seng něnarakangu watangenge tadeạu mapakal᷊iwir'u patikụ taumata e wọu kal᷊awọu rosan sire. Ual᷊ingu ene ute Mawu Ruata e nělahẹu tempone mapia, u i Sie mapulu tadeạu kěbị taumata masal᷊amatẹ̌.
54002007	Kụ kai ene hakịu iạ nirolohe sol᷊ong anun taumata, wal᷊inewe tau Yahudi e ipělẹ̌habarẹ̌ si sire habaru mạanun pangangimang tutune. Kụ takụ ipẹ̌paul᷊ị ini e kai mambeng kahěngang, kai iạ e tawe mẹ̌konti.
54002008	Iạ e mapulu tadeạu walạewe su tampạ sude, manga esẹ měmpẹ̌kal᷊iomaneng dingangu naung burẹ̌si, tawẹ pẹ̌dune arau tawẹ bul᷊one.
54002009	Manga wawine e pěmpělěgahu watangenge su sarạe ringangu pẹ̌pakeang pakaudupẹ̌. Ariẹbe mẹ̌dal᷊ẹ̌gahu utạ mẹ̌sẹ̌sal᷊apidẹ̌ arau manga ral᷊ěgahẹ̌ bul᷊aeng, arau mutiara, arau pakeang maral᷊ěgadẹ̌.
54002010	Su sěmběkane ute, manga wawine e kawe hinong mělěgahẹ̌ batangenge ringangu kakanoạ mapapia kerẹewe hinone su wawine měkẹ̌kal᷊iomaneng su Mawu Ruata.
54002011	Bawine harusẹ̌ měngěndung marěmasẹ̌ dingangu makěhagẹ̌.
54002012	Iạ e tawe mapakawalan manga wawine měngkai maněntiro arau mạngawasa manga esẹ e, i sire harusẹ̌be marěmasẹ̌.
54002013	Batụu kai kakal᷊imonaěnge niriạdi ute kai i Adam bọu ene wuhụewe i Hawa.
54002014	Kụ bal᷊inewe i Adam, kaiso kawe wawine e kinaakal᷊eng, hakịu limawang titan Mawu.
54002015	Maningbe kerene, wawine sarung maambangu pěmamantelẹ̌ anạ, asal᷊u i sie ringangu kasasanạ u naung tatapẹ̌be mangimang si Kristus, dingangu tatapẹ̌ kụkěndag'u taumata wal᷊ine kụ mẹ̌biahẹ̌ samatang baugu Mawu Ruata.
54003001	Těngadẹ̌ bue wawera ini, "I sai mělawị pangkatẹ̌ těmbonangu jamaatẹ̌, ute i sie mẹ̌měnningu munara mawantugẹ̌."
54003002	Sěngkatau těmbonangu jamaatẹ̌ harusẹ̌be sěngkatau tawe kasasěngkul᷊ang, kawingu wawine sěngkatau, makẹ̌dang, matahuěnna, ringangu maatorẹ̌, mahimumu dangenang u sake su wal᷊ene, ringangu pelesa maněntiro, bal᷊inewe tahawukaneng,
54003003	arau tahapěndariha, kaiso tuhụ hinone i sie kai harusẹ̌ taumata naunge maal᷊usẹ̌ dingangu puluang mẹ̌gaghighilẹ̌. Tawe wotonge maanggang su roitẹ̌.
54003004	I sie pelesa měngatorẹ̌ dal᷊ohon bal᷊ene, mamihing manga anạ e tadeạu matuhụ dingangu maadatẹ̌ si sie.
54003005	U kamageng tawe makaatorẹ̌ dal᷊ohon bal᷊ene sẹ̌sane, kụ kai kereapa i sie mangatorẹ̌ jamaat'u Mawu e?
54003006	Těmbonangu jamaatẹ̌ tawe wotonge taumata wuhu nasahani, watụ u mạdiring i sie mẹ̌těngkaobotẹ̌, mase manawo su hukumang kere setang nạung kal᷊imona.
54003007	I sie kai harusẹ̌be mapia arenge su kawanua; kai kamageng bal᷊inewe kerene, nal᷊ahẹu i sie kai tahumeangu taumata, dingangu maikị u sedẹ u setang.
54003008	Tumatimbangu hal᷊ẹ̌ u jamaatẹ̌ e harusẹ̌be lai sěngkatau mapia ringangu matul᷊idẹ̌, bal᷊inewe tahainung dingangu maanggang su roitẹ̌.
54003009	I sire harusẹ̌be měngumpaedẹ̌ masěgadẹ̌ dingangu naung burẹ̌si su těntirom pěngangimangu tau sahani e kụ seng nilahẹ u Mawu Ruata.
54003010	Kai i sire e mal᷊aing harusẹ̌be wanikateng kal᷊imona, kụ kereu i sire nal᷊ahẹu mamben tawe kasasěngkul᷊ang ute, wuhụe i sire makapẹ̌koạ munara tumatimbang u jamaatẹ̌ e.
54003011	Kawing i sire mal᷊aing harusẹ̌ taumata mapia, bal᷊inewe tahapẹ̌silontahẹ̌. I sire harusẹ̌be masingkạ měndiagạ batangeng dingangu matul᷊idẹ̌ su patikụ sạbarang.
54003012	Tumatimbangu jamaatẹ̌ e harusẹ̌be kětạeng sěngkatau kawinge. I sie harusẹ̌be masingkạ mamihing manga anạe ringangu ral᷊ohom bal᷊ene pakapia.
54003013	I sai-sain mẹ̌tẹ̌tangkiang mapia su jamaatẹ̌ e, sarung lahunggeětang mase měngkate wahani mahumbisarang hal᷊ẹ̌ u pangangimang i sire si Kristus.
54003014	Iạ e mělěharapẹ̌ semben tạ karěngụe lai iạ sarung makapẹ̌tiwo si kamene. Kai maningbe kerene, iạ delaing manurat'u ini si kamene,
54003015	tadeạu kamageng iạ e nal᷊ongge ute, i kau e sembeng masingkạ u kereapa i kitẹ harusẹ̌ mẹ̌biahẹ̌ kere anạ u sěmbaụ su ral᷊ungu Mawu Ruata, kụ kai jamạat'u Mawu Ruata e wiahẹ̌. Kụ kai jamaatẹ̌ ini e dihi měpudẹ̌ kinaianengu katěngadu Mawu Ruata.
54003016	Tawẹu sarang sěngkatau makapẹ̌sunial᷊u kai apa kasaria lẹ̌lirungu agamang kitẹ e: I Sie nělahẹu watangenge su ral᷊ungu ghěsin taumata, ringangu mapakal᷊ětạu katěngadẹ̌ su Rohkẹ̌ u Ruata ringangu kinasilon manga malaekatẹ̌. Habare nipěluntingihe sutal᷊oaran bansa, kụ i Sie pinangimangeng su patikụ dunia ringangu nihengkẹ su sorga.
54004001	Rohkẹ̌ u Ruata mạul᷊ị masahẹ, u su tempo mahi kaděntane, sarung piạ u měmpẹ̌sohọ bọu pangangimang si Kristus. I sire sarung měmpẹ̌těngkatakidẹ̌ su rohkẹ̌ makapal᷊idẹ̌ dingangu tụtol᷊e manga těntiron setang,
54004002	ilẹ̌habaru taumata tahapẹ̌konti mělle. Dal᷊ungu naung i sire e seng marěndung.
54004003	I sire mạněntiro taumata kumbahang mẹ̌kawing dingangu kumbahang kumaěng kaěng pinẹ̌pělli. Sěmbal᷊iau kaěng ene kawe niriadin Duata e ipakipěpẹ̌pakẹ piạ tatarimakasẹ e si sire apan seng němpangimang dingangu něngkasingkạ u katěngadẹ̌ e kahěngang.
54004004	Patikụ apan niriadin Duata e ene kai mapia, kụ tawẹ u sarang sěmbaụ kụ hinong ikadiri kamagengben seng nitarimạu ringangkewen tatarimakasẹ su Mawu Ruata.
54004005	Batụu kai al᷊amat'u Ruata e ringangu kakal᷊iomanenge makạdiading kaěng ene ipakạsusi.
54004006	Kereu i kau maněntiro kěbị ene su manga anạ u sěmbaụ mạngimang ute i kau sarung makoạ mẹ̌tatangkiang si Kristus Yesus kụ měmẹ̌munara mapia. Dingangu i kau sarung mapakatawang pěndangu naungu kahiạen hengetangu Mawu Ruata e ipạngimangeng i kitẹ e ringangkewe lai manga těntirong katěngadẹ̌ seng tẹ̌tol᷊eěngu sěngapan děngụe.
54004007	Pẹ̌teghangkong kal᷊awọu wěken tahayulẹ̌ tawẹ kěhase. Pẹ̌těngkawihingko watangengu su pẹ̌bawiahu pangangagama.
54004008	Watụ u pěmamiasang badange apawe kadidị gunane; arawe pěmamiasang marohkẹ̌ e ute kawe mambeng mẹ̌baraguna su kěbị hal᷊ẹ̌, batụu kai kạl᷊aunidẹ̌ pẹ̌kakakědon pẹ̌bawiahu orasẹ̌ ini e ringangu tempo ramahi sarung.
54004009	Kai hal᷊ẹ̌ ini těngadẹ̌ dingangu hinong itarimạ dingangu pangimangengu kạguwạu naung.
54004010	Hakịu ene i kitẹ e mẹ̌bẹ̌bangkuadẹ̌ dingangu mětẹ̌těngkasaghedẹ̌, batụu i kitẹ e mělẹ̌harapẹ̌be ringangu kạguwạu naung su Mawu Ruata wiahẹ̌, i Sie kai Měngẹ̌ngambang patikụ taumata, nangělembo katewe su taumata apan měmpạngimang.
54004011	Těntiroko kěbị ene ringangu oroko taumata pahuntol᷊e.
54004012	Kumbahangbe piạ u ta měndekeng i kau watụ u i kau kawe wědang umbaseng. Su sěmběkane, kakoạko pẹ̌tatatěnoěng baugu taumata mangimang su ral᷊ungu waweranu ringangu kakanoạu, su kakakoạ i kau kuměndagu sěndinganengu ringangu mangimang su Mawu Yesus Kristus, ringangu kasasusin pẹ̌bawiahu e.
54004013	Těntal᷊ang ene, sarangbe iạ marěnta ute, i kau harusẹ̌be pěnggisingko mẹ̌basa Winohẹ Susi ipakiraringihẹ̌ su taumata, pěmahansang dingangu pěněntiro si sire.
54004014	Kumbahangbe i kau mẹ̌bul᷊en tatal᷊ěntụ u Rohkẹ̌ u Ruata kụ seng nionggọ si kau su tempon matatimadu jamaatẹ̌ e němpanělidu liman sire su těmbọu e, ringangu manga nabi němpěluntingihu hengetangu Mawu Ruata e mạanun batangengu.
54004015	Kẹ̌koạ bue kěbị tamai ene ringangu kaguwạu naung tadeạu sasombọu mal᷊ahẹ su patikụ taumata.
54004016	Pakal᷊ukare wue watangengu e ringangu tẹ̌tahimataiwe lai tatěntironu. Kěnangko pakasatia i kau mẹ̌koạ kěbị tamai ene watụ u ene ute i kau sarung makaambang kurai watangengu, kurai lai manga taumata apan dụdaringihẹ̌ si kau e.
54005001	Abe lẹ̌hěkare taumata limembon naiakang bo'i kau kaiso ahạko i sie pararingihẹ̌ manga waweranu kere i sie i amangu. Kakoạko manga l᷊aumbaseng kere anạ u sěmbaụ,
54005002	dingangu manga wawine matatimadẹ̌ e tabidạewen měkẹ̌koạ si ninangu. Manga wawine mal᷊ahuala e wue ute koạko kere tuarinu, kụ mangkewen pakaamumang.
54005003	Pakaadatẹ̌ su manga wawine wal᷊u tạ mělahikinge.
54005004	Kai kereu manga wawine wal᷊u piạbe manga anạe arau pulunge, ute i sire ene kai kakal᷊imona-monaěnge harusẹ̌be onggotangu katatahuěnna u i sire hinong kumakělla ral᷊ohon bal᷊en sire tutune, ringangu měmal᷊isẹ̌ kapian matimadẹ̌ dingangu manga i upung i sire. U kai ene makạl᷊uasẹ̌ dal᷊ungu naungu Mawu Ruata e.
54005005	Bawine wal᷊u kụ kahěnga-hěngang sẹ̌sane, ringangu tawẹ i sai-sai makapadul᷊i si sie, kụ kětạben mělẹ̌harapẹ̌ su Mawu Kasělahenge. Ěllo hěbi i sie měngkai měkẹ̌kal᷊iomaneng su Ruata mědẹ̌dorong tul᷊umange.
54005006	Arawe wawine wal᷊u kụ kětạben mapulu mẹ̌těngkasěnaěngu watangenge ute mẹ̌sul᷊ungu seng nate manimbe i sie wẹ̌dang biahẹ̌.
54005007	Habarẹ̌ko manga těntiro ini e si sire, tadeạu i sire mẹ̌biahẹ̌be ta kasasěngkul᷊ang.
54005008	Kai kereu piạ u tawe mẹ̌papadul᷊i anạ u sěngkataune, nangělembo kate ral᷊ohon bal᷊ene sẹ̌sane ute i sie nẹ̌sunial᷊u pangangimange; i sie limembong karal᷊akise wọu taumata tạ pangangimange.
54005009	Kětạben bal᷊u makatuhụ manga kal᷊awọu atorang ini e wotonge masowa su rol᷊ẹ̌ u manga wawine wal᷊u; umure harusẹ̌ mẹ̌těngkasanạ ěnnungu pul᷊o su taunge, nạung kětạben sěnsul᷊e mẹ̌kawing,
54005010	ikẹ̌katiwạ u kere sěngkatau wawine seng nẹ̌koạ apan mapia e, kere andene; seng nẹ̌padul᷊i napakasarian manga anạe pakapia, maral᷊uasẹ̌ mapanumpangu taumata mẹ̌tana su wal᷊ene, mẹ̌tangkiang taumata apan mạngimang, dingangu lụontol᷊ẹ̌ apan masasusa nimbụe seng nẹ̌koạ dingangu kạguwạu naung patikụ haghin munara mapapia.
54005011	Arịebe sowa su ral᷊ungu rol᷊ẹ̌ u wawine wal᷊u mangangudạ. Batụu kamageng dẹ̌děntaěngken ěnning u mangudạ, ute i sire mapulu mẹ̌kawing kapia, kụ měmpẹ̌tal᷊ikud'i Kristus.
54005012	Tangu i sire kai nẹ̌sal᷊a watụ u nělandang kire nionggọ si sire.
54005013	Limembo kate lai i sire měgẹ̌gagholọu tempo ringangu masuẹ̌ masěbangu wal᷊e. Dingangu limembọewen karal᷊akị e ute kai i sire mẹ̌sẹ̌sampuhu tau wal᷊ine dingangu lụlaụ urusangu tau ringangu mạhumbisarang hal᷊ẹ̌ hinong tawe wotonge ipahumbisara.
54005014	Hakịu ene iạ mapulu tangu tadeạu manga wal᷊u mangangudạ e pěmpẹ̌kawing kapia, makahombang anạ dingangu mangurusẹ̌ dal᷊ohom bal᷊ene, madirin makawodaị dokạ makareạ lěsạbe makapěnamedẹ̌ arengi kitẹ e.
54005015	U kai piạ manga wawine wal᷊u seng něngkapal᷊idẹ̌ timol᷊e rohkẹ̌ dal᷊aị.
54005016	Kai kereu sěngkatau wawine tau sahani e kụ piạ manga anạ u sěmbaụ e wawine wal᷊u, ute i sie harusẹ̌be mẹ̌tul᷊ungu manga wawine wal᷊u ene; arịebe makawěhạ jamaatẹ̌ e. Tadeạu jamaatẹ̌ e makaontol᷊ẹ̌ bue manga wawine wal᷊u sẹ̌sane kụ tawe manga anạ u sěngkataune.
54005017	Měngangahạ jamaatẹ̌ e, kụ měmẹ̌munarawe mapapia kere sěngkatau pangahạ e ute hinong adatengu laadatẹ̌ dua haweng, nangalembọ e si sire apan maghaghising měhabaru hengetange ringangu měmpaněntiro.
54005018	Watụ u su ral᷊ungu Winohẹ Susi, kạbawohẹ, "Sapi kapělẹ̌lindane gandung mapakạ hondosu wakị u gandung bọu wul᷊ihe, kumbahangbe hakutang mohonge." Kerene lai, "I sain masaghedẹ̌ e, i sie hinong měnarimạ tatendenge."
54005019	Abe pěnarimạ laěnsilẹ̌ su měngangahạ jamaatẹ̌, tabeạu katewe piạ sahidine rarua arau těllung katau.
54005020	I sain němpẹ̌sal᷊a e, pẹ̌berai su těngong kal᷊awọu jamaatẹ̌, tadeạu i sire wal᷊ine e mal᷊aing matakụ.
54005021	Su těngon Duata, i Kristus Yesus, dingangu manga malaekatẹ̌ pinile e, iạ mědẹ̌dorong sěngapam botonge tadeạu i kau tumol᷊e kěbị těntiro ini tawẹ pěngangantang si sai-sai, ringangu tawe mẹ̌sasěmběka.
54005022	Abe lai kasasahawụ měnělidu lima su sěngkatau waụgu ihengkẹ makoạ mẹ̌tatangkiang Mawu Kasěllahenge. Kere u wal᷊ine nẹ̌sal᷊a, ute kumbahangbe mẹ̌těngkal᷊aụ su pẹ̌sasal᷊a ene. Pakatanure watangengu e, tadeạu pẹ̌bawiahu e katatanạbe susi.
54005023	Abe kětạung měnginung akẹ matagẹ̌, kaiso pěpakekon anggorẹ̌ pẹ̌kadodọ mědeạu makaontol᷊ẹ̌be pělahenẹ kaěng su tiang, batụu pẹ̌sěngkakuhuang i kau e kai mạsakị.
54005024	Pẹ̌sasal᷊an taumata sěnggạe, kal᷊amonan tawe nikẹ̌kiwal᷊oěng su pěnggaghutaěnge ute seng nawualagẹ̌. Arawe pẹ̌sasal᷊an taumata wal᷊ine ute hẹ̌do kẹ̌kasingkateng samuri.
54005025	Kerene lai apang kakanoạ mapapia e ute apidu lụlětạ. Dingangu apạewen katataingu wal᷊ine kerene ute tawe lai měngkai kạbawuni.
54006001	Kal᷊awọu tau Sahani kụ nakoạ ěllange, harusẹ̌ masingkạu mawun sire adateng, tadeạu taumata e tawe mapakasamedu arengu Mawu Ruata e arau těntirong kitẹ e.
54006002	Manga ěllang kụ mawune tau Sahani e tawe wotonge ta měndekeng mawune ual᷊ingu i sire kawe lawọ tau Sahani. Sal᷊ạ anune i sire kai harusẹ̌ mẹ̌tangkiang mawun sire lai limembong kapiane, u mawun sire tẹ̌tangkianeng limembong kapiane ene kai lawọ taumata mạngimang ikẹ̌kěndagẹ̌. Kai harusẹ̌ kerene i kau maněntirong kěbị ini ringangu měnasa.
54006003	I saịewen maněntiro wal᷊ine wọu ene e kụ tawe sěndal᷊eng dingangu těntiron katul᷊idẹ̌ e wọu Mawung kitẹ i Yesus Kristus, kụ dingangu těntirong agamang kitẹ,
54006004	kai taumata mal᷊aobotẹ̌ dingangu tawẹ kasingkạ e apa! Sakị e ute kai papuluang měmpẹ̌sasimbahẹ̌ dingangu měmpẹ̌darendehu manga wawera hakịu makakoạ pananoi, pẹ̌bawul᷊o, pẹ̌sasamedẹ̌, antang dal᷊aị,
54006005	dingangu pẹ̌sasasědụ tawẹ potọe. Daral᷊engu tiněnnan sire ute seng nahěpusẹ̌ kụ seng tawẹ hinone. I sire mětẹ̌timonan makalạ baugu pangangagamane.
54006006	Kerene wue u agama e makạonggọben kal᷊auntung masěllahẹ̌, kereu taumata e seng mal᷊uasu apan tẹ̌taghuanenge.
54006007	U tawẹ apa-apa niwawang kitẹ e su dunia ini, dingangu tawẹ apa-apa lai isẹ̌sěbang i kitẹ bọu dunia ini!
54006008	Kụ kereu piạbe kaěng dingangu pakeang ute ene e seng kapapiane.
54006009	Arawe taumata kụ mapulu makalạ e, kai kẹ̌kasal᷊ukateng dingangu mạl᷊awungu haghing kapulu wodo ringangu makạsilakạ. Kal᷊awọu kapulu ene e kai makạbonohu taumata e su kaghagholọ dingangu kawawinasa.
54006010	U kal᷊aanggang su roitẹ̌, kai makakạděntang haghing kararal᷊akisẹ̌. Piạ taumata sěnggạ e mang měmpạnahusu roitẹ̌ hakịu seng tawe tumatuhụ těntiron tau Sahani e, kụ i sire kẹ̌kahombangengken kal᷊awọu haghin sigěsạ makasunsara naung i sire marasai.
54006011	Arawe i kau e kai taumata tẹ̌taghuanengu Ruata, kụ i kau e harusẹ̌be mẹ̌teghangu kěbị ene. Pẹ̌tawakal᷊iko makoạ taumata maadilẹ̌ su silon Duata, měmunara waugu Mawu Ruata, pangimang si Kristus, kụkěndagu sěndinganeng taumata, kakakědang su susa, dingangu kasasikome naung.
54006012	Pẹ̌bangkuadẹ̌ko ringangu kạguwạu naung baugu mẹ̌biahẹ̌ kere sěngkatau Sahani e tadeạu i kau makaghal᷊awe tatendenge pẹ̌bawiahẹ̌ tutune ringangu kakalẹ̌. Kai waugu ene Ruata e nẹ̌kui si kau su tempong i kau něngaku su těngon taumata l᷊awọ u i kau mangimang si Kristus.
54006013	Kụ orasẹ̌ ini e, su těngon Duata kụ puěngu patikụ pẹ̌bawiahẹ̌ e, ringangu su těngon Kristus Yesus kụ seng něngonggọu sahiding katěngadẹ̌ su těngon Pontius Pilatus, iạ e mědẹ̌dorong ini wọ'i kau:
54006014	Sěmpike wue kěbị parenta ene pakatinalung dingangu tawẹ turạe sarangkewe ěllon Mawung kitẹ i Yesus Kristus ruměnta kapia.
54006015	Darěntane e ute sarungbe itantu su tempone mapia-pia kahian Mawu Ruata sẹ̌sane. U kai mangangawasa mang sěmbaụ; i Sie Mawantugẹ̌. Datum patikụ Datu, ringangu Mawung kal᷊awọu Mawu.
54006016	I Sie sẹ̌sane tawe ikawatạ u papate, tangu i Sie kai wiahẹ̌ mẹ̌bẹ̌banua su tualagẹ̌ ta kal᷊ahaungang i sai-sai. Tawẹu sarang sěngkatau taumata reng bọu nakasilo, arau makạsilo. U kai si Sie adatẹ̌ dingangu kawasa sarang kakalẹ̌ e! Aming.
54006017	Baugu taumata apang kalạ su dunia ini e, oroi tadeạu i sire abe pěmpěngobotẹ̌ dingangu abe pěmpangumbala su kakalạ. I sire harusẹ̌be apangumbala su Mawu Ruata kụ seng něngonggọu patikụ e si kitẹ ipẹ̌dẹ̌dal᷊embo e tadeạu i kitẹ makatemang bue.
54006018	Sasaiko i sire apẹ̌kẹ̌koạ mapia, apakakalạ su munara mapapia, mal᷊aělludẹ̌, dingangu apakạdal᷊uasẹ̌ mangonggọ.
54006019	Dingangu ene ute apạngěmungke arẹ̌ta itẹ̌tamang i sire makoạ sasadian tempo ramahi. Tangu waugu ene i sire e sarung makahombang pẹ̌bawiahẹ̌ kakalẹ̌ e kụ kai pẹ̌bawiahẹ̌ tutune.
54006020	Kụ apạewen seng niumbala si kamene, riagatewe pakapia, Timotius! Pẹ̌teghangben pẹ̌bawawisarang apa tạ kěhase ringangu pẹ̌dararendeh'u apa makạtal᷊ubambing kai isẹ̌sẹ̌ba, "Kasingkạ".
54006021	U kai piạ taumata měmpẹ̌bera u i sire piạ kasingkạ ene, hakịu měmpẹ̌lẹ̌lenga wọu pangangimangu tau sahani kụ pangimangeng i sire kal᷊amona. Karimakọ Mawu e měngal᷊amatẹ̌ si kamene manga anạ u sěmbaụ. Adat'i kami, Paulus
55001001	Timotius, anạku ikẹ̌kěndagẹ̌! Iạ, i Paulus němohẹ u suratẹ̌ ini e si kau, ringangu kụkạkindoạ u karimạko Ruata i Amang dingangu Mawung kitẹ i Yesus Kristus měngonggọu al᷊amatẹ̌, tatal᷊ěntụ dingangu karal᷊unsemahẹ̌ si kau. Ual᷊ịeng kapulun Duata ute, iạ e nihengkẹ nakoạ darolohang i Kristus Yesus dingangu nirolohẹ̌ pělẹ̌habar'u pẹ̌bawiahẹ̌ kinẹ̌don Duata. Pẹ̌bawiahẹ̌ ene kai kinatarimạ i kitẹ ual᷊ingu kasasěmbaụ i kitẹ e ringangi Kristus Yesus.
55001003	Iạ makitarimakasẹ su Mawu Ruata takụ nitangkianengu naung burẹ̌si kere nạung seng nawahẹ̌ta kal᷊amona wọ'i i upung. Iạ e měngkai hanesẹ̌ makitarimakasẹ su Mawu Ruata apạeweng kasaune iạ makatahěndung si kau su ral᷊ungu kal᷊iomaneng, baẹ ěllo arau waẹbe hẹ̌bi.
55001004	Iạ e makạtahěndung kasasusan dal᷊ungu naungu. Kai ene hakịu mang měkẹ̌kahumangu saụ mẹ̌sombang i kau tadeạu naungku e měngkai mal᷊uasẹ̌.
55001005	Iạ e nakatahěndungke pěngangimangu masěga-sěgadẹ̌ si Kristus, kerẹewelai nạung pangangimangi nenẹ u i Lois dẹ̌duan ninangu i Eunike. Kụ iạ e mạngiral᷊ingu i kau e mal᷊aing mangimang kerene.
55001006	Hakịu ene iạ e mapẹ̌tahěndung si kau tadeạu mapẹ̌biah'u tatal᷊ěntụ laonggọ u Mawu Ruata e si kau su tempong iạ e naněllịdu l᷊imaku e su pusigu.
55001007	U Rohkẹ̌ u Ruata niapakawuạ u Mawu Ruata si kitẹ e, wal᷊inewe, Rohkẹ̌ kụ makạkatal᷊o si kitẹ. Kaiso kawe Rohkẹ̌ napenẹu kakěndagẹ̌ dingangu pẹ̌tatingkẹ̌dang.
55001008	Ual᷊ingu ene tangu abe kamea mẹ̌sahiding Mawung kitẹ e ringangu abe lai kameang iạ e natahungkụ ual᷊ingu i Sie. Kaiso, kawe i kau ringangu kuat'u Mawu Ruata, měngkai pẹ̌dararag'u sunsara waug'u Injilẹ̌.
55001009	Duata e měngambang si kitẹ dingangu mẹ̌kui si kitẹ e tadeạu makoạ taumatane sẹ̌sane. I Sie mẹ̌kẹ̌koạ kerene wal᷊inewe ual᷊ingu apan seng kinoạ i kitẹ e, kaiso kawe ual᷊ingu tingirange hala ringangu tatal᷊ěntụ'E nilahẹ'E wọ'i Kristus Yesus kal᷊amonan dunia e reng tawe nịdiadi.
55001010	Kụ orasẹ̌ ini e, Ruata e seng nělahẹu tatal᷊ěntụ'E si kitẹ naparěntan Datu Mananal᷊amat'i kitẹ i Kristus Yesus. I Yesus e namatạ kawasan papate ringangu napakal᷊ahẹu pẹ̌bawiahẹ̌ tutune e su ral᷊ungu Injilẹ̌ ene.
55001011	Kai waugu měhabaru Injilẹ̌ e Ruata něnduị u iạ e nakoạ darolohang dingangu mananěntiro.
55001012	Kai ene hakịu iạ nẹ̌tatahangu kěbị ini, kaiso iạ e těbewe mạngiaking, u iạ e masingkạ-singkạbeng i sain takụ pẹ̌ngimangeng. Iạ e mangimang bue u apạeweng seng niumbalane si siạ e, i Sie mang makariagạ u ene sarang Ěllong Kiamatẹ̌.
55001013	Tuhukeweng kasěllahu naung těntirong katěngadẹ̌ kụ seng takụ nionggọ si kau. Kụ i kau měngkai pạngumpaedẹ̌be pangangimang dingangu kakěndagẹ̌ kụ seng nakoạ tataghuaneng i kitẹ ual᷊ingu nasěmbaụ dingangi Yesus Kristus.
55001014	Dingangu tul᷊umangu Rohkẹ̌ u Ruata e kụ seng biahẹ̌ su ral᷊ungi kitẹ e, ute měngkai pakal᷊ukare pakapia patikụ munara mal᷊aarẹ̌ga kụ seng niumbala si kau.
55001015	I kau masingkạ u patikụ taumata su kaguwạu Asia e seng timal᷊ikudẹ̌ si siạ, su ral᷊unge i Figelius dingangi Hermogenes.
55001016	Kai arawe ral᷊ohon bal᷊en Onesiforus seng masau mapakahaěngu naungku e. Mal᷊owọko Mawu e mělahẹu kakěndag'E si sire. Manịeng iạ e su ral᷊ungu tahungkụ kai i Onesiforus tawe mamameang kakakoạku.
55001017	Ene iạ narěntạe su Roma e, i sie měngkatewe nědeạ dal᷊engu makapẹ̌sombangu iạ.
55001018	Dingangu i kau masingkạ u su Efesus, i sie měngkatewe mẹ̌tẹ̌tul᷊ung siạ. Karimạko Mawu e mělahẹu kakěndag'E si sie su ěllon Mawu e mapatiral᷊ang kaadile su patikụ umatẹ̌ e.
55002001	Anạku i Timotius! Pẹ̌těngkakuatẹ̌kon tatal᷊ěntụ nionggọ si kitẹ e, ual᷊ingkeng kasasěmbaụ i kitẹ dingang'i Kristus Yesus.
55002002	Těntirọ e nạung seng kinaringih'u wọu iạ su těngọen lawọ e, sarakangko su taumata kapěngumbalaěng dingangu pelesa maněntiro taumata wal᷊ine.
55002003	I kau e pẹ̌tatahangko l᷊ain sigěsạ dingang, kerẹ e sordadong Kristus Yesus masatia.
55002004	Sěngkatau sordado kapẹ̌lẹ̌hal᷊ẹ̌ e, apawe tawe mẹ̌tatasibung hal᷊ẹ̌ u wiahẹ̌ e, u i sie měngkai mědẹ̌deạ u makapẹ̌tatahinong naungu těmbonangu mẹ̌sasekẹ.
55002005	Sěngkatau mẹ̌tatanding tawẹu kapiange su ral᷊ungu tanding, kereu i sie tawe tumuhụ manga atorange.
55002006	Tahapěngěntana kụ seng něhal᷊ẹ̌ masěgadẹ̌ e, seng i sie kahumotong-motongange makaual᷊i wuane.
55002007	Sipireko apan takụ nibawera ene, batụu Mawu e sarung mangonggọ si kau katatahuěnnang kěbị ene.
55002008	Tahěndungeko ini: Injilẹ̌ takụ ilẹ̌habarẹ̌ ene kai habarẹ̌ mạanun Yesus Kristus, hěnton Daud, kai i Sie i Kristus kụ seng nẹ̌biahẹ̌ kapia wọu kapapohonge.
55002009	Ual᷊ingu mělẹ̌habarẹ̌ Injilẹ̌ e, iạ tangu nakapẹ̌tatahangu sigẹ̌sạ sarang l᷊ai nihapusẹ̌ kere taumata ral᷊aị. Kai arawe hengetangu Mawu e tawe ikahapusẹ̌.
55002010	Kai ene hakịu iạ e makědang měnal᷊udẹ̌ kěbị ene baugu patikụ taumata kụ seng pinilen Duata, tadeạu i sire mal᷊aing makahombang kasasal᷊amatẹ̌ nionggọ su ral᷊ung i Kristus Yesus, rẹ̌děndinganengu kawawantugẹ̌ kakalẹ̌.
55002011	Mamben těngadẹ̌ bawera ini, "Kereu i kitẹ e seng nate ringange, ute i kitẹ sarung mẹ̌biahẹ̌ l᷊ai ringang'E.
55002012	Kereu i kitẹ e makẹ̌dang, i kitẹ e mal᷊aing sarung mẹ̌parenta ringang'E. Kereu i kitẹ e mẹ̌sunial᷊'i Sie, i Sie lai sarung mẹ̌sunial᷊'i kitẹ.
55002013	Kereu i kitẹ e tawe mẹ̌těngkasatia, i Sie tatapẹ̌ satia, u tawe mariadi kụ i Sie mẹ̌darokạ dingangu watangeng'E sẹ̌sane."
55002014	Kěnangko i kau e pẹ̌gěllịu ingate su apan taumata mạanun patikụ ini. Su těngon Duata e, sasaiko i sire tadeạu abe pěmpẹ̌bul᷊on hal᷊ẹ̌ u manga wisara. Ene tawẹ gunane, sal᷊ạanune kai makạkal᷊emboghang si sai-sain dumaringihẹ̌.
55002015	Kěnangko i kau pěhaghu sěngapan botonge, makoạ taumata kahěnga-hěngang pangumbalaěngu Ruata e. Pẹ̌bangkuadẹ̌ko tadeạu i kau e tawe mamean hal᷊ẹ̌ u e kaiso kawe maněntiro pakatumang mangạ e těntirong katul᷊idẹ̌ e wọu anun Duata.
55002016	Pẹ̌teghangkon manga wisara tạ gunane ringangu makahina Ruata. Kal᷊awọu wisara tamai ene tumbạeng makạkoạ taumata mangkeng kapạhuntinamban kararal᷊akise.
55002017	Těntirong manga taumata ene nẹ̌darěkẹ kere sakị kangker nẹ̌tondaisẹ̌. Bọu tal᷊oaran sire piạko i Himeneus rẹ̌duan Filetus.
55002018	I sire seng němpělenga wọu těntirong katěngadẹ̌ dingangu nakapẹ̌golang pěngangimangu sěnggạ. Ungkuěng i sire u pẹ̌bawangungu taumata nate e seng bọu nariadi.
55002019	Kai laěmpahẹ̌ matoghasẹ̌ niěmpahu Ruata e tawe ikaghoghahẹ̌ baharia. Su wowone e kạbawohẹ kere ini, "Mawu e makạkiral᷊a tataghuanenge", dingangu "Taumata mẹ̌bera u i sie kai tataghuanengu Mawu, taumata ene harusẹ̌be mangědo wọu pẹ̌kakakoạ pẹ̌sasal᷊a".
55002020	Su ral᷊ungu wal᷊e masasaria e kẹ̌kaěbakeng manga apal᷊iwụ mẹ̌dẹ̌dal᷊ahaghi. Piạben nikoạ bọu sal᷊aka arau wul᷊aeng, kaiso piạbe lai wọu kalu arau ěntana. Piạben ipẹ̌pakẹ baugu pandungangu wẹ̌bantugang, dingangu piạbe lai waụgu pandungang sen tiasane.
55002021	Taumata kụ mẹ̌tẹ̌těngkawurẹ̌sim batangenge wọu patikụ kararal᷊akisẹ̌ e, i sie sarungbe paketang baugu apam munara mapapia. I sie nakoạbe tataghuaneng těntani ringangu mẹ̌baraguna su mawune. I sie měngkai rẹ̌diahiang baugu apam munara mapapia e.
55002022	Pẹ̌teghangkon haghing ěnning u apan mangangudạ e. Pěhaghuko pẹ̌bawiahẹ̌ tụtuhụ kapulun Duata, satia su apan těntirone ringangu kụkěndagu sěndinganeng taumata ringangu mạnaghuang lenehẹ̌ dingangu ramenaung. Pẹ̌biahe kerene ringangi sire apang kụkui makịtul᷊ung su Mawu e ringangu naunge wurẹ̌si.
55002023	Abe tẹ̌tol᷊e su ral᷊ungu pẹ̌dararendehu apang longong bẹ̌gaweng apa-apa. I kau masingkạu kěbị ene tumbạeng makapẹ̌bẹ̌bul᷊o.
55002024	I saim mẹ̌munara waugu Mawu e tawe hinone mẹ̌bul᷊o; i sie harusẹ̌be mahimumu su kěbị taumata, ringangu pelesa maněntiro ringangu masabarẹ̌.
55002025	I sie harusẹ̌be ringangu masikome naunge maněntiro apam puluang dumokạ; mal᷊owọko Mawu e mangonggọ u l᷊oahe si sire ene mẹ̌deạu měmpẹ̌tobatẹ̌ bọu kal᷊awọu rosan sire ringangu makakiral᷊a těntiro kahěngang.
55002026	Kụ kerene i sire němpẹ̌sasěsilẹ̌ kapia, ringangu nẹ̌těngkapěllọ bọu sasaungu setang kụ měnaweng si sire ringangu měnihasa si sire apạtol᷊e kapulune.
55003001	Tahěndungko ini: Su mangạ e ěllo pangěnsueěnge ute kai sarung makahombang kasasusa l᷊awọ.
55003002	Taumata e sarung kětạeng mẹ̌nẹ̌nuntụ pandungangu watangenge hala, mapulu měngkakalạ, měngkạobotẹ̌ dingangu papuluang měnalangu mohong. I sire puluang měhinakang taumata, dumokạ maghurang, bẹ̌gaweng makitarimakasẹ, dingangu mẹ̌bẹ̌binsị u munaram mararohkẹ̌.
55003003	I sire e wẹ̌gaweng pẹ̌kakakěndagẹ̌ susěndinganeng tawe mapulu mẹ̌gaghaghěllị u ampung, puluang měndal᷊akisẹ̌ arengu wal᷊ine mawawětadẹ̌, mal᷊ahasa, ringangu tawẹ ěnninge su mapia.
55003004	I sire papuluang měhinakang, mal᷊aobotẹ̌ dingangu naunge manimbu. I sire limembom papuluang su kakakoạ u dunia sul᷊ungu tụtuhụ Mawu Ruata.
55003005	Maningbe luhude měngẹ̌ngagama kaiso kawe měmpẹ̌sẹ̌sunial᷊u timonan pěngangạgama e. Pẹ̌těngkagheako wọu anun taumata kerene.
55003006	Piạu wọu tal᷊oaran sire e seng něnggal᷊isị nahunsuẹ̌ su apam bal᷊e, kụ měmpẹ̌mitaugẹ̌ apam manga wawine něngkanawo su rosa kụ wẹ̌bawol᷊engangu haghing ěnning.
55003007	Manga wawine ene měngkate apa masau makịtěntiro, kai mang tawẹ u sěnsul᷊e makakiral᷊a těntiro kahěngang e wọu anun Duata.
55003008	Kerẹewe lai i Yanes dẹ̌duan Yambres rimokạ si Musa e nạung, kerene lai i sire rụdokạ těntiron Duata. Tiněnnan sire e seng něngkagholang dingangu pěngangimang i sire e seng nasiladẹ̌.
55003009	Kaiso i sire tawe makahombang apa-apa, batụu kawawodon sire e sarungbe kasẹ̌suiangu taumata e patikụ, kerẹewe lai seng kinahombangeng i Yanes dẹ̌duan Yambres.
55003010	Kai i kau semben timuhụ těntiroku, kakanoaku e, ringangu timonam biahẹ̌ku e. I kau seng nakasilo hala u kai kereapa iạ kahěnga-hěngangbe mangimang su Mawu Yesus Kristus, ringangu kuměndagu sěndinganeng taumata. I kau e mal᷊aing masingkạ naungku e ringangu kakakědangku e.
55003011	I kau e seng nakasilo si siạ tẹ̌tumbiageng dingangu iạ nasigěsạ. I kau masingkạ kěbị apan nariadi si siạ su Antiokia, su Ikonium, dingangu su Listra; ringangu i kau masingkạ apang kěbị takụ kinahombangengku! Kaiso Mawu e něngambang siạ bọu patikụ ene.
55003012	Mambeng kerene kěbị taumata apam mapulu mẹ̌biahẹ̌ mal᷊aagama ringangu mẹ̌biahẹ̌ masěmbaụ dingangi Kristus Yesus e sarung tumbiageng,
55003013	arawe apan taumata ral᷊akisẹ̌ e ringangu mal᷊aakal᷊ẹ̌ e ute mangkeng kạpahuntinambang akal᷊e. I sire mẹ̌ngakal᷊ẹ̌ taumata wal᷊ine kaiso i sire hala e mal᷊aing kẹ̌kaakal᷊eng.
55003014	Kai arawe mạanung i kau, Timotius, ute kěnangko i kau pakatanạbe mạngumpaedẹ̌ těntiro kahěngang kụ seng nitěntiro si kau ringangu pạngimangengue masěgadẹ̌, u i kau masingkạ kai i sai mananěntironu.
55003015	I kau e harusẹ̌ pẹ̌tahěndung u reng dongkeng kadọdọ i kau e seng masingkạ u Winohẹ Susi. U Winohẹ Susi ene e makạgěllịu l᷊aěnna gunang makahombang kasasal᷊amatẹ̌ su pěngangimang si Kristus Yesus.
55003016	Kěbị apang kạbawohẹ su ral᷊ungu Winohẹ Susi, nipal᷊ohoěngben Duata ringangu piạbe pul᷊ise ipaněntirong katěngadẹ̌, baugu ipěnasa ringangu ipaněngkul᷊ẹ̌ apan nẹ̌sal᷊a e ringangu ipěmihing taumata e tadeạu mẹ̌biahẹ̌be su kapulun Duata.
55003017	Dingangu Winohẹ Susi e i sain mẹ̌tangkiang Mawu Ruata e ipakasukụ su kěbị haghin munara mapapia.
55004001	I Kristus Yesus sarung duměnta kapia su dunia ini waugu měhukung taumata wiahẹ̌ dingangu nate; ringangu i Sie sarung duměnta mẹ̌parenta kere sěngkatau Ratu. Ual᷊ingu ene iạ mẹ̌kẹ̌kal᷊iomaneng i kau sěngapam botonge su těngon Duata ringangu i Kristus Yesus:
55004002	Kụ i kau pěhabarẹ̌ko hengetangu Mawu e, kụ sěntiniạ i kau měngkai pěmẹ̌mahansang tadeạu i sire měmpẹ̌daringihẹ̌. Kụ i kau e pěngurihẹ̌ko taumata, pělahẹkom pẹ̌sasal᷊an sire, ringangu pěmahansangko si sire. Těntiroiko i sire ringangu pẹ̌sasasabarẹ̌ e sěngapam botonge.
55004003	Batụu sarung midatingu tempone taumata e selaing tawẹ u mapulu měnarimạ u těntirong katěngadẹ̌ e. Kaiso i sire kawe masịtol᷊e kapulun sire hala, ringangu měnampungu manga mananěntiro mạněntirọewe ipạhimatụ děndengelu tul᷊in sire e.
55004004	I sire e kai sarung měhěping tul᷊in sire su katul᷊idẹ̌ e kụ katewe mẹ̌bihu rumaringihẹ̌ manga wio.
55004005	Maningbe kerene, i kau e harusẹ̌ pěngědal᷊u watangeng manilaing kakakoạ e kereapa. Pakakẹ̌dang su ral᷊ungu sigěsạ, pẹ̌koạko munaranu e kere mělahabaru Injilẹ̌ e kụ pẹ̌karadiahangko munaranue sěngapang kapiane tuhụ ewe sěngkatau mẹ̌tatangkiang Duata.
55004006	Mạanum batangengku e, seng nịdating tempone iạ e mairị makoạ sasěmba su Ruata. U kate kadodọ tempo iạ e sarung maněntangu dunia ini.
55004007	Iạ e seng timol᷊e mapia su pẹ̌tanungang kụ semben nidatingu pinẹ̌kětakenge. Kụ iạ e mamben tatapẹ̌ satia si Kristus sarang pěngěnsueěnge.
55004008	Kụ ini e seng kạdariahi poroseěngu i sain nakauntung. Su Ěllong Kiamatẹ̌ e, Mawu, Mělahukung adilẹ̌ e sarung měnarakangu poroseěng ene si siạ e, ual᷊ingu iạ e něbiahẹ̌be nẹ̌sěngkapian Duata. Dingangu wal᷊inewe tumbạu iạ makatarimạ u poroseěng ene, kaiso kawe kěbịewe taumata apang mẹ̌kẹ̌karimangu rarěntan Mawu e.
55004009	Pakarol᷊ạko ruměnta su anuku e,
55004010	u i Demasẹ̌ e kai seng naněntangu iạ batụu kai kiměndagu dunia ini. I sie kai nakoạ sol᷊ong Tesalonika. I Kreskes seng nakoạ sol᷊ong Galatia, ringangu, i Titus kai nakoạ sol᷊ong Dalmatia.
55004011	Kětạeng i Lukas mẹ̌tẹ̌tanạ dingangku e. Pěněnsomahẹ̌ko si Markusẹ̌ e kụ paringangko i sie ramahi, u i sie kai makasumbala hal᷊ẹ̌ku e.
55004012	Iạ seng něndolohi Tikhikus niapakakoạ sol᷊ong Efesus.
55004013	Kereu i kau e marěnta, ute apidẹ̌ko ramahi mantelẹ̌ku e takụ nitěntang su Troas su wal᷊en Karpus. Bawako l᷊ai manga bukẹ̌ku, napal᷊iụ e katewe manga bukẹ̌ nikoạ bọu manga pising binatang.
55004014	I Aleksander, kipungu witụ e seng nẹ̌koạ hal᷊ẹ̌ daral᷊aki-lakisẹ̌ niěbạ siạ e. Mawu e sarung měmal᷊isẹ̌ si sie tuhụewe kakanoạ e.
55004015	I kau sẹ̌sanu e harusẹ̌be lai pẹ̌teghang i sie, u i sie kai tumanị e rumokạ matědụ suhal᷊ẹ̌u pělahabari kitẹ e.
55004016	Su tempong iạ humotong-motong mělẹ̌habarẹ̌ pẹ̌tatahutěndạem batangengku e, tawẹu sarang sěngkatau tụtaking si siạ, u kěbị kai sen naněntangu iạ e. Mal᷊owọko Mawu Ruata e tawe mapẹ̌sal᷊an sire su hal᷊ẹ̌ ini e!
55004017	Kaiso Mawu e tụtaking bue si siạ. I Sie nangonggọu kuatẹ̌ hakịu iạ e wotonge makapěhabaru kěbị lohong Injilẹ̌ e, tadeạu ikaringihẹ̌beng kěbị apam bal᷊ine tau Yahudi. Mase iạ e mal᷊iwirẹ̌ bue wọu hombangu papate.
55004018	Kahěngang bue Mawu e sarung mělliung iạ bọu apang karaki raral᷊akisẹ̌ waugu iạ e. I Sie kai sarungbe mẹ̌bawa si siạ iapakasal᷊amatẹ̌ su ral᷊ungu Kararatuangu Sorga. Bantugeko i Sie sarang karěngụ e! Aming.
55004019	Tabeạku si Priskila rẹ̌duan Akwila ringangu su ral᷊ohon bal᷊en Onesiforus.
55004020	I Erastus e kai mạtanạ su Korintus, dingangu i Trofimus takụ nitěntang masakị su Miletus.
55004021	Pẹ̌tawakal᷊iko sěngapam botonge mẹ̌deạu makakarěnta kal᷊amonang musungu ral᷊ěnding. Tabeạ bọi Ebulus, i Pudes, i Linus, ringangi Klaudia si kau; ringangu wọu kěbị manga anạ u sěmbaụ mạngimang.
55004022	Mal᷊owọko Mawu e mahundingang i kau. Mal᷊owọko Mawu e měngal᷊amatẹ̌ si kamene! Adat'i kami, Paulus
56001001	Anạku i Titus! Iạ e i Paulus, němohẹ u suratẹ̌ ini ual᷊ingu sěngkatau ěllangu Mawu Ruata ringangu rarolohang i Yesus Kristus. Iạ nịpapile ringangu nịdarolohẹ̌ pẹ̌tẹ̌tul᷊ung taumata apam pinilen Duata e tadeạu matoghasẹ̌ su ral᷊ungu pěngangimang i sire tadeạu makakiral᷊a těntirong agamang kitẹ.
56001002	Těntiro ene pinamanggilange kai su pělaharapẹ̌ u i kitẹ e kai sarung makatarimạu pẹ̌bawiahẹ̌ tutune ringangu kakalẹ̌. Duata e seng napẹ̌kẹ̌dom pẹ̌bawiahẹ̌ ene kal᷊amonam pěnanětạu tempo mase lai Ruata e apawe wẹ̌ga mẹ̌konti.
56001003	Su tempone mapia-pia, Mawu Ruata e mạpakal᷊ahẹu kẹ̌don'E su ral᷊ungu hengetang'E. Hengetang'E seng nisarakang si siạ, kụ iạ hẹ̌dowe mapẹ̌dal᷊ahabaru ene ual᷊ingken laorom Mawu Ruata Měngangambang si kitẹ.
56001004	Titus, i kau e mambeng anạku kahěngang, u i kau ringangu iạ e lawọ be mạngimang si Kristus. Mal᷊owọko Mawu Ruata i Amang dingangi Kristus Yesus Datun Sal᷊amati kitẹ e mangonggọu al᷊amatẹ̌ dingangu karal᷊unsemahẹ̌ e si kamene.
56001005	Iạ naněntang i kau su Kreta e tadeạu i kau ipẹ̌lẹ̌hundugẹ̌ apan bẹ̌dang tawe nạhundugẹ̌. Kerene lai tadeạu i kau makapěnduị u penatua suapan soa ipěngahạ jamaatẹ̌. Mase tahěndunge wue sasal᷊ěntihọku ini e:
56001006	Sěngkatau pangahạ u jamaatẹ̌ e kai tạ sěngkul᷊e, kawinge mang sěngkatau, anạ e harusẹ̌ seng mạngimang si Kristus dingangu wal᷊inewe anạ tawe dusule ringangu ta kasasěngkul᷊ang.
56001007	U mananahimata jamaatẹ̌ e kai taumata mẹ̌tẹ̌tangkiang munaran Mawu, i sie tawe wotonge piạ sungkal᷊ene. I sie tawe wotonge maobotẹ̌ arau maotohẹ̌ dingangu maanggang su roitẹ̌.
56001008	I sie harusẹ̌be mal᷊uasẹ̌ měnarimạ u taumata su wal᷊ene, makěhagẹ̌ mẹ̌koạ mapia, makẹ̌dang, adilẹ̌, susi ringangu maudupẹ̌.
56001009	I sie harusẹ̌ měngumpaedẹ̌ masěgadẹ̌ su těntiro pạngimangeng, kerẹewe seng nitěntiro si sie. Suwụe ute i sie wotonge maněntiro taumata wọu těntiro kahěngang dingangu mapasilong pẹ̌sasal᷊ang sire rumarendehẹ̌ e.
56001010	Batụu kai lawọ taumata mapulu rumokạ něngalembọ e i sire apan nạung tụtol᷊e agamang Yahudi; i sire měngakal᷊ẹ̌ taumata wal᷊ine ringangu wisaran sire tạ lohone.
56001011	Mohongi sire harusẹ̌ sěnsingang, u i sire kai makạkoạ sidarạ sutal᷊oaran l᷊awọ anạ u sěmbaụ ual᷊ingu manga těntiro ta mẹ̌tatahino. Měkẹ̌koạ kerene e ute kai kẹ̌tạu mědẹ̌deạ kal᷊auntung makạsamedẹ̌.
56001012	Piạko nabin sire hala mal᷊aing bọu Kreta e nẹ̌bera, "Tau Kreta e měngkate hanesẹ̌ mẹ̌kẹ̌konti, dingangu mẹ̌sul᷊ungu binatang dul᷊u makakombang tahapěhaghu malasẹ̌."
56001013	Apan niweran nabi e mamben těngadẹ̌. Kụ ene hakịu i kau e harusẹ̌ měnẹ̌gu si sire pakahěgisẹ̌; tadeạu i sire e tatapẹ̌ měngumpaedẹ̌ těntiro kahěngang
56001014	masene semben tawe měngumbala su manga wion tau Yahudi arau kal᷊awọu tita nikoạ u taumata tumatal᷊ikudu těntirong katěngadẹ̌ e.
56001015	Patikụ sạbarang e mang burẹ̌si su taumata naunge wurẹ̌si. Arawe su taumata naunge kotorẹ̌ dingangu tawẹ pěngangimange, tawẹu sarang sěmbaụ burẹ̌si e watụ u tiněnna ringangu ral᷊ungu naung i sire e kai seng nal᷊amuhụ!
56001016	I sire měmpạngakuwen sire u masingkạbem Mawu e, kai arawe su kakanoạ i sire kawe mẹ̌sẹ̌sunial᷊ẹ̌. I sire kai makạdarěnting dingangu tawe mapulu tumuhụ; i sire ute kai taumata tawe makaraumal᷊ẹ̌ mẹ̌koạ mapia, walạewe kerea.
56002001	Arawe i kau, Titus, i kau e paněntirongkon těntiro mạtumang.
56002002	Pěnasako si sire manga esẹ maghagurang e tadeạu i sire mẹ̌biahẹ̌ mẹ̌ngẹ̌dal᷊u watangeng, pelesa, dingangu tadeạu i sire mangimangbe su Mawu Ruata kere hinone, nasukụ u kakěndagẹ̌ dingangu masabarẹ̌ su sigẹ̌sạ.
56002003	Kerene lai sasai manga wawine maghaghurange tadeạu kalakuang i sire e mẹ̌tẹ̌tatal᷊ahino wue kere su hinone waugu taumata měbẹ̌biahẹ̌ nahae waugu Ruata. I sire tawe wotonge měhinakang taumata wal᷊ine, ringangu tawe wotonge měngkai mạhimatụ měnginung inumang makạbukang. I sire kai harusẹ̌ měněntirong hal᷊ẹ̌ mapapia,
56002004	tadeạu i sire mal᷊aing makapaněntiro manga wawine mangangudạ e kuměndagu kawinge ringangu anạ i sire,
56002005	mạpelesa, mẹ̌biahẹ̌ susi, mạkoạ i ninangu ral᷊ungu wal᷊e mapia marariringihẹ̌ su kawinge. Kamageng kerene tangu tawẹ apa taumata kụ makạtongkeang habarẹ̌ bọu anun Duata.
56002006	Kerene lai sasaiko i sire mangangudạ tadeạu i sire měngkapelesa.
56002007	Kụ i kau e pěnodẹkong kakanoạ mapia su patikụ munara e makoạ kakakěllaěng. Kereu i kau maněntiro harusẹ̌be pakatatul᷊idẹ̌ dingangu kạsěllahu ral᷊ungu naungu.
56002008	Pẹ̌pakẹkom bawera maral᷊uegha; kụ tawe kasěngkul᷊ang i sai-sai, tadeạu apan lụl᷊awang si kau ene e měngkamea ual᷊ingu tawẹ apa we kareakeng apa raral᷊akị ikapaul᷊ị i sire mạanung kitẹ.
56002009	Mẹ̌tatangkiange kai harusẹ̌ pakasasuměllung su mawune ringangu makạdal᷊uasẹ̌ naunge su patikụ munara. I sire kumbahang měngkai ruměndehẹ̌, arau mẹ̌tako.
56002010	Kaiso kawe manodẹ u kapia ringangu satia, takadeạu taumata e mẹ̌mantugẹ̌ injilu Mawu Ruata Měngangambang si kitẹ e.
56002011	U Ruata e seng něnodẹ u tatal᷊ěntụ e waụgu měngambang patikụ taumata.
56002012	Tatal᷊ěntụu Ruata e mạněntiro si kitẹ e tadeạu i kitẹ e semben tawe mẹ̌biahẹ̌ lumawang kapulun Duata e ringangu tawe tumatuhụ ěnning mạdunia e. I kitẹ tẹ̌těntiroěng měbiahẹ̌ su dunia ini tadeạu mẹ̌biahẹ̌ maamumang, adilẹ̌, dingangu satia su Ruata.
56002013	Kụ ini e i kitẹ kạpẹ̌ngẹ̌ngampal᷊e Ěllo lẹ̌antiwang i kitẹ e; su Ěllo ene dunia sarung makatingang kawantug'i Yesus Kristus, kụ kai Ruata Kasěllaheng'E Ratu'n Sal᷊amat'i kitẹ e.
56002014	I Sie seng něnarakangu watangeng'E waụgi kitẹ tadeạu měngambang si kitẹ bọu patikụ kararal᷊akisẹ̌ kụ něliung kitẹ bọu rosa ringangu sěmatang makoạ tataghuaneng'E sẹ̌sane, mase makěhagẹ̌ měkoạ mapia.
56002015	Těntiroko patikụ ene, ringangu pěnasako arau pěngurihẹ̌ko rumararingihẹ̌ si kamene ringangu piạ pěhěngkinge. Piawe piạu pẹ̌sěngkatau ta měndekeng i kau e.
56003001	Paul᷊ike wue ral᷊ohon jamaatu tadeạu i sire hinong pakasasuměllung su manga těmbonangu jamạatẹ̌ dingangu těmbonangu kawanua, matuhụ dingangu makěhagẹ̌ su měkoạ apam mapia e.
56003002	Pẹ̌berako si sire u kumbahangbe i sire mapakaral᷊aị arengu wal᷊ine arau mẹ̌darendehẹ̌ dingangi sai-sai, kaiso měngkai mahimumu. Karimạkọ i sire měngkai masasikome naung i sire su kěbị taumata.
56003003	U kạngerẹ e i kitẹ kai wodo, nipal᷊idẹ̌, dingangu tawe tumatuhụ. I kitẹ e kai nakoạ ěllangu kal᷊awọu haghing abul᷊i ringangu ěnning mạdunia; i kitẹ e mẹ̌bẹ̌biahẹ̌ su ral᷊ungu karal᷊amuhụ dingangu sasingking dingangu l᷊ai mẹ̌bẹ̌bawinsị sěmbaụ dingangu wal᷊ine.
56003004	Kai Mawu Ruata e Měngangambang si kitẹ e nělahẹu kakěndagẹ̌ dingangu kapian naung'E si kitẹ.
56003005	I Sie něngambang si kitẹ, bal᷊inewe ual᷊ingu i kitẹ e seng nẹ̌koạ mapia, kaiso kawe ual᷊ingu i Sie hala kiměndagi kitẹ. I Sie mapakasal᷊amati kitẹ ual᷊ingu Rohkẹ̌ u Ruata, měngonggọ si kitẹ kal᷊aiwantelẹ̌ buhu ringangu pẹ̌bawiahẹ̌ buhu ual᷊ingu panganguhasẹ̌ si kitẹ.
56003006	Mawu Ruata e naměmbingu Rohkẹ̌'E e si kitẹ bọ'i Yesus Kristus, Datun Sal᷊amati kitẹ,
56003007	tadeạu ual᷊ingu tatal᷊ěntụ i Yesus, i kitẹ saụ mẹ̌sěngkapian Duata ringangu i kitẹ makahombang pẹ̌bawiahẹ̌ tutune ringangu kakalẹ̌ lẹ̌antiwang i kitẹ.
56003008	Bawera ini e mambeng kahěnga-hěngang. Iạ e mapulu tadeạu i kau e pẹ̌tengkatoghasẹ̌ su patikụ ene e tadeạu taumata mạngimang su Mawu e kahěnga-hěngang mẹ̌tawakal᷊i sěngapang botonge mẹ̌koạ hal᷊ẹ̌ mapapia ringangu piạ gunane waugu patikụ umatẹ̌.
56003009	Pěnggeako wọu pẹ̌daral᷊iang mohong tawẹ manga gunane, mẹ̌bawẹ̌keng asal᷊ẹ̌, pẹ̌bawawěsohẹ̌ dingangu pẹ̌daral᷊iang tiahang agama. Kěbị-kěbị e tawẹ gunane ringangu tawẹ untunge.
56003010	Taumata makạkạděntan pẹ̌sasitori su ral᷊ungu jamaatẹ̌ e, riọko sěngkul᷊e sěnsul᷊e ruan sul᷊e; bọu ene e kumbahangbe mẹ̌dal᷊ahapị i sie.
56003011	I kau e masingkạ u taumata kerene e mambeng bagal᷊ẹ̌ dingangu wọu patikụ dal᷊awange mělẹ̌lahẹu i sie nẹ̌sal᷊a.
56003012	Tạ kararěngụe wọuten iạ něndolohi Artemas arau i Tikhikus suanunue, děntako pakarol᷊ạ sol᷊ong anuku su Nikopolis, batụu iạ lụol᷊angu matanạ sene karěngụ u musungu wanua matěho.
56003013	Sumbalai wue pakapia i Zenas mapapanden toratẹ̌ e, rěduang Apolos, tadeạu wotongewe i sire makapẹ̌buạ dingangu tawe kakawusangu apa-apa.
56003014	Taumatang kitẹ e harusẹ̌be měmpangěndung měmpẹ̌koạ mapia tadeạu makaghanapẹ̌be patikụ pandungang sẹ̌sal᷊imaekang. Kumbahangbue i sire sarang mẹ̌biahẹ̌ tawẹ gunane.
56003015	Kẹ̌bị anạ u sěmbaụ apan dingangku e, něndohon tabeạ si kau. Habarẹ̌ko tabeạ i kami su manga hapị i kitẹ tamba pangangimang. Mal᷊owọko Mawu e měngal᷊amatẹ̌ si kamene kěbị. Adat'i kami, Paulus
57001001	Anạ u sěmbaụ kụ i Filemon, hapị ore lai ringang i kami! Iạ i Paulus, sěngkatau taumatan tahungkụ ual᷊ing i Kristus Yesus, dingangu anạ u sěmbaụ i kitẹ i Timotius, němohẹ u surate ini si kau,
57001002	ringangu su jamaatẹ̌ kụ mẹ̌tẹ̌tampung su wal᷊enu, ringangu l᷊ai su wawineng kitẹ, i Apfia ringangu hapị i kitẹ sěngkapẹ̌tawakal᷊i i Arkhipus.
57001003	I kami mělẹ̌harapẹ̌ mal᷊owọko Ruata i Amang i kitẹ e ringangu Mawu Yesus Kristus měngonggọu al᷊amatẹ̌ dingangu karal᷊unsemahẹ̌ si kau.
57001004	Balạewe apang iạ mẹ̌doa e iạ e mẹ̌sẹ̌sẹ̌bạ arengu ringangu makịtarimakasẹ su Ruata.
57001005	U iạ e nakaringihẹ̌ u i kau e kahěnga-hěngang mạngimang su Mawu Yesus dingangu kụkěndagu kal᷊awọu kawanuan Duata e.
57001006	Iạ e mẹ̌kal᷊iomaneng u mal᷊owọko pẹ̌dal᷊ahapị i kitẹ lawọ taumata mạngimang sarung makaual᷊i katatahuěnna limembong kasariane waugu kal᷊awọu al᷊amatẹ̌ kụ tẹ̌taghuaneng i kitẹ e ual᷊ingu nasěmbaụ dingang i Kristus.
57001007	Anạ u sěmbaụ kụ i Filemon e, kakěndagu patikụ kawanuan Duata e, makal᷊uasẹ̌ si siạ dingangu mạngonggọu wawahansang si siạ e! Kal᷊awọu kawanuan Duata e seng němpahul᷊uasẹ̌ ual᷊ingu i kau e.
57001008	Ual᷊ingu ene, kere sěngkatau anạ u sěmbaụ tamba pangangimang, iạ e wotonge wue měngoro si kau pẹ̌koạ apang hinong koatengu e.
57001009	Kaiso ual᷊ingu iạ e kụkěndagi kau, iạ e samatang mědẹ̌dorong. Iạ ini e sěngkatau seng maghurang dingangu su orasẹ̌ ini e iạ kạl᷊aaresẹ̌ su ral᷊ungu tahungkụ ual᷊ing i Kristus Yesus.
57001010	Iạ i Paulus měhumpạu rorongku sěmbaụ si kau, mạanung Onesimus, anạku su ral᷊ung i Kristus. Batụu su ral᷊ungu tahungkụ ini e iạ seng nakoạ i amang su marohkẹ̌.
57001011	Humotong i sie tawẹ gunane waug'i kau e, arawe orasẹ̌ ini e i sie piạ gunane, bal᷊inewe tumbạeng baug'i kau, kaiso waugu iạ e lai.
57001012	Orasẹ̌ ini taumata takụ ikẹ̌kěndagẹ̌ ene e takụ i ringọ si kau e kapia.
57001013	Tumuhụ hinone iạ e mapulu měmaedẹ̌ si sie ringangku e kere pěngaweng si kau, tadeạu wotonge i sie paontol᷊ẹ̌ si siạ, karěngụeweng iạ e mạtatahang su ral᷊ungu tahungkụ ini ual᷊ingu mělẹ̌habaru Hengetang u Mawu e.
57001014	Arawe iạ e mạdiri mẹ̌koạ manga apa kereu i kau wẹ̌dang tawe kimẹ̌kire. Iạ e limembong mapulu kereu i kau e mẹ̌koạbe ringangu naungu e mal᷊uasẹ̌; u iạ e mạdiri měnihasa si kau.
57001015	Aramanung i Onesimus kawe nẹ̌tal᷊ei wọ'i kau e pạněntal᷊ang, tadeạu i kau e wotonge makareạ si sie kapia sol᷊ong karěngụe.
57001016	Orasẹ̌ ini e i sie wal᷊inewe kětạeng sěngkatau makoạ ěllangu; kaiso kawe něngalembo wọu ene. I sie e kai sěndinganengu tau sahani ikẹ̌kěndagẹ̌. I sie kai ghẹ̌guwạ gunane si siạ, něngalembọete si kau! Nal᷊ahẹ u i sie masaria gunane baẹbe i sie kere sěngkatau ěllang arau katewe sěngkatau anạ u sěmbaụ su ral᷊ungu Mawu e!
57001017	Ual᷊ingu ene, i kau e mạngěnnau iạ kawe hapị lawọ taumatan Sahani e, ute tarimạko kapia i Onesimus mẹ̌sul᷊ungkeweng i kau e něnarimạ u iạ.
57001018	Kereu i sie piạ sal᷊ane arau piạ utange si kau e, ute walạ e iạ e měnal᷊udẹ̌ kěbị ene e.
57001019	Kụ, mapiawe iạ e měmohẹ hala sini: Iạ i Paulus sarung měmaehẹ̌ pakasue-sue. (Nal᷊ahẹu tawahal᷊uasu iạ e mapẹ̌tahěndung u i kau sẹ̌sanu e piạ utangu e si siạ, kụ kai pẹ̌bawiahu wuhu e kere taumatan Sahani.)
57001020	Ual᷊ingu ene, su arengu Mawu e kěnangko tul᷊ung iạ e, luase wue naungku e kere sěhapikang su ral᷊ung i Kristus.
57001021	Iạ e měmohẹ u suratẹ̌ ini ual᷊ingu iạ maiaking u i kau e sarung mẹ̌koạ apang kụ nighausangku. Ore lai iạ masingkạ u i kau e sarung mẹ̌koạ něngalembo wọu ene.
57001022	Těntal᷊ang ene, tul᷊ungko sadiai kamarẹ̌ baugu iạ e su wal᷊enu, u iạ e mělẹ̌harapẹ̌ Duata e rumaringihẹ̌ bue kakal᷊iomaneng i kamene manga anạ u sěmbaụ patikụ e ringangu mẹ̌bawa siạ kapia sol᷊ong anung kamene.
57001023	I Epafras, kụ ene ringangku e su ral᷊ungu tahungkụ ual᷊ing i Kristus Yesus, něndingọ u adate si kau e.
57001024	Tarimạko lai laadat'u manga ringangku: i Markus, i Aristarkhus, i Demas dingangu i Lukas.
57001025	Mal᷊owọko Mawu Yesus Kristus měngal᷊amatẹ̌ si kamene. Adat'i kami, Paulus
58001001	Nạung su tempo kal᷊amona masau susul᷊ene Mawu Ruata e mělẹ̌hengetang su manga i upung i kitẹ e pinakiwerane su manga nabi e ringangu haghing kakakoạ e.
58001002	Arawe tempo samuri ini e i Sie mělẹ̌hengetang si kitẹ e limiung Ahus'E. Limiung Ahus'E ini e Ruata něndiadi langị dingangu dunia patikụ. Dingangu Mawu e seng napakasahẹ u Ahus'E ini e mal᷊aing kawasa managhuang patikụ.
58001003	Kụ kai i Sie makạsarěnsangu kawawantug'u Ruata e sụsěnnang. I Sie kai awẹ u Ruata sẹ̌sane. Kụ kawe mal᷊aing i Sie měpẹ̌padul᷊i kal᷊ahěmpukang u dunia ini e ringangu hengetang'E makawasa. Bọuten i Sie nakakariadin taumata e mal᷊iwirẹ̌ bọu kal᷊awọu rosan sire e tangu, i Sie naintol᷊angke su kaderang paparentaěng su Sorga sěngkakaintol᷊ang dingangu Mawu Ruata, Mangangawasa Karangetange.
58001004	Ahusẹ̌ ene nakaěbạ kal᷊aianenge limembom marangẹ bọu malạekatẹ̌, dingangu areng nionggọ u Ruata si Sie mal᷊aing limembom maadatẹ̌ bọu areng nionggọ su malạekatẹ̌.
58001005	Tawẹu sarang sěnsul᷊e Duata e něhengetang kere ini sarang l᷊ai su sěngkatau malạekatẹ̌, "I Kau e kai Ahusẹ̌-Ku; su sěhěllo ini e Iạ makoạ i Amang'U." Tawẹ lai Mawu Ruata e něhengetang kere ini mạanun malạekatẹ̌ balạewe měnsang sude lai, "Iạ e sarung makoạ i Amang'E, dingangu i Sie sarung makoạ Anạ-Ku."
58001006	Kai su tempon Duata e něndoloh'u Ahus'E kaiakanenge sol᷊ong dunia ini, Mawu Ruata e něhengetang kere ini, "Kal᷊awọu malạekatẹ̌ e hinong mẹ̌suba Ahusẹ̌ ene."
58001007	Mạanụeng manga malạekatẹ̌ e Mawu Ruata e něhengetang kere ini, "Duata e napakariading manga malạekat'E e nakoạ anging, dingangu manga mẹ̌tatangkiang'E nakoạ děllị u putung."
58001008	Arawe su Ahusẹ̌ ene Ruata něhengetang, "Kararatuang'U, e Mawu, kai kakalẹ̌ sarang karěngụe! Kararatuang'U e kai kararatuang maadilẹ̌.
58001009	I Kau e puluang bue su kạadilẹ̌, dingangu měbẹ̌binsị u apan tawẹ katul᷊ide; kụ kai ene hakịu Ruata, Ruatan'U e, němile si Kau ringangu něngonggọ kal᷊aadatẹ̌ si Kau kụ makạkaděntan dal᷊uasẹ̌, nangělembo wọu manga hapị'U."
58001010	Duata e mal᷊aing něhengetang, "I Kau e, Mawu, kụ nạung su tětạ e něndiadi dunia, ringangu i Kau sẹ̌sanu nẹ̌koạ l᷊angị.
58001011	Patikụ ene sarung maparung, dingangu matěbe kere lakụ; arawe i Kau e mang tạ pěbawal᷊uine.
58001012	Kaguwạu dunia ini e sarung ipẹ̌dal᷊ěkun'U kere lakụ, kụ hědọ e sarung i Kau pěngawengu wal᷊ine. Arawe i Kau e mang těbe kerene, ringangu pẹ̌bawiah'U e tawẹ kahěpusange."
58001013	Mawu Ruata e tawe kadiongeng něhengetang su sarang lai sěngkatau malạekatẹ̌ u, "Kaiangke su koaneng-Ku, sarangkewe manga rumarokạ si Kau e Takụ ipakaěnsu su těngon'U."
58001014	Mạeng kerene, kai i sai wue tangu manga malạekatẹ̌ e? I sire e kai manga rohkẹ̌ kụ mẹ̌tẹ̌tangkiang Duata, ringangu irẹ̌doloh'u Ruata tadeạu ipẹ̌tul᷊ung si sire apan sarung manarimạ u kasasal᷊amatẹ̌.
58002001	Ual᷊ingu ene i kitẹ e hinong kahěnga-hěngang něngalembong mẹ̌tumpaedẹ̌ su manga těntiro kụ seng kinaringih'i kitẹ, tadeạu kumbahang i kitẹ maněntangu pangangimang i kitẹ e.
58002002	Manga hengetang kụ pinakihabarẹ̌ su manga malạekatẹ̌ su manga i upung i kitẹ e nal᷊ahẹ u mambeng kahěngang, kụ i sain tawe tumol᷊e arau tumuhụ e sarung makaěbạ hukumang tuhụ kasěllahu ral᷊awange.
58002003	Limembo kate kasasal᷊amatẹ̌ kụ napal᷊iung kasěllahe wọu manga hengetang ene! Kereu i kitẹ e sarung tawe makakatal᷊ang bọu hukumang. Batụu kai Mawu sẹ̌sane kahumotong-motongange namohangu kasasal᷊amatẹ̌ ene, ringangu i sire nạung kal᷊amona nakaringihẹ̌ e seng napakal᷊ahẹ u katěngade si kitẹ.
58002004	Su sěmběkane, Mawu Ruata e mal᷊aing napakasěgadu sasahidin sire, kụ nẹ̌koạ e kal᷊awọu haghing hal᷊ẹ̌ makạdal᷊inaụ dingangu munarang kawasa ringangu apạmal᷊awuhẹ̌ manga l᷊aonggọ u Rohkẹ̌ u Ruata e tuhụewe kapulun'E hala.
58002005	Manga malạekatẹ̌ e tawe nakahombang kawasa wọu Mawu Ruata waugu mẹ̌parenta dunia wuhu sarung duměnta, kụ kai dunia e ipạhumbisarang kitẹ ini e.
58002006	Arawe su sěmběkane, piạ su sěmbahageang u Winohẹ Susi e kạbawohẹ kere ini, "Apa wue taumata e Mawu, hakịu i Kau mang mětẹ̌tahěndung si sie? Taumata e kětạengbeng taumata, kaiso kai mambeng sẹ̌sěmpikang u!
58002007	Kětạeng gěnnangu sěngkatempo i Kau napakasanạ i sie kadodọ bọu malạekatẹ̌. I Kau e nangonggọu kal᷊aianeng mawantugẹ̌ dingangu maadatẹ̌ si sie,
58002008	dingangu napakariadin sie měngẹ̌ngawasa patikụ." Kụ kamageng u niwera u Mawu Ruata e něndiadi taumata "mangangawasa patikụ sạbarang", mangal᷊ene ute tawẹ u tamasěllung su al᷊ungu kawasang taumata. Manilaing kerene, kaiso i kitẹ e tawe nakasilo ini e taumata mangangawasa patikụ sabarang.
58002009	Arawe i kitẹ e kai seng nakasilo Mawu Yesus e kawe kawasa! I Sie nipakasanạ kadodọ bọu malạekatẹ̌ e gěnnangu sěngkatempo, tadeạu ual᷊ingu kapian naungu Ruata e, i Sie kai nate waugu patikụ taumata. I kitẹ makạsilo si Sie orasẹ̌ ini e nighěllirangu kal᷊aianeng mawantugẹ̌ dingangu maadatẹ̌, ual᷊ingu i Sie seng nẹ̌tatahang u sigěsạ sarang napohong.
58002010	Sembeng hinone Ruata -- e něndiadi patikụ tuhụ kapulun'E sẹ̌sane napakariadin -- Yesus mananal᷊amatẹ̌ masukụ ual᷊ingu kasasigěsạ e. Dingangu ene tangu Ruata e makạboghe taumata l᷊awọ mědeạu ipakawantugẹ̌ dingangu Mawu Yesus. Batụu kai i Sie nanope ral᷊eng baug'i sire mědeạu ipakasal᷊amatẹ̌.
58002011	Mawu Yesus namurẹ̌si taumata wọu manga rosan sire; kụ i Sie měmamurẹ̌sine ringangu i sire niwurěsin'E e lawọ piạ i Amang i sire mang sěmbaụ. Ual᷊ingu ene Mawu Yesus e tawe mamea mangakun sire ene kere anạ u sěmbaụ'E.
58002012	Mawu Yesus něhengetang su Mawu Ruata, "Iạ sarung měhabarẹ̌ si kamene manga anạ u sěmbaụ mạanung Kau. Iạ e sarung mẹ̌dalo si Kau su ral᷊ungu komol᷊ang'i sire."
58002013	Mawu Yesus mal᷊aing něhengetang, "Iạ e sarung mangumbala su Mawu Ruata." Dingangu i Sie mal᷊aing něhengetang u, "Kai ini e Iạ, dingangkewelain manga anạ kụ seng nionggọ u Ruata e si Siạ."
58002014	Ual᷊ingu taumata apan nisěbạ'E anạ ene, kai riadikang taumata kụ mẹ̌tate tangu Mawu Yesus sẹ̌sane e nẹ̌těngkasul᷊ung i sire e kụ měbẹ̌biahẹ̌ su ral᷊ungu kakakoạ u taumata. I Sie měkẹ̌koạ kerene, tadeạu ual᷊ingu kapapohong'E, i Sie mapạkawinasang setang ěndaị mạngawasa papate.
58002015	Dingangu kakakoạ ene tangu i Sie měngambang taumata kụ su kanandum pẹ̌bawiahe ipětẹ̌tahuěllang ual᷊ingu katatakụ u papate.
58002016	Nal᷊ahẹ e kai wal᷊inewe malạekatẹ̌ kụ nịlaambang'E, kaiso kawe hiteng Abraham.
58002017	Ini e mangal᷊ene u i Sie hinom makoạ mẹ̌sul᷊ung dingangu manga anạ u sěmbaụ'E su ral᷊ungu patikụ sạbarang. Kụ ual᷊ingu ene i Sie makoạ Imang Mawantugẹ̌ masatia ringangu matal᷊ěntụ. Ual᷊ingu pẹ̌tatangkiang'E ene tangu rosan taumata e niampungang.
58002018	Kụ ual᷊ingu i Sie sẹ̌sane nạung bọu nasigěsạ dingangu nisal᷊ukateng, i Sie nakakaontol᷊ẹ̌be taumata apang kẹ̌kasal᷊ukateng, batụu i Sie hala e wọu kinasal᷊ukateng dingangu wọu nasigěsạ.
58003001	Manga anạ u sěmbaụ tamba pangangimang kụ seng kinakuiangu Ruata e lai! Kěnangko pẹ̌tiněnna pakaral᷊ung-dal᷊ung mạanun Mawu Yesus ini e! Mawu Ruata e rimoloh'i Sie samatang tadeạu makoạ Imang Mawantugẹ̌ su ral᷊ungu agama kụ tẹ̌tol᷊eěng i kitẹ.
58003002	I Sie masatia su Ruata kụ seng němile si Sie waugu munara ene, mẹ̌sul᷊ungkewen nạung i Musa e kal᷊amona e satia měndal᷊engu munarane su wal᷊en Mawu e.
58003003	Arawe Mawu Yesus e hinone wue adateng limembong kasěllahe wo'i Musa. Batụu i saing kụ nělanging bal᷊e e hinong makahombang laadatẹ̌ limembong kasariane wọu wal᷊e ene.
58003004	Těngadẹ̌ apạeweng bal᷊e e piạbem měndal᷊anginge, kaiso měndal᷊anging patikụ sabarange ute kai Ruata.
58003005	I Musa e kai taumata masatia mẹ̌tangkiang su ral᷊ungu wal᷊en Mawu e ringangu maněpaseweng kal᷊awọu apang ipaul᷊ị u Mawu Ruata e su tempo sarung duměnta e.
58003006	Kai arawe i Kristus ute kawe satia kere sěngkatau Ahusẹ̌ mẹ̌tatal᷊ung Bal᷊em Mawu e. Dingangu kai seng i kitẹ ini e Wal᷊em Mawu, kereu i kitẹ e těbewe mal᷊aigasẹ̌ dingangu těbewe mạngiaking u makahombangbe apang kụ lẹ̌harapeng i kitẹ e.
58003007	Ual᷊ingu ene, mẹ̌sul᷊ungkewen niwerang Rohkẹ̌ u Ruata e, "Kereu su ěllo ini e i kamene nakaringihẹ̌be tingih'u Mawu,
58003008	ute kumbahang měmpẹ̌tungkětị u naung i kamene kere manga i upung i kamene, piạ i sire rụdendehẹ̌ su těngon Mawu, dingangu mạmanikạ Duata e su wanua l᷊inggi.
58003009	'Sene, manga i upung i kamene měmpẹ̌nẹ̌nal᷊ukạ si Siạ dingangu měmpẹ̌mẹ̌manikạ Siạ,' angkuěng u Mawu Ruata, 'sěmbal᷊iau i sire seng nakasilo kakanoạ-Ku ěpạ u pul᷊o su taunge karěngụ e.'
58003010	Hakịu ene Iạ limangehẹ̌ si sire kụ Iạ něhengetang, 'I sire měngkate sěntiniạ tawẹ satiane, ringangu masạgaěng tumuhụ kal᷊awọu tita-Ku e.'
58003011	Iạ e limangehẹ̌ dingangu nẹ̌salu, 'I sire tawe sarung makapahunsuẹ̌ su wanua ene kụ makapěngirul᷊e sěngkapěngirul᷊e ringang-Ku.' "
58003012	Manga anạ u sěmbaụ, pakapia wue kumbahangbe su tal᷊oarang kamene piạ u sěngkatau kụ naunge kereng karal᷊akise ringangu tawẹ pangangimange, hakịu i sie tumal᷊ikudẹ̌ kụ mẹ̌těngkarau wọu anun Duata kụ biahẹ̌!
58003013	Kụ tadeạu tawẹu sarang sěngkatau wọu tal᷊oarang kamene kaakal᷊eng u rosa kụ lumawang Duata, ute karimạko i kamene měmpẹ̌sẹ̌sasasa l᷊awọ i kamene apang kal᷊aěllo e karěngụeweng i kitẹ deng biahẹ̌ su tempo isẹ̌sẹ̌ba "Ěllo Ini" su ral᷊ungu Winohẹ Susi.
58003014	I kitẹ kěbị e kai sěhapikang su ral᷊ungu karadiahang dingang'i Kristus, asal᷊eweng sarang pěngěnsueěnge i kitẹ e mẹ̌tẹ̌tumpaedẹ̌be masěgadẹ̌ su pangangimang kụ tẹ̌taghuaneng i kitẹ dokeng su tětạ e.
58003015	Kụ kai ini e kạbawohẹ su ral᷊ungu Bukẹ̌ Susi, "Kereu su ěllo ini i kamene makạdingihẹ̌ tingih'u Ruata e, kumbahang i kamene mẹ̌tungketị u těmbọ i kamene kerẹewe manga i upung i kamene, piạ i sire rụdendehẹ̌ su těngon Mawu Ruata."
58003016	Ho, kai i sai-sai tangu nakaringihẹ̌ tingih'u Mawu Ruata e kụ dimendehẹ̌ si Sie? Bal᷊inewe i sire kěbị apang niahạ i Musa niapasěbang bọu Misirẹ̌ e tangu?
58003017	Kụ kai waug'i sai tangu, Mawu Ruata e limangehẹ̌ gěnnangu ěpạ u pul᷊o su taunge karěngụ e? Kụ kai seng baug'i sire apang mararosa e, apang něngkapate su wanua l᷊inggi, arau ěng?
58003018	Piạ Mawu Ruata e nẹ̌salu kere ini, "I sire sarung tawe mahunsuẹ̌ su wanua ene mědeạu makapěngirul᷊e sěngkapěngirul᷊e ringang-Ku" -- i sai wue tangu tẹ̌timonaěngu Mawu Ruata ěng? Timona'E ute kai waugu i sai-sain dụdendehẹ̌ Mawu Ruata e arau ěng?
58003019	Kụ ini e nakaěnnạ e i kitẹ e u i sire tawe makapahunsuẹ̌, batụu i sire kawe tawe nangimang su Mawu Ruata.
58004001	Ho, kědon Duata e wědangbeng kạtatanạ kerene ringangu i kitẹ e sarungbe ipěngirul᷊e kerẹewe su kědon'E. Kụ i kitẹ e pakaral᷊ukadẹ̌ bue tadeạu kumbahang piạ u sarang sěngkatau wo'i kamene kawe nasahẹ u tawe nakateěng pangangirul᷊e kụ nikědon'E ene.
58004002	Batụu Injilẹ̌ e seng nihabarẹ̌ si kitẹ e mẹ̌sul᷊ungkewelai si sire. Kaiso waug'i sire e, habarẹ̌ ene tawẹ gunane. Batụu su tempong i sire nakaringihẹ̌ e, i sire tawe nangimang.
58004003	Arawe i kitẹ apang němpangimange makahombangbe irul᷊ene kụ seng nikědong Mawu Ruata e. Ene nẹ̌tatal᷊ahino wue kerẹ ewe seng piněhěngetang u Mawu Ruata e kere ini, "Iạ e limangehẹ̌ dingangu nẹ̌salu, 'kụ i sire tawe makapahunsuẹ̌ makapangirul᷊e ringang-Ku e.' " Duata e něhengetang kerene, sěmbal᷊iau kal᷊awọu munaran'E e sembeng nauadipẹ̌ dokeng i Sie něndiadi dunia ini e.
58004004	Batụu mạanung ěllo kapitune tangu, kai piạ kạbawohẹ su ral᷊ungu Bukẹ̌ Susi kere ini, "Su ěllo kapitune Mawu Ruata e nangirul᷊e wọu patikụ munaran'E."
58004005	Mạanụeweng hal᷊ẹ̌ ene tangu, nịbawohẹ lai kere ini, "I sire mang tawe makapahunsuẹ̌ su wanua ene mědeạu makapěngirul᷊e ringang-Ku e."
58004006	Kụ i sire nạung kahumotong-motongange nakaringihẹ̌ habaru Injilẹ̌ ene, tawe nanarimạ u pěngangirul᷊eng ene ual᷊ingu i sire tawe němpangimang. Mạeng kerene seng nal᷊ahẹ u piạ taumata wal᷊ine kụ botonge měnarimạ u pangangirul᷊e ene.
58004007	Batụu Ruata e seng něnilakehu ěllo wal᷊ine lai, kụ isěsẹ̌bạ e "Ěllo Ini". Dingangu taunge kụ samurin Duata e měbẹ̌bisara mạanung hal᷊ẹ̌ ene si Daud su ral᷊ungu ayet'e kụ kere seng niwera kal᷊amona, "Kereu su ěllo ini e i kamene nakaringihẹ̌ tingih'u Ruata e, kumbahangbe i kamene mẹ̌tungkětị u naung i kamene."
58004008	Kai mangạewe i Yosua e seng nangonggọu tempone si sire ipangirul᷊e tuhụ kědon Duata e tangu, Mawu Ruata e sembelain tawe mahumbisarang ěllo l᷊ai wal᷊ine.
58004009	Kụ baugu kawanuan Duata e bědambeng piạ kědong pěngangirul᷊e mẹ̌sul᷊ungkewelain pěngangirul᷊en Duata e su ěllo kapitune ene.
58004010	Ual᷊ingu taumata kụ manarimạ pangangirul᷊e kụ nikědon Mawu Ruata e, si sie, sarung l᷊ai mangirul᷊e wọu patikụ munarane, kerẹewe lai Mawu Ruata e.
58004011	Ual᷊ingu ene, i kitẹ e mẹ̌tawakal᷊iko kahěnga-hěngang mědeạu makapěnarimạu irul᷊e kụ nạung nikědon Duata e. Kumbahangbe sarang piạ u sěngkatau lai wọu i kitẹ e kụ tawe makawunạ kerẹewe i sire nạung kal᷊amona, ual᷊ingu tawe nangimang su Mawu Ruata e.
58004012	Hengetangu Mawu Ruata e kai hengetang biahẹ̌ dingangu matoghasẹ̌; limembong kahorone wọu peda matane ruamběka. Bawera ene nụněnggạ sarang kẹ̌takengu lensorange su pẹ̌sěmakengu himukụdẹ̌ dingangu rohkẹ̌, sarangkeweng pẹ̌kětakengu lensorange ringangu ghěsin duhine, makakasingkạ maunsui tiněnna ringangu sipirangu ral᷊ungu naungu taumata e.
58004013	Tawẹ diadikang sarang sěmbaụ kụ mạbawuni su silon Duata e. Patikụ sạbarange mang tilandang dingangu kạbawualagẹ̌ su těngon'E. Dingangu i kitẹ e hinong mẹ̌tul᷊ungu sasimbang'i kitẹ e si Sie.
58004014	Hakịu ene i kitẹ e hinong mangumbelẹ pakasěgadẹ̌ su l᷊aakung pangangimang i kitẹ e. Batụu i kitẹ e kai mạnaghuang Imang Mawantugẹ̌ masěllahẹ̌, kụ seng nakasuẹ̌ sol᷊ong těngon Mawu Ruata -- kụ kai i Sie i Yesus Ahus'u Ruata.
58004015	Imang i kitẹ Mawantugẹ̌ ene, wal᷊inewe imang kụ tawe makapapěndang dingang kal᷊awọu kasasigěsạ i kitẹ e. Ral᷊iune, i Sie kai seng nisal᷊ukateng su ral᷊ungu patikụ sạbarang, mẹ̌sul᷊ungkewelain i kitẹ hala e; kětạeweng i Sie kawe tawẹ dosane!
58004016	Ual᷊ingu ene tang|u, i kitẹ e mẹ̌tumbahaniko tumatěngo Mawu Ruata kụ mẹ̌pẹ̌parentawe ringangu naung'E mapia e. Mawu Ruata e sarung kuměndag'i kitẹ dingangu měngal᷊amatẹ̌ si kitẹ tadeạu i kitẹ e makahombangbe tul᷊umang kụ mẹ̌kětạbeng tempone.
58005001	Apạeweng imang mawantugẹ̌ nipile wọu tal᷊oarang taumata e, kụ nihengkẹ makoạ mẹ̌tatangkiang Duata e kai nakoạ kere tuměllang i sire. Hal᷊ẹ̌ e ute kai měnẹ̌narakangu manga ghaghěllị dingangkewen manga sasěmba e waugu kal᷊aampung u rosa e su Mawu Ruata e.
58005002	Imang mawantugẹ̌ ene e měngkatewe napenẹ u karal᷊ome kụ ual᷊ingu ene ute wotonge mẹ̌těngkasikome su těngon sai-sai apạeweng běgang apa-apa ringangu kinapal᷊idangu ral᷊enge.
58005003	Kụ ual᷊ingu i sie hala e kawe lome, ute i sie hinong měnarakangu sasěmba ringangu manga ghaghěllị, bal᷊inewe kětạeng ual᷊ingu rosan taumata e, kaiso kawe ual᷊ingu rosane hala.
58005004	Tawẹ apa sarang sěngkatau kụ mẹ̌těngkaruị u watangenge hala makoạ imang mawantugẹ̌ e. Taumata makoạ imang mawantugẹ̌ e, kamagengu Ruata e mẹ̌kui si sie waugu ene e -- mẹ̌sul᷊ungkewe i Harun.
58005005	Kerene lai i Kristus. I Sie tawe něnduị u watangenge hala nakoạ Imang Mawantugẹ̌. Mawu Ruata e sẹ̌sane něnduị i Sie. Duata e něhengetang si Sie, "I Kau e Ahusẹ̌-Ku; sahěllo ini, Iạ makoạ i Amang'U."
58005006	Su tampạ bal᷊ine e Mawu Ruata e mal᷊aing něhengetang, "I Kau e kai Imang sarang kakalẹ̌, mẹ̌sul᷊ungu Imang Melkisedek."
58005007	Su tempong pẹ̌bawiah'i Yesus su dunia ini e, i Sie nẹ̌kal᷊iomaneng dingangu kụkakindoạ piạ tingihe maihạ dingangu kạsangị e su Mawu Ruata, kawasa měngambang si Sie wọu papate. Kụ ual᷊ingu i Sie kawe sụsasimpěllọ su Mawu Ruata ringangu kal᷊awọu adatẹ̌ e, tangu i Sie rẹ̌daringihang.
58005008	Mawu Yesus e kai Ahus'u Ruata, kai manilaing kerene, i Sie kawe něngěndung nẹ̌těngkasatia wọu kasasigěsạ e.
58005009	Tang|u samurin Sie nipakariadi mananal᷊amatẹ̌ nasukụ, i Sie nakoạ pungu kasasal᷊amatẹ̌ kakalẹ̌ baugu patikụ taumata kụ matuhụ si Sie,
58005010	dingangu Mawu Ruata e mal᷊aing nělahẹ u i Sie kai sěngkatau Imang Mawantugẹ̌, mẹ̌sul᷊ungu Imang Melkisedek!
58005011	Su hal᷊ẹ̌ u kal᷊aianeng i Yesus nakoạ Imang Mawantugẹ̌ e kai mal᷊awọ hinong i habar'i kami si kamene, kaiso kawe masusa pěnualagenge, watụ u i kamene kai marěngụ makaěnna.
58005012	Tuhụ hinone kai seng tempone i kamene makoạ mananěntiro, kutẹu i kamene kawe nạung deng bědang měngěndung bọu wal᷊ine su hal᷊ẹ̌ u wal᷊ohu těntirong Mawu Ruata e humotong. I kamene reng bědang tawe makatarimạ u kaěng makakětị; u i kamene kai hinong bědang manginung susu samatang.
58005013	I sain bědang manginung susu e ute, mělẹ̌lahẹu i sie wědang tal᷊awuọ; deng tawẹ ěbạ e su kasingkạu mạpatiral᷊ang apang nihino ringangu apang nẹ̌sal᷊a.
58005014	Kaěng makětị e kai waugu taumata matěllang e ual᷊ingkewen karal᷊embong ěbạ i sire, kụ seng makakoạ mapẹ̌dal᷊ahaen sude mapia ringangu sude ral᷊akị e.
58006001	Ual᷊ingu ene, tang|u i kitẹ e měngal᷊ingko su manga těntiro tuhụ e mạanụeng kal᷊ahuntimadu pẹ̌bawiahu taumatan Sahani, kụ abe kawe kětạeng měngindunụ su těntirong agamang kitẹ humotonge. Kumbahang i kitẹ e saụ mělukạ u těntiro kụ seng pinamal᷊ohẹ̌ e, u taumata e hinong mẹ̌tobatẹ̌ bọu mẹ̌koạ kal᷊awọu sạbarang haghi tạ kěhase, kụ hinong mangimang su Mawu Ruata e,
58006002	arau su wanggilu těntirong hal᷊ẹ̌ u pananahani arau mạanung pěnaněllidu l᷊ima su taumata, arau mạanun pẹ̌bawangung u taumata nate e arau hukumang kakalẹ̌.
58006003	Kereu Mawu e mapakawalang kitẹ e ute mahịe i kitẹ dumakịkowe sol᷊ong manga těntiro tuhụ e!
58006004	Batụu i sai-saing kụ seng timal᷊ikudẹ̌ e, semben tawe ikawihing kapia. Nạung kal᷊imona e i sire seng su ral᷊ungu tualag'u Mawu Ruata kụ sembeng nakateěng laonggọ e. I sire e sembelaing balạewe kawasang Rohkẹ̌ u Ruata e.
58006005	I sire nasingkạ bọu kinapěndangeng i sire u hengetangu Mawu Ruata e kai mapia, kụ i sire seng nakatemang kal᷊awọu tatal᷊ěntụ napenẹ u kawasa su tempo kạděntane.
58006006	Arawe samuring ene i sire kawe tumatal᷊ikudẹ̌! Kụ kawe makoạ kereapa měmihing si sire kapia tadeạu saụ kapia mẹ̌tobatẹ̌ bọu kal᷊awọu rosan sire. Batụu i sire kai kapẹ̌ngẹ̌nguruise Ahus'u Ruata e lai ringangu mạpakasamed'i Sie su těngon lawọ.
58006007	U ěntana kụ měnẹ̌něsụ akẹ u tahiti e masau mahondosẹ̌ su wowone, kụ bọu ene mapatendangu manga sasuang piạ ual᷊ine waug'i sai-sain mělẹ̌hěnsinuang e, ěntana ene al᷊amatengu Ruata.
58006008	Kai kereu ěntana ene kawe mapatuwong ěhe ringangu sumpinị, ute ěntana ene tawẹ gunane, kụ sarung aneěngu Ruata kụ samurine ketewe pakasue ipakatutung.
58006009	Kai manga anạ u sěmbaụ ikẹ̌kěndagẹ̌, manimbe waweraku kerene, kaiso i kami e mang mạngiaking i kamene. I kami e mạngiaking u i kamene seng nakatarimạ u limembong kapiane, kụ kai kal᷊awọu al᷊amatẹ̌ kere nakoạ buạ u kasasal᷊amat'i kamene.
58006010	Mawu Ruata e wal᷊inewe Ruata tạ kaadile. I Sie tawe miwawul᷊eng munara kẹ̌koateng i kamene waug'i Sie, ringangu kakěndag'i kamene kụ seng nịtatodẹ i kamene si Sie su tempong nẹ̌tul᷊ungu manga anạ u sěmbaụ tamba pangangimang, nạung kal᷊amona ringangu sarang orasẹ̌ ini.
58006011	I kami e měkẹ̌kahumang u mal᷊owọko i kamene sěngkatau-sěngkatau e měngkai sěntiniạ mal᷊aigasẹ̌ sarang pangěnsueěnge, sarangkewe i kamene makahombang apạeweng lẹ̌harapeng i kamene ene.
58006012	I kami e tawe mapulu i kamene kawe tawẹ agise. Kai i kami e kawe mapulu tadeạu i kamene měbiahẹ̌ kere taumata makạtarimạ u apang nikědon Duata e, kahiangkewen pangangimang si Sie ringangu kahiang kakakědangu pěngangampal᷊i kamene.
58006013	Piạ e Mawu Ruata nẹ̌kědo si Abraham, i Sie kai nẹ̌salu u i Sie sarung mapakasěhụ u apang nikědon'E. Mase ual᷊ingu kawe tawẹu limembong karangẹ e wọu Mawu Ruata, tangu i Sie nẹ̌salu su areng'E sẹ̌sane.
58006014	I Sie něhengetang ungkuěng, "Iạ e nẹ̌kědo sarung měngal᷊amatẹ̌ si kau ringangu mapakal᷊awọu hěntonu."
58006015	I Abraham něngampal᷊ẹ̌ dingangu kakakědang, tangu i sie nakatarimạ u apang nikědon Duata e si sie.
58006016	Kamageng u taumata e mẹ̌salu, ute kawe mẹ̌salu su arengu taumata wal᷊ine kụ limembong karangẹ e wọ'i sie, ute pẹ̌sasalu ene kai mapakasueng kal᷊awọu pẹ̌dararendehẹ̌.
58006017	Mawu Ruata e kai mapakasahẹ suapang taumata kụ měnẹ̌narimạ u kědon'E, u i Sie tawe sarang měmal᷊ui karakin'E. Kai ual᷊ingu ene hakịu i Sie napakasěgadu pẹ̌sasalun'E su pẹ̌kakakědon'E.
58006018	Hal᷊ẹ̌ darua ene tawe mawal᷊ui: Mawu Ruata e apawe tawẹ běke měkẹ̌konti e su hal᷊ẹ̌ u pẹ̌kakědon'E ringangu salun'E. Ual᷊ingu ene, i kitẹ apang seng mạkakěllung su Mawu Ruata e, ghẹ̌gěllirangu wawahansang masěgadẹ̌ baugu mangumpaedẹ̌ pakasěgadẹ̌ su pělaharapẹ̌ kụ seng mạl᷊aěmpahẹ̌ su těngong kitẹ e.
58006019	Pělaharap'i kitẹ e kai kere wal᷊ango nakaị maral᷊ung-dal᷊ung dingangu nakoạ pěngangumbelekang matoghasẹ̌ dingangu tawẹ konsange apa su pẹ̌bawiah'i kitẹ e. Pělaharapẹ̌ ene nẹ̌tahatěpasu ral᷊anse su ral᷊ungu Huang Kasusiange su Wanalan Duata su sorga.
58006020	Mawu Yesus seng něnul᷊ěntang dal᷊eng sol᷊ong tampạ ene waugu i kitẹ, ringangu selaing nasuẹ̌ sene nakoạ Imang i kitẹ Mawantugẹ̌ e sarang marěngụ-děngụ mẹ̌sul᷊ungu i Melkisedek.
58007001	I Melkisedek ini e kai ratung Salem dingangu imang u Mawu Karangetange. Piạ e i Abraham nạung nawal᷊ị bọu pẹ̌seketang kụ nakawatạ e manga ratu e, i Melkisedek diměnta naněnsomahẹ̌ dingangu něngal᷊amatẹ̌ si sie.
58007002	Tangu i Abraham nẹ̌gěllịu sěngkapul᷊ong kapahiakengu kal᷊awọu arětạ kinauntungange. (Areng Melkisedek mangal᷊ene kahumotong-motongange ute kai, "Ratung Kaadilẹ̌"; kụ ual᷊ingu i sie kai ratun Salem, tangu arenge piạ l᷊ai mangal᷊ene, "Ratung Karal᷊unsemahẹ̌".)
58007003	Mạanung Melkisedek ini e tawẹ tatualage waebe su apa u i sie piạ i amange arau i ninange arau i upunge; tawẹ apa lai wẹ̌ken sie mạanung kal᷊aiwantele arau kapapohonge. I sie kai mẹ̌sul᷊ungu Ahusu Ruata; i sie kai imang sarang karěngụ e.
58007004	Kụ i kitẹ nakasilọ e sini u kai nạung apạ e kasěllahe i Melkisedek ini e; hakịu i Abraham i upung i kitẹ e, něngonggọu sěngkapul᷊ong kapahiakengu arětạ kinaěbakenge wọu pẹ̌seketang ene.
58007005	Su ral᷊ungu toratu agamang Yahudi e seng nipato u, manga imang hěnton Lewi e hinong makaěbạ sěngkapul᷊ong kapahiakeng bọu ěbạu kawanuan Israel, bọu anạ u sěmbaụ i sire hala maningbe i sire mẹ̌sul᷊ung lawọ pal᷊ahiteng Abraham.
58007006	I Melkisedek bal᷊inewe hěnton Lewi, kaiso i sie mal᷊aing měnẹ̌narimạ u sěngkatahạpul᷊ong kapahiakeng bọu patikụ apan nikauntungang i Abraham dingangu něngal᷊amatẹ̌ lai si Abraham ual᷊ingu i sie kawe seng kinawuakeng u manga pẹ̌kakědon Mawu Ruata e.
58007007	Mamben tawe karendehang, u taumata kụ nial᷊amateng e kai limembong kasanạ e wọu taumata kụ něngal᷊amatẹ̌ si sie.
58007008	Manga imang kụ apan nikawuakengu pẹ̌sěngkatahạpul᷊ong kapahiakeng e kai taumata kụ botonge mate. Arawe tumuhụ Bukẹ̌ Susi e; i Melkisedek kụ seng něnarimạ gaghěllị sěngkatahạpul᷊ong kapahiakeng e ene ute, kai taumata těbe wiahẹ̌.
58007009	Botonge i kawera u, i Lewi -- e kai hěntone kụ manarimạ u sěngkatahạpul᷊ong kapahiakeng e wọu kawanuang Israel -- kụ mal᷊aing měmaehẹ̌ buạ e ene limiung Abraham su tempong i Abraham měmaehẹ̌ ene si Melkisedek.
58007010	Manilaing i Lewi wodang ta nilẹ̌hanạ, kaiso wotonge i kawera u i sie seng ene su kal᷊uwaeng i upunge i Abraham, su tempong i Melkisedek nẹ̌sombang i Abraham.
58007011	Su l᷊imang pěmamihingu manga imangu hiten Lewi e, torat'u agamang Yahudi e nionggọ su kawanuang Israel. Ual᷊ingu manga imang hiten Lewi nạung kal᷊amona e tawe makakakoạ sěngapa wọu apang hinong koateng i sire e, hakịu ene kai hinong piạ imang bal᷊ine, kụ mẹ̌sul᷊ungu Imang i Melkisedek, kụ sembeng bal᷊inewe lai niruị bọu ghal᷊ipohong hiten Harun!
58007012	Ho, kamageng u pangkat'u manga imange mẹ̌bal᷊ui, ute torat'u agamang Yahudi e mal᷊aing hinong mẹ̌bal᷊ui.
58007013	Kụ timonane sini ute kai Mawung kitẹ: i Sie kai wọu hěnto wal᷊ine, kụ bọu hěnto ene tawẹu sarang sěngkatau měmẹ̌munara munarang sěngkatau imang.
58007014	Kěbị taumata e masingkạ u Mawung kitẹ e kai wọu hěntong Yehuda; ringangu i Musa e tawe něsẹ̌sěbạ u hěnto ene su tempong i sie mạhumbisarang hal᷊ẹ̌ u manga imang.
58007015	Hal᷊ẹ̌ ipạhumbisara ini e mangkeng něngalembong katualage lai, kahian sasasěpụ u sěngkatau imang bal᷊ine kere i Melkisedek.
58007016	I sie niruị nakoạ imang, bal᷊inewe ual᷊ingu pinẹ̌buakenge wọu kal᷊awọu parentang taumata e, kaiso kawe nẹ̌bua bọu pẹ̌bawiahe kawe kawasa e ringangu tawẹ pěhẹ̌pusange.
58007017	Batụu su ral᷊ungu Bukẹ̌ Susi e niwera u, "I Kau e kai imang sarang karěngụ e, mẹ̌sul᷊ungu Imang Melkisedek."
58007018	Kụ orasẹ̌ ini e atorang těbe e seng nipakal᷊iu, batụu seng mal᷊ongkọ dingangu seng tawẹ gunane.
58007019	Torat'u agamang Yahudi e tawe makakoạ sarang manga apa kụ masukụ. Ual᷊ingu ene hakịu i kitẹ orasẹ̌ ini e nighěllirangu sěmbaụ pělaharapẹ̌ něngalembong kapiane; kụ kai ual᷊ingu ene hakịu i kitẹ e makạkaraning Duata e.
58007020	Kutẹu l᷊ai patikụ ene rẹ̌děndinganengu l᷊ai sasalu wọu anun Duata e. Tawẹ apa pẹ̌sasalu kerene su tempong manga imang bal᷊ine e niruị.
58007021	Arawe Mawu Yesus e niruị nakoạ imange kai piạ salune, su tempong Mawu Ruata e něhengetang si Sie, "Mawu e seng nẹ̌salu, kụ i Sie seng tawe měmal᷊ui kapulun'E, 'I Kau e kai imang sarang karěngụ e.' "
58007022	Dingangu ene lai Mawu Yesus e nakoạ tatal᷊ung baugu sěmbaụ pẹ̌kakakědo kụ limembong kapiane.
58007023	Piạko l᷊ai hal᷊ẹ̌ sěmbaụ: kụ manga imang bal᷊ine e kai mal᷊awọ, batụu i sire sěngkatau-sěngkatau e něngkairị, hakịu tawe makapěněpasu pangkat'i sire.
58007024	Kai arawe i Yesus e wiahẹ̌ sarang karěngụ e, kụ pangkat'E kawe sěngkatau imange tawe nailasẹ̌ su taumata wal᷊ine.
58007025	Ual᷊ingu ene sarang karěngụ e Mawu Yesus e makạsal᷊amatẹ̌ si sai-sai ruměnta su anun Mawu Ruata lumiun Sie, batụu i Sie e wiahẹ̌ sarang karěngụ e mědeạu mapẹ̌darumatingu kakindoạ su Mawu Ruata e waug'i sire.
58007026	Kụ i Yesus e tangu kai Imang Mawantugẹ̌ gẹ̌gausang i kitẹ e. I Sie kai susi; kụ si Sie tawe kaěbakeng pẹ̌sasal᷊a, arau rosa měnsang a. I Sie nitěntani wọu taumata waradosa e, ringangu nihengkẹ sol᷊ong tampạ kụ něngalembong karangẹ e wọu manga l᷊angị e.
58007027	I Sie wal᷊inewe kere manga imang mawantugẹ̌ bal᷊ine e, kụ apang kal᷊aěllo e měngkai mạnarakangu sasěmbae ual᷊ingken dosang sire hala nạung kal᷊amona e, bọu e wuhụewe ual᷊ingu kal᷊awọu rosang sěngkawanuaěnge. Mawu Yesus e kětạengbeng sěnsul᷊e něnarakang u sasěmbane waugu sarang marěngụ-děngụ, piạ e i Sie něnarakang u watangeng'E hala nakoạ sasěmba.
58007028	Torat'u agamang Yahudi e kai mělẹ̌hengkẹ u taumata apang tawe masasukụ ipakakoạ imang mawantugẹ̌. Kaiso samuring toratẹ̌ ene, Mawu Ruata e nẹ̌taingu pẹ̌kakědone apidu nẹ̌salu u i Sie kai měhengkẹ u Ahuse makoạ Imang Mawantugẹ̌, e kụ seng nikoạ Měnanal᷊amatẹ̌ kụ nasukụ baugu sarang karěngụ e.
58008001	Banggilu patikụ pal᷊ahumbisara ini ute: I kitẹ kai mạnaghuang Imang i kitẹ Mawantugẹ̌ e kerene, kụ mạiang su koanengu Mawu Kasěllahenge su sorga kụ sěngkapẹ̌parenta ringang'E.
58008002	I Sie mẹ̌děndal᷊eng u munarang sěngkatau Imang Mawantugẹ̌ e su Huang Kasusiange, kụ su ral᷊ungu Selong Mawu tutune, kụ nirarisị u Mawu e, wal᷊inewe ual᷊ingu kinoạ u taumata.
58008003	Apang imang mawantugẹ̌ e niruị baugu iapạngěntudẹ̌ sasěmba arau laonggọ su Mawu Ruata. Kerene lai Imang i kitẹ Mawantugẹ̌ e; i Sie harusẹ̌be piạ manga apa-apa waugu isěmbane.
58008004	Mangạewe i Sie ene su dunia ini, ute i Sie angkeěng tawe nakoạ imang, batụu kai seng piạ imang kụ měngẹ̌ngěntudu sasěmba tuhụewe tilakehu torat'u agamang Yahudi.
58008005	Hal᷊ẹ̌ kẹ̌koateng i sire manga imang tumuhụ dal᷊enge ute kětạeng sěmbaụ sul᷊unge ringangu kěngkaung apạeweng su ral᷊ungu sorga e. Kụ ene sembeng niul᷊ịu Mawu Ruata e, si Musa nạung kal᷊amona, piạ i Musa nạung mapulu měmětị Selong Mawu e. Mawu něhengetang si Musa kere ini, "Pakapia wue! Kěbị e harusẹ̌be koạ u tuhụewe umbaghane kere nitodẹ si kamene su wowong bul᷊ude."
58008006	Arawe orasẹ̌ ini tangu Mawu Yesus e kinawuakengu pangkatẹ̌ imang limembong kawantuge marau wọuten nịkakoạ u manga imang ene. Batụu pẹ̌kakakědo nikoạ'E sutal᷊oarang Mawu Ruata ringangu taumata ute kai pẹ̌kakakědo kụ něngalembong kapiane ual᷊ingu niwalang kědo waugu kal᷊awọu munara limembong kapiane.
58008007	Mangạewe tawẹ apa sungkal᷊ene su pẹ̌kakakědo humotong e, tangu seng hinong tawahal᷊uasu piạ pẹ̌kakakědo karuane.
58008008	Kai Mawu Ruata e seng nakaěbạ pẹ̌sasal᷊ang manga umat'E, hakịu Mawu Ruata e něhengetang, "Ene ěng, sarung mịdating tempone, Iạ sarung mẹ̌koạ pẹ̌kakakědo wuhu su tau Israel dingangu su tau Yehuda.
58008009	Bal᷊inewe kere pẹ̌kakakědo kụ seng Takụ nikoạ baugu manga i upung i sire, su tempong Iạ něngahạ i sire niapasěbang bọu ěntanang Misirẹ̌ e. I sire tawẹ satiane su pẹ̌kakakědo Takụ kinoạ baug'i sire; kụ ual᷊ingu ene tangu Iạ tawe mẹ̌sasěmpị si sire.
58008010	Arawe orasẹ̌ ini tangu kai ini e pẹ̌kakakědo kụ sarung Takụ koateng baugu kawanuang Israel, suapạeweng ěllo ramahi kạděntane, ungkuěngu Mawu: Iạ sarung mapal᷊ohong tita-Ku e su ěndumang i sire, ringangu wohekang su naung i sire. Iạ sarung makoạ Duatan sire, ringangu i sire sarung makoạ kawanua-Ku.
58008011	I sire ta wahal᷊uasu mẹ̌tatěntiro lawọ sěmbalagheng, arau mẹ̌papaul᷊ị lawọ i sire anạ u sěngkatau, 'Kasingkạko Mawu Kasěllahenge.' Batụu i sire kěbị, bọu ghaghuwạ sarang darodọ sarung masingkạ u Iạ.
58008012	Iạ sarungbe mangampung kal᷊awọu pẹ̌sasal᷊an sire, ringangu sembelaing tawe mẹ̌tahěndung kal᷊awọu rosan sire."
58008013	Dingangu pěmamokạ u pẹ̌dariandi wuhu e sěmbaụ, Duata nẹ̌koạ pẹ̌dariandi humotong ene nakoạ maghurang dingangu natẹ̌be; dingangu apang kụ seng maghurang e sarung mal᷊ighạ lai maparung.
58009001	Pẹ̌dariandi humotonge tangu piạbe lai manga atorangu pal᷊ahamawu, dingangu piạbe lai wal᷊eng pal᷊ahamawuang kụ nikoạ u taumata e.
58009002	Selo sěmbaụ nirarisị kụ su wahageang těngone e isẹ̌sěbạ Huang Susi. Sene tangu piạ dal᷊aedu sol᷊o kạpapěllọ, dingangu piạ l᷊ai meda ringangu borotẹ̌ sasěmba su Mawu Ruata.
58009003	Su wahageang dal᷊unge, su sěmběkang dal᷊anse karuane, piạ huange isẹ̌sěbạ Huang Kasusiange.
58009004	Su ral᷊ungu huang e ene tangu piạ pananěmbaěng bọu wul᷊aeng baugu pěnanawungang buwụ, ringangu piạ l᷊ai Peting Pẹ̌dariandi natukusu papikunge wul᷊aeng. Su ral᷊ungu Peti ene piạ kuring bul᷊aeng kạpapěllọ lohong manna, těking i Harun kụ seng nẹ̌tumbal᷊ẹ̌, dingangu pěpal᷊ẹ̌ batu rarua piněmohekangu titang Mawu mapul᷊o.
58009005	Su wowong Peti ene kai piạ Kerub darua, kụ kai riadikang piạ papanide kụ mělẹ̌lahẹu rarěntang Mawu Ruata e. Papanidu riadikang darua ene nawingkahẹ̌ su wowon tatakạ Peti e, tampạ u kal᷊aampungu rosa e. Kaiso kěbị ini e tawe ikapahumbisara orasẹ̌ ini pakaunsui.
58009006	Kai kerene nạung kěbị seng niatorẹ̌ e. Ěllo-ěllo manga imang mạhunsuẹ̌ su ral᷊ungu selo watuhu těngone mědeạu makapẹ̌karadiahangu munarang sire.
58009007	Apang sụsuẹ̌ su wahageang karal᷊ungange wọu selo e sěmatang imang mawantugẹ̌ e. Kụ tumbạeng lai sěnsul᷊e su ral᷊ungu sěntaung mẹ̌koạ kerene. Kụ mang harusẹ̌ piạ daha kạbawawa mědeạu isěmba su Mawu Ruata e baugu watangenge ringangu waugu pẹ̌sasal᷊an sěngkawanuang e nikoạ i sire ual᷊ingu tawe nakahěngang.
58009008	Dingangu atorange kerene, Rohkẹ̌ u Ruata e něnodẹ pinakal᷊ahẹ, u karěngụeweng selo watuh'u těngo'e wědang dụdarisị, ute raral᷊engang sol᷊ong dalung'u Huang Kasusiang'E ene wědawen tawe niwẹbuka.
58009009	Ini e kai sasihing su kakakoạ u tempo ini; mangal᷊ene apạeweng laonggọ dingangu manga sasěmba nipotọ pinaněmba Mawu Ruata e, tawe makakasukụ dal᷊ungu naungu taumata apang měmpẹ̌bẹ̌bawa sasěmba e.
58009010	Batụu kal᷊awọu tundu tamai ene kětạengbeng mětẹ̌tal᷊ahinong kakaěng, inumang dingangu kal᷊awọu haghing tundung pananusi. Kěbị-kěbị e samatang manga atorangu tụtuhụ gẹ̌si pakịsěmpike sarang tempone Mawu Ruata e managhupia katatal᷊ěmbuhu.
58009011	Arawe i Kristus e seng diměnta kere rarěntang Imang Mawantugẹ̌ e waugu haghing munara mapapia kụ semben těbe ene. Selong Mawu kụ piạ i Sie mẹ̌kẹ̌koạ munarang sěngkatau Imang Mawantugẹ̌ e ute kai selo limembong kawantuge ringangu limembong kasukụ e. Ene wal᷊inewe nikoạ u taumata; mangal᷊ene asal᷊e wal᷊inewe wọu dunia nịkakoạ ini e.
58009012	I Kristus simuẹ̌ su Huang Kasusiange su ral᷊ungu selo kětạeng sěnsul᷊e sarang karěngụe. Su tempo ene i Sie tawe nẹ̌bawa rahang kambing esẹ e arau rahang pěgol᷊u sapi waugu sasěmba. I Sie kawe nẹ̌bawa rahan'E sẹ̌sane, kụ ual᷊ingu ene i Sie tangu něliwir'i kitẹ e sarang marěngụ-děngụ.
58009013	Dahang kambing dingangu rahang sapi esẹ dingangu ahing sasěmba wọu pẹ̌gol᷊u sapi, nipěnambusẹ̌ taumata apạeweng dal᷊akị tuhụ atorangu agama e tadeạu i sire ene mawurěsi.
58009014	Kụ kamagengu raha ringangu ahi ene makauhasẹ̌ karal᷊akị i sire tuhụ dal᷊engu agama, dumakeleng kate rahang Kristus! Kụ ual᷊ingu kawe Rohkẹ̌ kakalẹ̌ e tangu, i Kristus e něnarakangu watangeng'E su Mawu Ruata nakoạ kere sěmbaụ sasěmba kụ nasukụ. Dahane nanguhasẹ̌ dal᷊ungu naung i kitẹ e wọu tundung agama tawẹ kěhase, tadeạu i kitẹ makapẹ̌tangkiangbe Mawu Ruata kụ biahẹ̌ e.
58009015	Kai ual᷊ingu ene, i Kristus nakoạ Mananẹ̌pase waug'u sěmbaụ pẹ̌dariandi wuhu, tadeạu isain sem bọu nikuiang u Ruata e wotonge makatarimạ kal᷊awọu al᷊amatẹ̌ kakalẹ̌ kụ seng nikědon Duata e. Patikụ ene wotonge mariadi ual᷊ingu kai seng piạ u nairị, kụ kai i Kristus; kụ kapapohonge kawe nakal᷊iwirẹ̌ taumata wọu kal᷊awọu pẹ̌sasal᷊a nikoạ i sire su tempong pẹ̌dariandi humotonge wědang kạdal᷊enge.
58009016	Kereu piạ suratu pananilakehu pusakạ, ute harusẹ̌be lai piạ tatialane u taumata kụ nẹ̌koạ suratẹ̌ ene kawe seng nairị.
58009017	Batụu surat'u pusakạ e tawe ikawal᷊i těntal᷊ang i sain nẹ̌koạ suratẹ̌ ene wědang biahẹ̌. Suratẹ̌ ene ikawal᷊i kětạeng kereu tau ene e seng nate.
58009018	Ual᷊ingu ene pẹ̌dariandi humotonge mal᷊aing hinong sěgadengu raha.
58009019	Kahumotong-motongange i Musa e něhabaru kěbị titang Mawu Ruata su tau Israel. Bọu ene i Musa něngal᷊ạ e raham manga anạ u sapi ringangu rahang kambing esẹ, bọu ene nilaukangu akẹ, mase nịtatambuse su Bukẹ̌ u manga Titang Mawu Ruata ringangu su kěbị apan tau Israel kụ nipahị e ringangu rěmpugu hisop dingangu manga rukụ u domba kụ awạe mahamụ mahunggurang.
58009020	Apidu kạkoạ e ene i Musa kapẹ̌berane, "Ini e kai rahan sasěgadẹ̌ pẹ̌kakakědon Mawu Ruata e kụ hinong tuhukang i kamene."
58009021	Kụ dingangkewelaing kakakoạ e mẹ̌sul᷊ung, i Musa e něnambusu raha ene lai su Selon Mawu ringangu su patikụ kakoatengu pal᷊ahamawu e.
58009022	Kahěngang bue, tuhụewe toratu agamang Yahudi e, seng masarạ patikụ sabarange ipakasusi ual᷊ingu raha e; mase rosa e kawe tumbạu ikaampung kereu piạ tatědọ u raha e.
58009023	Dingangu kakoạ kerene e manga sabarang kụ mělẹ̌lahẹu apang su sorga e ipakasusi. Arawe waugu apang su sorga e hala gẹ̌gausang gaghěllị kụ limembong kapiane.
58009024	Batụu i Kristus e kawe tawe simuẹ̌ su Huang Kasusiange kinoạ u taumata, kụ samatang měnẹ̌nul᷊adang Huang Susi tutune. I Kristus hala e simuẹ̌ su sorga; kụ sene, i Sie orasẹ̌ ini e timatěngom Mawu Ruata e waugu i kitẹ e.
58009025	Imang u Yahudi mawantugẹ̌ e taun-taung sụsuẹ̌ su ral᷊ungu Huang Kasusiange su ral᷊ungu Wal᷊em Mawu měbẹ̌bawa rahang binatang haghine sěmbaụ. Arawe i Kristus tangu wal᷊inewe lai simuẹ̌ mědeạu masau maněmbam batangeng'E.
58009026	Batụu angkeěng kai nạung masau i Sie hinong nẹ̌tatahangu sunsara dokeng su tětạu karariading dunia ini. Kutẹu nạung orasẹ̌ ini e i Sie kětạbeng sěnsul᷊e riměnta baugu měndẹ̌dasẹ̌ dosa e ringangu měnarakangu watangeng'E hala.
58009027	Mawu Ruata seng nanilakehẹ̌ u taumata e tumbạeng sěnsul᷊e mate kụ bọu ene ute ihukungu Mawu Ruata e.
58009028	Kerene lai i Kristus e kětạeng sěnsul᷊e nisarakang makoạ kere ipěněbusẹ̌ dosan taumata l᷊awọ. I Sie sarung duměnta kapia su karuan sul᷊ene, bal᷊inewe waugu měnal᷊udẹ̌ dosa, kaiso kawe waugu mapakasal᷊amat'u taumata apang mạngampal᷊ẹ̌ darěntan'E.
58010001	Toratu agamang Yahudi e kětạeng mạngonggọu kěngkaune kụkěngkunawadẹ̌ mạanung hal᷊ẹ̌ mapia sarung duměnta ringangu wal᷊inewe mạanung hal᷊ẹ̌ ene tutune. Toratẹ̌ ene apawe tawe makakasukụ taumata apang dụděnta maněmba Ruata ringangu sasěmbang sire wẹ̌bawaěnge, manilaing taun-taung měngkai hanesẹ̌ sidutu měnẹ̌narakangu sasěmba ghahị e sěmbaụ.
58010002	Mangawe i sai-saing kụ měnẹ̌němba Ruata e mambeng těngadẹ̌ seng nipakawurěsi wọu rosa, tangu i sire sembelaing tawẹ pěndang u piạ dosang sire kụ sasěmba e selaing tawe sarung ipěllọ.
58010003	Kutẹu luhude manga sasěmba ilẹ̌onggọ apang taung kawe mapẹ̌tahěndung u taumata su kal᷊awọu rosan sire,
58010004	batụu mambeng těngadẹ̌ dahang sapi ringangu rahang kambing esẹ e tawe makakarědasẹ̌ dosa e.
58010005	Hakịu ene su tempong i Kristus narěnta su dunia, kụ i Sie něhengetang su Mawu Ruata, "I Kau tawe mẹ̌gaghausẹ̌ laonggọ dingangu sasěmba; kaiso i Kau e seng něndiahing badangu waugu Iạ.
58010006	I Kau e nạung tawẹ karal᷊uase su sasěmba tinongkạ arau su sasěmba waugu kal᷊aampungu rosa.
58010007	Tangu Iạ e nẹ̌bera, 'Ěndaung Iạ, Mawu! Iạ e kai riměnta waugu mẹ̌koạ apang kapulun'U kerẹewe mạbawohẹ mạanung batangeng-Ku e su ral᷊ungu Winohẹ Susi.' "
58010008	Humotong-motong i Kristus e něhengetang, "I Kau tawe mẹ̌gaghausẹ̌ laonggọ dingangu sasěmba; i Kau e tawẹ karal᷊uase su sasěmba binatang tinongkạ dingangu su sasěmba waugu kal᷊aampungu rosa." I Kristus něhengetang kerene, maningbe patikụ sasěmba e nisarakang tuhụ tiahang agamang Yahudi.
58010009	Bọu e i Kristus něhengetang, "Ěndaung Iạ, e Mawu! Iạ e kai riměnta waugu mẹ̌koạ apang kapulun'U." Kụ Mawu Ruata e něndědasẹ̌ patikụ sasěmba nạung kal᷊amona e, kụ niawengangu sasěmba i Kristus.
58010010	I Yesus Kristus seng nẹ̌koạ apang ikẹ̌kapulun Duata e ringangu něnarakangu watangeng'E hala nakoạ sasěmba. Dingangu sasěmba ene kụ nịkakoạ e sěnsul᷊ẹ baugu sarang marěngụ-děngụ, i kitẹ kěbị e niwurẹ̌si wọu rosa.
58010011	Apạeweng imang tau Yahudi měmpěmẹ̌munara apang kal᷊aěllo e, ringangu měngkai masau su sul᷊ene měmpěnarakang u sasěmba ghahịe mẹ̌sul᷊ung. Kaiso manga sasěmba ene mamben tawe makakarědasẹ̌ dosa e.
58010012	Kutẹu, i Kristus kawe kětạeng sěnsul᷊e něnarakangu sasěmba waugu kal᷊aampungu rosa, dingangu sasěmba ene kai waugu sarang marěngụ-děngụ. Bọuten nangěntudu sasěmba ene i Kristus naiangko su koanengu Mawu Ruata kụ nẹ̌parenta sěngkapẹ̌parenta ringang'E.
58010013	Kụ su orasẹ̌ ini e i Kristus měngẹ̌ngampal᷊ẹ̌ sarang Mawu Ruata mapẹ̌subang dumarokạ si Sie.
58010014	Hatede, ringangu sasěmba sěmbaụ e, i Kristus mạpakasukụ u taumata apang seng niapakawurěsi wọu rosa.
58010015	Su hal᷊ẹ̌ ene tangu, Rohkẹ̌ u Ruata e mal᷊aing nangonggọ u sasahidine si kitẹ. Rohkẹ̌ u Ruata e něhengetang,
58010016	" 'Ini e kai pẹ̌dariandi sarung Takụ ikoạ dingang'i sire suapạeweng ěllo kụ sarung duměnta e,' ungkuěng u Mawu, 'Iạ e sarung měměmbing u manga tita-Ku e apasuẹ̌ su ral᷊ungu naung i sire, ringangu mamohẹ su ěndumang i sire.' "
58010017	Mawu Ruata e mal᷊aing něhengetang, "Iạ e sarung mẹ̌timbul᷊eng kal᷊awọu rosa ringangu kararal᷊akis'i sire."
58010018	Kụ kal᷊awọu manga rosa e ringangu manga kararal᷊akisẹ̌ e seng niampungang, kụ seng tawahal᷊uasu lai itonda sasěmbang kal᷊aampungu rosa e.
58010019	Tangu, manga anạ u sěmbaụ, ual᷊ingu kapapohongu Mawu Yesus, ute i kitẹ e wahani sumuẹ̌ su Huang Kasusiange.
58010020	Mawu Yesus seng namuka ral᷊eng buhu sěmbua waugu i kitẹ, kụ kai ral᷊eng makạonggọu pẹ̌bawiahẹ̌. Kụ dal᷊eng ene ute kai matěpasu rarěndunge, kụ kai wadang i Kristus sẹ̌sane.
58010021	Kụ i kitẹ orasẹ̌ ini e kai mạnaghuang sěngkatau imang mawantugẹ̌ e kụ mạngawasa su Wal᷊em Mawu Ruata.
58010022	Ual᷊ingu ene ute i kitẹ e mahuhaungken naung i kitẹ e matoghasẹ̌ su Mawu Ruata; ringangu pangangimang matoghasẹ̌, dingangu naung seng nawurěsi wọu pěndangu nẹ̌sal᷊a, ringangkewen badang kụ seng niwurěsing akẹ matilang e.
58010023	I kitẹ e pẹ̌tumpaedẹ̌ko pakasěgadẹ̌ su l᷊aakung pělaharapi kitẹ, batụu Ruata kai kapangimangeng dingangu i Sie sarung mapakasěhụ u kědon'E.
58010024	Dingangu i kitẹ e riọko mẹ̌kakakělla, tadeạu i kitẹ lawọbe makapẹ̌bawahansang baugu kuměndagu sěndinganeng i kitẹ e ringangu mẹ̌koạbe hal᷊ẹ̌ mapia.
58010025	I kitẹ e měngkai pakakěhagẹ̌ mẹ̌komol᷊ẹ̌ sěngkapẹ̌komol᷊ẹ̌, dingangu kumbahangbe měmpamalan pẹ̌kakakomol᷊ẹ̌ e kerẹ e tundung sěnggạ. Sěmbal᷊iau i kitẹ kawe hinong limembong kasatiane mẹ̌sẹ̌sasasa, batụu i kitẹ masingkạ u selaing tạ karěngụ e Mawu e sarung duměnta.
58010026	Batụu kamageng habarẹ̌ tutune wọu Mawu Ruata e seng nihabarẹ̌ si kitẹ, kutẹu i kitẹ měngkawe sěntiniạ mětẹ̌tatudẹ mẹ̌dosa e, ute semben tawẹ apa sasěmba saụ ipěndědasẹ̌ dosang kitẹ e.
58010027	Kětạeweng piạ dal᷊enge mang sěmbaụ matagẹ̌ baug'i kitẹ e kụ tumatěngo pěngadilangu Ruata e ringangu putungu ral᷊angeh'E kụ makatutung kěbị apan taumata rụdokạ si Sie!
58010028	Taumata kụ tawe tumatuhụ tiahan torat'i Musa e, ihukungu papate e tawẹ ampunge, kereu piạ sahidine rarua arau těllung katau, kụ kinaěbakeng i sie kawe piạ sal᷊ane.
58010029	Ene e limembong kawěhạ e hukumang hinong buạ u taumata kụ měnẹ̌nahida Ahusu Ruata e. Taumata ene tangu mạngěnna wal᷊inewe susi rahang pědarianding Duata e, kụ kai nạung kapapohong i Kristus kụ kawe namurẹ̌si wọu rosa e. I sie něhinakang Rohkẹ̌ měngangonggọu al᷊amatẹ̌ e.
58010030	I kitẹ e masingkạ u kai i sai tangu i Sie kụ něhengetang, "Iạ e sarung mamal᷊isẹ̌! Iạ e sarung měhukung!" dingangu i Sie lai nẹ̌bera u, "Mawu e sarung měhukung u kawanuan'E."
58010031	Apạ e makạtatakụ kereu manawo su l᷊imang Mawu Ruata Wiahẹ̌ e!
58010032	Pẹ̌tahěndungko kereapa kakakoạ u manga anạ u sěmbaụ e nạung su tempo nal᷊iu e. Su tempo ene, sarạeng tualag'u Mawu Ruata e simarang si kamene e, i kamene měngkai sěntiniạ mạsigěsạ; kaiso i kamene mang tatapẹ̌ měkẹ̌karadiahang masěgadẹ̌.
58010033	Kạdingạ i kamene makạhombang tatungkeang dingangu kẹ̌koateng bawialaěngu taumata. Kạdingạ l᷊ai i kamene mạsigěsạ sěngkapẹ̌tatahang dingang i sire apang kẹ̌koateng kerene,
58010034	dingangu i kamene mal᷊aing makạpěndang likibu taumatang tahungkụ. Dingangu su tempong kěbị apang tẹ̌taghuaneng i kamene pul᷊ahoěng, i kamene tangu měnarimạ u ene ringangu naung mal᷊uasẹ̌, batụu i kamene masingkạu i kamene wědang mạnaghuang sěmbaụ kụ limembong kapiane, kụ sarung mẹ̌daragẹ̌ sarang marěngụ-děngụ.
58010035	Ual᷊ingu ene, kumbahang měngkapěndụ u naung i kamene, batụu kamageng i kamene těbewe mạngimang, tangu piạbe wawal᷊ise masěllahẹ̌ baugu ene!
58010036	I kamene hinong mẹ̌tingkědang, tadeạu i kamene e makakatuhụbe kapulung Duata e ringangu makahombang kasasěhụ u kědon'E.
58010037	Batụu su ral᷊ungu Bukẹ̌ Susi e kạbawohẹ, "U seng kate kadodọ tempone, tangu i Sie kụ sarung duměnta e seng tạ kararěnane; i Sie seng tawe měnohọ u tempon darěntan'E.
58010038	Dingangu umatẹ̌-Ku matul᷊idẹ̌ e sarung mangimang kụ mẹ̌biahẹ̌; kai kamageng u piạ u wọu tal᷊oarang sire e sumohọ, tangu naung-Ku e tawẹ karal᷊uase si sie."
58010039	I kitẹ ini e wal᷊inewe taumata sụsohọ dingangu mạpal᷊idẹ̌. Kaiso i kitẹ e kawe taumata kụ mangimang su Mawu Ruata e ringangu ipakasal᷊amatẹ̌.
58011001	Pangangimang mangal᷊ene e kai tatialang mạnaghuang kal᷊aiaking matoghasẹ̌ suapang lẹ̌harapeng, mangal᷊ene ute kai piạ karal᷊ahẹ u apan sarung tawe ikasasilo e.
58011002	Ual᷊ingu pangangimang, tangu taumatang kal᷊imonane e makạl᷊uasẹ̌ naungu Mawu Ruata e.
58011003	Ual᷊ingu pangangimang, tangu i kitẹ e nakaěnna u dunia e kai niriading hengetangu Mawu; kụ apang ikẹ̌kasilo e, mạdiadi wọu apang ta ikasasilo e.
58011004	Ual᷊ingu pangangimang, tangu i Habel nangěntudu sasěmbane limembong kapiane wọu sasěmbang Kain. Ual᷊ingu pangangimange ene, i Habel nitarimạ u Mawu Ruata kere taumata mapia, batụu sembeng nal᷊ahẹ u Mawu Ruata e něnarimạ u sasěmbane. I Habel seng nate kaiso kahian pangangimange ene, tangu i sie wẹ̌dang měbẹ̌bisara sarang orasẹ̌ ini.
58011005	Ual᷊ingu pangangimang, tangu i Henokh e tawe nate, kaiso kawe niapakasapuạ dingangu niapakakoạ sol᷊ong anung Mawu Ruata e. Tawẹu sarang sěngkatau nakapẹ̌sombang i sie, watụ u i sie seng niapakasapuạ u Ruata e. Su ral᷊ungu Bukẹ̌ Susi e mạbawohẹ u těntal᷊ang i Henokh e reng tawe nipakasapuạ e, i sie kai makạl᷊uasẹ̌ naungu Mawu Ruata e.
58011006	Kereu tạ pangangimang, ute tawẹ u sarang sěngkatau makal᷊uasẹ̌ naungu Ruata e. Batụu i sain duměnta su anun Duata e harusẹ̌ mangimangu Mawu Ruata e ene, dingangu Mawu Ruata e mangonggọu wawal᷊ise su taumata kụ apang měmpědẹ̌deạ si Sie.
58011007	Ual᷊ingu pangangimang, tangu i Noakẹ̌ nipaul᷊ikangu Mawu Ruata e mạanung kal᷊awọu apa sarung mariadi, kụ tawe ikasilon sie. I Noakẹ̌ e rụdaringihẹ̌ Mawu hakịu i sie nělanging kapal᷊ẹ̌ sěnggěsa kụ samurine nạung kawe nakaambang si sie ringangu ral᷊ohon bal᷊ene. Ual᷊ingu kawe kerene ute dunia nihukung, arawe i Noakẹ̌ hala e ute kahian pangangimange tang|u narekeng taumata mapia.
58011008	Ual᷊ingu pangangimang tangu i Abraham dụdaringihẹ̌ Mawu kụ piạ e Mawu kụkui si sie ringangu rimoloh'i sie apạkakoạ sol᷊ong banua kụ nikědon Mawu e si sie. Bọu e i Abraham nẹ̌buạ kụ běga wue měnsang makoạ sol᷊ong apa.
58011009	Ual᷊ingu pangangimang, i Abraham nẹ̌tanạ kere taumata raghị su wanua nikědon Mawu e si sie. I Abraham nẹ̌tanạ sene su ral᷊ungu selo. Kerene lai i Ishak dẹ̌duan Yakub, kụ seng nakatarimạ u kědo mẹ̌sul᷊ung bọu anun Mawu e.
58011010	Batụu i Abraham kai kạpẹ̌ngẹ̌ngampal᷊e soa kẹ̌karakiang dingangu nilangingu Mawu Ruata e kụ piạ bawěntane matoghasẹ̌ e.
58011011	Ual᷊ingu pangangimang, tangu i Abraham nakahombang hitene wo'i Sara, maning kutẹu i Abraham kawe seng tumanịu maghurang, dingangu i Sara e sẹ̌sane wantọ. I Abraham mạngiaking u Mawu Ruata e sarung mapakasěhụ u kẹ̌don'E.
58011012	Manilaing i Abraham su tempo ene kere taumata wadange seng nipatene, kaiso i sie nakahombangke hitene mal᷊awọ, hakịu kahiang kal᷊awọe tangu seng ta kinarekenang -- kere kal᷊awọu wituing su l᷊angị dingangu ěnne su apeng.
58011013	Patikụ taumata ene těbewe měmpangimang sarang nate e. I sire tawe nakahombang kasasěhụu pẹ̌kakědon Duata e, kaiso kětạeweng měmpạmanda ringangu měmpạněnsomahẹ̌ bọu maraune. Kụ ual᷊ingu ene ute i sire mạul᷊ịu i sire kětạeweng taumata raghị dingangu mananumpang su dunia ini.
58011014	Taumata kụ měbẹ̌bera kerene ute mạul᷊ị mal᷊ahẹ u i sire kai kạpědẹ̌deạ e soa kụ sarung makoạ banuan sire tutune.
58011015	Bal᷊inewe soa kụ seng tiněntang i sire e tẹ̌tiněnnaěng. Batụu kamageng kawe kerene ute, nal᷊ahẹ u seng lawọ loahe si sire kụ makapẹ̌sul᷊e kapia sol᷊ong banua ene.
58011016	Kal᷊ahẹ e tangu, i sire kai měkẹ̌karimangu soa sěmbaụ limembong kapiane, kụ kai soa su sorga. Kai ene hakịu Mawu Ruata e tawe mamea kereu i sire mẹ̌sěbạ i Sie Ruatan sire e, batụu Ruata e seng něndiahing soa sěmbaụ baugu i sire e.
58011017	Ual᷊ingu pangangimang lai, tangu i Abraham něnarakang i Ishak nakoạ kere sasěmba piạ i sie wẹ̌banikateng u Ruata. Seng si Abraham sẹ̌sane Mawu Ruata e nangonggọu pẹ̌kakědon'E, kaiso i Abraham mambeng napakawalang manarakangu anạ e mang tumbạu sěmbaụ ene.
58011018	Mawu Ruata seng něhengetang si Abraham, "U kai wọu i Ishak ini e i kau sarung makahombang pal᷊ahite nạung Takụ nikědo si kamene."
58011019	I Abraham mạngiaking u Ruata e kawasa mapẹ̌biah'i Ishak kapia wọu papatene e -- kụ botonge i kawera u i Abraham seng nakaul᷊e si Ishak kapia wọu papate.
58011020	Ual᷊ingu pangangimang, tangu i Ishak měkẹ̌kědong al᷊amatẹ̌ e si Yakub dẹ̌duang Esau waugu tempo ramahi.
58011021	Ual᷊ingu pangangimang, tangu těntal᷊ang deng i Yakub bẹ̌dang biahẹ̌ i sie něngal᷊amatẹ̌ anạ i Yusup -- dingangu mẹ̌numěking su těking e kụ nẹ̌kal᷊iomaneng su Mawu.
58011022	Ual᷊ingu pangangimang, tangu i Yusup -- piạ e nạung maraning mairị -- měbẹ̌berang hal᷊ẹ̌ u sasěbangu tau Israel bọu Misirẹ̌, apidu timanatang hal᷊ẹ̌ u pěnanampạ u maiet'i sie.
58011023	Ual᷊ingu pangangimang, tangu gaghurang i Musa namuning sie těllu wul᷊ang karěngụ e bọuten sie piněhěnding. I sire nakasilo u i sie kai rariọ maholẹ, dingangu i sire tawe matakụ u parentan datu e.
58011024	Ual᷊ingu pangangimang, tangu i Musa sarangke nasaria e, tawe mapulu isěbạ ahus'u sangiangu ratung Misirẹ̌ e.
58011025	I sie ěndokangbe sěngkapẹ̌tatahangu sigěsạ dingangu kawanuan Mawu Ruata e sul᷊ungu makauntung dal᷊uasu rosa ghěnnangu sěngkatempo.
58011026	I Musa nakapěndang u něngalembong kaarěgane marau kụ makaěbạ sasamedẹ̌ baugu Ratu Měnanal᷊amatẹ̌ nikědong Duata sul᷊ungu makaěbạ kal᷊awọu arětạ u wanuan Misirẹ̌ e, watụ u i Musa kai mělẹ̌harapẹ̌ bawal᷊ise su tempo ramahi.
58011027	Ual᷊ingu pangangimang, tangu i Musa naněntangu Misirẹ̌ tawẹ kadiongeng takụ e su ral᷊angehu ratu. I Musa e měngkai mal᷊intoị měnẹ̌nuntụewe tẹ̌timonaěnge, mẹ̌sul᷊ungu i sie seng nakasilo Mawu Ruata kụ ta ikasasilo.
58011028	Ual᷊ingu pangangimang, tangu i Musa nakapẹ̌koạ Paskah e ringangu něngoro tadeạu pakịtambuseng daha su tukadu wal᷊en tau Israel, mạdiringu Malạekat'u Papate maminasa manga anạ'i sire laiakang.
58011029	Ual᷊ingu pangangimang, tangu tau Israel nakal᷊iu Laudẹ̌ Mahamụ, kụ i sire al᷊ingkai rụdal᷊eng su ěntana mamara, arawe tau Misirẹ̌ e kawe niselohu l᷊audẹ̌ ene, piạ i sire měnẹ̌nal᷊ukạ lumiu.
58011030	Ual᷊ingu pangangimang, tang|u tau Israelẹ̌ nakakahaka meselu Yerikho sarangke wọu taghal᷊ẹ̌ lẹ̌likutang i sire pitu ěllo karěngụ e.
58011031	Ual᷊ingu lai pangangimang tang|u i Rahab bawine tahapẹ̌sundal᷊ẹ̌ ene tawe nikapate sěngkakapate ringangu taumata apang dụdokạ Mawu Ruata e; batụu i sie něnarimạbeng dingangu naung mal᷊uasẹ̌ si sire mẹ̌papahimang tau Israelẹ̌ e.
58011032	Ho, iạ e wotonge lai měngkate hanesẹ̌ měbẹ̌bera, kutẹu tempoku e kawe tawe makaiangẹ. Batụu iạ bědang lai tawe něsẹ̌sěbạ i Gideon, i Barak, i Simeon, i Yefta, i Daud, i Samuelẹ̌, ringangu mangạewe nabi.
58011033	Ual᷊ingu pangangimang, tangu i sire seng nakawatạ manga kararatuange. I sire měmpẹ̌kẹ̌koạbe apang matul᷊idẹ̌ e hakịu i sire mambeng nakatarimạ u apang nikědon Mawu Ruata e. I sire napẹ̌kěmming u kal᷊awọu mohongu singa,
58011034	mạněbu putung masasaria, makạtihọ bọu horong peda. I sire e kai lome, kutẹu kawe matoghasẹ̌ supěseketange, hakịu makạbatạ manga wuntuangu tau raghị.
58011035	Ual᷊ingu pangangimang, tangu manga wawine saụ kapia nakahombang taumatan sire kụ seng bọu nate. Piạben lai mapulu sunsaraěng sarang mate, ringangu madiri ipakal᷊iu, ual᷊ingu mapulu ipẹ̌bangung kapia mědeạu makaul᷊ị pẹ̌bawiahẹ̌ sěmbaụ kụ l᷊imembong kapiane.
58011036	Piạbeng lẹ̌heghesang, lẹ̌limadeng, lẹ̌hanteěng, dingangu piạ l᷊ai tẹ̌tahungkutang.
58011037	I sire nạung lẹ̌ěntungangu watu sarang pakạpate, piạben lai pẹ̌pentehangu l᷊ahaghari, ringangu pẹ̌patengu peda. I sire měpẹ̌papalilị měmpẹ̌papedetu pising domba arau pising kambing; i sire kai taumata kasiang, tẹ̌tingkaitang dingangu sẹ̌sigěsakeng.
58011038	Dunia ini e wal᷊inewe hinong pěmamanuaěng i sire. I sire kai měmpẹ̌papalilị su kěhu l᷊inggi ringangu su manga wawul᷊urange, arau měmpẹ̌tẹ̌tanạ su ral᷊ungu liang dingangu su ral᷊ungu manga lohangu ěntana.
58011039	Enẹ e kasariane watạ i sire kěbị ual᷊ingu pangangimang i sire! Kaiso i sire tawe němpanarimạ u apang nikědon Duata e,
58011040	batụu Mawu Ruata e kai piạ hingide limembong kapiane waug'i kitẹ e. Hingide ute kětạeng dingang i kitẹ e, kụ i sire sarung ipakasukụ.
58012001	Ho, ěndaibe i kitẹ hala e tẹ̌tal᷊iwungang u sahidi kereng kakěpal᷊e! Ual᷊ingu ene tangu i kitẹ e měměllọkong kal᷊awọu apang mẹ̌měhạ si kitẹ e, dingangu rosa e sěntiniạ měngkate mětẹ̌těnděkạ si kitẹ e. Kụ i kitẹ e pakatatoelẹ̌ bue su pẹ̌tandungang tẹ̌tatěngoěng i kitẹ.
58012002	Kụ timonang kitẹ e pakatuntụbe sol᷊ong anun Mawu Yesus, u kai i Sie namangung pangangimang i kitẹ e dingangu nẹ̌padul᷊i wọu tětạe sol᷊ong pangěnsueěnge. Mawu Yesus mědẹ̌dararagu sigěsạ su kalu kuruisẹ̌! I Sie tawe mẹ̌dariang mate su kalu kuruisẹ̌ e kawe apạ e makamea. I Sie kětạeweng mětẹ̌tahěndung karal᷊uasẹ̌ kụ sarung kapěndangeng'E su samurine. Orasẹ̌ ini e i Sie mạiang su koanengu kal᷊aianengu Mawu Ruata, kụ mẹ̌pẹ̌parenta sěngkapẹ̌parenta ringang'E.
58012003	Kěnnang pěngěnna kai kereapa sigěsạ u Mawu Yesus tụtatěngo ral᷊awangu taumata waradosa kụ kereng katědụ e! Ual᷊ingu ene tangu abe pěmpẹ̌těngkal᷊omeng naung i kamene ringangu abe kěngkapěndụ.
58012004	Batụu su ral᷊ungu pẹ̌kakaradiahang i kamene mẹ̌sekẹ u rosa e, bědangbe lain tawe měsẹ̌sekẹ sarang tẹ̌dokangu raha e.
58012005	Dingangu abe kiwul᷊ei sasasang Mawu Ruata e, kụ seng nionggọ si kamene kere manga anạ'E: "Anạ-Ku, pakatitike wue pakapia-pia těntirong Mawu e, dingangu abe kěngkanawo naung'i kamene, kamagengu i Sie lumangehẹ̌ si kamene.
58012006	Batụu Mawu e mạněntiro apang taumata kụ ikẹ̌kěndag'E, dingangu i Sie mẹ̌gěnggeserẹ̌ si sain-sain kụ niakun'E kere anạ'E."
58012007	Kụ i kamene pěmpěnarimạ bue papahang u Ruata kere sěmbaụ těntirong sěngkatau i amang. U sude wue mạdiadi kụ anạ tawe papahangeng i amang?
58012008	Kereu i kamene tawe papahangeng kere kěbị manga rariọ bal᷊ine ini e, ute i kamene wal᷊inewe anạ tutune, kaiso kawe anạ su wela.
58012009	I kitẹ e kawe piạ i amang i kitẹ su dunia. I sie mạněntiro si kitẹ mase i kitẹ e mạngadatẹ̌ si sie. Kụ limembo miěbạ i Amang i kitẹ marohkẹ̌ su sorga e, nal᷊ahẹ u i kitẹ e hinong sauneng kumakoho si Sie tadeạu i kitẹ e mẹ̌biahẹ̌.
58012010	Manga gaghurang i kitẹ su dunia e mạněntiro si kitẹ su ral᷊ungu tempo piạ kětakenge, tuhụewe su pěndangeng i sire kawe mapia. Arawe Mawu Ruata e mạněntiro si kitẹ e kawe waugu kapiang kitẹ hala, mědeạu i kitẹ e ipakasusi ringang'E.
58012011	Kahěngang bue, su tempong i kitẹ e tẹ̌těntiroěng, papahang ene tawe nẹ̌tatal᷊ahino su naung i kitẹ e, kaiso kai makạkasusa. Kai samurine ute, waug'i kitẹ kụ apang seng bọu nitěntiroěng tangu, papahang ene makapěbẹ̌biahẹ̌ si kitẹ e tụtuhụ kapulun Duata, kụ mapěbẹ̌buam pěndangu karal᷊unsemahẹ̌ si kitẹ e.
58012012	Batụu ene tangu ěndaị hengkẹ takiahu nělome e, ringangu hatedẹ̌ko wukunu kụkende ene!
58012013	Kụ pěmpahundal᷊engko sidutu sural᷊eng matene, tadeakengu laedu kempal᷊ẹ̌ e tawe mẹ̌gaghal᷊isa, kaiso kawe sauneng mahuntinambang kapiane.
58012014	Pěmpẹ̌tuměgal᷊ẹ̌ko pẹ̌darame ringangu kěbị taumata e. Pědeạko kasasusi samatang baugu Mawu e. Batụu tawẹu sarang sěngkatau makasilo Mawu e kereu i sie tawe měbiahẹ̌ kerene.
58012015	Pakatanure wue kumbahang sarang piạu sěngkatau sumẹ̌bang bọu kapiang tatal᷊ěntụ u Mawu e, tadeạu kumbahangbe piạ u makoạ kere kalu makạkilu sutal᷊oarang kamene kụ makasahaghe ringangu makagholang taumata l᷊awọ e kahian daghuse.
58012016	Pakatanure wue u kumbahang piạu mawuang arau piạ u tawẹ pandungange su pẹ̌bawiahẹ̌ marohkẹ̌ e, kere nạung kẹ̌koateng i Esau. I sie nẹ̌bal᷊ụ u kal᷊aiakange, tumbạeng ual᷊ingu kaěng sělamạ.
58012017	I kamene masingkạu wọu ene i Esau mapulu makahombang al᷊amatẹ̌ ene wọ'i amange, kutẹu i sie kai nisuhudẹ̌. Batụu manilaing dingangu kakiạ i sie mědẹ̌deạ dal᷊engu měmal᷊ui pẹ̌sasal᷊ane, kai i sie seng tawe nakareạ loahe waugu ene.
58012018	Manga anạ u sěmbaụ tawe riměnta tumatěngo munara sěmbaụ e kere tẹ̌tatěngoěng u tau Israelẹ̌ e nạung. I sire tụtatěngowe apang hinong ikẹ̌kasaghipo, kụ kai Wul᷊ud'u Sinai ringangu putunge kụ kararamasage ruděllị e; i sire tụtatěngo kararěndung, kasasunaubẹ̌, dingangu rěllang;
58012019	i sire rụděndengelu wal᷊ěmbengu slompretẹ̌, dingangu tingihẹ̌ měbẹ̌bera maihạ. Ene piạ e tau Israel nakaringihẹ̌ tingihẹ̌ ene, i sire mědẹ̌dorong sěngapang botonge tadeạu tingihẹ̌ ene kuhạ e relaing saụ mẹ̌bisarang sire.
58012020	Batụu i sire seng tawe makatahang dumaringihẹ̌ laorong tingihẹ̌ ene. Batụu tingihẹ̌ ene kai měbẹ̌bera u, "Kěbị apang kụ měnẹ̌nenggehẹ̌ bul᷊ude ini e tawẹ tiahane měnsang i sie binatang arau walạewe měnsang i sai lai, harusẹ̌ ěntungeng batu sarang pakapate."
58012021	Apang kụ kinasilon tau Israelẹ̌ e mambeng makạtatakụ sarang i Musa e nakawera u, "Iạ e natakụ dingangu simal᷊ungkende!"
58012022	Kaiso ral᷊iune, i kamene seng diměnta su wongko'n Sion dingangu su soan Mawu Ruata wiahẹ̌ e, kụ kai i Yerusalem su sorga e ringangkewen manga malạekatẹ̌ e hiwune kal᷊awọe.
58012023	I kamene němpẹ̌tol᷊e komol᷊ang u ral᷊uasẹ̌ -- pẹ̌sasombangengu manga anạ u Ruata mal᷊aiakang e, kụ areng i sire e mạdarol᷊ẹ̌ su ral᷊ungu sorga e. I kamene riměnta mẹ̌těngon Duata e mělahukungu patikụ taumata e. I kamene tụtatěngong kal᷊awọu rohkẹ̌ u taumata mapia e, kụ seng niapakasukụ.
58012024	I kamene riměnta mẹ̌těngon Mawu Yesus, Měnanal᷊oara waugu pẹ̌dariandi wuhu ene; i kamene mẹ̌těngon daha nipakatědọ kụ makaual᷊i apạeweng něngalembong kapiane i kaual᷊i wọu rahan Habel.
58012025	Ual᷊ingu ene pakapapia wue i kamene, kumbahangbe sarang i kamene tawe mapulu rumaringihẹ̌ si Sie kapělẹ̌hengetange. I sire kụ apan tawe mapulu rumaringihẹ̌ si Sie riměnta su dunia ringangu měhabaru hengetang u Mawu e, tawe makakatal᷊angu watangenge. Dumakeleng kate i kitẹ ini kụ dụdaringihẹ̌ si Sie měbẹ̌bera wọu sorga! Kereu i kitẹ tawe mapulu rumaringihẹ̌ e, ute mal᷊iwirẹ̌be kereapa i kitẹ e!
58012026	Su tempo ene tangu tingih'E nakapẹ̌gẹ̌gahẹ̌ dunia e. Kai orasẹ̌ ini e i Sie nẹ̌kědo, "Sěnsul᷊ẹko l᷊ai, Iạ e sarung mapẹ̌gẹ̌gahẹ̌ e wal᷊inewe kětạu runia e, kaiso kawe lai langị e."
58012027	Bawera, "sěnsul᷊ẹko l᷊ai e" mělẹ̌lahẹ u kaguwạu dunia seng nariadi sarung kakiokang dingangu al᷊ingang, tadeạu mal᷊ěmbe kate apang tawe makiọ.
58012028	Ual᷊ingu ene tangu, i kitẹ pakitarimakasẹ bue su Mawu Ruata ringangu ual᷊ingu i kitẹ e nakatarimạ bọi Sie kararatuang sěmbaụ kụ tawe ghuminuẹ̌. I kitẹ e pakitarimakasẹ bue pẹ̌kal᷊iomaneng su Mawu Ruata, pakasasuměllung dingangu piạ takụ e, tuhụewe mẹ̌tatal᷊ahino su kapulun'E.
58012029	Batụu Ruatang kitẹ e kai mẹ̌sul᷊ungu putung makạhěngisẹ̌.
58013001	Pakakakěndagẹ̌ko sidutu i kamene sěmbaụ su wal᷊ine lawọ taumatan Sahani anạ u sěngkatau.
58013002	Abe ghoẹ̌ i kamene měnarimạ u taumata raghị su wal᷊eng kamene. Batụu pẹ̌kakoạ kerene, kai wọu nariadi kụ piạ taumata kụ tawe nikahěnganeng kutẹu kawe nạung něnarimạu malạekatẹ̌ su ral᷊ungu wal᷊ene.
58013003	Pěmpẹ̌tahěndung apang mạtatahungkụ e, mẹ̌sul᷊ungu l᷊ai i kamene kạtatahungkụ sěngkatahungkụ dingang i sire. Kụ i sai-saịeweng balạewe koạ i kamene e, pẹ̌tahěndung bue u i kamene mal᷊aing kẹ̌koateng kerene.
58013004	Patikụ taumata e harusẹ̌ měnodẹ u lulune maadatẹ̌ su hal᷊ẹ̌ u pẹ̌kakawing, u kai ene hakịu pẹ̌sěngkawingang e harusẹ̌ pakasatia sěmbaụ su wal᷊ine. Taumata taha pẹ̌sundal᷊ẹ̌ e ringangu taumata nawuang sarung ihukungu Mawu Ruata.
58013005	Piawe pẹ̌bawiah'i kamene pẹ̌kawasaěngu ěnning su roitẹ̌ e, kaiso pěmpẹ̌kětạbeng apang piạ su watangengu. Batụu Mawu Ruata e seng něhengetang, "Iạ e tawe sarung mapakawala arau sarung maněntang i kau."
58013006	Batụu ene i kitẹ e wahani makapẹ̌bera u, "Mawu e kai Mẹ̌tul᷊ungu iạ, iạ e tawe matakụ. Kaia koatengu taumata e si siạ?"
58013007	Abe kiwul᷊ei manga měngangahạ si kamene e kụ mělẹ̌habaru hengetangu Mawu Ruata e si kamene. Kakěllaiko kereapa i sire měmpẹ̌biahẹ̌ e, ringangu kereapa i sire měngkairị e, ringangu pěmpẹ̌těnnoko pangangimang i sire e.
58013008	Mawu Yesus Kristus e těbewe mẹ̌sul᷊ung, baẹ kal᷊imona, orasẹ̌ ini, ringangu sarang marěngụ-děngụ.
58013009	Kumbahang i kamene mangonggọu loahe su kal᷊awọu haghin těntiro makạl᷊aherang kụ makapal᷊idẹ̌ si kamene. Naung i kitẹ e harusẹ̌be toghasengu kapian naungu Ruata e, u kai ene e mapia, kumbahangbe kawe ual᷊ingu manga kal᷊awọu atorangu pal᷊ahungkaěng. I sai-sain nạung kal᷊amona e tutuhụ kal᷊awọu atorang ene e tawe makahombang ual᷊ine apa.
58013010	I kitẹ e kai piạ pananěmbaěng i kitẹ sěmbaụ pěmamělokangu sasěmba su Mawu Ruata. Dingangu manga imang kụ mětẹ̌tangkiang su ral᷊ungu selong pẹ̌kakal᷊iomanengang, ute tawe wotonge kuminạ sasěmba kạpapěllọ su wowon pananěmbaěng ene.
58013011	Dahang binatang kụ isẹ̌sěmba kere laonggọ baugu ipěngampung dosa, kawe nịbawawang imang mawantugẹ̌ e sol᷊ong dal᷊ungu Huang Kasusiange arawe kasuangu binatang ene e sẹ̌sane nitongkạ su l᷊ikudu raseng.
58013012	Kai ual᷊ingu ene hakịu Mawu Yesus mal᷊aing napohong su l᷊ikudu pasěllangengu soa e waugu ipěmurẹ̌si umate wọu rosa e ual᷊ingu rahan'E sẹ̌sane.
58013013	Ual᷊ingu ene tangu mahịe i kitẹ e makoạ sol᷊ong anun'E sul᷊ikudu selo e mase manal᷊udẹ̌ sasamedẹ̌ sěngkapěnal᷊udẹ̌ dingang'E.
58013014	Batụu su dunia ini e tawẹ apa pẹ̌tatanakeng sarang marěngụ e waug'i kitẹ e; i kitẹ kai mědeạ pẹ̌tatanakeng kụ sarung damahi.
58013015	Ual᷊ingu ene, lumiung Mawu Yesus e, i kitẹ e hinong sidutu mẹ̌dẹ̌dalo Mawu Ruata; u ene kai makoạ kere gaghěllị tatarimakasẹ i kitẹ e si Sie kụ isěmbang kitẹ e wọu wuạen biwihẹ̌ baugu mẹ̌dalo areng'E.
58013016	Abe kiwul᷊eng mẹ̌koạ mapia e ringangu mẹ̌tatul᷊ung, batụu kai ini e manga gaghěllị kụ makal᷊uasẹ̌ naungu Ruata e.
58013017	Pakatatuhụ bue su manga parentang měngangahạ i kamene e, ringangu pakasasuměllung bue si sire. Batụu i sire e sidutu měnẹ̌nahimata himukud'i kamene, dingangu i sire e hinong mẹ̌těngong sasimbang i sire su Mawu Ruata e. Kamagengu i kamene matuhụ si sire e, ute i sire makapěmunarawe ringangu naung mal᷊uasẹ̌; arawe mạeng u tala ute; i sire sarung piạ karal᷊umběhạ e měmpěmunara e kụ ene tawe makapẹ̌barauntu si kamene.
58013018	Sěntiniạbe pěmpẹ̌kal᷊iomaneng baug'i kami e, u i kami e mạngiakingu naung i kami e matilang, batụu i kami e sidutu mang mapulu mẹ̌koạ ene tuhụewe katul᷊ide.
58013019	Kụ napal᷊iụewe makapědẹ̌dorong si siạ e sěngapang botonge, tadeạu i kamene měmpẹ̌kal᷊iomanengbeng iạ e. Pẹ̌kal᷊iomanengko tadeạu Mawu Ruata e karimakọ měngkai limembong kal᷊ighạ e mẹ̌bawa si siạ kapia sol᷊ong anung kamene.
58013020	Mawu Ruata e seng namiahẹ̌ Mawung kitẹ i Yesus Kristus bọu papate. Ual᷊ingu papatene, orasẹ̌ ini e i Sie seng nakoạ Mělal᷊ukadẹ̌ Mawantugẹ̌ si kitẹ manga dombane. Papatene ene mal᷊aing mạněgadẹ̌ pẹ̌dariandi kakalẹ̌ nikoạ u Mawu Ruata e ringang'i kitẹ.
58013021	Mal᷊owọko Mawu Ruata puěngu karal᷊unsemahẹ̌ e mapakasukụ i kamene e ringangu patikụ apang mapapia e ghẹ̌gausang i kamene e waugu mẹ̌koạ apang kapulun'E. Mal᷊owọko lumiun Mawu Yesus Kristus e, Mawu Ruata e mẹ̌karadiahang su ral᷊ung i kitẹ e, apạeweng ilẹ̌ěnning'E. Kụ apakaraloko i Kristus e sarang marěngụ-děngụ! Aming.
58013022	Iạ mědẹ̌dorong tadeạu i kamene měmpěnaung bue kal᷊awọu sasaku ini e ringangu kasasabarẹ̌, batụu suratẹ̌ku ini e tawe tumanị e manandu.
58013023	Kěngkasingkạ bue i kamene u anạ u sěmbaụ i kitẹ i Timotius e seng niapasěbang bọu ral᷊ungu tahungkụ e. Kereu i sie seng damahi sol᷊ong tampạku ini e, i sie hědong takụ paringaneng su tempong iạ mẹ̌tiwo si kamene sarung.
58013024	Paul᷊ịkong tabeạ i kami su apang měngangahạ si kamene ringangu su patikụ kawanuan Duata. Tarimạko l᷊ai tatabeạ u manga anạ u sěmbaụ bọu Italia.
58013025	Mal᷊owọko Mawu e měngal᷊amatẹ̌ si kamene manga anạ u sěmbaụ patikụ.
59001001	Manga anạ u sěmbaụ patikụ dal᷊ohon jamạat'u Mawu nakeke su kaguwạu dunia! Tabeạ bọu iạ i Yakobus ěllangu Mawu Ruata, ringangu ěllangu Mawu Yesus Kristus.
59001002	Manga anạ u sěmbaụ! Kereu i kamene makạhombang haghi-haghin sasal᷊ukạ, ute měngkai lẹ̌ěnnaweng kamene e ral᷊uasẹ̌.
59001003	Batụu i kamene masingkạ, u kamagengu i kamene kạtatanabẹ mạngimang su Mawu e su tempong i kamene kẹ̌kahombangeng u sasal᷊ukạ, kụ ual᷊ine ute: i kamene makẹ̌dang.
59001004	Pakarariagạ bue tadeạu kakakědangu naung i kamene e měngkai mạhuntinamba sarangkewe i kamene těnga-těngadẹ̌ měngkasukụ mase tawe kakawusangu apa.
59001005	Kereu piạu sěngkatau wọu tal᷊oarang kamene e kawe riọ longong, ute pẹ̌gausẹ̌ko su Mawu Ruata e i sie, kụ Duata e sarungbe měngonggọu kapapelesa si sie; batụu su taumata pẹ̌sěngkatau e Mawu Ruata seng nangonggọ dingangu naunge mal᷊uasẹ̌ nẹ̌papinunụ u kakěndagẹ̌ e.
59001006	Kaiso i sain měgẹ̌gausẹ̌ e, harusẹ̌be mangimang; u i sie tawe wotonge ria-ria. Batụu taumata ria-ria e kai mẹ̌sul᷊ungu wělladẹ̌ tẹ̌tiukang u anging tamai-ramahi.
59001007	Taumata kerene tangu tiněnnane tawe matatuntụ; i sie tawe makaěbạ ual᷊ine apa wọu kěbị apang kinoạ e. Ual᷊ingu ene tangu abe pangiral᷊ingu kai makaěbạ apa-apa wọu anun Mawu e.
59001009	Tau Sahani apang kasiang e pakaral᷊uasẹ̌ bue kereu Mawu Ruata e měhengkẹ i sie.
59001010	Dingangu tau Sahani apang kalạ e pakaral᷊uasẹ̌be lai kereu Mawu Ruata e mapakasanạ i sie. U taumata kalạ e sarung mapuạ kere wurạu pěpạ.
59001011	Su tempong matangěllọ e siměbangke ringangu pědise maihạ e, tangu pěpạ e sarung malolang, kụ burạ e mahondosẹ̌, mase kal᷊aholẹ e sarung matadise. Kerene lai taumata kalạ e sarung maghạgol᷊ẹ̌ su tempong i sie kạpěmunarane.
59001012	Kariangkamang i sain makědang su tempom makạhombang bawodaị. U sarạeng i sie nakararagẹ̌ nẹ̌tatahang su ral᷊ungu wawodaị ene tangu, i sie sarung makatarimạu tatendenge, kụ kai pẹ̌bawiahẹ̌ nạung seng nikědom Mawu Ruata e si sai-saing kụkěndagu Ruata e.
59001013	Kereu pẹ̌sěngkatau e kẹ̌kasal᷊ukatengu wawodaị kerene ute, abe pẹ̌berau, "Sasal᷊ukạ ini e asal᷊e kai wọu anun Mawu," batụu Mawu e tawe kasasal᷊ukatengu ral᷊aị, dingangu l᷊ai tawe měnal᷊ukạ si sai-sai.
59001014	Kaiso taumata e kẹ̌kasal᷊ukateng kereu i sie wẹ̌bol᷊engang dingangu wẹ̌bitaugangu ěnning e ral᷊akị.
59001015	Bọu ene, kamagengu ěnninge ral᷊akị ene tuhukang, ute měhanạ u rosa; kụ kamageng u rosa e naghurangke, ute katewe papate aị e.
59001016	I kamene piawe kaakal᷊eng, ei manga anạ u sěmbaụku ikẹ̌kěndagẹ̌!
59001017	Apang gaghěllị mapapia ringangu paporoseěng masasukụ e darěntane kai wọu sorga, nipakatěntungu Ruata, Něndiadi patikụ tualagẹ̌ su l᷊angị. I Sie kai Ruata ta mẹ̌bawal᷊ui, ringangu tawe lai makakarěntang kararěndung.
59001018	Kai ual᷊ingu kapulun'E hala i Sie napakariading kitẹ manga anạ'E ual᷊ingu katěngadu hengetang'E. I Sie měkẹ̌koạ kerene tadeạu i kitẹ e makahombang tampạ kal᷊ěnggihange wọu patikụ diadikang'E.
59001019	Pakakakěllai wue ini e pakapia manga anạ u sěmbaụ ikẹ̌kěndagẹ̌! Sěngkatau-sěngkatau e měngkai pakasasahawụ dumaringihẹ̌, kaiso pakatěmudẹ̌ mẹ̌bera ringangu pẹ̌tingkědang bue mẹ̌pědu.
59001020	U taumata pědu e tawe makakoạ munara mapia, kụ makal᷊uasẹ̌ naungu Mawu e.
59001021	Ual᷊ingu ene tangu, hipeko kal᷊awọu apang lulu maral᷊amuhụ dingangu ral᷊akisẹ̌ e. Daekengkong kasasanạu naung, bawera nisuangu Ruata e su naung i kamene, batụu wawera ene kai makạtoghasẹ̌ pěngangambang si kamene.
59001022	I kamene kěngkakoạko tumatuhụ apang hengetangu Ruata, kumbahang kětạeng dumararingihe, batụu kai makạakal᷊ẹ̌ batangeng i kamene.
59001023	I saing makạdingihẹ̌be hengetang u Mawu kaiso tawe mẹ̌kakoạ ene, ute kai mẹ̌sul᷊ungu taumata kapẹ̌mẹ̌mandane ghatine su kasěnaěng.
59001024	Sarạeng i sie nakasilọ e mapia-pia watangenge, mase rimal᷊engke kụ apidu niwul᷊eng gatine měnsang kai kerea nạung kakakoạ e.
59001025	Torat'u Mawu e nasukụ dingangu piạ kuate mapakal᷊iwiru taumata. Kụ i sain měnẹ̌naněsui ringangu měnẹ̌naungbe mapia ringangu mẹ̌děndal᷊engben toratẹ̌ e, kụ bal᷊inewe kětạeng dumararingihe kụ bọu ene kawe niwul᷊eng ene, ute i sie sarung al᷊amateng u Mawu sural᷊ungken patikụ munara kẹ̌koateng e.
59001026	Kereu pẹ̌sěngkatau makạpěndang batangenge maagama, kaiso wěgawe mangědahẹ̌ lilane e, ute i sie mạngakal᷊ẹ̌ batangenge; pěngangagaman tau ene e tawẹ kěhase.
59001027	Pěngangagama wurěsi ringangu tutune tumuhụ tingirang'u Mawu Ruata, ute kai: mẹ̌tul᷊ungu manga rariọ kasisi ringangu manga wawine wal᷊u su sigěsạ i sire, ringangu mědẹ̌dariagạewelain batangeng tadeạu kumbahangbe ipakagholọu dunia ini.
59002001	Manga anạ u sěmbaụku! I sain mạngimang su Mawu Yesus Kristus, Mawu Kawantugange, kumbahangbe i kamene mapẹ̌dal᷊ahaen taumata kụ kai měmẹ̌mile ghati.
59002002	U kereu piạ sěngkatau kalạ mělẹ̌luhen sinsing bul᷊aeng dingangu pakeange mal᷊ěnggihẹ̌ kụ diměnta su komol᷊ang i kamene, bọu ene riměntako l᷊ai sěngkatau kasiang něluhen pakeange naghaghonaị,
59002003	tangu i kamene kawe limembong kaadate su tau pakeange mal᷊ěnggihẹ̌ e. I kamene kai manga mẹ̌bera si sie, "Tuang! Kaiangko su kadera mal᷊ěnggihẹ̌ ini e." Arawe su tau kasiang ute i kamene kawe měmpẹ̌berau, "Darisịko paise," arau "Kaiangko wawa su masanạ e."
59002004	Ual᷊ingu pẹ̌kakoạ kerene tangu, i kamene seng nẹ̌koạ pẹ̌dal᷊ahaedẹ̌ sutal᷊oarang kamene ringangu měngẹ̌ngarěgan taumata e tụtuhụ tiněnnang kamene mal᷊amuhụ.
59002005	Pěmpẹ̌tahěndungko, i kamene manga anạ u sěmbaụ ikẹ̌kěndagẹ̌! Tau kasiang su dunia ini e, nipilen Duata apakạkalạ su pěngangimang. Taumata ene sarung makoạ dal᷊ohong kawanuan Duata mẹ̌sul᷊ungu nikědon Duata su taumata apang kụkěndag'i Sie.
59002006	Kai i kamene maal᷊ạ be měmpạnamedẹ̌ taumata kasiang e, sěmbal᷊iau kawe makakalạ e měmpạnědạ i kamene ringangu mạnuhudi kamene sol᷊ong pěnggaghutaěnge.
59002007	Seng i sire ene měmpělẹ̌hodatẹ̌ areng mawantugẹ̌ e niraekang i kamene wọu anun Duata!
59002008	I kamene měmpẹ̌kẹ̌koạbe katul᷊idẹ̌ e kereu i kamene mẹ̌děndal᷊engben torat'u kararatuang kụ kẹ̌kaẹ̌bakeng su ral᷊ungu Bukẹ̌ Susi ini: "Kěndagu sěndinganengu taumata e kerẹewe lai kuměndagu watangengu e."
59002009	Kai kereu i kamene kawe mạmile ghati ute, i kamene kai měmpědẹ̌dosa, kụ torat'u Mawu e mělẹ̌lahẹu i kamene kai lụlampa tita.
59002010	I sain lumampa piạu sěmbaụ bọu patikụ titang Mawu e ute limampa kěbị.
59002011	U i sain něhengetang, "Kumbahang mawuang," i Sie lai něhengetang u, "Kumbahang mamate." Kụ kamagengu i kamene tawe nawuang, o kawe namate, tangu i kamene mal᷊aing rumal᷊ampa titang Mawu e.
59002012	Pěmpẹ̌berạe ringangu pěmpẹ̌koạ e kere taumata kụ sarung gutaěng tuhụ titang Mawu e kụ makal᷊iwirẹ̌ taumata.
59002013	U Mawu Ruata e tawe manodẹu tatal᷊ěntụ e si sain běgang tatal᷊ěntụ. Kaiso tatal᷊ěntụ e limemboweng katoghase wọu pělahukunge!
59002014	Manga anạ u sěmbaụ! Apa wue gunane taumata mẹ̌berau, "Iạ e taumata mạngimang," kereu i sie tawe manodẹu kakanoạ e? Botonge pangangimang kerene makaambang si sie?
59002015	Kereu sěngkatau wọu manga anạ u sěmbaụ tamba pangangimang měgẹ̌gausẹ̌ pakeang arau nikakawusangu laidopẹ̌ měllo-měllo e.
59002016	Apạ e gunane kụ i kamene mẹ̌bera si sie: "Pěmpěluhẹ e pakeang i kamene pakatukusẹ̌ dingangu pěmpẹ̌kaěngke pakaral᷊aedẹ̌!" -- kereu i kamene tawe měmpěngonggọu apang gẹ̌gausange gunang ipẹ̌biahẹ̌ e?
59002017	Kerene lai taumata mạngimang, kereu tawe ilahẹ su kakanoạ tangu, pangangimang ene e tawẹ gunane.
59002018	Aramanung piạ u mẹ̌bera, "Piạben taumata mạngumbala su pangangimange ringangu piạu l᷊ai mạngumbala su kakanoạ e." Iạ e sarung sumimbang u, "Todẹko si siạ kereapa taumata makapěnaghuang pangangimang tawẹ kakanoạ e ringangu iạ e sarung mapakal᷊ahẹ dingangu kakanoạ u iạ e kai mạnaghuang pangangimang."
59002019	I kamene mạngimang u Ruata e kětạbeng sěmbaụ arau ěng? Kụ, manga setang e mal᷊aing mạngimang hakịu i sire kụkendeng takụ!
59002020	I kamene mambeng bodokẹ̌! Kụ apa měnsang hinong ipakal᷊ahẹ si kamene u tawẹ gunane piạ pangangimang kụ tawẹ kakanoạ e?
59002021	Kakěllạewe si Abraham i upung i kitẹ. I sie nitarimạbe mapia kahian Duata ual᷊ingu kakanoạ e kụ su tempong i sie něnarakang i Ishak, anạ e, su Mawu Ruata su pananěmbaěng.
59002022	Sini e nal᷊ahẹ u pangangimange harusẹ̌ ilahẹ dingangu kakanoạ tadeạu masukụ.
59002023	Ene ute sěndal᷊engu ayetu Bukẹ̌ Susi e, "I Abraham mạngimang su Mawu Ruata, kụ ual᷊ingu pangangimange tangu Ruata e něnarimạ i sie mẹ̌sul᷊ungu taumata měkẹ̌koạ kapulun Duata." Kai ual᷊ingu ene hakịu i Abraham nisěbạ, "Hapịu Mawu Ruata".
59002024	Kụ nal᷊ahẹ e ini, u taumata kụ nitarimạ u Ruata mapia ual᷊ingu apan nikoạ e, kụ bal᷊inewe kětạeng ual᷊ingu pangangimange samatang.
59002025	Kakěllạe lai si Rahab, bawine tahapẹ̌sundal᷊ẹ̌ ene. I sie nitarimạ u Mawu Ruata e mapia ual᷊ingu kakanoạ e, kụ piạ i sie něnarimạ u mẹ̌kakakoto tau Israelẹ̌ e, su wal᷊ene ringangu nẹ̌tul᷊ung i sire nipatal᷊ang u watangeng i sire e wọu ral᷊eng bal᷊ine.
59002026	Kụ kerẹewe wadang kụ tawẹ rohkẹ̌ e ute kai wadang nate, kerene lai pangangimang tawẹ kakanoạ e ute kai pangangimang nate.
59003001	Manga anạ u sěmbaụ! Abe raral᷊awọ bọu i kamene měngkakoạ mananěntiro. I kamene masingkạ u i kitẹ apang něngkakoạ mananěntiro e sarung ihukung limembong kahěgise wọu taumata wal᷊ine.
59003002	I kitẹ kěbị e masau su sul᷊ene mẹ̌bal᷊insuhụ u pẹ̌kakoạ sal᷊a. Arawe taumata kụ tawe něsẹ̌sal᷊a su wawera e, i sie kai taumata nasukụ, kụ makạědahẹ̌ batangenge.
59003003	Kereu i kitẹ měhosẹ tal᷊ing mohong u kawal᷊o tadeạu i sie tumol᷊ewe kapulung kitẹ e, tangu i kitẹ e makakoạ bue měngul᷊ing badangu kawal᷊o e.
59003004	Kakěllạ e lai kapal᷊ẹ̌ e. Maningbe kapal᷊ẹ̌ e kereng kasariane kụ lantoěngu anging mal᷊aihạ e, kai i sie mang kẹ̌kawaleleng u ul᷊ing dararidị e, tuhụewe kapulum mananaghurihine.
59003005	Kerene lai lilang kitẹ e, maningbe lilang kitẹ dararodọ e kaiso kawe makạpangobotu hal᷊ẹ̌ gaghaghuwạ e. U kakěllạe wue kereapa kasariang kěhu e, u kai mang matutungu putung dararidị e.
59003006	Lila e mẹ̌sul᷊ungu putung. Su wadang i kitẹ e, i sie nakoạ kere simbul᷊u kararal᷊akisẹ̌ mạngekeng kararal᷊akisẹ̌ su kạguwạu wadang i kitẹ e. Kahian putungu naraka e, i sie makạkaraẹ kaguwạu pẹ̌bawiah'i kitẹ e.
59003007	Kěbị haghim binatang dul᷊u ringangu manụ u winalangeng, binatang tụtondo, ringangu kinạ ikẹ̌kaharo, kụ sembeng nịlaharong taumata.
59003008	Kai arawe lilan taumata e tawe ikal᷊aharong sai-sai. Lila e kai ral᷊akisẹ̌ dingangu tawe ikaal᷊ạ baharia, napenẹ u rarotine makạpate.
59003009	Lila e ikapẹ̌berang tatarimakasẹ i kitẹ e su Mawu ringangu i Amang i kitẹ e, ringangu mal᷊aing ikạpangane sěndinganeng taumata, niriadi timuhụ awẹ u Mawu Ruata e.
59003010	Bọu mohong sěmbaụ e sasěbangengu waweran tatarimakasẹ dingangu l᷊aane. U hinong bal᷊inewe kerene!
59003011	Měnsang piạ simbul᷊u akẹ mapạsal᷊iwěbudu akẹ tawagẹ̌ dingangu akẹ mapaị bọu simbul᷊ẹ̌ sěmbaụ?
59003012	Manga anạ u sěmbaụ, kalun ara e tawe něbẹ̌buan zaitun, dingangu kalun anggorẹ̌ e tawe něbẹ̌buan ara. Simbul᷊u akẹ mapěhadẹ̌ e tawe mapasěbangu akẹ tawagẹ̌.
59003013	Kereu piạu wọu i kamene pelesa ringangu mawudi, i sie panodẹkong kapiane mẹ̌biahẹ̌ dingangu mẹ̌koạ munara mapapia, rẹ̌děndinganengu kasasanạu naung dingangu kapapelesa.
59003014	Arawe kamagengu i kamene kawe sụsingking, naunge matědụ, mạnuntụ mạngapia watangeng e, ute abe lesạ u kapapelesa kerene, ual᷊ingu kakakoạ kerene ute kai mẹ̌sul᷊ungu i kamene měmẹ̌mal᷊intuị katěngadu hengetangu Mawu e.
59003015	Kapapelesa kerene ute asal᷊e wal᷊inewe wọu sorga. I sie kai wọu dunia asal᷊e, wọu abul᷊ing taumata ringangu wọu setang!
59003016	Su apang piạ pẹ̌sasasingking dingangu tabietu samatang kụkěndagu watangeng hala ute, sene mal᷊aing kaěbakeng piạ pẹ̌sasilontahẹ̌ dingangu haghing kakanoạ dal᷊akisẹ̌ e.
59003017	Arawe taumata mạnaghuang kapapelesa e kụ asal᷊e kai wọu marangẹ, kahumotong-motongange tangu i sie susi, bọu e maghighilẹ̌, masahimbuluang, dingangu mararingihẹ̌. I sie napenẹ u kakěndagẹ̌ dingangu makạual᷊i kakanoạ mapapia, tawe mananumběka ringangu tawe měmamělle.
59003018	Mamben těngadẹ̌ u kapapia e kai wuam bineng pẹ̌darame nisuang u taumata puluang su pẹ̌darame!
59004001	Kai wọu apa asal᷊u patikụ pẹ̌sasilontahẹ̌ dingangu pẹ̌bawawul᷊o sutal᷊oarang kamene? Kai wal᷊inewe wọu kal᷊awọu ěnning i kamene kụ měngkai hanesẹ̌ měsẹ̌sekẹ su watangeng i kamene mědeạu makawatụ kapulun dunia!
59004002	I kamene mẹ̌měnning, kaiso i kamene tawe nakahombang, hakịu i kamene tawe makahombang apa rẹ̌deakeng i kamene hakịu i kamene měmpẹ̌bẹ̌bul᷊o ringangu měmpẹ̌kẹ̌kakoka. I kamene tawe makahombang apa-apa, watụ u i kamene tawe němpẹ̌gausẹ̌ su Mawu Ruata.
59004003	Dingangu manimbe lai i kamene sembeng němpẹ̌gausẹ̌ e, kaiso i kamene mambeng ta nakahombang, batụu timonang gaghaus'i kamene e kai nẹ̌sal᷊a; batụu apang gẹ̌gausang i kamene e kai ipạhimatụ ěnning i kamene hala.
59004004	I kamene e kai taumata tạ satiane! I kamene kai wěga mạeng u i kamene mẹ̌dal᷊ahapị u dunia e, ute i kamene kawe rumokạ Duata? Kụ i saing mẹ̌dalahapị u dunia ini, i sie mapakariading batangenge rokạ u Ruata.
59004005	Abe pěngumbala u kai tawẹ mangal᷊ene baweram Bukẹ̌ Susi e angkuěng, "Su ral᷊ungu watangeng i kitẹ e Mawu Ruata e napẹ̌tanạu Rohkẹ̌ ěnninge matoghasẹ̌ e."
59004006	Manilaing kerene, kai tatal᷊ěntụu Mawu e kụ nionggọ si kitẹ e něngalembong katoghase wọu ěnning rohkẹ̌ i kitẹ e. Kai ual᷊ingu ene hakịu su ral᷊ungu Bukẹ̌ Susi e mal᷊aing kạbawohẹ, "Duata e rụdokạ taumata maobotẹ̌, arawe waugu apang masasanạ naunge tangu Ruata e kụkěndag'i sie."
59004007	Ual᷊ingu ene tangu, pěmpẹ̌těngkasěllungko su Mawu Ruata dingangu rokateko setang e, kụ i sie sarung tumal᷊ang bọu anung kamene.
59004008	Lẹ̌haungko su Mawu Ruata kụ Duata e mal᷊aing sarung humaung si kamene. Burěsiko l᷊imang kamene e, ei kamene taumata waradosa e! Dingangu pakatilangko ral᷊ungu naung i kamene e, apang naunge mělẹ̌lelang!
59004009	Pěmpẹ̌sasěsilẹ̌ko kahěnga-hěngang, pěmpẹ̌sangị dingangu lẹ̌lahunsusa; pal᷊ahul᷊ěgeng kamene wal᷊uiko koạ dal᷊umpasiang!
59004010	Pěmpẹ̌těngkasanạkon batangeng i kamene su těngon Mawu, tangu Mawu sarung mapakarangẹ i kamene.
59004011	Manga anạ u sěmbaụ, kumbahang měngkai mědẹ̌dal᷊aheghesẹ̌ arau mapẹ̌sal᷊ang sěmbaụ dingangu wal᷊ine. I sain měngkawe mělẹ̌heghesẹ̌ dingangu mapẹ̌sal᷊ang anạ u sěmbaụ e lawọ tau Sahani e, ute i sie mělẹ̌heghesẹ̌ dingangu mapẹ̌sẹ̌sal᷊ang hengetangu Mawu e. Dingangu kereu i kamene mapẹ̌sal᷊ang hengetang u Mawu, mangal᷊ene ute, i kamene tawe tumatuhụ manga hengetang ene, ringangu katewe makoạ mělahukungu hengetange.
59004012	Sěmbal᷊iau kai kětạeweng sěngkatau piạ kawasane měhukungu taumata ringangu měnggaghuta taumata e. I Sie kai Ruata kawasa mapakasal᷊amatẹ̌ dingangu mapakawinasa. Kụ kai i sai i kamene tangu, hakịu i kamene mapulu mapẹ̌sal᷊ang lawọ sěndinganengu e?
59004013	Manga anạ u sěmbaụ apang němpẹ̌berang: "Ěllo ini arau rịěllo i kami e sarung mẹ̌buạ sol᷊ong soa ini-ini, kụ deng mẹ̌tanạ sene sěntaung karěngụ e mahumbal᷊ụ, mẹ̌deạewe roitẹ̌" -- kụ pěmpẹ̌daringihẹ̌ko sasasaku ini.
59004014	Apang kụ mariadi su ral᷊ungu pẹ̌bawiahi kamene riěllo e, i kamene hala e mal᷊aing běga! I kamene e tumbạeng kere tipu ikasilo sěngkarial᷊ẹ̌, bọu ene mapuạ tadịe.
59004015	Hinone i kamene kai mẹ̌bera kerei, "Kereu Mawu mapakawala i kami e sarung mẹ̌biahẹ̌ kụ mẹ̌koạ ini arau ene."
59004016	Kai arawe orasẹ̌ ini e i kamene kai maobotẹ̌ dingangu mal᷊ansị. Kěbị bisarang lansị kerene e, kai nẹ̌sal᷊a.
59004017	Ual᷊ingu ene taumata masingkạ u apang mapia e kụ hinong koatenge kutẹu kawe tawe kakoatenge, tangu tau ene nẹ̌dosa.
59005001	Manga anạ u sěmbaụ apang kalạ! Pěmpẹ̌daringihẹ̌ko sasasaku. Pěmpahunsangị dingangu pěmpẹ̌kěndung u i kamene sarung makahombang sigěsạ!
59005002	Kakakalạ i kamene seng nahenẹ. Pakeang i kamene seng nasueng kinạ e su uane.
59005003	Bul᷊aeng dingangu sal᷊akang kamene seng natukusu taine; kụ taine tangu sarung makoạ sahidi rumokạ si kamene ringangu sarung kumaěng gẹ̌sing kamene kere putung. I kamene seng němpangěmmung arětạ su ěllo kasamuriange.
59005004	I kamene tawe němpamaehẹ̌ sasewang mělahěnsinuang bael'i kamene. Kụ daringiheko rorong i sire! I sai-sain měmpạměnsạ bael'i kamene, měngkate ghụgahiorọ u mědẹ̌dorong tul᷊ung, kụ kakahiorọ i sire e seng nikaringihu Mawu Ruata Makawasa.
59005005	I kamene seng němpẹ̌biahẹ̌ masorogạ, dingangu nakateěng kawawusang dunia ini. I kamene al᷊ingkai mětẹ̌těngkatawang batangeng měngẹ̌ngampal᷊ẹ̌ ěllong pamamotọ e.
59005006	I kamene němpěhukung dingangu němpěmate taumata tawẹ sal᷊ane, kai i sire tawe rimokạ si kamene.
59005007	Ual᷊ingu ene, pakakakědang manga anạ u sěmbaụku, sarang Mawu e ruměnta. Kakěllạ e kereapa kararage sěngkatau mělahěnsinuange mělẹ̌hědo sarang ěntanane měngonggọu ghẹ̌sine maarěga si sie. Kụ měngkai mararagẹ̌ i sie rụdal᷊ahědo tahiting musungu kalalolang dingangu tahiting musungu mẹ̌burạ.
59005008	Kụ i kamene pakakakědangko l᷊ai ringangu pěmpanoghasẹ̌ko ral᷊ungu naung'i kamene, u ěllon darěntang Mawu e seng masandigẹ̌.
59005009	Kumbahangbe měmpẹ̌kurubụ dingangu mětatatokeng sal᷊a, tadeạu i kamene tawe ihukungu Mawu Ruata. Pẹ̌tahěndung! Mělahukunge seng dụdarisị su těngon tukadẹ̌ kụ seng masarạ marěnta.
59005010	Manga anạ u sěmbaụ, pẹ̌tahěndung manga nabi kụ měmpẹ̌bẹ̌bisara ringangu arengu Mawu. I sire kai mararagẹ̌ dingangu makakědang su sigěsạ. Kụ pěngal᷊ạko si sire makoạ pẹ̌tatěnoěng.
59005011	I sire isěsẹ̌bạ maral᷊unsemahẹ̌ batụu i sire makakědang. I kamene seng nakaringihẹ̌ kereapa kasabare i Ayub, dingangu i kamene masingkạ u kereapa wue Mawu e kụ pangěnsueěnge něngal᷊amatẹ̌be si sie. Batụu Mawu e měngkai matal᷊ěntụ dingangu kerẹeng kapiane naung'E.
59005012	Limembong kasariaěnge ute kai: Kumbahang mẹ̌salu, waẹbe maněbọ l᷊angị, arau l᷊ai maněbọ ěntana, arau walạewe mẹ̌salun sasalu wal᷊ine. Měngkate pẹ̌bera u "Ore" kereu timonan'u e kerene wue, ringangu "Tala" kereu timonan'u e wal᷊inewe kerene; tadeạu i kamene e kumbahang kaěnsakeng u hukumang kahian Duata.
59005013	Kereu sutal᷊oarang kamene piạ u lụl᷊ahunsusa, ute mapiawe i sie pẹ̌kal᷊iomaneng. Kereu piạ u lụl᷊uasẹ̌ e, ute mapiawe i sie pẹ̌kantarị pẹ̌dalo Ruata.
59005014	Kereu piạ u masakị, ute mapiawe i sie pẹ̌kui manga těmbonang u jamaatẹ̌. Dingangu kěnangko manga těmbonange ene mẹ̌kal᷊iomaneng i saing masakị ene ringangu měmuhang lana ringangu arengu Mawu.
59005015	Kakal᷊iomaneng iwẹ̌bunạ su Mawu ringangu pangangimang matoghasẹ̌ e, sarung makakaul᷊e masasakị, dingangu mangampungbe patikụ dosa kinoạ e.
59005016	Ual᷊ingu ene, pěmpẹ̌papangakungkong pẹ̌sasal᷊a lawọ i kamene, ringangu pěmpẹ̌kakal᷊iomaneng lawọ i kamene, tadeạu i kamene ipakaul᷊e wọu kasasakị. Kakal᷊iomaneng i sain tụtuhụ kapulun Duata e, mambeng masaria kawasane.
59005017	I Elia, mal᷊aing taumata mẹ̌sul᷊ung i kitẹ. I sie měkẹ̌kal᷊iomanembeng kasěllahu ral᷊ungu naunge tadeạu tawe rumasehẹ̌ e, tangu tawe rimasehẹ̌ gěnnangu těllu taung ěnnungu wul᷊ang.
59005018	Mase i sie nẹ̌saụ e nẹ̌kal᷊iomaneng tangu langị e naparaseheng tahiti hakịu ěntana e nẹ̌gěllịeng lai ghěsine.
59005019	Manga anạ u sěmbaụku! Kereu wọu i kamene piạu sěmbaụ kụ semben tawe tumatol᷊e lai těntirong Duata, bọu ene sěngkatau lai wal᷊ine napẹ̌bal᷊ị u tau ene kạpia e su Mawu Ruata,
59005020	pẹ̌tahěndungko ayetẹ̌ ini: Taumata apang nakapamal᷊ị u taumata waradosa wọu ral᷊enge nẹ̌sal᷊a e, taumata ene napakasal᷊amatu diwang tau waradosa e wọu papate ringangu makạkaual᷊i rosang taumata lawọ e gěllirambeng kal᷊aampung. Adat'i kami, Yakobus
60001001	Manga anạ u sěmbaụ umatẹ̌ pinilen Mawu Ruata, kụ nasawuhẹ̌ surarạganeng su wanuan Pontus, Galatia, Kapadokia, Asia ringangu Bitinia! Iạ e i Petrus, darolohang'i Yesus Kristus, měkẹ̌kahumangu mal᷊owọko Mawu Ruata e měngonggọu al᷊amatẹ̌ dingangu karal᷊unsemahẹ̌ mẹ̌dẹ̌dal᷊embo si kamene. I kamene e seng nipile nariadi ral᷊ohon jamạat'u Mawu natuhụ suhingidu Ruata i Amang. Dingangu Rohkẹ̌ u Ruata e napakariading kamene jamaatẹ̌ susi, nihae waugu Ruata, tadeạu i kamene tumuhụ si Yesus Kristus ringangu iapakasusin dahan'E.
60001003	Mahịe i kitẹ mẹ̌dalo Ruata, i Amangu Mawung kitẹ i Yesus Kristus! I Sie měngkai kụkěndagi kitẹ hakịu ene i Sie něngonggọ si kitẹ pẹ̌bawiahẹ̌ buhu, dingangu napẹ̌bangung i Yesus Kristus kapia wọu kapapohonge. Kai ini e nakatoghasẹ̌ pělaharapi kitẹ.
60001004	I kitẹ mělẹ̌harapẹ̌ mědeạu makapěmusakạ kal᷊awọu al᷊amatẹ̌ kụ seng niriahin Duata waugu umat'E, mangal᷊ene kal᷊awọu al᷊amatẹ̌ mạdaresọ su sorga, hakịu tawe mal᷊ahenẹ, arau tamawawuhụ dingangu tạ turạ e.
60001005	Kěbị ene kai waụgi kamene, ual᷊ingu pangangimang i kamene su Mawu Ruata e. Tangu i kamene kai rẹ̌diagatengu kawasan Duata e, tadeạu i kamene makatarimạbe kasasal᷊amatẹ̌ seng mạdariahi sarung iapakal᷊ahẹ su ěllo pangěnsueěnge.
60001006	Ual᷊ingu ene ute, pakaral᷊uasẹ̌ko i kamene, maningbe orasẹ̌ ini e kạdodọ tempo e reng rụl᷊ahunsusa e watụ u i kamene kawe makạhombang haghin sasal᷊ukạ e.
60001007	Timonane ute kai pělahekangu měnsangbe kahěnga-hěngang i kamene e mạngimang su Mawu arau tala. Bul᷊aeng kụ mahenẹ̌ e mal᷊aing wẹ̌banikatengu putung. Kerene pangangimang i kitẹ e kai něngalembong kaarěgane wọu wul᷊aeng, kụ mal᷊aing harusẹ̌ banikateng tadeạu matoghasẹ̌. Kụ ual᷊ingu ene i kamene e sarung daloěng dingangu lẹ̌lahunggeětang dingangu iapakarangẹ su tempọen darěntan Yesus kapia.
60001008	I kamene e kụkěndag'i Sie, maniweng nạung kal᷊amona e i kamene e tawe nakasilo. Dingangu i kamene mạngimang si Sie maningbe orasẹ̌ ini e i kamene tawe nakasilo. Kai ene hakịu i kamene e mạhul᷊uasẹ̌, dingangu makạpěndang dal᷊iagẹ̌ masaria ta ikawera.
60001009	Batụu timonam pangangimang i kamene e seng kinaratingang, kụ kai kasasal᷊amat'u himukudi kamene e.
60001010	Kasasal᷊amatẹ̌ ini e kai tẹ̌titikang dingangu sẹ̌sẹ̌suiangu manga nabi e, ringangu i sire e mạněbal᷊u tatal᷊ěntụ u Ruata e sarung mawuạ si kamene e.
60001011	I sire e mẹ̌naněsui měnsang kereapa wue ringangu angerẹ tempone hal᷊ẹ̌ ene mariadi, kere ipẹ̌sẹ̌sasěbạu Rohkẹ̌ i Kristus kụ seng ene su ral᷊ungu naungu watangeng i sire. Su tempo ene Rohkẹ̌ e nanẹ̌bal᷊u haghin sigěsạ kụ kahombangeng i Kristus ringangu mạanung kawawantuge kụ makarol᷊osẹ̌ e sarung si sire.
60001012	Su manga nabi ene Mawu Ruata e něhabarẹ̌ u apang kinoạ i sire wal᷊inewe waugu pandungang i sire, kaiso kawe waugi kamene. Kụ kěbịewe apang kinaringih'i kamene mal᷊ahẹ bọu mělahabaru Injil'i Yesus Kristus. I sire mělẹ̌habaru ene si kamene ute kai ringangu kawasan Rohkẹ̌ u Ruata niroloh'E wọu sorga. Orelai manga malạekatẹ̌ e mal᷊aing mapulu makakasingkạu habarẹ̌ ikẹ̌keken sire ene.
60001013	Ual᷊ingu ene, pakarariagạko i kamene. Pakaral᷊ěndị dingangu pěmpěharapẹ̌be pakatinalung su tatal᷊ěntụ sarung mawuạ si kamene su tempon i Yesus sarung duměnta.
60001014	Pakatuhụko su Mawu Ruata, kụ kumbahang měngkai tụtuhụ kapulun biahu nạung kal᷊imona těntal᷊angbe wẹ̌gan Mawu Ruata.
60001015	Su sěmběkane, kaiso pakasusiko su patikụ apang koatengu, kerẹewe lai Mawu Ruata e nẹ̌kui si kamene e kai susi.
60001016	Su ral᷊ungu Winohẹ Susi kạbawohẹ u, "Pakasusiko i kamene, u Iạ e kai susi."
60001017	I kamene mẹ̌sěbạ Duata e kai i Amang su tempong kamene mẹ̌kal᷊iomaneng si Sie. Kụ Duata ene kai něhukungu taumata tuhụewe kakanoạ u sěmbaụ-sěmbaụ tawe měmamile ghahị. Ual᷊ingu ene ute karěngụewen bẹ̌dang ene su dunia ini e, ute i kamene pěmpěmantugẹ̌ko Mawu Ruata e su ral᷊ungu pẹ̌bawiahu.
60001018	I kamene e masingkạ u apa seng piněmaehẹ̌ baugu karal᷊iwir'i kamene wọu pẹ̌bawiahẹ̌ tạ kahumpakenge seng niẹ̌king'i upung gaghurang i kamene. Bawaehe wal᷊inewe apang mahenẹ, kere sal᷊aka arau wul᷊aeng,
60001019	kaiso kawe sěmbaụ arětạ kaarěgaěnge; kụ kai watangeng'i Kristus sẹ̌sane nakoạ kere rumba nisarakang su Mawu Ruata e tawẹ sěngkul᷊e ringangu tawẹ turạe.
60001020	I Kristus nipilen Duata e reng dongkeng dunia tawẹ nạdiadi. Kụ su tempo kakạdanineng manga ěllo pěhěpusangu dunia ini e, i Sie ruměnta su dunia e tadeạu i kamene maambang.
60001021	Kai wọu anun Sie e i kamene harusẹ̌ mangimang su Mawu kụ seng napẹ̌bangung i Sie kapia wọu kapapohonge ringangu mapạkawantugẹ̌. Kụ kai Ruata e pạngimangeng i kamene ringangu kai su Mawu Ruata e lai pěmanggilangu pělaharap'i kamene.
60001022	Ual᷊ingu i kamene kawe masatia su těntiron Mawu Ruata ute i kamene hinong mẹ̌těngkawurẹ̌sing batangeng dingangu i kamene hinong kuměndagu l᷊awọ taumata mạngimang dingangu karal᷊uasẹ̌. Ual᷊ingu ene tangu i kamene e pẹ̌kakakěndagẹ̌ko sěmbaụ dingangu wal᷊ine e ringangu kasěllahu naungu.
60001023	Batụu limiung hengetang'u Mawu Ruata kụ biahẹ̌ dingangu kakalẹ̌ e, i kamene sen nikoạ taumata wuhu kụ bal᷊inewe piněhanạ u taumata, kaiso kawe wọu i Amang kakalẹ̌ e.
60001024	Su ral᷊ungu Winohẹ Susi mạbawohẹ kere ini, "Patikụ taumata e tabidạu rěmpugẹ̌, dingangu kěbị kawantugẹ̌ e tabidạu wurạu rěmpugẹ̌. Děmpugẹ̌ e mạlolang, dingangu wurạe lai mạhondosẹ̌;
60001025	arawe hengetangu Mawu e mang tatapẹ̌ sarang marěngụ-děngụ." Hengetange kai Injilẹ̌ kụ seng nihabarẹ̌ si kamene.
60002001	Batụu ene, ute hipẹ e kal᷊awọu kararal᷊aị bọu watangengu; kumbahang měngkai mělinga; ringangu kal᷊awọu haghin pěmamělle. Kumbahang sumingking dingangu kumbahang měhinakang bal᷊ine.
60002002	Kěnangko i kamene kěngkakoạ kere manga rariọ buhu piněhanạ, měngkai hanesẹ̌ mạdoun susu marohkẹ̌ tạl᷊aụe. Dingangu kerene i kamene sarung tumendang dingangu iapakasal᷊amatẹ̌.
60002003	Su ral᷊ungu Winohẹ Susi mạbawohẹ kere ini, "I kamene seng nakapěndang hala kereapa kapian Mawu e."
60002004	Batụu ene, děntạ e su anun Mawu, i Sie kai tabidạu watu wiahẹ̌, batu kụ nirěmmẹu taumata ual᷊ingu tawẹ gunane, kaiso pinilen Duata e kai kere watu maarẹ̌ga.
60002005	I kamene e kai mẹ̌sul᷊ungu manga watu wiahẹ̌. Tangu i kamene kěngkapuluko ipělanging Banalan Duata kụ paněmbaěngu sasěmba marohkẹ̌. Kamageng kerene ute i kamene měngkakoạbe manga imang, měbẹ̌biahẹ̌ sěmatang baugu Ruata ringangu wọu anun Yesus Kristus e maněmban sasěmba mararohkẹ̌ e makạl᷊ahimpulu Mawu Ruata e.
60002006	Ual᷊ingu su ral᷊ungu Winohẹ Susi mạbawohẹ kere ini, "Iạ e kai seng němile batu sěmbaụ maarẹ̌gae, Takụ nipěllọ su Sion kere watu pinẹ̌bukuange; kụ i sain mangimang si Sie e semben tawe ipakamea."
60002007	Batu ene kai mamben maarẹ̌ga e waụg'i kamene apan měmpạngimang e. Kaiso si sain tawe měmpạngimang e, kinahinoěngu manga ayet'u Winohẹ Susi kere ini, "Batu kụ kinạdiring manga mẹ̌kakoạ bal᷊e e, samurine kawe nakoạ batu pinẹ̌bukuange,"
60002008	dingangu "Kai watu nakoạ kinatanggaěng, dingangu nikasangkonang kụ nakakanawo si sire." I sire něngkasangkong u i sire kai tawe měmpěngangimang hengetangu Mawu Kasěllahenge. Kerene seng nisahẹu Ruata i sire.
60002009	Arawe i kamene kai wansa pinile, manga imang kụ němpẹ̌tangkiang datu e, wansa susi, nitěntani waugu Ruata, kinaual᷊i tataghuanenge sẹ̌sane. Mawu Ruata e němile si kamene ringangu nẹ̌kui si kamene nipasẹ̌bang bọu kararěndung mase ipasuẹ̌ su tualage makạnaniange, tadeạu iapạmombengu habaru kapapian'E tawẹ sihinge.
60002010	Nạung deng kal᷊amona, i kamene e wal᷊inewe kawanuane, arawe orasẹ̌ ini e ute i kamene seng nakoạ kawanuan Mawu Ruata, nạung deng tawe itatal᷊ěntụ ini e semben tẹ̌tal᷊ěntukang.
60002011	Manga anạ u sěmbaụ ikẹ̌kěndagẹ̌! I kamene kai taumata raghị dingangu měnananumpang su dunia ini. Ual᷊ingu ene iạ mẹ̌dẹ̌dorong sěngapam botonge tadeạu i kamene kumbahang měngkai tụtol᷊e abul᷊ing taumata kụ měngkai masau mẹ̌sekẹ u himukudẹ̌.
60002012	Pakal᷊audupẹ̌ko měmpẹ̌biahẹ̌ sutal᷊oaran taumata kapirẹ̌ kụ harusẹ̌be limembong kapiaěnge, hakịu kamageng i sire měmpěngantangu i kamene kai taumata ral᷊aị, pěngěnsueěnge ute i sire kawe makahěngangbe kapiang kamene, kụ sarung mẹ̌dalo Mawu Ruata e su ěllọen darěntan'E.
60002013	Baugu Mawu e tangu, i kamene ute pakasasuměllungko su apan těmbonangu kawanua; walạewe měnsang su kaisarẹ̌ nakoạ těmbonange kasariaěnge,
60002014	arau walạewe su manga guběrnurẹ̌ kụ nitẹ̌bọu Kaisar ipěhukung taumata měkẹ̌koạ dal᷊akisẹ̌ dingangu waụgu ipẹ̌dalọewe apang kakanoạ e mapapia e.
60002015	Batụu Mawu Ruata e mapulu tadeạu ual᷊ingkeng kakanoạu mapapia e tangu i kamene makaghěmming pal᷊ahumbisaran taumata longong.
60002016	I kamene pěmpẹ̌biahẹ̌ko kere taumata wal᷊ine ěllang, kai kumbahangbe makoạ l᷊ahěmbungu kakanoạ i kamene ral᷊akisẹ̌, kaiso kakoạko kere sěngkatau ěllangu Mawu Ruata e.
60002017	Pěngarẹ̌gawem patikụ taumata e, kěndagẹ̌ben manga anạ u sěmbaụ lawọ taumatan Sahani. Katakụben Mawu Ruata e, ringangu pěngadatẹ̌ kaisarẹ̌.
60002018	Manga anạ u sěmbaụ apan nakoạ mẹ̌tatangkiang, pakasasuměllungko su manga mawung kamene, wal᷊inewe kětạu su apam mapapia ringangu mal᷊ahimumu e, kaiso su apạewen lai maral᷊ahẹgisẹ̌.
60002019	Mawu Ruata e sarungbe měngal᷊amatẹ̌ si kamene, kamageng i kamene makahěngangbe kapulun Duata, makakẹ̌dang mẹ̌tatahangu pẹ̌kakakoạu tawẹ katul᷊ide.
60002020	U kai apawue lembone kamagengu i kamene makẹ̌dang mẹ̌tatahangu ral᷊imadẹ̌ tẹ̌tagheěng i kamene ual᷊ingu pẹ̌sasal᷊a tangu? Kai arawe kereu i kamene makẹ̌dang měnal᷊udẹ̌ sigẹ̌sạ lụhombang si kamene ual᷊ingu pẹ̌kakakoạ apan matul᷊idẹ̌ e, tangu Mawu Ruata e měngal᷊amatẹ̌ si kamene.
60002021	Kai waugu ene ho, Mawu Ruata e hakịu nẹ̌kui si kamene. U i Kristus sẹ̌sane seng nẹ̌tatahang baug'i kamene, dingangu ual᷊ingu ene tangu i Sie nangonggọu sěmbaụ kakakěllaěng tadeạu i kamene tumol᷊e ěnnạu laed'E.
60002022	I Sie tawe nẹ̌koạ dosa, ringangu tawẹ sarang sěngkatau l᷊ai makạdingihẹ̌ i Sie měkẹ̌konti.
60002023	Piạ e i Sie rẹ̌dohangeng, i Sie tawe němal᷊isẹ̌ dingangu rarohang. Su tempon i Sie nisigẹ̌sạ, i Sie tawe manga něngindorẹ; i Sie kětạewen něnarakangu pěngangumbalane su Mawu Ruata, Měnggaghuta kụ adilẹ̌ e.
60002024	I Kristus sẹ̌sane e němasaěng kakěpal᷊u rosang kitẹ e su watangeng'E su wowong kalu kuruisẹ̌ tadeạu i kitẹ e mal᷊iu wọu kawasan dosa e ringangu mẹ̌biahẹ̌ tumuhụ kapulun Duata. Kai ual᷊ingu manga lesẹ i Kristus e nakakapia si kamene.
60002025	Nạung i kamene e kere domba něngkapal᷊idẹ̌ e, kai arawe su orasẹ̌ ini e i kamene seng niapẹ̌bal᷊ị kapia pạtol᷊e Měndal᷊ukadẹ̌ e ringangu Měnanahimata himukud'i kamene e.
60003001	Kerene lai i kamene manga wawine, pakasasuměllung su kawing'i kamene tadeạu kamagengu wọu tal᷊oaran sire e piạ u tawe měmpangimangu hengetangu Mawu Kasěllahenge, ute kakanoạ i kamene mapia e makakawal᷊uin sire kụ měmpangimang. Kụ seng tawahal᷊uasu i kamene mẹ̌berang apa-apa si sire,
60003002	u i sire e makạsilo kakanoạ i kamene wurẹ̌si ringangu mal᷊aagimatẹ̌.
60003003	Karal᷊ěnggih'i kamene e abe kawe kětạeng mělẹ̌l᷊ěnggihẹ̌ likude, mangạe pěnanal᷊apidẹ̌ utạ arau pẹ̌papakẹu ral᷊ẹ̌gahẹ̌ bul᷊aeng, arau pẹ̌papul᷊awengu pakeang maral᷊ěgadẹ̌.
60003004	Kaiso, ral᷊ěgahi kamene e kěnangko pasěpụ bọu ral᷊ungu naung, kapia ringangu kasasikome naung dingangu marěmasẹ̌; ene ute kai kal᷊aholẹ ta kumakawusẹ̌ dingangu limembong kaarẹ̌gane tumuhụ silom matang Mawu Ruata.
60003005	Dingangu kakakoạ kere ini ute su tempon nạung manga wawine mal᷊aagama mělẹ̌harapẹ̌ su Mawu Ruata mẹ̌těngkaholẹ u watangeng ute mẹ̌těngkasuměllung su kawingi sire.
60003006	I Sara e mal᷊aing kerene, i sie mararingihẹ̌ si Abraham dingangu makịtuang si sie. Orasẹ̌ ini e i kamene kai nakoạ anạ i Sara, kamagengu i kamene měmpẹ̌kẹ̌koạbe mapia ringangu tawe matatakụ u walạewe apa.
60003007	Dingangu kerene lai i kamene manga esẹ e, pěmpẹ̌biahẹ̌ko pakatatahuěnna su kawing i kamene, batụu i sire kawe wansa lome. Lẹ̌adate wue i sire, watụ u i kamene kawe sarung sěngkapěnarimạu tatal᷊ěntụu pẹ̌bawiahẹ̌ kakalẹ̌ bọu anun Duata. Kụ kẹ̌koạkong kamene ho ene, tadeạu tawe makapetọ pẹ̌kakal᷊iomaneng i kamene.
60003008	Kasasueěnge ute: pakasasěngkanaungko i kamene. Pěmpẹ̌kakakěndagẹ̌ko i kamene sěmbaụ dingangu wal᷊ine e kerẹewe lawọ anạ u sěmbaụ. Kụ pěmpẹ̌tatal᷊ěntụ bue ringangu pakasasanạ bue naung i kamene.
60003009	Kumbahangbe měmal᷊isẹ̌ dal᷊akị dingang'u ral᷊akị arau rarohang dingangu rarohang, kaiso pěmal᷊isẹ̌kon dingangu pẹ̌dorong al᷊amatẹ̌ bọu anun Duata. U kai Ruata e nẹ̌kui si kamene hatede, tadeạu i kamene měnarimạ u al᷊amatẹ̌ bọu anun Sie.
60003010	Su ral᷊ungu Winohẹ Susi mạbawohẹ kere ini, "I sain mapulu kuměndagu pẹ̌bawiahẹ̌ e ringangu mapulu makasilo ěllo mapapia e, ute pangẹ̌dahu lilane mẹ̌bisara wisara raral᷊akisẹ̌ e ringangu pěmatal᷊u wiwihe mẹ̌bisara wisara konti.
60003011	I sie harusẹ̌ mětěngkarau wọu kararal᷊akisẹ̌ e ringangu mẹ̌koạ mapia; kụ i sie pẹ̌tatuměgal᷊ẹ̌ kong kạguwạu ral᷊ungu naunge waụgu makahombang pẹ̌darame.
60003012	Batụu Mawu e mang hanesẹ̌ mạnitị si sai-sain tụtuhụ kapulun'E dingangu Mawu e měngkate hanesẹ̌ dudaringihẹ̌ kakal᷊iomaneng i sire, kai arawe Mawu e rudokạ si sai-sain měkẹ̌koạ dal᷊akisẹ̌ e."
60003013	I sai tangu mẹ̌koạ dal᷊akị si kamene, kereu i kamene makěhagẹ̌ měmpẹ̌koạ mapia?
60003014	Kaiso manilaing i kamene harusẹ̌ mẹ̌tatahangu sunsara ual᷊ingu pẹ̌kakoạ mapia, kai i kamene mang masal᷊amatẹ̌! Abe kěngkatakụ i sai-sai, ringangu abe ghěnggang.
60003015	Arawe su ral᷊ungu naung i kamene, ute kěnangko i kamene lụlohon sili su wowon adatẹ̌ su Mawu i Kristus sěntarangkeng kawantugu kararatuangu Mawu. Dingangu i kamene měngkai sěntiniạ sadia sumimbahẹ̌ kěbị apang kakiwal᷊on taumata mạanụen pělaharap'i kamene.
60003016	Kai mapiawe koạ i kamene ringangu kasasikome naung dingangu maadatẹ̌. Dingangu kěngkatilangko ral᷊ungu naung i kamene e tadeạu kereu i kamene měngkai tẹ̌telorang ual᷊ingu i kamene měmpẹ̌bẹ̌biahẹ̌ mapia tụtol᷊e si Kristus e, tangu i sire apan měmpạnelorẹ̌ si kamene e měngkasamedu kakakoạ i sire hala.
60003017	Mạěndokangbe masunsaram pẹ̌kakoạ mapia -- kereu ene kai kapulun Duata -- sul᷊ung'u masunsaram pẹ̌kakoạ dal᷊akisẹ̌ e.
60003018	Batụu i Kristus sẹ̌sane mang kětạeng sěnsul᷊e nairị baugu sarang karěngụe ual᷊ingken dosan taumata -- u sěngkatau tawẹ sal᷊ane, nairị baugu taumata apan nẹ̌sal᷊a. I Kristus nẹ̌koạ kerene tadeạu i Sie makapamihing si kamene sol᷊ong anun Mawu. I Sie nipate tuhụ mawadang, kaiso kawe niapẹ̌bangung kapia tuhụ marohkẹ̌.
60003019	Su ral᷊ungu kakakoạ u rohkẹ̌ e i Sie rimal᷊eng něhabaru hengetangu Mawu e su rohkẹ̌ mạtatahungkụ:
60003020	kụ kai rohkẹ̌ u taumata apan tawe tumatuhụ su Ruata e nạung su tempon Noakẹ̌. Su tempo ene Ruata e měngẹ̌ngampal᷊ẹ̌ dingangu kasasabarẹ̌ karěngụeweng i Noakẹ̌ kạkoạe kapal᷊e. Kětạewen taumata apang su kapal᷊ẹ̌ e samatang -- kěbịe ual᷊ung katau -- kụ nipakasal᷊amatẹ̌ bọu ralulung masaria ene.
60003021	Kụ, kakakoạ ene tangu makoạ kere tabidạu papinintung sasahani kụ orasẹ̌ ini e makaambang si kamene. Sasahani ini e wal᷊inewe tumbạu ipạnguhasẹ̌ lěngkụ u awạ u apan tamararenọ e, kaiso kawe makoạ kere pẹ̌kakědong kamene su Ruata e wọu ral᷊ungu naung i kamene mapia e. Pěnanahani ene makaambang si kamene ual᷊ingu i Yesus Kristus seng nẹ̌bangung kapia wọu kapapohonge,
60003022	ringangu seng nakoạ sol᷊ong sorga e. Kụ orasẹ̌ ini i Sie kawasa, mạiang su koanengu Mawu Ruata ringangu mẹ̌pẹ̌parenta patikụ malạekatẹ̌ e ringangu patikụ mangangawasa ringangu patikụ kuatu mararohkẹ̌.
60004001	Ual᷊ingu i Kristus seng nasunsara tuhụ mawadange, ute i kamene pěmpěnoghasẹ̌ben batangeng i kamene su karaki kerene. Batụu taumata masunsara tuhụ mawadange semben tawe mẹ̌koạ pẹ̌sasal᷊a.
60004002	Ual᷊ingu ene ute i kamene pěněpasẹ̌kom pẹ̌bawiahi kamene su dunia ini e tuhụ kapulun Duata e ringangu wal᷊inewe tụtuhụ ěnningu taumata.
60004003	Su tempo nal᷊iu, i kamene nạungbe riọ marěngụ mẹ̌kẹ̌koạ apang kẹ̌koatengu taumata apam běgawe mẹ̌kiral᷊a Mawu. Mamben dal᷊akisẹ̌ pẹ̌bawiah'i kamene. I kamene nạung měngkate mạhimatụ sahigẹ̌, mẹ̌těngkiwukang, pẹ̌bawawusang kakaěng, dingangu pěnganginung dingangu lai měmpạněmba mahan duata e makạdarěnting.
60004004	Orasẹ̌ ini e taumata apam bẹ̌gan Mawu e, mạherangu i kamene e tawe tumatol᷊e mẹ̌biahẹ̌ kere i sire, mẹ̌barạdosa tawẹ ědone. Kai ene hakịu i sire měmpẹ̌numea si kamene.
60004005	Kai tangu i sire e hẹ̌dowen hinong mẹ̌habaru sasimbah'i sire su Mawu Ruata kụ seng sadia měhukungu taumata wiahẹ̌ dingangu nate.
60004006	Kai ene hakịu Injilẹ̌ e seng bọu nihabarẹ̌ lai su taumata apan seng nate. Timonane ute tadeạu i sire kụ seng nịlahukung tuhụ mawadang -- kerene lai patikụ taumata e sarung ihukung -- makapẹ̌biahẹ̌ tuhụ marohkẹ̌, sěndal᷊engu kapulun Mawu Kasěllahenge.
60004007	Patikụ sạbarange semben maraning pangěnsueěnge, ual᷊ingu ene ute i kamene kěnangko masingkạ mangěnna watangeng dingangu pakal᷊aingatẹ̌, takadeạu i kamene makapẹ̌kal᷊iomaneng.
60004008	Kasariange ute: i kamene mamben pakaghaghughul᷊ẹ̌ měmpẹ̌kakěndagẹ̌ sěmbaụ dingangu wal᷊ine, u kahiạen pẹ̌kakakěndag'i kamene e ute makahěmbungbe kal᷊awọu rosa.
60004009	Mal᷊owọko mạhandangenang bọu wal᷊e sěmbaụ sol᷊ong bal᷊e wal᷊ine e tawẹ ěnggụe.
60004010	I kamene sěngkatau-sěngkatau e seng nakahombang gaghěllị mẹ̌tẹ̌tatěntang bọu Mawu Ruata e. Batụu ene, kere matataghul᷊imane mapapia su apang gaghěllị u Ruata e, ute kěnangko i kamene pěmpẹ̌tatinggụkon kapapelesa gaghěllị ene waugu makapia l᷊awọ.
60004011	Taumata apam mělahabaru injilẹ̌ e, ute harusẹ̌be pěhabaru injilu Mawu Ruata; i sain mẹ̌tangkiang taumata wal᷊ine e, harusẹ̌be pẹ̌tangkiangu kuatẹ̌ bọu anun Mawu Ruata, tadeạu su ral᷊ungu patikụ sạbarange, Mawu Ruata e ipakawantugẹ̌ ual᷊ingu i Yesus Kristus. Kai i Sie piạ kawasane, ringangu hinong bantugang sarang marěngụ-děngụ. Aming.
60004012	Manga anạ u sěmbaụ ikẹ̌kěndagẹ̌! I kamene e orasẹ̌ ini e tumanịu masunsara watụ u kai wẹ̌banikateng. Kaiso arịebe kěngkaherang, tabidạu piạ hombang nariadi nakananiang sutal᷊oarang kamene.
60004013	Sal᷊ạanune, kai pěmpahul᷊uasẹ̌ i kamene watụ u kawe nẹ̌těngkapẹ̌tatahang dingang'i Kristus. Tangu hědon sarung kawawantug'i Kristus e semben ilahẹ ute i kamene sarungbe měmpahul᷊uasẹ̌.
60004014	Barạuntu i kamene kereu heghesang ual᷊ingu i kamene nakoạ tumatol᷊e si Kristus. Ene e kai tandane Rohkẹ̌ u Ruata mawantugẹ̌ e kai ene ringangi kamene.
60004015	Kumbahangbe piạu sěngkatau sutal᷊oarang kamene e nasunsara kahiam pěmamate, arau tahatako, arau tahapẹ̌koạ dal᷊aị, arau kinahiang i sie měngkai rụl᷊aụ urusangu wal᷊ine.
60004016	Kaiso kamagengu i kamene nasunsara ual᷊ingu i kamene kawe tau Sahani e ute kumbahangbue měngkameang ene. Pakitarimakasẹko su Mawu Ruata e, watụ u i kamene kawe měbẹ̌bawa arengi Kristus.
60004017	Seng nịdatingu tempone Ruata měhukungu dunia e. Dingangu kai tẹ̌tạ bọu ral᷊ohon jamạat'u Mawu e ihukung kal᷊imona. Kụ kereu Mawu Ruata e kai měhukung itětạ bọi kitẹ e, ute kereapa wue kakakoạ i sire taumata apan tawe měmpangimang Injilu Mawu Ruata e sarung?
60004018	Su ral᷊ungu Bukẹ̌ Susi e kạbawohẹ kere ini, "Kereu taumata mapapia e sembeng tětehẹ̌ maambang, ute kereapa wue sarung mariadi su taumata warạdosa e wẹ̌gam Mawu!"
60004019	Ual᷊ingu ene, kereu piạ taumata nasunsara ual᷊ingu kapulun Mawu e kerene, ute kěnangko i sire ene pěmpẹ̌biahẹ̌ pakatatul᷊idẹ̌ dingangu měmpěnarakangu watangeng'i sire e su Mawu Měndariadi si sire. I Sie sarung masaun sul᷊ene měngganapẹ̌ kẹ̌don'E.
60005001	Iạ e měgẹ̌gausẹ̌ dal᷊ungu naung i kamene matatimadu jamaatẹ̌ e. Iạ němohẹ u ini e, wọu sěngkatau matatatimadu jamaatẹ̌ sěngkapěmunara e ringangu kere sěngkatau taumata kụ seng nakasahidi hala sunsarang Kristus, dingangu apan sarung l᷊ai iapakawantugẹ̌, kereu kawawantug'i Kristus iapakatodẹ su taumata. Iạ e mẹ̌dẹ̌dorong sěngapam botonge,
60005002	tadeạu i kamene rembem měmpělukadẹ̌ gapaěngu domba e kụ seng nisarakangu Mawu Ruata e si kamene. Pěmpělukadẹ̌ si sire e ringangu karal᷊uasu naung kerẹewe ikẹ̌kaěnningu Mawu Ruata e wal᷊inewe ual᷊ingu nasihasa. Kumbahangbe lai měmpẹ̌koạ munarang kamene waugu mědeạ kal᷊auntung, kaiso kawe ual᷊ingu i kamene kahěnga-hěngang mapulu měmpẹ̌tangkiang.
60005003	Abe kěngkakoạ kere mangangawasa si sire apan seng nisarakang si kamene e, kaiso kariadiko kakakěllaěng baug'i sire.
60005004	Dingangu su tempom Mělal᷊ukadẹ̌ Mawantugẹ̌ e sarung duměnta e, i kamene sarungbe makatarimạ u paporongu kawantugẹ̌ e, kụ tawe maral᷊ubesẹ̌.
60005005	Kerene lai apam mangangudạ. Pakasasuměllungko su matatimadẹ̌ e. I kamene manga anạ u sěmbaụ kěbị e harusẹ̌ mẹ̌těngkasanạ u watangeng dingangu l᷊awọ mẹ̌tatangkiang dingangu kasasanạu naung. Batụu su ral᷊ungu Winohẹ Susi e kạbawohẹ kere ini, "Mawu Ruata e rụdokạ taumata mal᷊aobotẹ̌, dingangu kụkěndagu taumata naunge masanạ e."
60005006	Batụu ene ute, pẹ̌těngkasanạkong batangengu su al᷊ungu l᷊iman Mawu Ruata makuatẹ̌ e tadeạu mapakarangẹ i kamene kamageng semben tempone.
60005007	Lěngkangko kal᷊awọu kaghaghěnggang i kamene su Mawu Ruata, u kai i Sie mẹ̌sasěmpị si kamene.
60005008	Pakarariagạ, pakaral᷊ukadẹ̌! U setange kai rokạ i kamene. I sie kai mẹ̌sul᷊ungu singa mědẹ̌daral᷊eng tama-ramahi kạpẹ̌munggal᷊ọe mẹ̌dẹ̌deạ měnsang i saị e ikakinạe.
60005009	Pakatoelẹ̌ bue rumokạ si sie e ringangu pangangimang masěgadẹ̌, batụu i kamene masingkạu manga anạ u sěmbaụ taumatan Sahani wal᷊ine e su kaguwạu dunia e mal᷊aing masigěsạ kere i kamene.
60005010	Arawe su l᷊ikudu i kamene masunsara pẹ̌sěngkatempo e, Mawu Ruata e sẹ̌sane e sarung mapakariadin kamene masukụ. I Sie sarung mapakatei ringangu mapakatoghas'i kamene ringangu mapakasẹ̌gadi kamene. U i Sie e kai Mawu Ruata puěngu tatal᷊ěntụ kụ seng nẹ̌kui si kamene mẹ̌deạu l᷊ai makapěndang kawawantuge kakalẹ̌ bo'i Kristus.
60005011	I Sie e kai taghuangu kawasa e sarang kakalẹ̌. Aming.
60005012	Suratẹ̌ku manimbụ ini e, takụ nipanuratẹ̌ si kamene ringangu tul᷊umang i Silas, kụ takụ kinapěndangeng u i sie kai anạ u sěmbaụ Sahani masatia. Iạ e kai mapulu mẹ̌gěllịu wawahansang si kamene ringangu manahuntěngadẹ̌ si kamene u ini e kai mamben tatal᷊ěntụu Mawu Ruata e kahěngang. Kụ i kamene e pěmpangumbelẹbe pakasasẹ̌gadẹ̌ su tatal᷊ěntụ ene.
60005013	Manga hapị kụ jamaatẹ̌ sěmbaụ su Babilon, kụ mal᷊aing pinilen Mawu Ruata e, něndohon tabeạ si kamene; kerene lai su anạku i Markus ikẹ̌kěndagẹ̌.
60005014	Pěmpẹ̌papangadatẹ̌ko sěmbaụ dingangu wal᷊ine napenẹu kakěndagẹ̌ e lawọ anạ u sěmbaụ Sahani e. Mal᷊owọko Mawu e měngonggọu karal᷊unsemahẹ̌ si kamene manga anạ u sěmbaụ patikụ e nakoạ tataghuaneng i Kristus. Adat'i kami, Petrus
61001001	Manga anạ u sěmbaụ apan seng němpangimang mapia kere i kami! I Yesus Kristus e, kai Ruata ringangu Ratu Měnanal᷊amati kitẹ, seng něnggonggọ u pěngangimang kerene e si kitẹ batụu i Sie kai mẹ̌kẹ̌koạ apang matul᷊idẹ̌ e. Suratẹ̌ ini e kai wọu anung Simon Petrus, sěngkatau ěllang dingangu rarolohangi Yesus Kristus.
61001002	Mal᷊owọko Mawu Ruata e měnggonggọu al᷊amatẹ̌ dingangu karal᷊unsemahẹ̌ e si kamene kụ iapẹ̌dal᷊embo, u i kamene e masingkạben Mawu Ruata ringangu i Yesus Mawung kitẹ.
61001003	Ruata e seng nẹ̌pakẹ u kawasane manilakehu patikụ sạbarang gẹ̌gausang baụgu makawětị pẹ̌kakal᷊iomaneng. I Sie mẹ̌kẹ̌koạ ini e wọu pẹ̌kakiral᷊ang kitẹ si Sie kụ seng nẹ̌kui si kitẹ tadeạu mal᷊aing makapěndang kereapang kasěllahe ringangu kal᷊ahimumun'E.
61001004	Ual᷊ingu kakakoạ kerene ute Ruata e mangonggọu al᷊amatẹ̌ tawẹ sihinge si kitẹ e ringangu apạ e maarěga nạung seng nikedon'E. Kụ ual᷊ingu kal᷊awọu al᷊amatẹ̌ ene tangu i kamene rembem makal᷊ẹ̌sọ bọu kapulu raral᷊akisẹ̌ e makawinasa dunia ini ringangu i kamene mal᷊aing kawuakengu kakakoạ u maruata.
61001005	Ual᷊ingu ene, pẹ̌tatẹ̌gehẹ̌ko ringangu kaguwạu naung tadeạu pěngangimang i kamene e tẹ̌tuilangu kapiam pẹ̌bawiahẹ̌. Sul᷊iung kapiam pẹ̌bawiahẹ̌ e, i kamene hinong piạ kasingkạ e,
61001006	kụ sul᷊iun piạ kasingkạ, ute i kamene harusẹ̌be lai piạ pẹ̌tatingkẹ̌dang. Dingangu sul᷊iun pẹ̌tatingkẹ̌dange ute kěnangko i kamene rěndinganengu l᷊ai manoghasẹ̌ dal᷊ungu naung mẹ̌tatětol᷊u patikụ sạbarang. Katoghasu naunge rěndinganengko l᷊ain tatuhụ su kapulun Duata.
61001007	Dingangu pẹ̌bawiahẹ̌ tụtuhụ kapulun Duata harusẹ̌be lai timuengkom pẹ̌kakakěndagẹ̌ su sěndinganeng tamba pangangimang. Tuhụe pẹ̌kakakěndag'i kamene su sěndinganeng tamba pangangimang timuengkol᷊ain kakěndagẹ̌ su patikụ taumata.
61001008	Patikụ ene ute kai kakakoạ i kamene hinong gausang. Kereu kakakoạ tamai ene kẹ̌kaěbakeng mědẹ̌dal᷊embo si kamene, ute i kamene iapakaghising dingangu makahombang lětạ e, kụ i kamene sarung makakiral᷊a si Kristus Yesus Mawung kitẹ e limembong kapiane.
61001009	Kai arawe i sai-sain tawe kaěbakeng kakakoạ e kerene ute, silon matane e masul᷊akọ; i sie tawe makasilo ringangu i sie niwul᷊eng kal᷊awọu rosane nạung nal᷊iu e seng niapakawurẹ̌si.
61001010	Ual᷊ingu ene, manga anạ u sěmbaụ, pẹ̌tatẹ̌gehẹ̌ko l᷊imembong katoghase tadeạu kakuin Duata e ringangu pilene nihino su watangeng i kamene e mangkeng kạpahuntinambang kasẹ̌gade. Kamageng i kamene měkẹ̌koạbe kerene, ute i kamene tawe mẹ̌tul᷊a.
61001011	Dingangu kerene ute i kamene sarungbe ghělirangu ral᷊enge makakasuẹ̌ su Kararatuangu Mawu kakalẹ̌ dingangu Ratu Měngangambang i kitẹ i Yesus Kristus.
61001012	Ual᷊ingu ene, iạ e měngkai masau su sul᷊ene mapẹ̌tahěndungu tamai ene manịeng i kamene semben těbe masingkạ dingangu limembowen mạngimang su hengetangu Mawu Kasěllahenge seng kinatarimạ i kamene.
61001013	Karěngụeweng iạ deng biahẹ̌, iạ e makạpěndangu hinong mapẹ̌tahěndung i kamene su hal᷊ẹ̌ tamai ene.
61001014	Batụu iạ masingkạ u tawẹ karěngụe iạ e sarung měněntangu dunia ini, u Mawung kitẹ i Yesus Kristus semben něhabarẹ̌ mal᷊ahẹ si siạ.
61001015	Tangu iạ e mẹ̌tatěgehẹ̌ bue tadeạu samuring papateku e, i kamene mambeng hanesẹ̌ mẹ̌tẹ̌tahěndung kapia hal᷊ẹ̌ tamai ene.
61001016	Su tempong i kami něhabarẹ̌ si kamene u kereapa kawantuge rarěntan Mawung kitẹ i Yesus Kristus, i kami e wal᷊inewe tụtol᷊e wio nilangingu taumata. Kawawantug'i Kristus e sembeng kinasilon matang kami hala.
61001017	I kami e nạung paị sene piạ i Sie lẹ̌adateng dingangu wẹ̌bantugangu Ruata i Amang. Ene piạ e tingihẹ̌ bọu Kawantugange nawuntiling si Sie kere ini: "Inie kai Ahusẹ̌ku ikẹ̌kěndagẹ̌. I Sie makạl᷊ahimpulu si Siạ e!"
61001018	I kami hala e nakaringihẹ̌ tingihẹ̌ ene e natěntung bọu sorga e piạ i kami sěngkarěnta ringange su wowom bul᷊ude susi e.
61001019	Kai ene hakịu i kami e limembowen lai maiakingu hengetangu Mawu Ruata e nihabaru manga nabi. Kai kereng kal᷊ěnggihe kamagengu i kamene měmpạngiakingu wawera ene, u wawera ene kai kere sol᷊o sụsěnnang su tampạ marěndunge mịdatingu mal᷊ukadẹ̌ dingangu tualagu kạdaděmahẹ̌ e suměnnang su ral᷊ungu naungi kamene manga anạ u sěmbaụ.
61001020	Kaiso něngalembọewe lai ute pẹ̌tahěndungko i kamene hal᷊ẹ̌ ini: Hengetangu Mawu e mạanung pěnaněbal᷊u apa sarung mariadị e tawe ikapituan taumata sěmatang.
61001021	U mamben tawẹ sarang sěnsul᷊e piạ taumata kụ ual᷊ingu kapulune sẹ̌sane makapěhabaru hengetangu Mawu Ruata e mạanụeng hal᷊ẹ̌ apa sarung mariadi. I sire ene kawe wẹ̌bal᷊ẹ̌bekangu Rohkẹ̌ u Ruata e sěmatang, piạ i sie měhabaru hengetangu Mawu Ruata e.
61002001	Su tempo napaghohẹ̌ e sutal᷊oarang umat'u Ruata e piạ ko nahunsěpụ manga mahang nabi. Kerene lai sutal᷊oarang kamene manga anạ u sěmbaụ sarung piạ u suměpụ manga mahang měnaněntiro. I sire kai sarung mapasuẹ̌ u manga těntiro nẹ̌sal᷊a, makawinasa taumata. Mase i sire e sarung mẹ̌sunial᷊u Měngangawasa kụ seng něliwir'i sire. Kụ ual᷊ing'u ene i sire e makakarěntang kawawinasa su watangeng i sire hala e, kụ sarung mihombang si sire e mal᷊ighạ.
61002002	Maningbe kerene, kai sarung mal᷊awọ taumata mahuntol᷊e měmpẹ̌těno kakakoạ u pẹ̌bawiahu mahang mananěntiro wẹ̌bawaěngu abul᷊ing sire. Kụ kakakoạ u mahang mananěntiro e makariadin taumata l᷊awọ e měmpěhodatẹ̌ Dal᷊engu Katěngadẹ̌ makakahumpạ u anun Duata.
61002003	Ual᷊ingu anggang i sire tang|u, manga mahang mananěntiro e sarung měmpẹ̌bẹ̌kem běke lẹ̌langinang i sire hala tadeạu makaěbạ untung i sire wọ'i kamene. Arawe kawe putusangu hukumang si sire semben těbe marěngụ kạdariahi ringangu kawawinasan sire e seng tinantu e měmpangampal᷊ẹ̌ si sire.
61002004	Manga malaekatẹ̌ baradosa e mal᷊aing tawe ipakawalam Mawu Ruata ipakal᷊iwirẹ̌ bọu hukumange kaiso kawe irěmmẹ su ral᷊ungu naraka. I sire iwunsal᷊ẹ̌ su ral᷊ungu tịgal᷊ụ u kararěndung ipanguntang sene sarang Ěllon Pělahukung.
61002005	Kerene lai nạung dunia e su tempo kal᷊amona, Mawu Ruata e tawe napakal᷊iwirẹ̌ bọu hukumang. Mawu Ruata e naparěntan dalulung su wanuan taumata ral᷊akisẹ̌ e su tempo ene. Kětạeng i Noakẹ̌ dingangu ringange i sire pitung katau niapakasal᷊amatẹ̌, baugu i Noakẹ̌ mělẹ̌habaru hengetange mạanun pẹ̌bawiahẹ̌ mẹ̌tẹ̌tal᷊ahino su kapulun Duata.
61002006	Kerẹewe lai kakakoạ e soan Sodom dingangu Gomora: Mawu Ruata e napakawinasan manga soa ene ringangu putung tadeạu makoạ tul᷊adang apa sarung mariadi su taumata ral᷊akisẹ̌.
61002007	Kai arawe i Lotẹ̌ e naambang, baugu i sie e nakal᷊ahimpulu Mawu Ruata; i sie nasunsara ual᷊ingu kakanoạ u taumata ta mẹ̌tatal᷊ahino e kereng kal᷊amuhụ e.
61002008	Sutal᷊oarang kakakoạ u taumata kerene e i Lotẹ̌ taumata mapia ene e měbẹ̌biahẹ̌ su ral᷊ungu tědụ u naung, batụu měllo-měllo e i sie makạsilo ringangu makạdingihẹ̌ kakanoạ i sire ral᷊akisẹ̌ e.
61002009	Kụ, Mawu e masingkạ u kereapa měngambang taumata kụ měngkai tụtuhụ kapulun naung'E kereu i sire kawe tụtatěngo kal᷊awọu sasal᷊ukạ e. Dingangu Mawu e masingkạ u kereapa měndesọ u taumata ral᷊akisẹ̌ e mẹ̌deạ u sigěsakeng su Ěllon Pělahukunge,
61002010	lembọete taumata kụ tụtol᷊e abul᷊in sire maral᷊amuhụ e ringangu měnẹ̌namedẹ̌ kawasan Mawu Ruata. Kerẹeng kawahanine ringangu kaobote manga mahang mananěntiro e hakịu i sire e tawẹ goẹ̌ e měmpěnamedẹ̌ diadikang mawawantugẹ̌ e sarangkewe lai su sorga e!
61002011	Arawe manga malaekatẹ̌ kụ limembom matatoghasẹ̌ dingangu kawasa wọu manga mahang, mananěntiro e tawe měmpěnanoke riạdikang mawawantugẹ̌ e ringangu manga waweran sasamedẹ̌ e su těngon Mawu.
61002012	Arawe manga mananěntiro ene e wal᷊inewe kal᷊oa! I sire e kai tabidạu binatang piněhanạ kětạu waugu samekang dingangu pateěng. I sire tawe nẹ̌tiněnna, kaiso kětạeng něngal᷊ạ kakakoạ ual᷊ingu samatang tumbạu tụtuhụ kal᷊oko, hakịu i sire měngkate kạdokạ e kal᷊awọu sạbarang tawe kal᷊aěnnaěng'i sire e ringangu haghim bawera'n tatungkeang. Ual᷊ingu ene kahian kakanoạ i sire hala e i sire sarung mawinasa kere manga binatang dul᷊u.
61002013	Kai kere wawal᷊isu sunsara kinoạ i sire e, ute i sire mal᷊aing mẹ̌tatahangu sunsara. Sunaung i sire ute apan makạl᷊ahimpulu si sire ute mẹ̌koạ balạewe apa kụ hinong makakasahe kapulu'm badang i sire e. Kereu i sire makakaiang sěngkakaěng dingangi kamene su ral᷊ungu sal᷊iwange, ute lulun sire e kai makạmamuta batụu i sire kai mẹ̌bẹ̌biwukangu abul᷊ing sire.
61002014	I sire tawe měngkawawui měmpẹ̌koạ dal᷊akị e, ringangu puluang i sire měngkai měmpěmanda wawine ral᷊akisẹ̌. Ringangu taumata apan němpangimange ringangu wẹ̌dan tawe tumanị u maiaking ute mang lẹ̌lokeěng i sire. Dal᷊ungu naung i sire sen dimẹ̌kạ u anggang. I sire e kai taumata kinawontogang!
61002015	Batụu i sire tawe tumol᷊e ral᷊eng matul᷊idẹ̌ e, hakịu i sire kawe něngkapal᷊idẹ̌. I sire kai němpẹ̌tol᷊e ral᷊eng tẹ̌tol᷊eěng i Bileam anạ i Beor nạung. I Bileam ini e puluang kahěngang makareạ doitẹ̌ bọu munaran sire su tawẹ adile.
61002016	Kaiso i sie nakahombang tatengko matědụ kahian kararal᷊akise, piạ e kalidene nakaweran tingihu taumata. Tangu nabi ene nisihasa takadeạu měngẹ̌do wọu kakanoạ e pulu ene.
61002017	Manga mahang mananěntiro e kai tabidạu matang akẹ kinamaraěng dingangu kere hiwụ nitiukangu anging maihạ. Mawu Ruata e seng něnạdian tampạ i sire wasagiạ.
61002018	I sire e němpẹ̌koạ pẹ̌kakakẹ̌don sire mal᷊aatahẹ̌ tawẹ gẹ̌sine; abul᷊ing sire ipẹ̌pakẹ i sire apakạnawong taumata wuhu-wuhu karal᷊iwirẹ̌ bọu ghal᷊ipohong apang něngkapal᷊idẹ̌ e.
61002019	Manga mahang mananěntiro ene měmpẹ̌kẹ̌kědong karal᷊iwirẹ̌ si sire, sěmbal᷊iu i sire hala e pinẹ̌tahuěllangu kawawinasa, u i saing ikẹ̌kawatạu apa-apa e, ute kai ěllangu apan nakawatạ e.
61002020	Taumata makakiral᷊a Mawu ringangu Mananal᷊amatẹ̌ si kitẹ i Yesus Kristus seng nal᷊iwirẹ̌ bọu manga kawasan dunia kụ makạdal᷊akisẹ̌ taumata. Kai kereu samurine i sie masangkong kapia hakịu ikawatạu manga kawasa ene, tangu kakakoạu taumata ene sarungbe něngalembong karal᷊akise wọu kal᷊amona.
61002021	Limembong kapiane taumata kerene e ta nakakasingkạ u ral᷊engu katul᷊idẹ̌ e wọu Ruata, sul᷊ungu i sire e masingkạ, kutẹu samurine kawe tawe mapulu tumol᷊e titang Mawu Kasěllahenge si sire.
61002022	Apan nikoạ i sire e mẹ̌lẹ̌lahẹ u hinong papasihing ini, "Asu e sarung mẹ̌sul᷊e kumaěng mutane," dingangu "Wawi wọu nirenọ e, mẹ̌sul᷊e mẹ̌těngkal᷊usị su pẹ̌tatonaěnge."
61003001	Manga anạ u sěmbaụku ikẹ̌kěndagẹ̌! Kai ini e suratẹ̌ku karuane si kamene. Su ral᷊ungu suratẹ̌ darua ini, iạ e mẹ̌tẹ̌tawakal᷊i mạmangung kal᷊awọu pěndangu naung i kamene matatilang.
61003002	Iạ mapẹ̌tahěndung i kamene su manga těbal᷊u manga nabi nạung kal᷊amona e ringangu titan Mawu, Ratu Mananal᷊amatẹ̌, nihabarẹ̌ si kamene wọu manga rarolohang.
61003003	Kahumotongange, i kamene harusẹ̌be mạsingkạ u su ěllo-ěllọ e pěhěpusange, sarung mahunsěpụ taumata apan pẹ̌bawiahe wẹ̌bal᷊ẹ̌bidangu abul᷊ing sahig'i sire. I sire e kai sarung měmpěheghesẹ̌ si kamene,
61003004	kapẹ̌bẹ̌berane ungkuěng, "Uadewe Mawu e nẹ̌kědou sarung duměnta! Kụ ini e kawe suapa i Sie? Manga i upung i kitẹ e seng nasue něngkairị, kaiso kěbị sạbarange měngkate lai těbe kere nạung dunia e nariadi!"
61003005	I sire semben nẹ̌tatudẹ u tawe mapulu měngaku u nạung kal᷊amona e Ruata něndiadi langị dingangu dunia ual᷊ingu hengetang'E. Dunia e niriadine wọu akẹ,
61003006	kụ dingangu akẹ lai kụ kai wọu akẹ u ralulung masaria dunia tempo ene naelọ dingangu nawinasa.
61003007	Arawe langị dingangu dunia orasẹ̌ ini e, pẹ̌padul᷊iangu hengetangu Mawu Kasěllahenge lai kạtatamang mẹ̌deạu sarung ipakawinasan putung. Orasẹ̌ ini langị dingangu runia wẹ̌daweng kạtatamang sarangkeweng ěllom pělahukungu taumata raral᷊akisẹ̌ e kụ iapakawinasa.
61003008	Arawe manga anạ u sěmbaụku, hal᷊ẹ̌ sěmbaụ ini e kumbahangbe i kamene miwul᷊e: u su ral᷊ungu silom matang Mawu e, sahěllo e tawe pinẹ̌tatěntangenge ringangu sěhiwu -- su taunge irẹ̌dua e měngkate mẹ̌sul᷊ung si Sie.
61003009	Mawu e tawe marararěnna měngonggọu apan seng bọu nikẹ̌don'E, maningbe piạu mạngiral᷊ingu al᷊ingkai kerene. Kasueěnge, i Sie měngkate mẹ̌tẹ̌těngkasabarẹ̌ su těngong kamene, batụu i Sie tawe mapulu piạu sěngkatau mawinasa. Kapulune ute kai tadeạu kěbị taumata e mẹ̌tobatẹ̌ bọu kal᷊awọu rosane.
61003010	Arawe Ěllon darěntan Mawu e sarung kere rarěntan tahatako. Su Ěllo ene, langị sarung maparung dingangu tingihu rěllụ, masene kal᷊awọu apan su l᷊angị e masue maupung katatutung, mase dunia ringangu patikụ apan su ral᷊unge sarung maparung.
61003011	Ual᷊ingu kěbị ene sarung masue magholọ kerene kụ kereapa wue i kamene mẹ̌biahẹ̌? I kamene harusẹ̌ mẹ̌těngkasusi waugu Mawu Ruata,
61003012	karěngụeweng i kamene měmpạngampal᷊ẹ̌ dingangu mẹ̌kẹ̌karakin darěntang Ěllon Duata. Su Ěllo ene langị sarung masue matutung, dingangu ual᷊ingken katatětị e, ute kal᷊awọu sạbarang su l᷊angị e sarung měngkatuno.
61003013	Arawe i kitẹ e měngampal᷊ewe apan nikẹ̌don Mawu Ruata e, kụkai langị buhu ringangu dunia wuhu, su apan sene piạ kal᷊aadilẹ̌e.
61003014	Hakịu ene manga anạ u sěmbaụ ikẹ̌kěndagẹ̌ těntal᷊angbe i kamene reng měmpạngampal᷊ẹ̌ darěntan Ěllo ene e, pẹ̌tatẹ̌gehẹ̌kong kạguwạu naung i kamene mẹ̌těngkasusi ringangu tawẹ turạe su pẹ̌bawiahẹ̌ e su těngon Mawu Ruata.
61003015	Pěllọ e pẹ̌kakakědangu Mawung kitẹ e tabidạu ghaghěllịu loahe si kamene, tadeạu maambang. I Paulus, anạ u sěmbaụ i kitẹ ikẹ̌kěndagẹ̌ e semben lai němohẹ kerene si kamene. I sie němohẹ suratẹ̌ ene timuhụ tahuěnna nionggọ u Ruata si sie.
61003016	Su ral᷊ungu patikụ surate, i Paulus měngkate masau měmohẹ u ene. Mambem piạ hal᷊ẹ̌ pira-pirambaụ e masusa kaěnnaěng su ral᷊ungu suratẹ̌ ene. Mase taumata apan tawe makal᷊aěnna ringangu mal᷊ongkọ pangangimange, seng němpěmihu apan seng bọu nịbawohẹ i Paulus. Kerene lai kẹ̌koateng i sire su manga winohẹ bal᷊ine. Kěbị ene kětạeng makawinasa si sire hala.
61003017	Arawe i kamene manga anạ u sěmbaụ ikẹ̌kěndagẹ̌ e seng masingkạ u hal᷊ẹ̌ ene. Ual᷊ingu ene tangu pakapapia wue, kumbahangbe i kamene ikataweng sarang kapapal᷊idu taumata wẹ̌gan atorange kụ i kamene měngkanawo wọu tampạ tawẹ konsange apa.
61003018	Tangu kěnangko i kamene mangkeng makạpěndang tatal᷊ěntụ'i Yesus Kristus, Mawu ringangu Ratu Mananal᷊amat'i kitẹ e, ringangu kěnangko i kamene mal᷊aing mangkeng makạkiral᷊a si Sie. Karaloko i Sie, orasẹ̌ ini ringangu sarang marěngụ-děngụ! Aming. Adat'i kami, Petrus
62001001	Lohon suratẹ̌ ini kai mạanung Hengetang makạgěllịu pẹ̌bawiahẹ̌, kụ kai Hengetang nạung seng tẹ̌be ene rokeng bọu tẹ̌tạe. Sembeng kinaringihi kami ringangu sembeng kinasilom matang kami hala. I kami e seng nakasahidi, ringangu sem bọu nikahẹ̌gong limang kami.
62001002	Piạ pẹ̌bawiahẹ̌ e niapakal᷊ahẹ, ute i kami mamben nakasilo. Hakịu ene i kami makasahiding ene. I kami e měhabarẹ̌ si kamene habaru pẹ̌bawiahẹ̌ tutune ringangu kakalẹ̌, kụ pẹ̌bawiahẹ̌ e kai nạung dingangi Amang, kụ sembem bọu nipakal᷊ahẹ si kami.
62001003	Apang kụ seng kinasilong kami ringangu kinaringihi kami e, ene mal᷊aing ilẹ̌habari kami e si kamene, tadeạu i kamene ringangi kami e makahěngang mangal᷊en mẹ̌biahẹ̌ masěmbaụ dingang'i Amang dingangu Ahus'E i Yesus Kristus.
62001004	I kami e namohẹ u ini e mědeạu i kitẹ e kahěnga-hěngang masukụ u ral᷊uasẹ̌.
62001005	Kai ini e habarẹ̌ kinaringih'i kami wọu Ahus'E ringangu ilẹ̌habari kami e si kamene: Duata e kai tualagẹ̌, kụ mang tawẹ marěndunge sarang kạdidị-didị si Sie.
62001006	Kereu i kitẹ mẹ̌berau i kitẹ mẹ̌biahẹ̌ masěmbaụ dingange, kutẹu i kitẹ kawe mẹ̌biahẹ̌ su ral᷊ungu kararěndunge ute i kitẹ e kawe měkẹ̌konti su wawera ore lai su kakanoạ.
62001007	Arawe kereu i kitẹ mẹ̌bẹ̌biahẹ̌ su ral᷊ungu tualagẹ̌ kerẹewe Mawu Ruata e kawe su ral᷊ungu tualagẹ̌, ute i kitẹ e měbẹ̌biahẹ̌be mạkakauhẹ̌ maghaghighilẹ̌ sěmbaụ su wal᷊ine mase rahan Yesus Ahuse e namurẹ̌siwe si kitẹ bọu rosa e.
62001008	Mageng i kitẹ měberau i kitẹ tawẹ dosang kitẹ e, ute i kitẹ kai mạngakal᷊ẹ̌ batangeng i kitẹ. Kụ Mawu e tawẹ dịe su ral᷊ungu naungi kitẹ.
62001009	Arawe kereu i kitẹ měngakuwen dosang kitẹ su těngon Duata e, ute i Sie sarung mapakasěhụ u kẹ̌don'E ringangu mẹ̌koạbe apang kụ adilẹ̌. I Sie sarungbe měngampung dosang kitẹ dingangu mamurẹ̌si si kitẹ bọu patikụ kakanoạ i kitẹ nẹ̌sal᷊a.
62001010	Kamageng i kitẹ mẹ̌berau i kitẹ tawe němpẹ̌dosa, ute i kitẹ kai tabidạu mạnompol᷊u Mawu e kai makonti ringangu i kitẹ e tawe měndaresọ u hengetangu Mawu e su ral᷊ungu naung i kitẹ.
62002001	Manga anạku ikẹ̌kěndagẹ̌! Iạ e namohẹ u ini si kamene, tadeạu i kamene kumbahangbe měmpẹ̌dosa. Arawe kamageng piạ u němpẹ̌dosa e, ute i kitẹ kai piạ tumatatawange sěngkatau, i Sie kai i Yesus Kristus kụ adilẹ̌ e, i Sie sarung mẹ̌kal᷊iomaneng baụgi kitẹ su těngon Amang.
62002002	Bọu anung Mawu Yesus Kristus ene e rosang kitẹ ampungang. Dingangu wal᷊inewe kẹ̌tạu rosang kitẹ ampungang. Dingangu wal᷊inewe kětạu rosang kitẹ hala, kaiso kawe mal᷊aing rosam patikụ umatẹ̌.
62002003	Kereu i kitẹ e matuhụ su titam Mawu Ruata e kai tatialang i kitẹ makạkiral᷊a Ruata.
62002004	Taumata kụ mẹ̌bera u, "Iạ makạkiral᷊awe Ruata," kutẹu ral᷊iune kawe ta tumatuhụ manga titan'E ute tau ene kai kontiang, kụ Duata e tạdịe su ral᷊ungu naunge.
62002005	Arawe taumata kụ matuhụ su hengetangu Mawu Ruata, tau ene ute kụkěndagu Mawu e ringangu masukụ. Kai ene tatialang i kitẹ e nẹ̌biahẹ̌ su pẹ̌kakauhen dingangu Ruata.
62002006	I sain mẹ̌berau i sie kai nẹ̌biahẹ̌ nasěmbaụ dingangu Ruata e, i sie harusẹ̌be tumol᷊e pakeli Kristus.
62002007	Manga anạ u sěmbaụ ikẹ̌kěndagẹ̌! Iạ nanurantung ini e wal᷊inewe sěmbaụ tita wuhu si kamene. Ini kai tita sen těbe nihabarẹ̌ si kamene, buhụ e i kamene nanětạ nangimang si Kristus; kụ kai hengetang u Mawu e kụ seng kinaringih'i kamene.
62002008	Manịeng kerene, hengetang kụ takụ niwohẹ ini e mal᷊aing buhu. Batụu katul᷊ide ikasilo su watangeng i Kristus, arau sukakakoạ i kamene. U kararěndunge seng kakạpaghohe ringangu tualagẹ̌ kahěngang seng sụsěnnang.
62002009	I sain měbẹ̌berau i sie su ral᷊ungu tualagẹ̌ kutẹu kai wědang měbẹ̌binsị u anạ u sěmbaụ e, ute taumata ene kai su ral᷊ungu kararěndung sarang orasẹ̌ ini.
62002010	I saing kụkěndagu anạ u sěmbaụ e, ute měbẹ̌biahẹ̌ su ral᷊ungu tualagẹ̌ hakịu si sie tawẹ apa makawodaị taumata wal᷊ine kụ manawo su ral᷊ungu rosa.
62002011	Arawe i sain měmpẹ̌bẹ̌binsịu anạ u sěmbaụ e, tau ene kai wědang su ral᷊ungu kararěndung. I sie rụdal᷊eng su marěndung, bẹ̌ga wue měnsang sol᷊ong apa, u kararěndunge kai makạkoạ si sie tamakasasilo.
62002012	Iạ e manuratẹ̌ si kamene, manga anạ, u rosanu e seng niampungang ual᷊ingu i Kristus.
62002013	Iạ e manuratẹ̌ si kamene, manga esẹ (i amang), u i kamene seng masingkạ i Sie kụ seng ene rokeng tětạe. Iạ mạmohẹ si kamene manga anạ mangangudạ, u i kamene seng nakawatạ si ral᷊aị.
62002014	Iạ měnuratẹ̌ si kamene manga anạ, u i kamene masingkạben Duata i Amang. Iạ něnuratẹ̌ si kamene manga i amang, u i kamene masingkạ u Hengetange seng těbe ene rokeng bọu tětạe. Iạ měmohẹ si kamene manga anạ mangangudạ batụu i kamene kai matatoghasẹ̌. Hengetangu Mawu e ene su ral᷊ungu naung i kamene, ringangu i kamene seng nakawatạ si ral᷊aị.
62002015	Abe kěndagu dunia ini, arau walạewe měnsang apa su dunia ini. Kereu i kamene kụkěndagu dunia e, ute i kamene tawe kuměndagi Amang.
62002016	U apạewen su dunia ini e -- ikẹ̌kapulung gẹ̌si arau ěnningu taumata warạdosa e, ikẹ̌kasilo mase ilẹ̌ěnning dingangu ilẹ̌lesạe -- patikụ ene e wal᷊inewe asal᷊e wọu anung Amange kaiso kawe wọu dunia.
62002017	Dunia e ringangu patikụ dal᷊ohone ikẹ̌kaěnningu taumata e seng kakạpaghohe. Kai taumata tutuhụ kapulun Duata e, tatapẹ̌ ipẹ̌bẹ̌biahẹ̌ sarang karěngụe.
62002018	Manga anạku, ěllong kiamatẹ̌ e seng masandigẹ̌! Seng nipaul᷊i si kamene kal᷊imona u Sekẹ i Kristus sarung duměnta, kụ orasẹ̌ ini e ute seng lawọ nahunsěpụ taumata apang sumekẹ si Kristus. Ene e tandan seng marani ěllong kiamatẹ̌.
62002019	Manga rumarokạ si Kristus e ute kai taumata apan seng němpaněntang i kitẹ e, u i sire tuhụ hinone kai sembem bal᷊inewe taumatang kitẹ. Kereu i sire kai taumatam beng kitẹ e ute i sire mang tatapẹ̌ dingangi kitẹ. Kutẹu i sire kai seng něněntang i kitẹ, tadeạu mal᷊ahẹ u tawẹu sarang sěngkatau wọi sire kụ kahěnga-hěngang nasowa ringangi kitẹ.
62002020	Kai arawe i kamene ute seng něnarimạ u Rohkẹ̌ u Ruata wọuten niwěmbing i Yesus Kristus. Kai ene hakịu i kamene kěbị e masingkạben těntiron Duata e kahěngang.
62002021	Kụ iạ namohẹ u ini si kamene wal᷊inewe ual᷊ingu i kamene wẹ̌gawen těntiro kahěngang, kaiso kawe seng ual᷊ingu masingkạ dingangu i kamene mal᷊aing masingkạ u tawẹ apa konti su ral᷊ungu těntiro kahěngang.
62002022	Nẹ̌konti e ute kai taumata kụ seng nẹ̌bera si Yesus bal᷊inewe Ratu Měnanal᷊amatẹ̌ kụ seng nikẹ̌don Duata e. Taumata ene e kai Sekẹ i Kristus; i sie tawe mapulu mangakun Duata i Amang dingangu Ahusẹ̌.
62002023	I sain tawe měngakung Ahusẹ̌ e, ute tawe měnarimạ i Amange lai. Arawe i saim měngakung Ahusẹ̌ e, ute mal᷊aing měnarimạ i Amang.
62002024	U kai ene, hakịu habarẹ̌ dingih'i kamene rokeng tětạe i kamene nangimang, ute harusẹ̌be riagate pakapia su ral᷊ungu naung i kamene. Kereu i kamene mẹ̌sipirẹ̌ pakapia habaru hengetang ene e, ute i kamene měngkate sěntiniạ měbẹ̌biahẹ̌ nasěmbaụ dingangu Ahusẹ̌ e ringangu i Amang.
62002025	Kụ kai ini e nikẹ̌dong Kristus sẹ̌sane si kitẹ e ute kai pẹ̌bawiahẹ̌ tutune ringangu kakalẹ̌.
62002026	Iạ namohẹ u ini kěbị si kamene mạanung i sire apang mẹ̌deạu měngakal᷊ẹ̌ si kamene.
62002027	Kai waugi kamene hala e, i Kristus seng naměmbingu Rohkẹ̌'E si kamene. Karěngụewen Rohkẹ̌'E ene ringangi kamene, ute seng tawahal᷊uasu piạ taumata wal᷊ine maněntiro si kamene. U Rohkẹ̌'E e maněntiro kěbị si kamene, mase kěbị apan nitěntiro e kahěngang bal᷊inewe konti. Kụ i kamene kěbị e pakatatuhụ bue su patikụ těntiron Rohkẹ̌'E, ringangu pakatanạko i kamene mẹ̌biahẹ̌ masěmbaụ dingangi Kristus.
62002028	Kụ manga anạku, kěngkatanạko mẹ̌biahẹ̌ su pẹ̌kakauhẹ̌ dingangi Kristus, kụ su tempọen darěntan'E, i kitẹ e mẹ̌tumbahani mẹ̌těngon Sie ringangu manịeng ta mẹ̌kěmbuni, ual᷊ingu mea.
62002029	I kamene seng masingkạ u i Kristus měbẹ̌biahẹ̌ tụtuhụ kapulun Duata. Ual᷊ingu ene ute i kamene harusẹ̌be masingkạ u i saim měbẹ̌biahẹ̌ tutuhụ kapulun Duata e kai anạ u Mawu Ruata.
62003001	Kakěllako kai kereapa Ruata e kụkěndag'i kitẹ, hakịu i kitẹ e niakuwe kere manga anạ'E. U mambeng kerene i kitẹ e kai manga anạ u Ruata. Kai ene hakịu runia ral᷊akisẹ̌ ini e wẹ̌gaweng kitẹ, batụu dunia e wẹ̌gawen Duata.
62003002	Manga anạ u sěmbaụ ikẹ̌kěndagẹ̌! Orasẹ̌ ini e i kitẹ kai manga anạ'u Mawu Ruata, kaiso kakakoạ i kitẹ e ren tawẹ nạl᷊ahẹ. Kaiso i kitẹ e masingkạ u kamageng i Kristus e ruměnta, i kitẹ e sarung mariadi kere i Sie, u i kitẹ e sarung makasilo si Sie su ral᷊ungu kakakoạ e kahěngang.
62003003	Patikụ taumata apam piạ lẹ̌harapeng ini si Kristus, mẹ̌děndiagạ batangenge takadeạu mamben těngadẹ̌be susi, burěsi wọu rosa e kerẹewe i Kristus e kawe mal᷊aing susi.
62003004	Taumata kụ nẹ̌dosa e, limampa titan Mawu; u rosa e kai ral᷊awang su manga titan Mawu Ruata.
62003005	I kamene masingkạ u i Kristus diměnta waugu měndẹ̌dasẹ̌ dosan taumata, ringangu masingkạu tawẹ dosa su watangenge.
62003006	Kěbị taumata kụ nẹ̌biahẹ̌ nasěmbaụ dingangi Kristus, tawe hanesẹ̌ měbẹ̌baradosa. I sai měngkai měbẹ̌baradosa e, tawe nakạsilo si Kristus arau tawe nakạkiral᷊a.
62003007	Manga anạku, kumbahang mapakawalan sai-sai wue mapakapal᷊idi kamene. I saing měkẹ̌koạ kapulun Duata e kai anạ u Ruata kerẹewe i Kristus kawe Ahusu Ruata.
62003008	Kai arawe i saing měngkai měbẹ̌baradosa e ute kai anạ u setang, u setange kai měbẹ̌barạdosa reng dokeng bọu tětạe. Kai waugu ini e Ahusu Ruata e riměnta mědeạu měnggoghahẹ̌ munaran setang.
62003009	I sai-saịewen nakoạ Ahus'u Ruata e tawe měngkai mẹ̌baradosa, batụu lulung Mawu Ruata e sẹ̌sane měngkai ene si sie. Ual᷊ingken Duata e kai i Amange, ute i sie e, tawe měngkai mẹ̌barạdosa.
62003010	Kai ini e pẹ̌kakiral᷊aěngu manga anạ u Ruata ringangu manga anạ u setang: i sain tawe mẹ̌kakoạ kapulun Duata, arau ta kumakěndagu anạ u sěmbaụ e, i sie wal᷊inewe anạ u Ruata.
62003011	Deng dokeng bọu tětạe seng nipaul᷊ikangu habarẹ̌ ini e si kamene: I kitẹ e harusẹ̌ mẹ̌kakakěndagẹ̌ sěmbaụ su wal᷊ine.
62003012	Kumbahang bue i kitẹ makoạ kere i Kain, makoạ anạ u setang kụ měmate tuarine sẹ̌sane. Unụe i Kain němate tuarine? Batụu apan nikoạ e kai nẹ̌sal᷊a, arawe apan kinoạu tuarine e kai nihino.
62003013	Ual᷊ingu ene manga anạ u sěmbaụku, abe kěngkaherang kereu taumatan dunia e mẹ̌binsị i kamene.
62003014	I kitẹ masingkạ u i kitẹ e seng simẹ̌bang bọu papate, bọu e něngal᷊ing sol᷊ong pẹ̌bawiahẹ̌ tutune. I kitẹ masingkạ u ene, u i kitẹ e kụkěndagu sěndinganeng i kitẹ. Taumata tawe kumakěndagẹ̌ e, ute i sie wẹ̌dang su kawasan papate.
62003015	Taumata kụ měbẹ̌binsị u anạ u sěmbaụ e ute kai tahapěmate ringangu i kamene masingkạ u tahapate e tawe kawuakengu pẹ̌bawiahẹ̌ tutune ringangu kakalẹ̌.
62003016	Kětạeng kere ini ral᷊enge i kitẹ makakasingkạu mẹ̌kakakěndagẹ̌ e sěmbaụ dingangu wal᷊ine: i Kristus seng nanarakangu pẹ̌bawiah'E waugi kitẹ. Ual᷊ingu ene, i kitẹ e harusẹ̌be měnarakangu pẹ̌bawiah'i kitẹ e waugu manga anạ u sěmbaụ i kitẹ!
62003017	Mạeng pẹ̌sěngkatau kụ mạnaghuang arětạ mạngělemboe kụ makasilo anạ u sěmbaụe kinakawusang, kụ tawe mẹ̌tul᷊ung anạ u sěmbaụ e ene, kụ kereapa wue i sie makapẹ̌berau i sie kụkěndagu Ruata?
62003018	Manga anạku! Kumbahang i kitẹ kětạeng kụkěndagẹ̌ su wiwihẹ̌ arau kětạeng dingangu wawera. Karimạko i kitẹ e kuměndagẹ̌ben kakěndagẹ̌ tutune, ipakal᷊ahẹ su kakanoạ i kitẹ kahěngang.
62003019	Kai kerene katatainge tadeạu i kitẹ e makoạbe rekenangu manga anạ u Ruata e kahěngang, mase ral᷊ungu naung'i kitẹ e mal᷊enehẹ̌ su těngon Duata.
62003020	I kitẹ masingkạ u kereu i kitẹ e iapakasal᷊an dal᷊ungu naung i kitẹ e, ute kasingkạ u Mawu Ruata e nangělembong kasěllahe wọu kasingkạ i kitẹ e, u i Sie kai masingkạ u patikụ sabarang.
62003021	Kụ manga anạ u sěmbaụku ikẹ̌kěndagẹ̌, kereu naungi kitẹ e tawe mapẹ̌sal᷊ang kitẹ e, ute i kitẹ makapẹ̌těngomben Duata e ringangu karal᷊oahẹ̌.
62003022	Kụ apan dẹ̌dorongang i kitẹ si Sie, sarungbe makahombang, batụu i kitẹ e matuhụ su apan titan'E mase měkẹ̌koạ apam makạl᷊ahimpulu ral᷊ungu naung'E.
62003023	Laorone si kitẹ e ute kai: I kitẹ e hinong mangimang su Ahus'E, i Yesus Kristus, kụ i kitẹ e harusẹ̌be mẹ̌kakakěndagẹ̌, kerẹewe semben ilẹ̌orong Kristus e si kitẹ.
62003024	Patikụ taumata apam matuhụ su manga titan Duata e, měbẹ̌biahẹ̌ mạkauhu Ruata, ringangu Ruata e nasěmbaụ dingangi sire. Mase i kitẹ e masingkạu Ruata e kai wiahẹ̌, nasěmbaụ dingangi kitẹ, batụu i Sie seng nangonggọu Rohkẹ̌ e si kitẹ.
62004001	Manga anạ u sěmbaụ ikẹ̌kěndagẹ̌! Kumbahang mangimang su patikụ taumata apang mạngaku u mạnaghuang Rohkẹ̌ u Ruata e, kaiso wẹ̌banikatewe kal᷊amona i sire tadeạu makakasingkạbe měnsang rohkẹ̌ si sire e asal᷊e wọu Ruata wue arau kai tala. U kai mal᷊awọ nabi konti seng nẹ̌sal᷊iawuhẹ̌ su apan tampạ.
62004002	Kai kere ini e tadeạu i kamene makakiral᷊a wue měnsang ene Rohkẹ̌be u Ruata arau wal᷊ine? Taumata kụ měngakuwen Yesus Kristus e riměnta su dunia kere sěngkatau taumata, tau ene e mạnaghuangbe Rohkẹ̌ e wọu anun Duata.
62004003	Arawe i saing kụ tawe měngakung hal᷊ẹ̌ ini mạanung Yesus e, tawe měnaghuang Rohkẹ̌ u Ruata e. Tau ene mạnaghuang rohkẹ̌ bọu Sekẹ i Kristus. I kau sen nakaringihẹ̌ u rohkẹ̌ ene sarung duměnta, kụ orasẹ̌ ini i sie seng su ral᷊ungu dunia ini.
62004004	Arawe manga anạku, i kamene kai tataghuanengu Ruata. I kamene seng nakawatạ manga nabi kontiang, batụu Rohkẹ̌ su ral᷊ung'i kamene limembo kawasa wọu rohkẹ̌ u apan taumata tataghuanengu dunia ini.
62004005	Manga nabi kontiange mạhumbisaram manga hal᷊ẹ̌ u mạdunia ringangu dunia e nakaringihẹ̌be waweran sire, batụu i sire e kai tataghuanengu dunia.
62004006	Arawe i kitẹ e kai manga anạ u Mawu Ruata; ringangu taumata kụ masingkạ u Ruata e rụdaringihẹ̌ bue wawerang kitẹ. Arawe kụ taumata wal᷊inewe tataghuanengu Ruata e, tawe rumararingihẹ̌ si kitẹ. Kerene pẹ̌kiral᷊aěngu Rohkẹ̌ mạněntiron těntiro kahěngang, dingangu rohkẹ̌ makạpal᷊idẹ̌.
62004007	Manga anạ u sěmbaụ ikẹ̌kěndagẹ̌! I kitẹ e mẹ̌kakěndagẹ̌ko sěmbaụ dingangu wal᷊ine, batụu kakěndagẹ̌ e asal᷊e kai wọu Mawu Ruata. Taumata masingkạ kuměndagẹ̌ e ute kai anạ u Ruata.
62004008	I sai-sain tawe kuměndagẹ̌ e, tawe makakiral᷊a Ruata; batụu Mawu Ruata e kai makěndagẹ̌.
62004009	Mawu Ruata e niapakal᷊ahẹu i Sie kụkěndag'i kitẹ dingangu něndolohu Ahus'E mang sěmbaụ sol᷊ong dunia e, tadeạu i kitẹ makahombang pẹ̌bawiahẹ̌ bọu Ahus'E ene.
62004010	Ini ute kai kakěndagẹ̌: Bal᷊inewe i kitẹ seng kiměndagu Mawu Ruata e, kaiso kawe Mawu Ruata e kiměndagi kitẹ dingangu něndolohu Ahuse tadeạu wọi Sie i kitẹ makahombang kal᷊aampung u rosang kitẹ e.
62004011	Manga anạ u sěmbaụ ikẹ̌kěndagẹ̌, kamageng Mawu Ruata e seng kerẹeng kakěndage si kitẹ e, ute i kitẹ mal᷊aing harusẹ̌ mẹ̌kakakěndagẹ̌ sěmbaụ dingangu wal᷊ine.
62004012	Tawẹ u sarang sěngkatau reng bọu nakasilo Mawu Ruata, kai kereu i kitẹ e mẹ̌kakakěndagẹ̌ e, ute Ruata e nasěmbaụ dingangi kitẹ e kụ kakěndage nasukụ su ral᷊ungu watangeng i kitẹ.
62004013	Ual᷊ingu Mawu Ruata e seng něngonggọ u Rohkẹ̌'E e si kitẹ, ute i kitẹ masingkạ u i kitẹ seng nẹ̌biahẹ̌ nasěmbaụ dingangu Mawu Ruata, ringangu Mawu Ruata e nẹ̌biahẹ̌ nasěmbaụ dingangi kitẹ.
62004014	I kami hala e seng nakapanda Ahusu Ruata, ringangu i kami e mẹ̌lẹ̌habaru i Sie seng niroloh'i Amang e makoạ Datu Měnanal᷊amat'u dunia ini.
62004015	I sai-sain mạngakun Yesus e kai Ahusu Ruata e, ute Ruata e nẹ̌biahẹ̌ nasěmbaụ dingangu tau ene mase tau ene mal᷊aing nẹ̌biahẹ̌ nasěmbaụ dingangu Mawu Ruata.
62004016	I kitẹ hala masingkạ dingangu mạngimang u kakěndagu Mawu Ruata e si kitẹ. Mawu Ruata e kai makěndagẹ̌. I sain pẹ̌bawiahe kai su kawasang kakěndagẹ̌ e, i sie kai nakauhẹ̌ dingangu Mawu Ruata, mase Mawu Ruata e nasěmbaụ dingangi sie.
62004017	Kakěndagẹ̌ e kai niapakariadi nasukụ si kitẹ, tadeạu i kitẹ e piạ karal᷊oahu naung su Ěllon Pělahukung. I kitẹ e kai sarung piạ karal᷊oahu naung, watụu pẹ̌bawiah'i kitẹ su dunia ini e kai mẹ̌sul᷊ungu pẹ̌bawiah'i Kristus.
62004018	I sain nakapěndang kakěndagu Mawu Ruata e, wẹ̌gawen takụ, u kakěndagẹ̌ nasukụ e kai makạtokol᷊ẹ̌ kal᷊awọu haghin takụ. Kụ mal᷊ahẹ mạeng i saing kụ bẹ̌dang tawe nakạpěndang kakěndagu Mawu Ruata nasukụ e kereu i sie mạtakụ mẹ̌těngong Ěllom Pělahukunge.
62004019	I kitẹ kiměndagẹ̌ e, watụu Mawu Ruata e seng kiměndag'i kitẹ kal᷊amona.
62004020	Kereu piạu nẹ̌berau, "Iạ kụkěndagu Mawu Ruata," kai i sie wẹ̌ga kuměndagu anạ u sěmbaụ e, ute i sie kai taumata kontiang. Batụu taumata kụ ta kumakěndagu anạ u sěmbaụ e ikẹ̌kasilo, mamben tawe makakoạ kuměndagu Mawu Ruata tai kasasilone.
62004021	Kutẹu i kitẹ kai nakahombang tita ini wọi Sie: U i saing kụkěndagu Mawu Ruata e, harusẹ̌be lai kuměndagu anạ u sěmbaụ e.
62005001	I sain mạngimang u Mawu Yesus e kai Ratun Sal᷊amatẹ̌ nikědon Mawu Ruata e, ute i sie anạ u Ruata. I saing kụkěndagu sěngkatau i amang ute mal᷊aing kụkěndagu anạ e.
62005002	Kai kere ini katatainge i kitẹ masingkạ u i kitẹ kụkěndagu manga anạ u Ruata: I kitẹ kụkěndagu Mawu Ruata ringangu tụtuhụ kal᷊awọu titan'E.
62005003	Batụu kuměndagu Ruata e mangal᷊ene tụtuhụ kal᷊awọu titan'E. Dingangu manga titan'E mahaěng bue si kitẹ,
62005004	batụu apan anạ u Ruata e makạbatạ dunia ral᷊aị ini. I kitẹ e měmatạ dunia e ringangu pěngangimang i kitẹ.
62005005	I sai kai makawatạ dunia e? Kětạbeng taumata kụ mangimang si Yesus Ahusu Ruata e.
62005006	Kai i Yesus Kristus e riměnta su dunia ringangu akẹ sasahani e ringangu rahang kapapohong'E. I Sie riměnta e wal᷊inewe kětạu ringangu akẹ sěmatang, kaiso kai ringangu akẹ dingangu raha. Mase Rohkẹ̌ u Ruata e sẹ̌sane nangonggọu sasahidi u ene e mambeng kahěngang, batụu Rohkẹ̌ e tawe mẹ̌kakakonti.
62005007	Kai piạ sahidi tatěllu: Rohkẹ̌ u Ruata, akẹ, dingangu raha -- i sire těllu mạngonggọu sasahidi mẹ̌sul᷊ung.
62005009	I kitẹ mangimang su sasahidin taumata, kaiso sasahidin Mawu Ruata e limembon lai katoghase. Kụ kai ene sasahidi kụ seng nionggọ u Mawu Ruata e mạanung Ahus'E.
62005010	Ual᷊ingu ene e, i sain mạngimang su Ahusu Ruata e, seng něnarimạ sasahidi ene su ral᷊ungu naunge; arawe i sain tawe mangimang su Mawu Ruata e, seng nẹ̌sipiru Ruata e kai tahakontiang, u i sie kai tawe mangimang apan nipěhengetangu Mawu Ruata e mạanung Ahus'E.
62005011	Kai ini sasahidi ene: Mawu Ruata e seng něngonggọ si kitẹ pẹ̌bawiahẹ̌ tutune ringangu kakalẹ̌, dingangu Ahus'E kai pungu pẹ̌bawiahẹ̌ e.
62005012	I saing mạnaghuang Ahusu Ruata, mạnaghuang pẹ̌bawiahẹ̌ ene: ringangu isain tawe managhuang si Sie, tawe managhuang pẹ̌bawiahẹ̌ ene.
62005013	Iạ manuratẹ̌ si kamene měmpạngimang Ahusu Ruata e, tadeạu i kamene masingkạu i kamene seng něnaghuang pẹ̌bawiahẹ̌ tutune ringangu kakalẹ̌.
62005014	Mase i kitẹ e ringangu karal᷊oahu naung mẹ̌těngon Mawu Ruata, ual᷊ingu i kitẹ e měngiakingu i Sie mamben tumuhụ apang kal᷊iomanengang i kitẹ e kereu piạ dorong i kitẹ e mẹ̌tatahinowe su kapulun'E.
62005015	Batụu i kitẹ masingkạ u i Sie rumaringihẹ̌ si kitẹ kereu i kitẹ e mẹ̌gẹ̌gausẹ̌ si Sie, tangu i kitẹ e mal᷊aing masingkạ u i Sie měngonggọ si kitẹ e apan dẹ̌dorongang i kitẹ si Sie.
62005016	Kereu i kitẹ makasilo sěngkatau wọu sěndinganeng i kitẹ lawọ tau Sahani e měkẹ̌koạ dosa kụ makakoạ i sie ta kailangengu pẹ̌bawiahẹ̌ tutune ringangu kakalẹ̌, ute i kamene pěmpẹ̌kal᷊iomanengke su Mawu Ruata; wọu ene Mawu Ruata e sarungbe měngonggọu pẹ̌bawiahẹ̌ ene si sie. Ini e nihinowe si sire apan dosane tawe makapẹ̌kapura si sire wọu pẹ̌bawiahẹ̌ tutune ringangu kakalẹ̌. Kutẹu kai piạ dosa makạkoạ sěbapẹ̌ u tau ene e kailangengu pẹ̌bawiahẹ̌ e. Kụ baụgu ene ute iạ e tawe nẹ̌berau i kamene harusẹ̌be pẹ̌kal᷊iomaneng su Mawu Ruata.
62005017	Patikụ kakanoạ ta nihino e kai rosa, kaiso piạbe rosa ta makal᷊ailang pẹ̌bawiahẹ̌ tutune ringangu kakalẹ̌ e.
62005018	I kitẹ e masingkạ u patikụ taumata apan seng nariadi manga anạ u Mawu e tawe měngkai hanesẹ̌ měbẹ̌baradosa, u Ahusu Ruata e měnaněntanude, dingangu i ral᷊aị e tawe makakoạ manga apa-apa si Sie.
62005019	I kitẹ e masingkạ u i kitẹ e kai tataghuanengu Mawu Ruata, manịeng kạguwạu dunia ini e su al᷊ungu kawasan dal᷊aị.
62005020	I kitẹ e masingkạ u Ahusu Ruata e seng diměnta ringangu seng nangonggọu tatahuěnna si kitẹ, tadeạu i kitẹ makakiral᷊a Ruata kahěngang. I kitẹ e mẹ̌biahẹ̌ nasěmbaụ dingangu Mawu Ruata kahěngang dingangu mẹ̌biahẹ̌ masěmbaụ dingangu Ahuse i Yesus Kristus. Kai ini e Ruata kahěngang dingangu kai ini e pẹ̌bawiahẹ̌ tutune ringangu kakalẹ̌.
62005021	Manga anạku, pěmpẹ̌teghang u mahang duata e!
63001001	Si Ninang pinilen Mawu Ruata ringangu manga ahus'i Ninang. Suratẹ̌ ini e kai wọu iạ, těmbonangu jamaatẹ̌ kụ kahěnga-hěngang kụkěndagi kamene. Bal᷊inewe kětạu iạ, kaiso kai kẹ̌bị taumata masingkạu Mawu Ruata kahěngang, mal᷊aing kụ kěndag'i kamene.
63001002	Batụu Mawu Ruata e mětẹ̌tumanạ su ral᷊ungu naung'i kitẹ, dingangu sarung hanesẹ̌ dingangi kitẹ sarang karěngụe.
63001003	Karimạko i kitẹ gělirang u al᷊amatẹ̌, tatal᷊ěntụ dingangu karal᷊unsemahẹ̌ kahian Duata i Amang dingang'i Yesus Kristus Ahus'i Amang ene. Karimạko kěbị ene e taghuanengu naungi kitẹ matul᷊idẹ̌ dingangu ual᷊ingu kakěndagẹ̌.
63001004	Iạ e mambeng limuasẹ̌ kahěngang, nakakasingkạ u piạ manga ahus'i Ninange měbẹ̌biahẹ̌ tụtuhụ těntiron Mawu Kasěllahenge kerẹewe seng nịlaorom Mawu kasěllahenge si kitẹ.
63001005	Ual᷊ingu ene Ninang, iạ e měgẹ̌gausẹ̌ sěngapam botonge tadeạu i kitẹ kěbị e mẹ̌kakakěndagẹ̌. Takụ ipẹ̌paul᷊ị ini e wal᷊inewe sěmbaụ tita wuhu; kaiso seng tita těbe nipaul᷊ị si kitẹ dokeng bọu tětạu i kitẹ mạngimang.
63001006	Kuměndagẹ̌ e mangal᷊ene mẹ̌biahẹ̌ tumuhụ titan Mawu kasěllahenge. Kụ tita seng kinaringih'i kamene dokeng bọu tětạe ute i kamene harusẹ̌be mẹ̌biahẹ̌ mẹ̌kakakěndagẹ̌ sěmbaụ dingangu wal᷊ine.
63001007	Lawọ tahapamitaugu ral᷊akị e seng nakeke su dunia e. I sire kai taumata tawe měngaku u i Yesus Kristus riměnta su dunia e tabidạu sěngkatau taumata. Taumata kerene ute kai tahapamitaugẹ̌ e kụ kai Sekẹ i Kristus e.
63001008	Ual᷊ingu ene ute, pakapapia wue i kamene, mạdiring i kamene kailangengu wuan saghed'i kami e. Pẹ̌sal᷊imaẹ bue tadeạu i kamene makatarimạ asẹ̌kinu wọu Ruata masukụ.
63001009	I sain ta mangangumbelẹ su těntirong Kristus, taumata ene tawẹ Duatane. I saịewen tatapẹ̌ su ral᷊ungu těntirong Kristus, ute mạnaghuangbe kurai Ruata i Amang kuraiewe Ruata Ahusẹ̌.
63001010	Ual᷊ingu ene kereu piạu ruměnta ringangu měhabarẹ̌ si kamene těntiro tai tatěntirong Kristus e, ute kumbahang bue měnarimạ u tau ene su ral᷊ungu wal᷊enu arau mangonggọu adatẹ̌ si sire.
63001011	U taumata měngadatẹ̌ su taumata kerene ute mal᷊aing tụtol᷊e ringangu tau ene su ral᷊ungu kakanoạ dal᷊akisẹ̌.
63001012	Mal᷊awọ kahěngang hinon takụ ihabarẹ̌ si kamene, kaiso mapiangbe wal᷊ine ringangu suratẹ̌. Sukiral᷊ingku e iạ makapẹ̌tiwo ringangu makapẹ̌bisara hala ringang'i kamene, tadeạu naung i kitẹ e kahěnga-hěngangbe mal᷊uasẹ̌.
63001013	Manga anạ u tuarin Ninang kụ pinilen Mawu Ruata e, mal᷊aing něndohong adatẹ̌ e si Ninang.
64001001	Su anạ u sěmbaụ i kẹ̌kěndagẹ̌ i Gayus! Iạ e těmbonangu jamaatẹ̌, kụkěndagi kau kahěnga-hěngang,
64001002	měkẹ̌kal᷊iomaneng karimạko i kau e měngkai mahuweka ringangu kěbị apan dingangue mapapia wue kerẹewe lai himukudu e měngkawe lai mapia.
64001003	Iạ e mal᷊uasẹ̌ kahěngang piạ e pirang katau anạ u sěmbaụ Sahani e narěnta kụ něhabarẹ̌ si siạ u kai nạung kereng kasatiane i kau su pẹ̌bawiahu su těngon Duata e kahěngang, batụu i kau e mambeng hanesẹ̌ měbẹ̌biahẹ̌ tụtuhụ těntirom Mawu Ruata.
64001004	Tawẹ apa wal᷊ine makạkoạ si siạ limembom mal᷊uasẹ̌ e, wọu makaringihẹ̌ u manga anạku e reng měbẹ̌biahẹ̌ tutuhụ těntirom Mawu Ruata.
64001005	Anạ u sěmbaụku! I kau mambeng masatia su ral᷊ungu munara kẹ̌koatengu waugu sěndinganeng u tau Sahani, ore lai su tau Sahani wẹ̌dan ta kinakiral᷊anue, mal᷊aing tẹ̌tangkianengu.
64001006	I sire nẹ̌sahidiwe lai kakěndagu e su jamaatẹ̌ su anung kami. Tul᷊ungko i sire tadeạu makatěpasẹ̌ben daral᷊eng i sire ringangu tadeạu i sire makal᷊uasẹ̌be naungu Mawu Ruata,
64001007	waugu su raral᷊engangu mẹ̌tangkiang si Kristus e, i sire tawe mananarimạ apa-apa wọi sire tau kapirẹ̌ e.
64001008	Ual᷊ingu ene i kitẹ apan tau Sahani e harusẹ̌ mẹ̌tul᷊ungu manga hapị lawọ Sahani kerene, tadeạu i kitẹ e mal᷊aing makakatol᷊e mangeken těntirong katěngadu Ruata.
64001009	Iạ e seng namohẹu suratẹ̌ manimbụ su jamaatẹ̌, kaiso i Diotrefes piạ kapulune makoạ těmbonange su ral᷊ungu jamaatẹ̌ e tawe tumuhụ si siạ.
64001010	Hẹ̌dowen iạ marěnta e, iạ sarungbe mapẹ̌tahěndungu patikụ apan nịkakoạ e patikụ kararal᷊akisẹ̌ dingangu konti iwẹ̌berane maul᷊ị i kami e! Kaiso kěbị ene mang tawe nakạsahe kapulune. Ene, naung piạ manga hapị e tau Sahani kụ narěntạ e, ute i sie kawe tawe mapulu měnarimạ i sire. Katewe i sie mundangu nẹ̌sědingu taumata apan mapulu měnarimạ u manga anạ u sěmbaụ ene, ringangu i sie něndolohi sire ene apasẹ̌bang bọu ral᷊ohon jamaatẹ̌ e.
64001011	Manga anạ u sěmbaụ ikẹ̌kěndagẹ̌, kumbahang bue mẹ̌tatěno sural᷊akisẹ̌. Pẹ̌tatěnoko suapan mapapia. I sain měkẹ̌koạ mapia e kai tataghuanengu Mawu Ruata. Ringangu i sain měkẹ̌koạ dal᷊akisẹ̌ e kai wẹ̌dang bẹ̌gang Mawu.
64001012	Kěbị taumata e měsẹ̌sahiding kapiam pẹ̌bawiahi Demetrius. Saral᷊aing Mawu Ruata e měsẹ̌sahiding ene. I kami mal᷊aing měsẹ̌sahiding Sie, kụ i kau masingkạ u ipẹ̌paul᷊ị i kamie mamben těngadẹ̌.
64001013	Mal᷊awọ kahěngang hinon takụ ipẹ̌bera si kamene, kaiso iạ měpẹ̌pěndangu něngal᷊embom mapia e kumbahangbe ringangu suratẹ̌.
64001014	Iạ mělẹ̌harapẹ̌ lai tawẹ karěngụ e sarung mẹ̌sombang dingangu, kụ i kitẹe makapẹ̌bisarawe mẹ̌tẹ̌těngo.
64001015	Karimạko al᷊amatu Mawu e měngkai wuạ u. Manga hapị u su tampạ ini e něndohong tabeạ si kau. Paul᷊ịko tabeạku su manga hapị i kitẹ kěbị e sěngkatau-sěngkatau.
65001001	Manga anạ u sěmbaụ kụ seng nikuiang dingangu ikẹ̌kěndagu Ruata i Amang, dingangu tẹ̌těntanudang baugu Mawu Yesus Kristus. Kere sěngkatau mẹ̌tatangkiang si Yesus Kristus e iạ -- i Yudas -- tuaring Yakobus,
65001002	mẹ̌kẹ̌kahumang: Milumbạu Ruata e měngal᷊amatẹ̌, tatal᷊ěntụ dingangu karal᷊unsemahẹ̌ e kawuạ si kamene su pẹ̌daral᷊embo.
65001003	Manga anạ u sěmbaụ ikẹ̌kěndagẹ̌! Iạ e mạngiaking sěngapam botonge mapulu měnuratẹ̌ si kamene mạanung kasasal᷊amatẹ̌ kụ seng kinapěndangeng i kitẹ e. Arawe orasẹ̌ ini e iạ nakapěndang sẹ̌sahěsekangu měnal᷊ěntihọ u suratẹ̌ ini e si kamene tadeạu i kamene měněpasẹ̌ben munarang pěngangimang kụ seng nionggọ u Mawu Ruata e sěnsul᷊e sarang marěngụ-děngụ su apang umat'E.
65001004	Batụu ta nikahěnganeng i kitẹ e, kai piạ u němpělikosẹ̌ nahunsuẹ̌ nẹ̌těngkal᷊aụ dingang i kitẹ. I sire e kai taumata ral᷊akisẹ̌ měngẹ̌ngal᷊intuing habaru tatal᷊ěntụu Ruatang kitẹ, mědeạu makahombang lěsabu měnukạu abul᷊ing sire. Kụ i sire manuhudu Mawu Yesus Kristus, Měngangawasa mang sěmbaụ Mawung kitẹ. Ren dokeng kal᷊amona hukumang baug'i sire e seng nipěhengetang su ral᷊ungu Winohẹ Susi e.
65001005	Patikụ e seng su kasingkạ i kamene. Kaiso iạ e mapulu mapẹ̌tahěndung i kamene mạanung kereapa Mawu mapakasal᷊amat'u umatu Israel bọu wanuan Misirẹ̌, kutẹu samurine kawe mapakawinasang taumata apan tawe měmpangimang sutal᷊oaran sire.
65001006	Tahěndunge lai manga malạekatẹ̌ kụ seng nahěmpal᷊iu wọu kawasang sire, hakịu i sire naněntangu pẹ̌tatanakeng i sire. Mawu e něhapusẹ̌ manga malạekatẹ̌ e ringangu hante kakalẹ̌ e, su tampạ u kararěndung su al᷊ungu wanua e. I sire kạl᷊ahapusẹ̌ sene sarangkewen kanawoěngu hukumang si sire su Ěllo masěllahẹ̌ e sarung.
65001007	Kerene lai tahěndunge soan Sodom dingangu Gomora ringangkewen soa mạngělikụ e kụ apan tumanạ e měmpẹ̌kẹ̌koạ apang kinoạu manga malaekatẹ̌ ene. I sire měmpẹ̌kẹ̌koạ hal᷊ẹ̌ u pẹ̌sasasundal᷊ẹ̌ dingangu karal᷊amuhụ, hakịeweng i sire sẹ̌sigẹ̌sakengu hukumangu naraka kakalẹ̌, nakoạ tatahěndungang su patikụ taumata.
65001008	Kerene lai apang wẹ̌bal᷊iawangu i sire měbẹ̌baradosang badang i sire hala. I sire kai mapạkasanạu kawasang Duata ringangu měnẹ̌namedẹ̌ tumanạu Sorga mawawantugẹ̌.
65001009	I Mikhael sẹ̌sane mananěmbonangu malạekatẹ̌ e, tawe někẹ̌koạ kerene. Su tempon i sie mědẹ̌darendehu setang su ral᷊ungu pẹ̌sasitori mědẹ̌darendehu i sai sarung makahombang bal᷊unangu wadang i Musa, i Mikhael e tawe wahani měhukungu setang dingangu manga sasamede. I Mikhaelẹ̌ e tumbạeng nẹ̌bera, "Mawu e sarung mẹ̌buheang si kau!"
65001010	Kai ringangkewen manga sasamedẹ̌ e i sire němpanelorẹ̌ apạeweng tawe nikạěnnaěng i sire. I sire mẹ̌sul᷊ungu manga binatang tawẹ naunge, kụ tumbạeng masingkạ u patikụ e ual᷊ingu kal᷊okone. Kaiso kawe ual᷊ingu ene makạbinasa si sire.
65001011	Kạěngkěhang i sire! I sire seng timol᷊e raral᷊engang i Kain. Mědeạu i sire makaěbạ doitẹ̌, i sire nẹ̌těngkahumagu watangeng i sire su wal᷊ang kapapal᷊idẹ̌ mẹ̌sul᷊ung i Bileam. Kụ i sire mal᷊aing nipakawinasa ual᷊ingu němpěnggohaeng kere i Korah.
65001012	Su tempong i kamene měmpẹ̌sal᷊imbang e, lulun sire e su tal᷊oarang kamene makạdarěnting. Batụu i sire e kai apạewe makakombang mahungkaěnge ringangu tawe měngkamamea, ringangu tumbạeng měngẹ̌ngěnna watangeng hala. I sire e kai tabidạu kere winawa nitiụ u anging, kai tawe makakarasehẹ̌. I sire e mal᷊aing kere kakaluang tawe mẹ̌bawua maning su musungu pẹ̌bawawua, kakaluang kụ hamụe seng niěbụ dingangu selaing nahěgu-hěgu.
65001013	Mẹ̌sul᷊ungkewen luạ mal᷊aihạ su sasị e mẹ̌děnduị'u sěbu, kerene lai i sire mạpal᷊ěton sěbung kal᷊awọu kakanoạ i sire makạmea. I sire e kai mẹ̌sul᷊ung'u manga wituing mẹ̌pẹ̌palilị dingangu apan sen niriahiang'u tampạ e kahian Duata su ral᷊ung'u kararěndung kaěllikang'e sarang marěngụ-děngụ.
65001014	I Henokh hěnto kapitune wọu i Adam nạung kal᷊amona e wọu naněbal᷊u kakakoạ i sire. I Henokh nẹ̌berau, "Kakělla, Mawu e sarung duměnta ringangu manga malạekate susi hiwune
65001015	baugu měhukungu patikụ taumata. Mawu e sarung měhukungu taumata raral᷊akisẹ̌ e ual᷊ingu kakanoạ i sire mal᷊amuhụ. Dingangu i sire sarung měhukungu taumata waradosa e ringangu duruhaka e ual᷊ingu kal᷊awọu wawerane lahinakang iwẹ̌berane."
65001016	I sire e měngkate tạ umpade kụkurubụ dingangu mapẹ̌sal᷊ang bal᷊ine e. I sire mẹ̌bẹ̌biahẹ̌ tụtuhụ ewe kal᷊awọu ěnning i sire mararosa e. I sire měngkate tụtahimorasu kakakoạ i sire hala e, ringangu mělẹ̌lewa taumata mědeạu makareạ untune.
65001017	Arawe i kamene manga anạ u sěmbaụku ikẹ̌kěndagẹ̌, pẹ̌tahěndungko apang nạung seng nibawerang manga rarolohangu Mawung kitẹ Yesus Kristus.
65001018	I sire seng naul᷊ị kal᷊imona si kamene u kakạsandigeng, ěllong kiamatẹ̌e sarung suměpụ taumata mělaheghesẹ̌ si kamene, i sire e apang měmpẹ̌bẹ̌biahẹ̌ tụtol᷊e kal᷊awọu ěnning i sire waradosa.
65001019	I sire ini e kai taumata makạkoạ pẹ̌dal᷊ahae. I sire e tawe tumatatuhụ kawasang Rohkẹ̌ u Ruata e, kaiso kawe tụtuhụ kal᷊awọu ěnningu dunia e.
65001020	Arawe i kamene manga anạ u sěmbaụku, pakatal᷊ěmbuhu e we turusẹ̌ pẹ̌bawiahi kamene su laěmpahu pangangimang si Yesus Kristus. Pěngangimang i kamene e mambeng susi kahěnga-hěngang: Těntal᷊ang ene e pěmpẹ̌kal᷊iomaneng bue su ral᷊ungu Rohkẹ̌ u Ruata e;
65001021	kụ pěmpẹ̌biahẹ̌ sidutu su ral᷊ungu kakěndagu Mawu Ruata karěngụeweng i kamene mạngampal᷊ẹ̌ kakěhangu Mawu Yesus Kristus Mawung kitẹ e kụ sarung mangonggọu pẹ̌bawiahẹ̌ tutune ringangu kakalẹ̌ si kamene.
65001022	Kụ baugu i sain naunge tụtaghiawahẹ̌ e, ute i kamene pěmpenodẹkong tatal᷊ěntụ e.
65001023	Kụ bẹ̌bol᷊engkong kamene sol᷊ong l᷊ikude taumata e wọu ral᷊ungu putung tadeạu i sire masalamatẹ̌. Su wal᷊inẹ ete wue ute i kamene pěmpanodẹbeng pẹ̌kakěndagẹ̌ piạ takụe, kaiso pěmpẹ̌binsị u l᷊ai pakeang i sire kụ seng něngkal᷊amuhụ u ěnning i sire waradosa e.
65001024	Duata e kawasa maněntanudẹ̌ si kamene mědeạu kumbahang i kamene manawo, ringangu kawasa mangal᷊ạ si kamene sol᷊ong těngon'E mawantugẹ̌ e, ringangu ral᷊uasẹ̌ ore lai tawẹ turạ e,
65001025	u kai i Sie Ruata, něnal᷊amat'i kitẹ e su ral᷊ungu Mawung kitẹ i Yesus Kristus. Kai i Sie Ruata mawantugẹ̌, masěllahẹ̌, makawasa, ringangu piạ pěhěngking'E dongkeng nạung kal᷊amona sarang orasẹ̌ ini, ringangu sarang marěngụ-děngụ! Aming.
66001001	Lohong bukẹ̌ ini e měbẹ̌běkeng apa iwẹ̌bokạ i Yesus Kristus mạanung mangạ e apa sarung mariadi. Mawu Ruata e napakasingkạ si Kristus tadeạu i Sie mapakal᷊ahẹ su manga ěllang'E apan seng tawẹ kararěngụ e harusẹ̌ mariadi. I Kristus rimolohu manga malạekat'E sol᷊ong anung Yohanes ěllang'E, apạul᷊ị u karariading kal᷊awọu munara ene si sie.
66001002	Tangu i Yohanes něběkẹen patikụ apang kinasilone e; kụ seng ini e katataingu wěkene mạanun titang Mawu Kasěllahenge kụ nitoghaseng i Yesus Kristus lụliu pẹ̌sasahidin'E.
66001003	Kariangkamang taumata kụ mapẹ̌basa ringangu i sain mạpararingihu wal᷊on těbal᷊u bukẹ̌ ini e mase matuhụ suapang kụ kạbawohẹ su ral᷊unge. Batụu tawẹ karěngụ e patikụ ini e sarung mariadi.
66001004	Manga anạ u sěmbaụ su kěbị jamaatẹ̌ pitu su ěntanang Asia! Iạ i Yohanes, měkẹ̌karalọ i kamene kěndagengu al᷊amatẹ̌ dingangu karal᷊unsemahẹ̌ bọu Mawu Ruata -- i Sie kụ ene, kụ seng ene, dingangu sěntiniạ ene -- ore wọu kěbị rohkẹ̌ pitu kụ ene su těngon kararatun Duata,
66001005	ringangu wọu i Yesus Kristus, sahidi satia. Kai i Sie kahumotong-motongange niapẹ̌biahẹ̌ kapia wọu kapapohonge ringangu kai i Sie kawasang patikụ datun dunia e. Mawu Yesus kiměndag'i kitẹ, kụ ual᷊ingu kapapohong'E, i Sie něliung kitẹ bọu patikụ dosang kitẹ,
66001006	kụ něhengkẹ i kitẹ niapakakoạ kawanua těntani manga imang, mẹ̌tatangkiang Duata, i Amang'E. Kai i Yesus Kristus ene mawantugẹ̌ dingangu kawasa sarang karěngụ e. Aming!
66001007	Kakělla, i Sie riměnta mạdal᷊iwungu winawa! Kěbị taumata e sarung makasilo si Sie, sarangkewen lai i sire apan něněkạ si Sie. Patikụ bansa su dunia e sarung lumungkang ual᷊ing i Sie. Ore, těngadẹ̌! Aming!
66001008	"Kai Iạ e kahumotongang e ringangu pangěnsueěnge," ungkuěngu Mawu Ruata e, kụ seng ene, dingangu kụ ene sěntiniạ, Kụ Lembong Kawasa.
66001009	Iạ e kai i Yohanes, anạ u sěmbaụ u kụ ukure mẹ̌sul᷊ung'i kamene su ral᷊ungu pěnanal᷊udẹ̌ susa kụ lụhombang su apan tumatol᷊e si Kristus. I kitẹ e hinong makědang susigěsạ tarangkewe su sěngkatau umat'E tataghuaneng'E. Iạ e niwembang su tahanusang Patmos ual᷊ingu iạ mělẹ̌habaru hengetang u Mawu Kasěllahenge nitoghasengu sasahidin Mawu Yesus.
66001010	Su ěllon Mawu e, iạ kai nilohoěngu Rohkẹ̌ u Ruata, bọu e iạ nakaringihẹ̌ tingihẹ̌ maihạ -- kere tingihu napiri -- mělẹ̌luntingihẹ̌ su likurangku.
66001011	Tingihẹ̌ ene nẹ̌bera u, "Bohẹko apang ikasilonu, kụ dingọko bukẹ̌ ene su jamaatẹ̌ pitu ini: Efesus, Smirna, Pergamus, Tiatira, Sardis, Filadelfia, ringangu Laodikia."
66001012	Ene iạ nẹ̌bihụ e sol᷊ong likude namanda měnsang kai i sai mạmisara si siạ e. Tangu iạ nakasilọ e ral᷊aedu sol᷊o nikoạ bọu wul᷊aeng kal᷊awọe pitum baụ.
66001013	Sutal᷊oarang manga l᷊aedu sol᷊o ene rụdarisị sěngkatau, kụ kẹ̌kasilo al᷊ingkai kere taumata. I Sie nẹ̌pakẹ u kakingkaenge kụ kanandụe nịdatingu l᷊aedẹ̌. Su sěbạ'E i Sie nẹ̌pakẹu tatukuse wọu wul᷊aeng.
66001014	Utạ'E mawira kere manga rukụ u domba, kawirane kere kapesẹ̌: Matan'E kụkuhenabẹ̌ kere putung;
66001015	l᷊aed'E lụhentẹ kere witụ nitongkạ. Tingih'E kere ghal᷊ědụ u akẹ u tědunang gaghuwạ.
66001016	Liman'E koaneng mạngumbelẹ bituing pitu, mase wọu mohong'E nisěbangengu peda mahoro sěmbaụ kụ horone su ruamběka. Gatin'E kụkuhěnabẹ̌ kere matangěllo su ěllo mal᷊ětu.
66001017	En|e iạ nakasilọ e si Sie, kutẹu iạ kawe nělinsumagẹ̌ su těngon'E kere taumata nate. En|e i Sie nanělideng liman'E koaneng si siạ e kụ nẹ̌bera, "Abe katakụ! Kai Iạ e panẹ̌takenge ringangu pangěnsueěnge.
66001018	Seng Iạ e i Sie kụ biahẹ̌! Iạ e seng nate, kaiso kakěllako, Iạ e wiahẹ̌ sarang marěngụ-děngụ. Iạ e mạngawasa papate, ringangu dunian taumata nate.
66001019	Ual᷊ingu ene, wohẹko apang kụ kinasilonu, kụ apạeweng ene su orasẹ̌ ini e, ringangu apạewen sarung mariadi e.
66001020	Kai ini e rahasiang bituing pitu e kinasilonu su l᷊ima-Ku koaneng, dingangu wọu ral᷊aedu sol᷊o wul᷊aeng pitumbaụ e: Bituing pitu e kai manga malạekatu jamaatẹ̌ pitu, dingangu ral᷊aedu sol᷊o pitu e ute jamaatẹ̌ pitu ěndaị e."
66002001	"Baugu malạekat'u jamaatẹ̌ su Efesus kere ini: Ini e kai tatanatan Sie mạngumbelẹ bituing pitu su l᷊iman'E koaneng'E, kụ dụdal᷊eng sutal᷊oarang dal᷊aedu sol᷊o wul᷊aeng pitumbaụ e.
66002002	Iạ e masingkạ u apang kẹ̌koateng i kamene: I kamene měmpělẹ̌hal᷊ẹ̌ masěgadẹ̌, dingangu i kamene e makakědang tạ sihinge. Iạ masingkạ u i kamene tawe mapulu mẹ̌gagholọ u ral᷊ungu naung i kamene su taumata ral᷊akisẹ̌. Kutẹu taumata apang něngakung batangenge kawe rarolohang, kutẹu nạung bal᷊ine wue, kụ seng niwanikateng i kamene, ringangu kinaẹ̌bakeng i kamene u i sire kai tahakontiang.
66002003	I kamene marararagẹ̌ dingangu i kamene nasigěsạ ual᷊ingu Iạ, kai naung i kamene e tawe něngkapěndụ.
66002004	Kai ini e sěngkul᷊ẹ̌-Ku si kamene: I kamene kai seng tawe kiměndag'u Iạ kere nạung su tětạ e.
66002005	Ual᷊ingu ene pẹ̌tahěndungko, kai seng apa karal᷊ung kananawong kamene! Pěmpẹ̌tobate bọu kal᷊awọu rosang kamene ringangu pěmpẹ̌koạ e apang kẹ̌koateng i kamene kạngerẹ e. Mạeng tala ute, Iạ e sarung duměnta kụ manawụ dal᷊aedu sol᷊ong kamene e wọu tampạ e.
66002006	Kai tangu piạ bue hal᷊ẹ̌ mapia wọu i kamene, u: I kamene měbẹ̌binsị u kakakoạ u manga tumatol᷊e si Nikolaus, kụ mal᷊ain Takụ ipẹ̌bẹ̌binsị e.
66002007	I sain makạdingihẹ̌ e, daringihẹ̌ko apan nipěhengetangu Rohkẹ̌ u Ruata e suapan jamaatẹ̌! I sain nakawatạ, Takụ iapakawala měmpẹ̌kaěng buang kalum pẹ̌bawiahẹ̌ kụ su ral᷊ungu wawaelangu Ruata."
66002008	"Baugu malạekat'u jamaatẹ̌ su Smirna, bohẹko kere ini: Ini e kai tatanata wọ'i Sie kụ panẹ̌takenge ringangu pangěnsueěnge -- bọu nate kụ nẹ̌biahẹ̌ kapia.
66002009	Iạ e masingkạu kasasigěsạ i kamene; Iạ e masingkạu kakakasiang i kamene kai tuhụ hinone i kamene kai kalạ! Iạ masingkạu haghin lahodatẹ̌ ipělẹ̌hodatẹ̌ si kamene kahiạen sire apan mạngakung batangenge tau Yahudi e, kutẹu nạung bal᷊ine wue; i sire e kai kawanuang setang!
66002010	Abe kěngkatakụ u sigěsạ kụ kate kadodọ tempo sarung tal᷊urang i kamene. Pẹ̌tahěndung, u setange, sarung mapasuẹ̌ u sěnggạ bọu i kamene sol᷊ong dal᷊ungu tahungkụ ipěnal᷊ukạ si kamene. I kamene sarung mẹ̌tatahangu sigěsạ su ral᷊ungu mapul᷊o ěllo karěngụe. Karimạko i kamene mẹ̌těngkasatia si Siạ sarang papate, mědeạu i kamene Takụ gělirangu pẹ̌bawiahẹ̌ tutune ringangu kakalẹ̌ mẹ̌sul᷊ungu laẹ̌kingu nakauntung.
66002011	I sain makạdingihẹ̌ e pěmpěnaungko apang kụ ilẹ̌hengetang u Rohkẹ̌ u Ruata e su apang jamaatẹ̌! I sain nakawatạ, mambeng tawe sarung mẹ̌tatahangu sigěsạ sarang kạdodọ ual᷊ingu kapapohong karuan sul᷊ene."
66002012	"Baugu malạekat'u jamaatẹ̌ su Pergamus e, bohẹko kere ini: Kai ini tatanata wọ'i Sie kụ mạngumpaedẹ̌ barạ mahoro kụ horone su ruam běka.
66002013	Iạ masingkạ u su apa katatanakeng i kamene, kụ nạung kai su tampạ u kararatuangu setang. I kamene e masatia si Siạ. Ore lai piạ i Antipas, sahidiku satia e, nipate su těngong kamene, su wal᷊oarị u setang, kụ su tempo ene i kamene mamben tawe nẹ̌sunial᷊u i kamene kawe mạngimang si Siạ e.
66002014	Kai maningbe seng kerene mang piạ hal᷊ẹ̌ pirambaụ kụ tawe Takụ iral᷊uasẹ̌ bọu i kamene: Piạ pirang katau wọu tal᷊oarang kamene kụ tụtol᷊e apang itẹ̌těntiron Bileam. I Bileam mạněntiro si Balak dal᷊engu mapakanawon tau Israel su ral᷊ungu rosa; kụ mạngologẹ̌ si sire apạkaěng kaěng seng bọu nisěmba su mahang duata ringangu měkẹ̌koạ manga hal᷊ẹ̌ u kawawuang.
66002015	Kerene lai piạ bọu tal᷊oarang kamene taumata kụ mạngumpaedẹ̌ su těntiron manga tumatol᷊e si Nikolaus.
66002016	Ual᷊ingu ene, pěmpẹ̌tobatẹ̌ bue wọu kal᷊awọu rosang kamene! Mạeng tala, ute tamararěnna Iạ e sarung duměnta su anung kamene kụ měnekẹ si sire ringangu peda su mohong-Ku.
66002017	I saim makạdingihẹ̌ e pěmpěnaungko apang nipěhengetangu Rohkẹ̌ u Ruata e su apan jamaatẹ̌! I saim makawatạ sarungbe Takụ iapakawala pakaěng manna kụ mạbawuni, ringangu sěngkatau-sěngkatau e sarung makatarimạ u watu mawira pẹ̌sěmbaụ e wọu Iạ. Su watu ene kạbawohẹ areng buhu, kụ tawe kasingkateng i sai-sai su l᷊ikudu i sain nakatarimạ e."
66002018	"Baugu malạekat'u jamaatẹ̌ su Tiatira e, bohẹko kere ini: Kai ini e tatanata wọu Ahusu Ruata, kụ matan'E rụděllị kere putung, dingangu l᷊aed'E l᷊ụhentẹ kere tambaga nitongkạ.
66002019	Iạ e masingkạ u kěbị apang nịkakoạ i kamene -- Iạ e masingkạ u i kamene kụkěndagu kasanggidangu, i kamene satia, i kamene měmẹ̌munara, dingangu i kamene makakědang su sigěsạ e. Iạ e masingkạ i kamene orasẹ̌ ini e němunara limembong kasaghede wọu kangerẹ.
66002020	Kaiso kai ini e wěhạ u naung-Ku si kamene: I kamene seng kinaologang i Izebel, tau wawine kụ něngakung batangenge rarolohangu Ruata e. Seng mal᷊awọ manga rarolohang-Ku e lẹ̌akal᷊enge ringangu nitěntiroěngu kawawuang dingangu apạkaěng kaěng seng bọu nisěmba su mahang duata.
66002021	Seng Takụ nionggotangu l᷊oahe si sie apẹ̌tẹ̌tobatẹ̌ bọu manga rosane, kaiso i sie tawe mapulu mangědo mawuang e.
66002022	Pẹ̌tahěndung! Iạ e sarung maměpạ i sie sarang masakị su ral᷊okaěnge. Sene i sie ringangu apang nawuang dingange e sarung mẹ̌tatahangu sigěsạ marasai. Kěbị ene e sarung Takụ koateng su orasẹ̌ ini -- tabeạu katewe i sire měngědo měmpẹ̌koạ hal᷊ẹ̌ dal᷊akị dingange.
66002023	Manga tumatol᷊ene e sarung lai Takụ pateěng tadeạu kěbị dal᷊ohon jamaatẹ̌ e makahěngang u kai Iạ e makạkasěsui tiněnna ringangu ral᷊ungu naungu taumata. I kamene sarun Takụ bal᷊isang tuhụ kakanoạ i kamene sěngkatau-sěngkatau.
66002024	Arawe i kamene wal᷊ine su Tiatira e tawe timol᷊e těntiro ral᷊akị ene, ringangu tawe němpangěndung manga kasingkạ u setang. Iạ mẹ̌bera u Iạ tawe sarung měnambang bawawaěng kụ limembong kawěhạ e si kamene.
66002025	Kai arawe sarang darěnta-Ku e sarung, i kamene harusẹ̌be tatapẹ̌ pěmpẹ̌tol᷊e apang kụ seng těbe tẹ̌taghuaneng i kamene.
66002026	I sire apan nakawatạ, dingangu sarang pangěnsueěnge tatapẹ̌ měkẹ̌koạ apang kụ Takụ ikẹ̌kapulu e, sarun Takụ gělikangu kawasa kụ mẹ̌sul᷊ungu Takụ tẹ̌tarimakeng bọu i Amang-Ku. I sire sarung makatarimạ u kawasa wọu anu-Ku mẹ̌parenta haghim bansa ringangu těking uase, ringangu waugu ipěnggolọ patikụ bansa e kere kuring ěntana.
66002028	I sire sarung makatarimạ u wituing Ahusu ěllo e wọu Iạ e.
66002029	I saim makạdingihẹ̌ e, pěmpěnaungko apang nipěhengetangu Rohkẹ̌ u Ruata e suapang jamaatẹ̌!"
66003001	"Baugu malạekat'u jamaatẹ̌ su Sardis, bohẹko kere ini: Kai ini e tatanata wọu i Sie kụ mạnaghuang rohkẹ̌ u Mawu Ruata arěgang pitu ringangu wituing arěgang pitu e. Iạ masingkạ u apang nịkakoạ i kamene. Uade i kamene wiahẹ̌, sěmbal᷊iau kawe nate!
66003002	Ual᷊ingu ene, pẹ̌pětị e kụ toghasẹ e apang kụ bědang ene si kamene těntal᷊ang ene e tawe nẹ̌tate kahěngang. Ual᷊ingu Takụ kinahombangeng u apang kinoạ i kamene e, tawẹ u sarang sěmbaụ kụ deng nasukụ su těngon Duata.
66003003	Tangu, tahěndungeko kapia apang kụ seng nitěntiro si kamene kạngerẹ e ringangu apang kụ seng nikaringih'i kamene. Koạko ene ringangu pěmpẹ̌tobate wọu kal᷊awọu rosanu. Kereu i kamene tawe měmpẹ̌pětị, Iạ e sarung duměnta su anung kamene e mẹ̌sul᷊ungu tahatako; kụ i kamene tawe makakasingkạ u angerẹ bue tempone Iạ duměnta.
66003004	Kaiso su tal᷊oarang kamene su Sardis bědaweng piạ taumata kụ mětẹ̌tanudẹ̌ tadeạu pakeange tatapẹ̌ burěsi. I sire ene sarung dumal᷊eng sěngkaral᷊eng dingang-Ku dingangu pakeang mawira, batụu i sire kai su tampạ e waugu ene.
66003005	Baug'i sire apan nakawatạ e sarung luheěngu lakụ mawira manandụ. Areng i sire tawe Takụ dẹ̌daseng bọu Bukẹ̌ u Taumata Wiahẹ̌. Kụ su těngong Amang-Ku ringangu manga malạekat'E Iạ sarung mẹ̌sahidi u i sire kai tataghuaneng-Ku.
66003006	I saim makạdingihẹ̌ e, pěmpěnaungko apang kụ ipělẹ̌hengetangu Rohkẹ̌ u Ruata e suapang jamaatẹ̌ e!"
66003007	"Baugu malạekat'u jamaatẹ̌ su Filadelfia, bohẹko kere ini: Kai ini e tatanatan Sie kụ susi ringangu tuhasẹ̌. Kai i Sie mangangumbelẹ kakunsị kụ tẹ̌taghuaneng'i Daud; kereu topeěnge, tawẹu sarang sěngkatau makakahěping e, ringangu kereu hěpingange, tawẹu sarang sěngkatau makatope.
66003008	Iạ e masingkạ u apang kẹ̌koateng i kamene. Iạ masingkạ u i kamene tawe tumanịe matoghasẹ̌; i kamene semben tụtuhụ těntiro-Ku ringangu satia si Siạ. Baug'i kamene Iạ e seng něnope tukadẹ̌ sěmbaụ, kụ tawẹu sarang sěngkatau makapěhěping.
66003009	Pẹ̌tahěndung ini: I sai-saim makoạ taumatan setang e, manga tahakontiang kụ mạmewẹu watangenge tau Yahudi e, kaiso kawe wal᷊ine, sarun Takụ koateng sarang i sire mẹ̌suba su těngonu. Kụ i sire sarung makakasingkạ u Iạ e kụkěndag'i kamene.
66003010	Ual᷊ingu i kamene semben timuhụ parenta-Ku tadeạu i kamene pakal᷊aamumang, Iạ e sarung l᷊ai maněntanudẹ̌ si kamene su tempong kasasigěsạ humombang su kaguwạu dunia. Hombang ene sarung mariadi waugu ipěmanikạ patikụ umatẹ̌ su dunia e.
66003011	Iạ e lighạ duměnta! Lukadewe pakapia apang kụ tẹ̌taghuaneng i kamene, tadeạu tawẹu sarang sěngkatau makahampasẹ̌ bawalarẹ̌ kal᷊auntung i kamene su pẹ̌sasekẹ e.
66003012	I saim makawatạ e, sarun Takụ koateng kere rihi su ral᷊ungu Wal᷊en Duata-Ku Susi e, kụ i sie sarung mẹ̌tumanạ sene sarang karěngụ e. Arengu Ruata-Ku, ringangu arengu soan Duata-Ku -- e Yerusalem buhu kụ sarung matěntung bọu sorga, wọu anun Duata-Ku -- sarung Takụ bohekang su watangeng e. Kerene lai areng-Ku wuhu e sarung Takụ bohekang su watangenge.
66003013	I saim makạdingihẹ̌ e, pěnaungko apang kụ ilẹ̌hengetangu Rohkẹ̌ u Ruata e suapan jamaatẹ̌!"
66003014	"Baugu malạekatu jamaatẹ̌ su Laodikia, bohẹko kere ini: Kai ini e tatanatan Mawu Amin, Sahidi kụ satia ringangu těngadẹ̌, simbul᷊u patikụ apan niriadin Mawu Ruata.
66003015	Iạ masingkạ u apan nikoạ i kamene; Iạ masingkạ u i kamene wal᷊inewe matěho ringangu wal᷊inewe lai matětị. Tuhụ hinone i kamene e kai piạ u sěmbaụ bọu rarua ene!
66003016	Kaiso i kamene kai masal᷊umighang; matětị bal᷊ine, matěho mal᷊aing bal᷊ine. Kai ual᷊ingu ene i kamene sarun Takụ i kuẹ luaěng bọu mohong-Ku.
66003017	Ungkuěng i kamene, 'I kami e kalạ dingangu tawẹu tala, i kami e tawe kakawusangu apa.' Arawe i kamene wěga kawe kasigěsạ e ringangu enẹ e makạtatal᷊ěntụ kakakoạ i kamene e! I kamene e kai kasiang, těntol᷊e ringangu wuta.
66003018	Ual᷊ingu ene Iạ maněgu si kamene tadeạu i kamene měmělli wul᷊aeng bọu Iạ, mangal᷊ene wul᷊aeng sahị, tadeạu i kamene makalạ. Pamělliko l᷊ai pakeang mawira wọu Iạ tadeạu i kamene mẹ̌pakeang kụ měhěmbung kakakoạ i kamene těntol᷊e e ringangu makạmamea e. Dingangu pamělliko l᷊ai undang kụ buha su matang kamene tadeạu i kamene makasilo.
66003019	Apạeweng i kẹ̌kěndagẹ̌-Ku e, seng i sire Takụ sẹ̌sasaěng dingangu Takụ gẹ̌geserang. Ual᷊ingu ene ute, pẹ̌těngkaradingko i kamene ringangu pěmpẹ̌tobatẹ̌ko wọu kal᷊awọu rosang kamene.
66003020	Kakělla! Iạ dụdarisị su těngon tukadẹ̌ kụ mạnengkelẹ̌. Kereu piạ u makaringihẹ̌ tingihẹ̌-Ku, kụ manope tukadẹ̌; Iạ e sarung sumuẹ̌ mẹ̌sombang i sie, Iạ e sarung kumaěng sěngkakaěng dingange kụ i sie kumaěng sěngkakaěng dingang-Ku.
66003021	I sire apan nakawatạ, sarun Takụ ipakawala maiang su kararatuang-Ku sěngkakaiang dingang-Ku, kerẹewe Iạ sẹ̌saku mal᷊aing seng nakawatạ kụ orasẹ̌ ini e mạiang dingang i Amang-Ku su kararatuang'E.
66003022	I saim makạdingihẹ̌ e, pěmpěnaungko apan ilẹ̌hengetangu Rohkẹ̌ u Ruata e suapan jamaatẹ̌!"
66004001	Nal᷊iung ene iạ saụewe nakahombang papasilo. Iạ e nakasilo tukadẹ̌ sěmbaụ su sorga e natope. Bọu ene kinaringihẹ̌ko l᷊ai piạ tingihẹ̌ nạung seng bọu měmẹ̌misara si siạ kere tingihu napiri. Tingihẹ̌ ene něbera, "Endaị e awị sol᷊ong ini. Iạ e mapasilo si kau apa kụ sarung mariadi."
66004002	Iạ e apidu nilohoěngu Rohkẹ̌ u Ruata. Mase iạ nakasilọ e su sorga e kai piạ kararatuang sěmbaụ, kụ piạ sěngkatau mạiang su kal᷊aianeng e.
66004003	Gatine su sěnnang kere paramata Yaspis dingangu paramatan Sardis. Ene piạko rěndipahẹ̌ sěmbua awạ e kamumụ něliwung kaderang kararatuang ene.
66004004	Ene nělikụ nělimbolong kaderang kawawantugẹ̌ ene piạko l᷊ai kaderang kararatuang bal᷊ine kal᷊awọe ruam pul᷊o ěpạ su waụ e. Sene tangu nikaianengu těmbonange i sire ruam pul᷊o ěpạ su kataune měmpělẹ̌luheng pakeang i sire mawawira ringangu makotane wul᷊aeng.
66004005	Bọu kaderang kararatuang ene e naměsị e tualagẹ̌ měkẹ̌kilạ mase piạ e tingihu rěllụ měgẹ̌gaghal᷊ẹ̌dụ. Kụ su těngong kararatuang ene e piako l᷊ai oborẹ̌ pitumbaụ kạdarikọ; kụ kai ene Rohkẹ̌ u Ruata, arěgang pitu.
66004006	Mal᷊aing kẹ̌kaěbakeng su těngong kararatuang ene e piạ apa kakěllaěng mạngawẹ laud'u kasěnaěng, matilang kere galasẹ̌. Kạdal᷊ikụ su kaderang kararatuange, suapan sěndihange, piạ diadikang ěpạ, kụ su těngone ringangu su l᷊ikude napěpidu mata.
66004007	Diadikang humotong, kakěllaěng kere singa. Karuane, kere sapi esẹ. Katěllune piạ gatine mẹ̌sul᷊ungu ghahịu taumata. Arawe kaěpạ e, kěllaěng kere manụ kamamaresẹ̌ kạtěllạ e.
66004008	Kaěpạ u riadikang ene nahiạu panide pẹ̌tahạ ěnnung, mase napěpidẹ̌ dingangu su sěhaweng dal᷊unge napenẹ u mata. Ěllo hěbi manga riadikang ene hanesẹ̌ měkẹ̌kantarị tawẹ ědone, "Susi, susi, apakasusiko Mawu, Ruata Makawasa; kụ ene, ringangu seng ene, dingangu ene sěntiniạ."
66004009	Kaěpạ u riadikang ene e měmpẹ̌kẹ̌kantarị u kakantarị daralo, adatẹ̌ dingangu tatarimakasẹ si Sie kụ mạiang su kaderang kararatuange, kụ kai i Sie kụ biahẹ̌ sarang karěngụe. Kụ su orasu manga riadikang ene měmpẹ̌kẹ̌kantarị,
66004010	tangu i sire ruam pul᷊o ěpạ měngangahạ e němpẹ̌těngkasumagẹ̌ su těngon tau kụkaiang su kaderang kararatuange, mase němpẹ̌suba si Sie kụ biahẹ̌ sarang kakalẹ̌ e. Bọu ene i sire e němpěneledu manga makotan sire e su těngong kaderang kararatuange ringangu nẹ̌bera,
66004011	"O Mawu, o Ruatang kami! Samatang i Kau Mawu e wotonge makatarimạ u raralo, adatẹ̌ dingangu kawasa. U kai i Kau něndiadi patikụ sabarange, ringangu kai su ral᷊ungu kapulun'U l᷊ai patikụ e seng nariadi dingangu nẹ̌biahẹ̌."
66005001	En|e iạ nakasilo bukẹ̌ madarul᷊ung sěngkal᷊ěpa su l᷊iman Sie kụ mạiang su kaderang kararatuange. Bukẹ̌ ene e napenẹ u wohẹ su ruamběka nịsasegelu segelẹ̌ pitumbaụ.
66005002	Mase iạ e nakasilo malạekatẹ̌ sěngkatau matoghasẹ̌ kapělẹ̌luntingihe maihạ, "Kai i sai wotonge maměka manga segelẹ̌ ini ringangu měmingkahẹ̌ bukẹ̌ ini?"
66005003	Kaiso baẹ su sorga ore lai su dunia e, arau manilaing su al᷊ungu dunia e, tawẹu sarang sěngkatau kụ makawingkahẹ̌ bukẹ̌ ini, ringangu makasilo sol᷊ong dal᷊unge.
66005004	Tangu iạ e měngkatewe apa limungkang marehe batụu tawẹ u sarang sěngkatau relaing botonge mamingkahẹ̌ bukẹ̌ ene, ringangu makasilo sol᷊ong dal᷊unge.
66005005	Mase sěngkatau wọu i sire měngangahạe nẹ̌bera si siạ, "Abe sangị! Kakělla! Singa wọu walag'i Yehuda, pal᷊ahěnton Daud masěllahẹ̌ e, seng nakawatạ. I sie wotonge měměka segelẹ̌ pitu e ringangu měmingkahẹ̌ bukẹ̌ ene."
66005006	Bọu ene iạ e nakasilo Ahusu Domba sěmbaụ dụdarisị sutal᷊oarang kaderang kararatuange, lẹ̌liwungang u riadikang biahẹ̌ ěpạ e ringangu kěbị pangahạ ene. Ahusu Domba ene kakěllaěng al᷊ingkai kere seng bọu nipotọ. I Sie piạ sungene pitu ringangu matane pitu: kụ kai rohkẹ̌ arẹ̌gam pitu wọu Mawu Ruata kụ seng nirolohẹ̌ sol᷊ong kạguwạu dunia.
66005007	Bọu ene Ahusu Domba ene e himaung, kụ něngal᷊ạ bukẹ̌ mạdarul᷊ung ene e wọu l᷊ima koanengu tau mạiang su kaderang kararatuange.
66005008	Ene Ahusu Domba e kapẹ̌kẹ̌koạ e kerene tangu, riadikang biahẹ̌ ěpạ e ringangu manga měngangahạ e i sire ruam pul᷊o ěpạ e němpẹ̌těngkasumage su těngone. I sire nahiạeng kěcapi lẹ̌umbelekang e ringangu wohogẹ̌ bul᷊aeng lohone kamania kụ kai mangạ e kakal᷊iomaneng u kawanuan Duata e.
66005009	I sire měmpẹ̌kẹ̌kantarị u kantarị buhu sěmbua: "I Kau e hinone makapěngal᷊ạ bukẹ̌ ene ringangu makapěměka manga segele. Batụu i Kau e kai seng nipate, ringangu kahiang kapapohongu'E, taumata wọu kěbị hěnto, wọu kěbị haghing bera, něgara ringangu wansa e, niwělliangu waug'u Ruata.
66005010	I Kau e seng napakariadin sire sěmbaụ bansa pamamileěng manga imang, tadeạu i sire mẹ̌tangkiang Duatang kitẹ, dingangu mẹ̌parenta su wowon dunia e."
66005011	Kutẹu iạ nakasilo kapia. Iạ nakaringihẹ̌ tingihu malạekatẹ̌ hiwune ringangu yutane kal᷊awọe. I sire mạhundarisị měmpělẹ̌liwung kaderang kararatuang dingangu riadikang biahẹ̌ ěpạ e ringangkewen manga měngangahạ e.
66005012	Kụ i sire měmpẹ̌kẹ̌kantarị u tingih'i sire mal᷊aihạ, "Ahusu Domba kụ nạung seng nipotọ e, su hinone wue makatarimạ u kawasa, kakakalạ, kapelẹesa ringangu katoghasẹ̌ e; i Sie hinong adateng, bantughang dingangu hanesẹ̌ daloěng!"
66005013	Mase iạ nakaringihẹ̌ patikụ diadikang su l᷊angị, su dunia, su al᷊ungu dunia ringangu su ral᷊ungu l᷊audẹ̌ -- nimbụ e patikụ diadikang su kaguwạu dunia ini e -- měkẹ̌kantarị, "I Sie kụ mạiang su kaderang kararatuange, ore Ahusu Domba e, kai kal᷊ahumpakengu raralo, ringangu adatẹ̌, dingangu kawawantugẹ̌ dingangu kawasa waugu sarang karěngụ e!"
66005014	Tangu riadikang ěpạ e němpẹ̌simbahẹ̌, "Aming!" Kụ měngangahạ e mal᷊aing němpẹ̌těngkasumagẹ̌ němpẹ̌suba.
66006001	Bọu ene iạ nakasilo Ahusu Domba ene něměka segelẹ̌ humotong bọu tal᷊oarang segelẹ̌ pitu e. Mase iạ nakaringihẹ̌ sěmbaụ bọu riadikang ěpạ ene nẹ̌berau, "Mahịe!" Tingihe al᷊ingkai tingihu rěllụ.
66006002	Ene iạ němandạ e, kutẹu sěngkakakělla kawe piạ kawal᷊o mawira sěmbaụ. Sumasakene kai mạngumbelẹ papitị, kụ nighěllirangu makotane sěmbaụ. Kụ i sie rimal᷊eng mẹ̌sul᷊ungu tau nakawatạ tamai manaweng batạ e.
66006003	Bọu ene Ahusu Domba e něměka segelẹ̌ karuane kụ iạ e nakaringihẹ̌ diadikang karuane nẹ̌bera, "Mahịe!"
66006004	Mase piạewe kawal᷊o wal᷊ine sěmbaụ siměbang kapia. Kawal᷊o ene awạ e mahamụ. Sumasakene nighěllirangu kawasa iapạngal᷊ạ pẹ̌darame wọu wowon dunia, tadeạu taumata e měmpẹ̌papate. Kụ i sie nighěllirangu aghide peda masaria.
66006005	Mase Ahusu Domba e něměka segelẹ̌ katěllune. Kụ iạ e nakaringihẹ̌ diadikang katěllune nẹ̌bera u, "Mahịe!" Iạ němandạ e, sěngkakakělla kawe kawal᷊o mitung sěmbaụ. Sumasakene mạngumbelẹ timbangeng sěmparẹ̌.
66006006	Kụ iạ e nakaringihẹ̌ piạ apa kụ daringihang mẹ̌sul᷊ungu tingihẹ̌ lụěnggo wọu tal᷊oarang diadikang ěpạ ene. Ungkuěngu tingihẹ̌ ene e, "Gětung mapia sěliterẹ̌ e arěgang saghedẹ̌ su sahěllo, dingangu gětung gahị e wal᷊ine těllung literẹ̌ e mal᷊aing arěgang saghedẹ̌ su sahěllo. Kaiso kumbahangbe mẹ̌gagholọ u manga kalung zaitun dingangu waelu anggorẹ̌ e!"
66006007	Bọu ene Ahusu Domba e něměka segelẹ̌ kaěpạ e. Kụ iạ e nakaringihẹ̌ diadikang kaěpạ e nẹ̌bera u, "Mahịe!"
66006008	Iạ e timatingang, katẹ u sěngkakakěllạ e piạ kawal᷊o sěmbaụ gatine wilosẹ̌. Sumasakene arenge i Papate. Kụ bọu l᷊ikude i sie tẹ̌tol᷊eěng i Runiang Papate e marědu-rěduhẹ̌. Kụ irẹ̌dua e piněgělikangu kawasa su kaěpạ u ral᷊ohon dunia e, tadeạu i sire makapěmate lumiung pẹ̌sasasekẹ e, lumiung karal᷊unusẹ̌, lumiun sahindạ dingangu lumiun manga binatang dul᷊u.
66006009	Bọu ene Ahusu Domba ene něměka segelẹ̌ kal᷊imane. Ene iạ nakasilo su al᷊ungu pananěmbaěnge piạ manga himukudu taumata apan pinate ual᷊ingu i sire měmpanoghasẹ̌ tatanatan Duata ual᷊ingu pẹ̌sasahidin sire.
66006010	I sire nẹ̌kiạen tingihẹ̌ maihạ, "Mawu Kasěllahenge, susi ringangu kahěngang! Delaing kạděngụ e, kụ i Kau Mawu wuhụ e managhupia ral᷊ohon dunia kụ měhukung i sire ual᷊ingu seng němate si kami?"
66006011	Sěngkatau-sěngkatau wọ'i sire e nighěllirangu lakụ e mawira manandụ. Mase i sire nipěngiloahẹ̌ kạdodọ, sarang seng natimụ e manga ringangi sire apan munara sěmbaụ e ringangu manga anạ u sěmbaụ i sire, sarung pateěng kere i sire.
66006012	Mase iạ nakasilo Ahusu Domba e něměka segelẹ̌ kaěnnunge. Tangu nělinuhe maihạ-ihạ. Matangěllo nẹ̌těngkaitungke kere hekạ kasahẹ̌, dingangu wul᷊ange nẹ̌těngkahamụ kere raha.
66006013	Manga wituinge něngkahondosẹ̌ bọu l᷊angị sol᷊ong bowon dunia mẹ̌sul᷊ungu wuang ara mangangudạ nighinggọu anging mal᷊aihạ.
66006014	Langị e napuạ kere karětasẹ̌ nirul᷊ung kụ kěbị bawul᷊urange ringangu tatoarenge nipẹ̌baweho wọu ěnnạ e.
66006015	Mase mararatun dunia e, ringangu masasariane, mawawahanine, mararotong, dingangu mangangawasa, ringangkewelain taumata wal᷊ine e, baewe ěllang arau wal᷊ine, kěbị e měmpẹ̌kěmbuni su ral᷊ungu manga liang dingangu su manga kěllẹ u watung bul᷊ude.
66006016	Su manga wul᷊ude ringangu manga watu e, i sire lụěnggo u, "Kaěnsạ e si kami! Buniko i kami wọu matan Sie kụ mạdimạ su kaderang kawantugẹ̌ e, ringangu wọu ral᷊angehu Ahusu Domba e.
66006017	Ěllon gěnggange seng narěnta, ini i sire seng měngukahu ral᷊angeh'i sire, kụ tawẹu sarang sěngkatau makapẹ̌tatohạ su těngon sire!"
66007001	Bọu ene, iạ nakasilo malạekatẹ̌ ěpạ u katau rụdarisị su pungu anging ěpạ. I sire měmpěnẹ̌naghe anging ěpạ su dunia e tadeạu kumbahangbe piạ anging tumiụ surul᷊unge arau su l᷊audẹ̌, arau su manga kakaluang.
66007002	Mase iạ nakasilo malạekatẹ̌ bal᷊ine sěngkatau siměpụ bọu sẹ̌bangengu ěllo e. I sie měbẹ̌bawa segel'u Mawu Ruata kụ biahẹ̌ e. Dingangu tingihe maihạ malạekatẹ̌ ene nẹ̌kui malạekatẹ̌ ěpạ u katau kụ seng nakahombang kawasa, wọu Ruata baugu i pěnggolang dul᷊unge arau l᷊audẹ̌.
66007003	Malạekatẹ̌ ene nẹ̌bera, "Hědoko wue měnggolang dul᷊unge arau l᷊audẹ̌ arau lai manga kakaluang, kereu i kami e ren tawe něnẹ̌nialan segelẹ̌ su rěhụ u manga mẹ̌tatangkiang Duatang kitẹ e."
66007004	Mase iạ nipaul᷊ikangu piạ taumata i sire 144.000 su kataune nitialaěngu segelẹ̌ bọu Ruata e su rěhụ i sire. I sire ene ute nial᷊ạ bọu kawanuan Israelẹ̌ bọu hěnton sire mapul᷊o dua;
66007005	bọu apang hěnto e nial᷊ạ i sire pẹ̌tahạ 12.000 su kataune. Kụ kai wọu hěnton: Yehuda, Ruben, Gad,
66007006	Asyer, Naftali, Manasye,
66007007	Simeon, Lewi, Isakar,
66007008	Zebulon, Yusup, dingangu i Benyamin.
66007009	Bọu ene iạ němandạ e lai, sěngkakakěllane kawe nạung l᷊audu taumata e kụ tawẹ sihinge kakẹ̌pal᷊e -- kụ tawẹu sarang sěngkatau makarekeng kal᷊awọe. I sire e kai taumata wọu patikụ umatẹ̌, hěnto wansa arau wera. Pakeang i sire mananandu sěmparesẹ̌ mawira dingangu kapěnẹ̌dene manga kal᷊ěpang kalum palěm su l᷊imane, kụ i sire mal᷊awọ ene mạhundarisị tụtatěngo kaderang kawawantugẹ̌ e dingangu tụtatěngo Ahusu Domba e.
66007010	Mase ringangu tingihe maihạ e i sire měmpělẹ̌ěnggahu, "Kasasal᷊amat'i kitẹ e rarěntane kai wọu anun Duatang kitẹ, mạiang su kadera mawantugẹ̌ e, dingangu wọu Ahusu Domba ene!"
66007011	Kal᷊awọu malạekatẹ̌ e kai nạung mạhundarisị mělẹ̌liwung kaderang kawawantugẹ̌ e ringangu manga těmbonange ringangkewen diadikang ěpạ e. Manga malạekatẹ̌ e měngkatewe němpẹ̌těngkasumagẹ̌ sutěngong kaderang kawawantugẹ̌ e, bọu e nẹ̌suba Ruata.
66007012	I sire němpěberang, "Aming! Dalo su Mawu Ruatang kitẹ kasěllahenge ringangu pelesa. I Sie hinong pẹ̌dal᷊emboěngu haghin daralo ringangu pěmamantugẹ̌. I Sie kai kawasa, ringangu matoghasẹ̌ sarang marěngụ-děngụ! Aming."
66007013	Sěngkatau wọu manga těmbonange ene e nakiwal᷊o si siạ, "I sire němpěluheng lakụ e manandụ mawira ini e, i sai wue i sire dingangu kai wọu apa rarěntane?"
66007014	"Iạ běga wue, tuang! I tuang sẹ̌sane masingkạ," ungkuěngku. Tangu i sie nẹ̌berạ e si siạ, "Ini e kai i sire apang seng nasal᷊amatẹ̌ bọu kal᷊awọu tatumbiagẹ̌ gaghaghuwạ. I sire seng bọu němpanguhasẹ̌ lakụ i sire niapakawiran dahan Ahusu Domba e.
66007015	Hakịu ene i sire mạhundarisị su těngong kaderang kawawantugu Ruata e, ringangu měkẹ̌kal᷊iomaneng si Sie baewe ěllo arau hěbi su ral᷊ungu Wal᷊em Mawu. Dingangu i Sie kụ mạiang su kaderang kararatuang'E sarung sumongo ringang i sire mědeạu maněntanudẹ̌ si sire.
66007016	I sire semben tawe saụ makapěndang mahutung arau marou; matangěllo arau pědisẹ̌ maihạ e semben tawe makahěngisẹ̌ si sire,
66007017	batụu Ahusu Domba e kụ mạiang sutal᷊oarang kaderang kawawantugẹ̌ e sarung makoạ měngangahạ i sire. I Sie sarung měngahạ i sire sol᷊ong simbul᷊u akẹ u pẹ̌bawiahẹ̌. Kụ Duata e sarung mangěmụ kal᷊awọu akẹ u mata wọu matan sire."
66008001	Ene, sarạeng Ahusu Domba ene e nělẹ̌kabe segelẹ̌ kapitune e, tangu měngkate sěngkianụ e sorga e kiměndị mangawe měloarang kaorasẹ̌ děngụ e.
66008002	Mase iạ nakasilọe malạekatẹ̌, i sire pitung katau mạhundarisị su těngon Mawu Ruata, kụ i sire nighělirangken napiri pitumbua.
66008003	Sěngkatau malạekatewe wal᷊ine kụ mạnal᷊endeng pěnanawungang buwụ wọu wul᷊aeng, himaung kụ dimarisị su těngon pananěmbaěng. I sie nighělirangu kamania mal᷊awọ, itakidewe su kakal᷊iomanengu manga kawanuan Duata tadeạu itawung su pananěmbaěng bọu wul᷊aeng ěndaị su těngong kaderang kawawantugẹ̌ e.
66008004	Nihindọ u kakal᷊iomanengu manga kawanuan Duata e, tipung buwụ rụděllị e tụtiowol᷊ẹ̌ bọu limang malạekatẹ̌ kụ dụdarisị su těngon Mawu Ruata e.
66008005	Bọu ene malạekatẹ̌ e něngal᷊ạ e pananawungange, kụ nitahoěngu putung bọu pananěmbaěnge, mase nikaese sol᷊ong bowon dunia. Tangu gimal᷊ědụ e rěllụ dingangu nẹ̌kilạ mětẹ̌tatiwal᷊esẹ̌, dingangu nělinuhẹ̌.
66008006	Bọu ene, i sire pitu manga malạekatẹ̌ e měmpạngumbelẹ napiri pitu e, němpẹ̌dariahị e mẹ̌tiụ napiri.
66008007	Malạekatẹ̌ humotonge nẹ̌tiụeng napirine, ute sěngkianụ e nirasehangu tahiti kompelẹ̌, dingangu putung laụ u raha sol᷊ong bowon dunia. Sěngkatěllung kapahiakengu dunia e nasuẹ e natutung; kerene lai sěngkatěllung kamonaěngu kakaluang e, dingangu apạewen děmpugẹ̌ melong e.
66008008	Mase malạekatẹ̌ karuane nẹ̌tiụ e napirine, tangu piạ e apa masaria-saria kụ kinasilo kere wul᷊ude rụděllị niwahung sol᷊ong l᷊audẹ̌. Sěngkatěllung bahageangu l᷊audẹ̌ e nakoạ daha,
66008009	kụ nate e sěngkatěllung kapahiakengu riadikang su l᷊audẹ̌; kerene lai nasuẹ e naupu sěngkatěllung kapahiakengu manga kapalẹ̌ e.
66008010	Bọu ene malạekatẹ̌ katěllune nẹ̌tiụeng napirine, tangu wituing gẹ̌guwạ sěmbaụ, rụděllị kere utụ, nanawo wọu l᷊angị, kụ nanawo su sěngkatěllung kapahiakengu manga sal᷊ụ dingangu manga simbul᷊u akẹ.
66008011	(Arengu wituing ene ute, i "Mapaị".) Tangu sěngkatěllung bahageange wọu akẹ e napaị, dingangu mal᷊awọ-l᷊awọ taumata nairị u pěnganginung akẹ mapaị ene.
66008012	Mase malạekatẹ̌ kaěpạ e nẹ̌tiụeng napirine. Tangu kinapěpele sěngkatěllung bahageange wọu matangěllo, sěngkatěllung bahageange wọu wul᷊ang, dingangu sěngkatěllung bahageange wọu manga wituing hakịu niwụ e sěngkatěllung bahageange wọu toghasu sěnnang i sire. Kerene lai sěngkatěllung bahageangu ěllo e marěndung, dingangu kerene lai sěngkatěllung bahageange wọu hěbi.
66008013	Mase iạ nakasilo, tangu iạ e nakaringihẹ̌ piạ manụ kamamaresẹ̌ sěmbaụ tụtěllạ marangẹ su winangaeng, kạěnggahe, "Silakạ! Silakạ! Silakạete patikụ umatẹ̌ su dunia kereu makaringihe malạekatẹ̌ tatěllu wal᷊ine e němpẹ̌tiụ napirin sire sarung!"
66009001	Bọu e malạekatẹ̌ kal᷊imane nẹ̌tiụeng napirine, kụ iạ nakasilọ e wituing sěmbaụ nanawo wọu l᷊angị sol᷊ong bowon dunia. Bituing ene nighělirangu kakunsị'u tigal᷊ụ'u papate e.
66009002	Tangu wituing ene e nělekese tigal᷊ụ u papate e, kụ tipu e siměbangke wọu ral᷊unge kere tipun sunggilẹ̌ gagherẹ. Matangěllo ringangu winangaeng narěndungken tipu wọu tạgial᷊ụ ene.
66009003	Mase wọu ral᷊ungu tipu e nahunsěbangke manga kal᷊imbotong kụ diměllusẹ̌ sol᷊ong dunia e. Manga kal᷊imbotong ene nighěllirangu kawasa mẹ̌sul᷊ungu kere nighěllị su manga wakunang.
66009004	I sire isẹ̌sěding měmate rěmpugẹ̌, arau manga kakaluang, arau mangạewe sasuang bal᷊ine. I sire kětạeweng botonge tuměmbo taumata su apang děhụ e tawẹ segele wọu Mawu Ruata.
66009005	Manga Kal᷊imbotonge tawe nipakawala měmate si sire ene, kaiso kětạben pěmẹ̌manti si sire gěnnangu l᷊ima wul᷊ang. Giadu pananunsarang manga kal᷊imbotonge mẹ̌sul᷊ungu ghiadu kiking bakunang.
66009006	Su ghěnnangu l᷊ima wul᷊ang ene, i sire mětẹ̌tawakal᷊i sarang měmpẹ̌kate, kaiso i sire mang tawe měmpẹ̌kate; i sire mapulu mate, kaiso papate e kai marau wọ'i sire.
66009007	Kakakoạ u kal᷊imbotong e mạnihing kawal᷊o kụ seng sadia měmpẹ̌sekẹ. Su těmbọ i sire kai piạ apa kere makota wul᷊aeng. Gatin sire mẹ̌sul᷊ungu ghatin taumata.
66009008	Utạ i sire mẹ̌sul᷊ungu utạ u manga wawine, ringangu isin sire mẹ̌sul᷊ungu isin singa.
66009009	Sěbạ i sire nihawengangu apa mangawẹ lakụ uase. Tingihu papanid'i sire e mẹ̌sul᷊ungu tingihu ghapaěngu kareta wẹ̌bol᷊engangu kawal᷊o kụ němpěngalo su ral᷊ungu pẹ̌seketang.
66009010	Piạ tol᷊en sire ringangu piạ sasipị e kere sasipị u wakunang. Kụ su tol᷊ene ene e piạ toghase ipanunsara taumata su ghěnnangu l᷊ima wul᷊ang.
66009011	Piạ datun sire kụ měpẹ̌parenta si sire, kụ datu ene ute malạekatẹ̌ ěndaị mětẹ̌tal᷊ung tigal᷊ụ u papate. Arenge su werang Ibrani e Abadon; dingangu su werang Yunani e Apolion (kụ mangal᷊ene "Měnggaghoghahẹ̌").
66009012	Silakạ humotonge nal᷊iụ e. Bọu ene piạko l᷊ai silakạ darua himombang.
66009013	Tuhụ e malạekatẹ̌ kaěnnunge nẹ̌tiụ e napirine. Tangu iạ e nakaringihe tingihẹ̌ nasẹ̌bang bọu wukung pananěmbaěng bul᷊aeng ěpạ e su těngon Mawu Ruata.
66009014	Tingihẹ̌ ene e nẹ̌bera su malạekatẹ̌ kaěnnunge u, "Lukako malạekatẹ̌ ěpạ kạl᷊aikị su Sal᷊ụ u Efrat e!"
66009015	Kụ malạekatẹ̌ ěpạ e nịdal᷊ukạ e. I sire seng niriahi nipẹ̌tatudẹ baugu orasẹ̌, ěllo, wul᷊ang dingangu taung ipạmate sěngkatěllung bahageange wọu patikụ taumata.
66009016	Iạ e nipaul᷊ikangu kakěpal᷊u mẹ̌sasekẹ su wowong kawal᷊o e rua hasụ su yutane.
66009017	Kụ su ral᷊ungu papasilo, tinganengku e ute kai manga kawal᷊o ene ringangu manga sumasakene. Manga sumasakene měmpělẹ̌luhen lakụ uase awạe mahamụ sal᷊a ruděllị birụ mẹ̌sul᷊ungu watung paramata, ringangu maririhẹ̌ kere malelang. Těmbọu manga kawal᷊ọ e měpẹ̌papangawẹ u těmbọ u singa ringangu wọu mohonge sěsẹ̌bangengu putung, tipu ringangu malelang.
66009018	Sěngkatěllung bahageange wọu taumata nate ual᷊ingu hombang tatěllu e; putung, tipu ringangu malelang kụ sụsěbang bọu mohongu manga kawal᷊o ene.
66009019	Katatoghasu manga kawal᷊o ene kai su mohong i sire ringangu su tol᷊en sire. Tol᷊en sire e kai mẹ̌sul᷊ungu těmpu piạ těmbọ e. Kụ dingangu tol᷊en sire tangu kawal᷊o e mạnunsara taumata.
66009020	Kai lěmben taumata apan ta nikapateng hombang ene, tawe lai měmpěněntangu koạ u l᷊imang sire hala e. I sire tawe měmpangědo mẹ̌suba manga rohkẹ̌ dal᷊akisẹ̌ dingangu manga pakal᷊uang bọu wul᷊aeng, sal᷊aka arau tambaga, watu ringangu kalu kụ tawe makasilo ringangu makaringihẹ̌, arau l᷊ai makaral᷊eng.
66009021	I sire mal᷊aing tawe měněntangu kakanoạ i sire ral᷊akisẹ̌ kere, pěmamate, daghusẹ̌, pẹ̌sasundal᷊ẹ̌ dingangu tako.
66010001	Bọu e iạ nakasilo sěngkatau malaẹkatẹ̌ mal᷊intoị bal᷊ine limintụ bọu sorga. I sie mạl᷊ahěmbungu winawa ringangu piạ děndipahẹ̌ sěmbua něliwung těmbọ e. Gatine sụsěnnang kere matangěllo, ringangu l᷊aede kere rihi putung.
66010002	Su l᷊imane piạ bukẹ̌ dul᷊ung kadodọ mạbawingkahẹ̌. Laede koaneng mạtatahida su sasị, arawe kaihi e mạtatahida su rul᷊unge.
66010003	Mase i sie něngěnggahu tingihe maihạ kere pěmamunggal᷊ọ u manga singa. Sarangken malạekatẹ̌ ene wọuten něluntingihẹ̌ e ute nisimbahengken děllụ pitum bua ringangu tingihe měgẹ̌gaghal᷊ědụ.
66010004	Sarạeng děllụ pitu ene e nẹ̌gaghal᷊ědụ, iạ mapulụ e mamohẹ, kai iạ nakaringihe tingihẹ̌ bọu sorga nẹ̌bera, "Lěmping bue apan niweran děllụ pitu e; kumbahang iwohẹ!"
66010005	Mase malạekatẹ̌ kinasiloku e rụdarisị su l᷊audẹ̌ dingangu su rul᷊unge ene, něhengkẹ l᷊imane koaneng sol᷊ong l᷊angị.
66010006	I sie nẹ̌salu su arengu Mawu Ruata kụ biahẹ̌ sarang marěngụ-děngụ, něndiadi langị, dunia ringangu l᷊audẹ̌ dingangu l᷊ohone patikụ. Malạekatẹ̌ e nẹ̌bera, "Tempone e sembeng tawe ikaědung!
66010007	Kai kereu malạekatẹ̌ kapitune e měniụ napirine, ute Mawu Ruata e sarung mapakasěhụ u hingidu rahasiane, kerẹewe seng nihabare su manga ěllange, mangạe nabi e."
66010008	Bọu ene tingihẹ̌ kụ bọu takụ kinaringihẹ̌ bọu sorga e, nẹ̌saụ kapia nẹ̌bera si siạ, "Dakọ e al᷊ạ dul᷊ungu bukẹ̌ mạbawingkahẹ̌ pai su l᷊imam malạekatẹ̌ kụ dụdarisị su l᷊audẹ̌ dingangu su rul᷊unge ene."
66010009	Tangu iạ e mal᷊aing natamai sol᷊ong anun malạekatẹ̌ ene e, kụ mědẹ̌dorong tadeạu i sie mangonggọ u bukẹ̌ dul᷊ung kạdodọ ene si siạ e. I sie nẹ̌bera, "Daekeko kụ kaěngko ini e. Su ral᷊ungu tiangu e i sie sarung mapaị, arawe su ral᷊ungu mohongu e i sie marěngang kere ghul᷊ang katiupang."
66010010	Iạ e měngkai nangal᷊ạ bukẹ̌ dul᷊ung kadodọ ene e wọu l᷊imane kụ takụ nịkakaěng. Su ral᷊ungu mohong tangu temange mang kere temangu gul᷊ang katiupang, kai sarạeng takụ niěllụ, tangu su ral᷊ungu tiange kai timemang mapaị.
66010011	Su samurine iạ e niparentaěng, "Bokạko l᷊ai sěnsul᷊e hengetangu Mawu e mạanun manga umatẹ̌ e, arau wansa, mangạ e wera, ringangu mangạ e mararatu e."
66011001	Bọu ene iạ nighěllirangu kalu sěmpědi mạngawẹ těking sasukạ sěmbua, mase nioro u, "Dakọko pěngukurẹ̌ Bal᷊em Mawu ringangu pananěmbaěnge. Dekeneko měnsang kal᷊awọe taumata němpẹ̌kal᷊iomaneng su ral᷊unge.
66011002	Kai abe pěngukurẹ̌ děllahẹ̌ su l᷊ikudu Wal᷊em Mawu e, batụu tampạ ene kai seng nionggọ su taumata apang tawe makakiral᷊a Mawu. I sire sarung měndaral᷊itạ soa susi e ghěnnangu ěpạ u pul᷊o dua su wul᷊ange karěngụ e.
66011003	Iạ e sarung dumolohu sahidi-Ku e ruang katau apěluhem pakeangu mělutu, ringangu i sire sarung mamokạ u hengetang'u Mawu Ruata e 1260 su ěllone karěngụ e."
66011004	Sahidi rarua ene ute kai kalun zaitun darua, ringangu ral᷊aedu sol᷊o rarua su těngon Mawung kaguwạu dunia e.
66011005	Kereu piạ u manal᷊ukạ si rẹ̌dua apẹ̌kẹ̌koạ dal᷊akị e ute piạ putung suměbang bọu mohong i rẹ̌dua e ipaminasa kal᷊awọu apan dumarokạ si rẹ̌dua e. Ual᷊ingu kakakoạ kerene ute, patikụ taumata apang měmpěndal᷊aị si rẹ̌dua e ute sarung ikapate.
66011006	I rẹ̌dua e mal᷊aing piạ kawasa waugu měhěping langị e tadeạu tawe rumasehẹ̌ karěngụewen i rẹ̌dua e mạmokạ u hengetangu Mawu Ruata e. I rẹ̌dua e mal᷊aing piạ kawasa waugu kěbị simbul᷊ẹ̌, ipamal᷊ui akẹ ipakakoạ daha. Dingangu si rẹ̌dua e mal᷊aing piạ kawasa waugu měmahang dunia e ringangu haghin sigěsạ, balạewe měnsang su tempo sude koateng tuhụ kapulun dẹ̌dua e.
66011007	Sarạeng i rẹ̌dua seng natagapi pẹ̌sasahidin dẹ̌dua e tangu, binatang kụ sarung sumẹ̌bang bọu tigal᷊ụ u papate e sarung dumokạ si rẹ̌dua.
66011008	Tangu kasuang'i rẹ̌dua e sarung mạdal᷊iwatedẹ̌ sutal᷊oarang dal᷊eng mawěnahẹ̌ su soa ghaghuwạ e piạ e Mawun dẹ̌dua nịgaghantong. Sasaliling arengu soa ene ute Sodom arau Misirẹ̌.
66011009	Taumata wọu patikụ něgara, hěnto, wera, ringangu wansa e sarung makasilo maiet'i rẹ̌dua e karěngụ u těllu ěllo, ringangu tawe mapakawalan manga maietẹ̌ ene ilěbing.
66011010	Tumanạu dunia e sarung mahul᷊uasu kakaten sahidi rarua ene. I sire sarung měmpẹ̌sal᷊iwang dingangu měmpẹ̌daringọ u kakěngkunang batụu nabi rarua ene e seng nakarěntang haghing papahang su kěbị taumata su dunia.
66011011	Nal᷊iụen těllu ěllo ringangu sěmpotọ, piạ e singongong pẹ̌bawiahẹ̌ e wọu Ruata e, kapia saụ simuẹ̌ su ral᷊ung'i rẹ̌dua nabi ene. I rẹ̌dua e nẹ̌bangung nahundarisị, hakịu kěbị taumata e nakasilo si rẹ̌dua e něngkatakụ tawẹ sihinge.
66011012	Kụ Bọu e nabi rarua ene e nakaringihe tingihẹ̌ maihạ kụkui si rẹ̌dua e wọu sorga e, "Ěndaị e awị sol᷊ong ini!" Mase su těngọen dumarokạ si sire, i rẹ̌dua e nẹ̌těngkasapuạ sol᷊ong sorga, mạl᷊ahěmbungu winawa.
66011013	Tangu su tempo ene nělinuhẹ̌ kụ makạtatakụ. Kụ sěngkapul᷊ong kapahiakengu soa ene naopehẹ̌, kụ pitu hiwu su kataune e něngkapaten linuhẹ̌ ene. I sire lai wal᷊ine e mangkewen něngkatakụ tawẹ sihing'e, kụ bọu e i sire nẹ̌dalo kasěllahu Ruata e su sorga.
66011014	Hombang karuane e seng napaghohẹ̌. Kai kakěllako hombang katěllune e selaing mal᷊ighạ makatol᷊e.
66011015	Bọu e, malạekatẹ̌ kapitune nẹ̌tiụ e napirine, tangu kinaringihe tingihẹ̌ mal᷊aihạ-ihạ su sorga měbẹ̌bera, "Kawasa waugu mẹ̌parenta dunia e orasẹ̌ ini kai seng su l᷊imang Mawung kitẹ dingangu Ratu Mananal᷊amatẹ̌ kụ ikẹ̌kědon'E. I Sie sarung mẹ̌parenta sarang karěngụe!"
66011016	Tangu i sire ruam pul᷊o ěpạ manga těmbonange kụ mạiang su kaderang kawawantug'i sire su těngon Mawu Ruata e, němpẹ̌těngkasumagẹ̌ kụ nẹ̌suba Ruata.
66011017	Ungkuěng i sire, "Mawu, Ruata Limembong Kawasa, kụ ene ringangu seng těbe ene! I kami makitarimakasẹ si Kau, batụu i Kau seng nangumbelẹ kawasan'U masaria, ringangu seng nanětạ e nẹ̌parenta!
66011018	Taumata apang běgang Mawu e, němpěnulu, u seng tempone i Kau mapasěbangu ral᷊angehu, ringangu semben tempone i Kau měhukungu taumata nate. Seng ini e tempone měmal᷊awuhu wawalarẹ̌ saghedẹ̌ baugu manga ěllang'U manga nabi, dingangu su kěbị kawanuan'U apang měmpẹ̌kẹ̌kal᷊iomaneng si Kau, matěllang arau rarodọ. Seng ini e tempone mědeạu mapakawinasang apan mạminasa dunia e!"
66011019	Tangu, Bal᷊em Mawu Ruata su sorga e natopẹ e, kụ nikasilọ e Peting Pẹ̌dariandi e su ral᷊unge. Ene sěngkianụ e nẹ̌kilạ mědẹ̌dahenesang, dingangu piạ tingihu rěllụ měgẹ̌gaghal᷊ědụ dingangu mạbawengesẹ̌, apidu nělinuhẹ̌ dingangu piạ tahitine kompelẹ̌ mal᷊awọ.
66012001	Ene kinasilọ e su l᷊angị sěmbaụ tanda makạdal᷊inaụ tawẹ sihinge. Kụ piạ e tau wawine sěngkatau kụ matangěllo e nakoạ kere pakeange, arawe rararisikange su wowom bul᷊ang. Su těmbọ e piạ paporonge wituing mapul᷊o dua.
66012002	Bawine ene měbẹ̌bawa kapapia, kụ ual᷊ingu seng tempone měhěnding, tangu i sie mạmansagu kal᷊ikine.
66012003	Mase nakasilo kạpia apa makạdal᷊inaụ su l᷊angị. Piạ nagạ mahamụ gẹ̌guwạ-guwạ sěmbua kụ těmbọ e pitu ringangu sungene mapul᷊o. Su apan těmbọ e piạ makotane pẹ̌sěmbaụ.
66012004	Dingangu tol᷊ene ipěmẹ̌mol᷊eng sěngkatěllung kapahiakeng bọu manga wituing su l᷊angị, kụ iwẹ̌bahunge sol᷊ong dunia. Nagạ ene e rimarisị su těngon tau wawine kụ seng tempone měhending e, mědeạu manelohẹ̌ dariọ e su kawawantele.
66012005	Mase tau wawine ene něhěndingken sěngkatau rariọ esẹ kụ sarung mẹ̌parenta patikụ umatẹ̌ dingangu těking uase. Arawe rariọ e kai niaho wọu tau wawine ene e, kụ bọu ene nitonda su anun Mawu Ruata su těngong kaderang kawawantugẹ̌ e.
66012006	Tangu tau wawine ene e timal᷊ang sol᷊ong banua tạ taune, su tampạ kụ seng nisadian Duatae waug'i sie. Sutampạ ene hikinang gěnnangu 1260 su ěllone karěngụ e.
66012007	Ene su sorga e nariadị e pẹ̌sasekẹ. I Mikhael dingangu manga malaekatẹ̌ e měmpẹ̌sẹ̌sekẹ u nagạ ene. Nagạ ene měsẹ̌sekẹewe i siren malạekatẹ̌ rụdokạ si Mikhael.
66012008	Kutẹu nagạ e kawe kinawatạ. I sie ringangu manga malaekate seng taipakawala saụ mẹ̌tanạ su sorga e.
66012009	Nagạ masaria ene nirěmmẹ sol᷊ong l᷊ikude! Seng i sie nạung těmpu seng maghurang ene e isẹ̌sẹ̌ba setang arau rohkẹ̌ dal᷊akisẹ̌, kụ měngẹ̌ngakal᷊ẹ̌ patikụ dunia e. I sie nirěmmẹ su dunia sěngkarěmmẹ dingangu manga malạekate.
66012010	Mase iạ nakaringihe tingihẹ̌ maihạ bọu sorga e měbẹ̌bera, "Seng ini e tempone Mawu Ruata e měngambang umat'E! Kụ orasẹ̌ ini e Mawu Ruata e něnodẹ u kawasan'E kere sěngkatau Ratu. Kụ orasẹ̌ ini e Datu Mananal᷊amatẹ̌ kụ seng nipẹ̌kědone ene mal᷊aing měnẹ̌nodẹ u kawasane! Batụu apang mapẹ̌sẹ̌sal᷊an manga anạ u sěmbaụ i kitẹ su těngon Mawu e ěllo hěbi, seng niapasěbang bọu sorga.
66012011	Manga anạ u sěmbaụ i kitẹ e seng namatạ u rahan Ahusu Domba e si sie, mase ual᷊ingu hengetang kahěngang bọu Ruata e ipěkẹ̌kakeken sire. I sire sadia měnarakangu pẹ̌bawiah'i sire sarangbe lai mate.
66012012	Ual᷊ingu ene pahul᷊uase sorga e ringangu kěbị apan mětẹ̌tumanạ su ral᷊unge! Kai kạěngkěhang bue rul᷊unge ringangu l᷊audẹ̌ e, batụu setange seng limintụ sol᷊ong anung kamene kụ pědu marasai, u i sie kai masingkạ u tempone e seng kate lai kadodọ."
66012013	Su tempong nagạ ene nakapěndang u i sie kai seng nirěmmẹ su dunia e, i sie nanětạ e něnahusu tau wawine kụ seng něhěndingu rariọ esẹ ene.
66012014	Arawe tau wawine e seng nighěllirangu papanidu kasiahe ghẹ̌guwạ duambẹ̌ka, tadeạu i sie tuměllạ sol᷊ong katatanakenge su wanua l᷊inggi, su tampạ u i sie sarung hikinang těllu taung dingangu měloara karěngụe, kụ deng ikaingkạ bọu těmboěngu nagạ.
66012015	Tangu nagạ e nanokal᷊eng akẹ mal᷊awọ-l᷊awọ bọu mohonge ipẹ̌tẹ̌timona tau wawine e, tadeạu i sie iapakaonodẹ̌.
66012016	Arawe dunia e kawe nẹ̌tul᷊ungu tau wawine e; kụ dunia e gimanganga kụ nanelohẹ̌ kal᷊awọu akẹ siměbang bọu mohongu nagạ e.
66012017	Nagạ ene nẹ̌bawal᷊uang marehe su tau wawine e, hakịu i sie měngkatewe tamai nangalo hitene wal᷊ine wọu tau wawine ene, kụ patikụewe apang mararingihẹ̌ su hengetangu Mawu Ruata e, dingangu apạeweng měmpẹ̌sẹ̌sahiding Mawu Yesus dingangu kawasane.
66012018	Mase nagạ ene rimarisị su apeng.
66013001	Bọu e iạ nakasilo piạ binatang sěmbaụ ěndaị siměpụ bọu ral᷊ungu sasị. I sie piạ sungene mapul᷊o ringangu těmbọ e pitu. Suapan sungene nahiạ u makotane, dingangu suapan těmbọ e niwohekangu areng sěmbaụ sasamedẹ̌ su Mawu Ruata.
66013002	Binatang kụ takụ kinasilo ene luhude měpẹ̌papangawẹ gahịu masang kambal᷊ọ, laede kere laedu běruang, dingangu sasimụe kere sasimụ u singa. Mase binatang ene nionggol᷊angu nagạ e kuate sẹ̌sane ringangu kaderang kawawantuge, ringangu kawasane masěllahẹ̌.
66013003	Sěmbaụ bọu binatang těmbọe pitu ene kakěllaěng kere piạ lesẹ e gẹ̌guwạ-guwạ, kaiso sembeng naul᷊e. Kạguwạu dunia e měngkate rụdal᷊inaụ apidu kạpahuntol᷊ene binatang ene.
66013004	Kụ i sire měmpẹ̌sẹ̌suba su nagạ ene batụu i sie seng nẹ̌gěllịu kawasane su binatang ene. Kụ i sire mal᷊aing měmpẹ̌sẹ̌suba binatang ene. Ungkuěng i sire, "Tawẹ apa kụ mẹ̌sul᷊ungu binatang ini! Tawẹu makatohạ mẹ̌sekẹ dumokạ si sie!"
66013005	Binatang ene měngkate niwala mohonge měbẹ̌bera wawera mal᷊aotohẹ̌ dingangu manungkeang Mawu. I sie niapakawala mẹ̌parenta karěngụ u ěpạ u pul᷊o dua su wul᷊ange karěngụ e.
66013006	Mase i sie nanětạ e něhinakang Duata dingangu mạnal᷊amạ arengu Ruata. Kerene lai tampạ katatanakengu Mawu Ruata, dingangu patikụ apạeweng tumanạu sorga e nasuen tungkeange.
66013007	I sie mal᷊aing niapakawala rumokạ kawanuan Duata kụ apạmatạ si sire. Dingangu mẹ̌kawasa su wowom patikụ hěnto, wansa, ringangu wera, ringangu umatẹ̌ kụ seng nisarakang si sie.
66013008	Binatang ene sarung subaěngu patikụ taumata apang měbẹ̌biahẹ̌ su wowon dunia, tabeạu ketewe taumata apang arenge seng kạdarol᷊ẹ̌ kal᷊amonan dunia niriadi e, su ral᷊ungu bukẹ̌ u taumata wiahẹ̌ tẹ̌taghuanengu Ahusu Domba e kụ seng bọu pinotọ.
66013009	Ual᷊ingu ene, kereu i kamene makakoạ dumaringihẹ̌, ute pěmpẹ̌daringihẹ̌ko habarẹ̌ ini:
66013010	"Taumata kụ hinong itaweng, mang sarung tawengang. Dingangu taumata kụ hinong pateěngu papilị, mang sarung pateěng pilikang. Kai ual᷊ingu ene hakịu kawanuan Duata e hinon mẹ̌dararagẹ̌ dingangu satia."
66013011	Mase iạ nakasilo binatang sěmbaụ bal᷊ine siměpụ bọu ral᷊ungu dunia. Piạ sungene rarua mẹ̌sul᷊ungu sungen anạ u domba. Tingihe mẹ̌sul᷊ungu tingihu nagạ.
66013012	Su těngon binatang humotong ene i sie měpẹ̌pakẹ u kawasa masaria mal᷊aing kinahombange wọu binatang ene. Kaguwạu dunia ringangu patikụ mětatumanạ e, sẹ̌sihasaěngu harusẹ̌ měmpẹ̌suba binatang humotong, kụ hempange seng napia.
66013013	Binatang karuane e nẹ̌koạ e manga hal᷊ẹ̌ makạdal᷊inaụ gaghuwạ. Su těngong kěbị taumata e i sie napakanawọen putung bọu langị sol᷊ong dunia e.
66013014	Kụ kěbị taumata apang měmpěbẹ̌biahẹ̌ su wowon dunia e lẹ̌akal᷊engu manga karal᷊inaụ kụ kẹ̌koatenge su těngon binatang humotonge. Kụ i sire kěbị e niorone apẹ̌děndarisị u tul᷊adang binatang sěmbaụ kụ seng bọu nilesẹ u warạ e, katewe mang těbe wiahẹ̌.
66013015	Binatang karuane ene niapakawala mapẹ̌biahu tul᷊ada e, hakịu tul᷊ada ene wotonge mẹ̌bisara ringangu mamate kěbị taumata apan tawe mapulu měmpẹ̌suba si sie.
66013016	Kěbị taumata e, baẹ gaghuwạ arau rarodọ, kalạ dingangu kasiang, ěllang arau kawanua, isẹ̌sihasan binatang ene mědeạu pěnẹ̌narimạ u tatiala su l᷊imang sire koaneng arau su rěhụ i sire.
66013017	Tawẹu sarang sěngkatau makapěmělli arau makapẹ̌bal᷊ụ u apa-apa, kereu i sie tawẹ tatialane; mangal᷊ene arengu binatang ene hala e, arau rekenangu arenge.
66013018	Sini e hinong piạ katatahuěnna. I saing kụ matahuěnna ute makarekeng mangal᷊eng dekenangu binatang ene batụu rekenang ene kai arengu taumata sěngkatau. Dekenange tangu kai 666.
66014001	Bọu e iạ nakasilo, kụ sěngkakakělla Ahusu Domba e rụdarisị su wowom Bul᷊ud'u Sion. Dingange piạ i sire 144.000 su kataune kụ su apan děhụ i sire e mạbawohẹ areng'E ringangu areng'i Amang'E.
66014002	Mase iạ nakaringihe tingihẹ̌ bọu l᷊angị kere ghal᷊ěgehu akẹ u tědunang gaghuwạ dingangu kere gal᷊ědụ u rěllụ maihạ-ihạ. Tingihẹ̌ ene ikẹ̌karingihẹ̌ kere tingihu kěcapi kẹ̌kobikangu manga měnanalange.
66014003	Su těngong kaderang kawawantugẹ̌ dingangu riadikang ěpạ e ore manga mananěmbonange měmpělẹ̌likụ kadera e, i sire 144.000 su kataune e měkẹ̌kantarị u kantarị buhu sěmbua. Kantarị ene tawe ikaěndung i sai wal᷊ine, su l᷊ikudu i sire 144.000 su kataune e kụ seng niapakal᷊iwirẹ̌ bọu dunia e.
66014004	I sire ene kai apang kụ tạ turạ e, mẹ̌sul᷊ungu parawang, batụu tawe němpěnẹ̌nenggehẹ̌ manga wawine. I sire mạhuntol᷊ẹewe Ahusu Domba e balạewe sol᷊ong apa ral᷊engange. Bọu kal᷊awọu patikụ umatẹ̌ e, i sire ene seng niapakal᷊iwirẹ̌ kere sasěmba kahumotongange su těngon Duata ringangu su Ahusu Domba e.
66014005	Tawe němpẹ̌kẹ̌konti i sire; dingangu tawẹ sěngkul᷊e sarang kạdodọ si sire.
66014006	Mase iạ nakasilo malạekatẹ̌ bal᷊ine sěngkatau tụtěllạ marangẹ su l᷊angị. Malạekatẹ̌ ene e něhabaru Injilẹ̌ kakalẹ̌ e mědeạu ihabarẹ̌ su taumata su dunia e waugu patikụ umatẹ̌, hěnto, wera ringangu wanua.
66014007	Malạekatẹ̌ ene mạmohang dingangu tingihe maihạ u, "Kěngkatakụbeng Mawu Ruata, ringangu pẹ̌daloko kasěllah'E. Batụu seng tempone Mawu Ruata e měhukungu taumata e. Pěmpẹ̌subako si Sie kụ něndiadi langị, dunia, l᷊audẹ̌ dingangu patikụ simbul᷊u akẹ!"
66014008	Malạekatẹ̌ karuane e nakatol᷊e malạekatẹ̌ humotong kạpẹ̌berane, "Seng nawatang! Soan Babelẹ̌ masaria e seng nawatang! I Sie seng nakakiwukang kěbị umatẹ̌ e ringangu akẹ u anggor'u abul᷊ing pẹ̌sasundal᷊'e!"
66014009	Malạekatewe katěllune nakatol᷊e malạekatẹ̌ darua e, kapạmokạen tingihe maihạ, "Taumata apang kụ maněmba binatang e ringangu tul᷊adane, dingangu piạ tatialan binatang ene su rěhụ dingangu su l᷊imane,
66014010	taumata ene sarung manginung anggoru Ruata, mangal᷊ene anggoru ral᷊angehe kụ seng niral᷊ing su ral᷊ungu lainumange, tạ golọ e sarang kadodọ! I sire kěbị ene sarung sigẹ̌sakeng su ral᷊ungu putung dingangu malelang su těngon manga malạekatẹ̌ susi dingangu su těngon Ahusu Domba e.
66014011	Tipun putung kụ manigěsạ si sire ene sarung hanesẹ̌ tụtiowol᷊ẹ̌ sarang karěngụ e. Ěllo hěbi tawẹ potọ e i sire mạpahang mangal᷊ene i sire apang kụ měmpẹ̌sẹ̌suba binatang ene ringangu tul᷊adane, kěbị taumata kụ piạ tatialane arengu binatang ene."
66014012	Su ral᷊ungu kakakoạ ini, kawanuan Duata kụ mararingihẹ̌ su kěbị hengetangu Ruata ringangu satia su Mawu Yesus, hinong pakakakědang.
66014013	Mase iạ nakaringihe tingihẹ̌ bọu sorga nẹ̌bera u, "Bohẹko ini: Manětạ bọu orasẹ̌ ini, kariangkamang taumata nate, kụ mẹ̌tate těntal᷊ang kapẹ̌tangkiange Mawu e!" "Kahěngang!" ungkuěngu Rohkẹ̌ u Ruata e. "I sire sarungbe mangědo wọu měhal᷊ẹ̌ mawěhạ, batụu pul᷊isu pẹ̌tatangkiang i sire sarung duměndingang si sire."
66014014	Bọu e iạ timatingang, tangu sěngkakakělla e kai piạ binawa mawira. Su wowom binawa ene piạ sěngkatau mạiang kakěllaěng mạngawẹ taumata. Su těmbọ'E piạ makotane wul᷊aeng, dingangu su l᷊iman'E piạ bawẹ̌base mahoro.
66014015	Bọu e malạekatẹ̌ sěngkatau wal᷊ine nasěbang bọu ral᷊ungu Wal᷊em Mawu. Dingangu tingihe maihạ, i sie nangoro su tau mạiang su wowon binawa ene. "Bẹ̌baseng gaghambesu e kụ pěnsạ e, batụu kai seng tempone maměnsạ; dunia e seng maghurang, hakịu sembeng botonge pěnsakeng!"
66014016	Tangu i anu kụkaiang su wowon binawa e nangambesu l᷊aambes'E su dunia e, tangu dunia e napěnsạ.
66014017	Bọu ene iạ nakasilọ e sěngkatau malạekatẹ̌ bal᷊ine sěngkatau simẹ̌bang bọu ral᷊ungu Wal᷊em Mawu su sorga. I sie mal᷊aing nangumbelẹ l᷊aambesẹ̌ mahoro sěmbua.
66014018	Bọu ene, malạekatẹ̌ bal᷊ine sěngkatau e kụ piạ kawasane su putunge, riměntạ e wọu pananěmbaěnge. Kụ dingangken tingihe maihạ, i sie něngorọ e malạekatẹ̌ měngẹ̌ngumpaedẹ̌ l᷊aambesẹ̌ ene mahoro e angkuěng: "Bẹ̌baseng l᷊aambesu e ringangu hěsạ e manga wuang kalung anggorẹ̌ e wọu pungene su dunia e, u manga wuane e seng masasasạ!"
66014019	Tangu malạekatẹ̌ ene měngkate něngambesu l᷊aambese su dunia e kụ něhěsạ manga wuang anggorẹ̌ e wọu kalune, bọu ene niwahungke sol᷊ong tampạ u papěhasengu anggoru ral᷊angehu Ruata kụ sụsahoka e.
66014020	Manga wuang anggorẹ̌ ene nipěha sul᷊ikudu soa, kụ bọu papěhaseng u anggorẹ̌ e tangu piạe raha nelehẹ̌ kụ kere laelehu sal᷊ụ, karaune ute těllu hasụ su kilo metere, ringangu karal᷊unge maraning dua meterẹ̌.
66015001	Bọu ene iạ nakasilo su l᷊angị piạ tanda makạl᷊aherang tawẹ sihinge kasěllahe. Tangu piạ malạekatẹ̌ pitung katau ringangu papahang kasamuriange kụ pitu haghine. Kụ seng ini e pangěnsueěngu tatompẹ u ral᷊angehu Mawu Ruata e.
66015002	Mase iạ nakasilo apa kụ kakěllaěng mẹ̌sul᷊ungu l᷊audẹ̌ kasěnaěng nẹ̌dal᷊aụ u putung. Iạ e mal᷊aing nakasilo si sire apan seng nakawatạ binatang e ringangu tul᷊adane, ringangu nakawatạ taumata apang arenge nitialaěngu rekenang. I sire apan nakawatạ ene rụdarisị su wiwihu l᷊audu kaca, kạpangumbelẹ e kěcapi nionggọu Mawu Ruata e si sire.
66015003	Kụ i sire němpẹ̌kantarịeng kakantarị i Musa ěllangu Mawu e, ringangu kakantarị u Ahusu Domba e. Bawerane kere ini, "Mawu, Ruata Limembong Kawasa, apạ e kasěllahẹ̌ dingangu makạdal᷊inaụ munaran'U! Datung patikụ umatẹ̌, apạ e kaadilẹ̌ dingangu katěngadẹ̌ kal᷊awọu kakanoạu e!
66015004	I sai tang|u tawe matatakụ i Kau, Mawu? I sai tang|u tawe mapulu měhabar'u Kasěllah'U e? I Kau sẹ̌sanu e susi. Kal᷊awọu umatẹ̌ e sarung mahunděnta mẹ̌suba si Kau ual᷊ing'u kal᷊awọu kakanoạ'U adilẹ̌ seng kinasilong kěbị taumata."
66015005	Bọu ene iạ e nakasilo tenta pětẹ̌těngkal᷊ahẹkangu Mawu e natope, ringangu Tenta'm Mawu e ene su ral᷊unge.
66015006	Mase malạekatẹ̌ pitu e nẹ̌bawạ e hombang pitu ene simẹ̌bang bọu ral᷊ungu Wal᷊en Duata e. Pakeang i sire e wọu hekạ leneng burẹ̌si mal᷊endạ. Dingangu i sire kai měpẹ̌papẹ̌gongu papěgong bul᷊aeng su rokon sire.
66015007	Bọu ene sěmbaụ bọu riadikang ěpạ ene e něngonggọu bokorẹ̌ bul᷊aeng pitum baụ si sire malạekatẹ̌ pitu e napenẹ u l᷊ohon dal᷊angehu Mawu Ruata e, -- Duata e kụ biahẹ̌ sarang marěngụ-děngụ.
66015008	Tangu Bal᷊en Duata e, napenẹen tipung kawawantugẹ̌ dingangu kawasang Mawu Ruata. Kụ karěngụeweng hombang pitu e niwawan sire malạekatẹ̌ pitu e wẹ̌dang tawe napaghohẹ̌ e, tawẹu sarang sěngkatau kụ makasuẹ̌ su ral᷊ungu Wal᷊en Duata e.
66016001	Mase iạ nakaringihe tingihẹ̌ maihạ bọu ral᷊ungu Wal᷊en Duata e měbẹ̌bera su Malạekatẹ̌ pitu e, "Dakọe ringangu wosọ e ral᷊ohon bokoru ral᷊angehu Mawu Ruata e, su dunia!"
66016002	Malạekatẹ̌ humotong tangu rimal᷊engke kụ němosọen dal᷊oho'm bokor'e ene su dunia. Tangu nilẹ̌toěngkem bisul᷊ẹ̌ gaghuwạ dingangu maghaghiadẹ̌ su kěbị taumata apang kụ piạ tatialam binatang e, ringangu taumata apam měmpěnẹ̌němba tul᷊adane.
66016003	Bọu ene malạekatẹ̌ karuane němosọen dal᷊ohong bokorẹ̌ su l᷊audẹ̌. Tangu sasị e mal᷊aing nẹ̌bal᷊ui nakoạ kere rahan taumata nate, kụ něngkapatẹ e patikụ diadikang apam měbẹ̌biahẹ̌ su l᷊audẹ̌.
66016004	Bọu ene malạekatẹ̌ katěllune e němosọen dal᷊ohong bokorẹ̌ su manga sal᷊ụ dingangu manga simbul᷊u akẹ, hakịu kěbị manga akene e nakoạ daha.
66016005	Iạ nakaringihẹ̌ malạekatẹ̌ měngangawasa akẹ e nẹ̌bera, "Hukumang kụ seng nịpaponesu e, mambeng su kạadilẹ̌, Mawu Kasusiange, Duata kụ ene, ringangu seng těbe ene!
66016006	I sire seng napatědọu rahang umatu Mawu e ringangu raham manga nabi; kụ orasẹ̌ ini e i Kau e seng napěnginung i sire raha. Kụ mambeng hinone kerene e waug'i sire e!"
66016007	Mase iạ nakaringihẹ̌ tingihẹ̌ bọu pananěmbaěnge nẹ̌bera, "Mawu, Ruata Makawasa, kahěngang dingangu maadilẹ̌ manga putusang ninawonu e!"
66016008	Bọu ene malạekatẹ̌ kaěpạ e němosọen dal᷊oho'm bokor'e su matangěllo, tangu matangěllo e mal᷊aing niapakawala měhěngisẹ̌ taumata ringangu lěhabe tawẹ sihinge ene.
66016009	Taumata e nahěngisu tětịe mal᷊uwahang e, dingangu i sire měmpẹ̌ngẹ̌ngane arengu Ruata, kụ kawasa su wowom patikụ haghing papahang ene. Manilaing seng kerene, i sire mang tawe mapulu mẹ̌tobatẹ̌ bọu manga rosan sire, ringangu tawe mapulu mẹ̌dalo kasěllahu Ruata.
66016010	Mase malạekatẹ̌ kal᷊imane e němosọen dal᷊oho'm bokor'e sol᷊on tampạ kal᷊aianengu binatang ene. Tangu kasěllahu kararatuangu binatang ene, narěndungke, hakịu taumata e němpangikị e lilan sire e kahian katědụe.
66016011	Bọu ene i sire němpangane Mawu Ruata su sorga kahian katědụe ringangu kahian manga wisul᷊'i sire. Kaiso i sire mal᷊aing tawe měmpẹ̌tobatẹ̌ bọu kal᷊awọu kakanoạ i sire raral᷊akisẹ̌ e.
66016012	Bọu ene malạekatẹ̌ kaěnnunge němosọen dal᷊oho'm bokor'e su Sal᷊ụ u Efrat gẹ̌guwạ ene. Tangu sal᷊ụ ene nal᷊ěsạ e hakịu manga ratu wọu sěmběkang dakị e, nakaral᷊eng bọu e.
66016013	Mase iạ nakasilo rohkẹ̌ dal᷊akisẹ̌ tatěllu kere luhudu tumpaheạ. Sěmbaụ-sěmbaụ tumpaheạ e sụsěbang bọu mohongu nagạ, bọu mohongu binatang, dingangu wọu mohongu mahang nabi.
66016014	I sire ene ute kai manga rohkẹ̌ dal᷊akị kụ měmpẹ̌kẹ̌koạ karal᷊inaụ. Rohkẹ̌ tatěllu ene něngkakoạ sol᷊ong anung kal᷊awọu ratu su kạguwạu dunia ringangu němpěngomol᷊'i sire e mědeạu mẹ̌sekẹ su Ěllo masěllahẹ̌, mangal᷊ene Ěllon Duata Liungkawasa e.
66016015	"Pẹ̌daringihẹ̌ko! Iạ e kai ruměnta kere tahatako! Kariangkamang i sain mělẹ̌lukadẹ̌ dingangu měsẹ̌sěmpị pakeange, hakịu i sie tawe rumal᷊eng těntol᷊e ringangu ipakamea su těngon lawọ."
66016016	Bọu e manga rohkẹ̌ ene napẹ̌tampungu mararatu e su tampạ kụ su werang Ibrani e isẹ̌sẹ̌bạ Harmagedon.
66016017	Bọu ene malạekatẹ̌ kapitune e němosọeng bokore sol᷊ong kinoaěng. Tangu kinaringihe tingihẹ̌ maihạ bọu kaderang kawantugẹ̌ e su Wal᷊en Duata, kụ nẹ̌bera, "Seng naghanapẹ̌!"
66016018	Mase piạ e kilạ mědẹ̌dahenesang dingangu tingihu rěllụ měgẹ̌gaghal᷊ědụ dingangu ghụgal᷊ěgehẹ̌, apidu nělinuhẹ̌ kụ makạtatakụ. Bědawen ta nělẹ̌linuhẹ̌ kerene kaihạ e dokeng su pěndariadi taumata e. Seng ini e linuhẹ̌ kụ lembom makạtatakụ!
66016019	Soa ghẹ̌guwạ ene nạběka napahiạ tatěllu, ringangu naghoghahẹ̌ kěbị soa su kaguwạu dunia. Tangu Mawu Ruata e nakatahěndungke soan Babel gẹ̌guwạe. Tangu Mawu Ruata e napěnginung i sie anggorẹ̌ bọu bokoru anggor'u Mawu -- kụ kai anggoru ral᷊angeh'E kụ měkẹ̌kakalulu e.
66016020	Patikụ tahanusa e měngkaparung dingangu patikụ bul᷊ude mal᷊aing masue miwu.
66016021	Tahiting eisẹ̌ gaghaghuwạ, kụ běhạ e pẹ̌taha limam pul᷊o su kilone, mạhondosẹ̌ bọu l᷊angị milịhino su kěbị taumata. Tangu i sire měmpẹ̌ngẹ̌ngane Mawu Ruata e, ual᷊ingu papahang u tahiti eisẹ̌ kụ makạtatakụ ene.
66017001	Bọu e sěngkatau wọu tal᷊oarang malạekatẹ̌ pitu mạngumpaedẹ̌ bokorẹ̌ pitu e himaung su anuku ringangu nẹ̌bera, "Boete, iạ e sarung měnodẹ si kau kereapa tahapẹ̌sundal᷊ẹ̌ gẹ̌guwạ ěndaị e sarung ihukung, mangal᷊ene soa ghẹ̌guwạ ěndaị e kụ nipětị su rěduhu manga sal᷊ụ.
66017002	Mararatun dunia e němpẹ̌sundal᷊ẹ̌ dingange, kụ dal᷊ohon dunia e něngkiwukang ual᷊ingu němpanginung anggoru pẹ̌sasundal᷊e!"
66017003	Mase Rohkẹ̌ u Ruata e limohọ e su watangengku, kụ malạekatẹ̌ e nẹ̌bawa si siạ sol᷊ong kěhu l᷊inggi. Paise iạ nakasilo tau wawine sěngkatau mạiang su wowom binatang sěmbaụ awạe mahamụ maghurang, kụ napěpidu wohẹ u areng u tatongkeang su Mawu Ruata. Binatang ene e těmbọe pitu ringangu sungene mapul᷊o.
66017004	Tau wawine ene něluhen lakụ e kamumụ dingangu mahamụ maghurang, mase lai nilẹ̌gaheng u manga ral᷊ěgahẹ̌ bul᷊aeng, paramata, ringangu mutiara. Limane ipělẹ̌hěgo lainumang bul᷊aeng sěmběka napenẹ u katatingkaị dingangu karal᷊amuhụ, ual᷊ing pẹ̌sasasundal᷊e.
66017005	Su rěhụ e piạ kạbawohẹ areng sěmbaụ kụ mangal᷊ene ute kai rahasia. Areng ene ute, "Babel Masěllahẹ̌, inangu kěbị apan tahapẹ̌sundal᷊ẹ̌ dingangu taumata apan dal᷊akisẹ̌ su dunia."
66017006	Mase iạ nakasilo tau wawine ene niwukangu rahan taumata nipate ual᷊ingu masatia su Mawu Yesus. Piạ e iạ nakasilo wawine ene, iạ e měngkawe naherang-herang.
66017007	Tangu malạekatẹ̌ e něhengetang si siạ, "Kai unụe nakaherang si kau? Mapiawe iạ měhabarẹ̌ si kau rahasian bawine ene ringangu rahasiam binatang sẹ̌sakeěnge, kụ těmbọ e pitu ringangu sungene mapul᷊o.
66017008	Binatang ene kạngerẹ nạungbe wọu nẹ̌biahẹ̌, arawe orasẹ̌ ini e sen tawe saụ mẹ̌biahẹ̌ kạpia. I sie tawe mararěna e sarung suměpụ bọu tạgial᷊ụ u papate, kụ sarung makoạ sol᷊ong kawawinasa. Taumata apang měmpẹ̌bẹ̌biahẹ̌ su dunia, kụ arenge tawe nikarol᷊ẹ̌ su ral᷊ungu Bukẹ̌ u Taumata Wiahẹ̌, kal᷊amonang dunia e ren tawe nịdiadi sarung dumal᷊inaụ kereu makasilo binatang ene. Batụu binatang ene nạung kạngerẹ e reng bọu nẹ̌biahẹ̌. Arawe orasẹ̌ ini e seng tawe saụ mẹ̌biahẹ̌, kapia kaiso i sie saụbe suměpụ kapia.
66017009	Ual᷊ingu ene ute kai hinong piạ kapelesa ringangu katatahuěnna. Kụ těmbọ pitu e ute kai wul᷊ude pitu; kụ kai manga wul᷊ude kẹ̌kaianengu tau wawine ene. Ringangu těmbọ pitu ene ute mal᷊aing mělẹ̌lahẹu Ratu i sire pitung katau:
66017010	kụ l᷊imang katau wọu tal᷊oaran sire e seng něngkawatang, arawe sěngkatau ute wědangben tawe nạděnta.
66017011	Kụ binatang kạngerẹ nạung měbẹ̌biahẹ̌, arawe orasẹ̌ ini seng tawe nẹ̌biahẹ̌, ute kai ratu kaual᷊une. I sie ute mal᷊aing sěngkatau wọu ratu i sire pitu e, kụ orasẹ̌ ini e mětẹ̌timona kawawinasa.
66017012	Sunge mapul᷊o kụ kinasilonu e ute kai ratu mapul᷊o kụ bẹ̌dang ta nẹ̌nětạ němpẹ̌parenta. Kaiso i sire sarungbe iapakawala mẹ̌parenta kere sěngkatau ratu sěngkapẹ̌parenta ringangu binatang ene sěngkaorasẹ̌ karěngụe.
66017013	Tẹ̌gal᷊u ratu mapul᷊o ini e kěbị nạung piạ timonan e mẹ̌sul᷊ung; i sire kěbị e kai mạnarakangu katoghasẹ̌ dingangu kawasan sire su binatang e.
66017014	I sire kai sarung mẹ̌sekẹ dumokạ Ahusu Domba e, Kaiso Ahusu Domba ringangu tumatol᷊ene masasatia e kụ seng nikuiang'E ringangu pinilen'E e sarung mamatạ manga ratu e, batụu kai i Sie Mawung kěbị manga mawu, dingangu Ratung kěbị mararatu e."
66017015	Malạekatẹ̌ ene mal᷊aing nẹ̌bera, "Akẹ nạung kinasilonu e, piạ kẹ̌kaianengu wawine tahapẹ̌sundal᷊ẹ̌, ute kai manga umatẹ̌, kawanua, ringangu wansa, ringangu manga haghing bera.
66017016	Sunge mapul᷊o kinasilonu e ringangu binatang e, i sire kai sarung měmpẹ̌binsịu taha pẹ̌sundal᷊ẹ̌ ene. I sire sarung měmpangaho kěbị apang tẹ̌taghuanenge, ringangu mapakatěntol᷊en sie. I sire sarung mahungkinạ gěsine ringangu maminasang putung si sie.
66017017	Batụu Mawu Ruata e seng nanganoạ naung i sire baugu měmpěndal᷊engu antagu munaran Duata. Mawu Ruata e seng napẹ̌sěngkanaung i sire tadeạu manarakangu pěngangawasang sire su binatang ene, tadeạu binatang ene mẹ̌parenta sarạeweng karariading apang kụ nipěhengetang u Mawu Ruata.
66017018	Bawine kụ kinasilonu e ute kai soa ghẹ̌guwạ, kụ měpẹ̌parenta mararatu e su dunia."
66018001	Bọu e iạ nakasilo malạekatẹ̌ bal᷊ine sěngkatau limintụ bọu sorga. I sie piạ kawasane masaria, kụ něnggạ u sasombọ e nakatualagẹ̌ kasěllahu dunia.
66018002	Dingangu tingihe maihạ, i sie něluntingihẹ̌ u, "Ene kụ nanawọe Babel gẹ̌guwạ ene seng nanawo! Kụ orasẹ̌ inie seng nakoạ pẹ̌bawaesangu manga setang dingangu manga rohkẹ̌ dal᷊akị. Su ral᷊unge seng pěbẹ̌biahengu manga haghing manụ makạdarěnting dingangu ikẹ̌kawěnsingu taumata.
66018003	Batụu patikụ umatẹ̌ e seng němpanginung anggoru igal᷊u pẹ̌sasundal᷊e. Mararatun dunia e němpẹ̌sundal᷊ẹ̌ dingange, ringangu mal᷊ahumbal᷊ụ su dunia e něngkakalạ u abul᷊in sire kụ taikakakědange."
66018004	Mase iạ nakaringihẹ̌ko tingihẹ̌ bal᷊ine wọu sorga něluntingihẹ̌ u, "Sěbangko i kamene manga umatẹ̌-Ku e wọu ral᷊unge! I kamene abe pěmpẹ̌těno kal᷊awọu rosane, madiringu mahukung sěngkakahukung dingange!
66018005	U rosane e kai seng nẹ̌bawilowoi sarang l᷊angị, kụ Mawu Ruata e mẹ̌tahěndung patikụ pẹ̌sasal᷊ane.
66018006	Kụ pěmpẹ̌koạ e si sie kerẹewe naụng i sie niěbạ i kamene; bal᷊isẹ e ruan sul᷊e si sie waugu kěbị apang kinoạ e. Lohoingkon inumang lainumange, kụ duan sul᷊e limembong katoghase wọu inumang kụ seng nisadiane waug'i kamene.
66018007	Gělirengkon sigěsạ dingangu susanaung i sie kụ kakěpal᷊eweng kasasaria ringangu kakakalạ e kụ seng nigaghěllị e su watangenge sẹ̌sane. U i sie měngkatewe hanesẹ̌ mẹ̌bẹ̌bera su ral᷊ungu naunge, 'Iạ ini e kai ratu wawine kụ mẹ̌pẹ̌parenta! Iạ ini e wal᷊inewe wal᷊u; iạ tawe sarung hombangengu kasasusa!'
66018008	Kai ual᷊ingu hal᷊ẹ̌ ene, tangu kětạeng gěnnangu sahěllo i sie sarung hombangengu sahindạ, susanaung, dingangu karal᷊unusẹ̌. Kụ i sie sarung ipakahěngisu putung, u kai makawasa Mawu Ruata kụ měhukung i sie e."
66018009	Mararatun dunia e apan tụtol᷊e lulun pẹ̌sasundal᷊ẹ̌ dingangu idal᷊u wawine ene sarung mahungkiạ dingangu mahunsangị u soa ene kereu i sire makasilo tipu mědẹ̌dal᷊iwuwung bọu putung kụ něhěngisẹ̌ si sie.
66018010	I sire sarung dumarisị bọu maraune, batụu mạdiring masigěsạ dingang. I sire němpẹ̌bera, "Pirua, sigěsạbe kasaria su soa kụ timeleng ini -- soan Babelẹ̌ matoghasẹ̌! Kětạeng su ral᷊ungu sěngkaorasẹ̌ hukumang si kau e seng niaparal᷊eng!"
66018011	Kal᷊awọu manga mal᷊ahumbal᷊ụ su dunia e mal᷊aing mạhungkiạ dingangu lụl᷊ahunsusa ual᷊ingu wawine ene, u seng tạ u sarang sěngkatau l᷊ai deng měmpěmělli manga apal᷊iwụ iwẹ̌bal᷊ụ i sire.
66018012	Tawẹu měmpamělli wul᷊aeng, sal᷊aka, paramata, ringangu mutiaran sire e, dingangu l᷊ai hekạ leneng, hekạ kamumụ, sutera, ringangu hekạ awạe mahamụ mahunggurang; kal᷊awọu haghing kalu kụ mahal᷊i kaẹ̌bakeng, apal᷊iwụ nikoạ bọu sunge ringangu wọu kalu maral᷊ěgadẹ̌, bọu witụ, uase, ringangu marmarẹ̌;
66018013	pising kalu manisẹ̌ manga rampa, haghin běngi, mur dingangu kamania; anggorẹ̌ dingangu lana, tapoěng dingangu ghẹ̌tung, sapi ringangu domba, kawal᷊o ringangu kareta, manga ěllang sarạewelaing himukudu taumata.
66018014	Manga mal᷊ahumbal᷊ụ e němpẹ̌bera su manga wawine ene, u "Patikụ apam mapulu taghuanengu e seng nasue tạdise, dingangu patikụ kakakalạ dingangu karal᷊epatu e seng nasue niwu. I kau e semben tawe makareạ kapia!"
66018015	Manga mal᷊ahumbal᷊ụ e seng něngkakalạ ual᷊ingu mạhumbal᷊ụ su soa ene kụ sarung mahundarisị bọu maraune, u i sire kai matakụ u kahinoěngu sigěsạ e. I sire sarung měmpahungkiạ, dingangu měmpělutu,
66018016	mase mẹ̌bera ungkuěng: "Pirua, sigěsạbe kasaria su soa timeleng ini e! Tiniạ i sie mělẹ̌luheng pakeange leneng, hekạ kamumụ dingangu hekạ l᷊aka mahunggurang; tiniạ i sie mạpenẹu ral᷊ěgahe wul᷊aeng, paramata ringangu mutiara!
66018017	Kaiso samatang su ral᷊ungu sěngkaorasẹ̌ děngụe, i sie seng kinailangengu patikụ kakakalạ e ene!" Kěbị nakoda, mananumpang, dingangu sasakene, sarạeweng kěbị taumata kụ hambake su l᷊audẹ̌, mạhundarisị bọu maraune.
66018018	Kụ měmpạmansagẹ̌ su tempong i sire nakasilo tipu tụtiwuạ bọu putung kụ něhěngisẹ̌ soa ene. I sire měmpělẹ̌ěnggahẹ̌ u, "Bědaweng tạ apa soa wal᷊ine kere soa ghẹ̌guwạ ini!"
66018019	Tangu i sire němpěnawuheng awul᷊ẹ̌ su těmbọ i sire, kere tatiala u i sire němpělutu, mase němpẹ̌sangị dingangu mạhunggunggui u, "Pirua, sigěsạbe kasaria su soa ghẹ̌guwạ ini! Kakakalạ e seng nakakariading kěbị taumata apang mạnaghuang kapal᷊u l᷊audẹ̌ e něngkakalạ! Kaiso kětạeng su ral᷊ungu sěngkaorasẹ̌, i sie seng kinailangengu patikụ sabarang e!"
66018020	Ei sorga, Pěmpahul᷊uasẹ̌kong kaghagholangu soa ene! Ei kawanuan Duata, manga rarolohang, dingangu manga nabi, pěmpahul᷊uasẹ̌! Batụu Mawu Ruata e seng něhukung i sie kere wawal᷊isẹ̌ su apang kụ kinoạ e waug'i kamene!
66018021	Bọu ene, malạekatẹ̌ sěngkatau mal᷊intoị e něnapuạ e watu sěmbaụ -- sariane kere watung papěhaseng gaghuwạ -- mase niwahunge sol᷊ong l᷊audẹ̌ apidu nẹ̌bera, "Kai kerei kakakoạ e soam Babelẹ̌ kụ timeleng e sarung bahungange pakaihạ sarạeweng tawe sarung ipẹ̌sombang kapia.
66018022	Tingihu musikẹ̌ u měngangobị kěcapi, bọu mẹ̌kakantarị, bọu měnananiụ suling dingangu wọu měnaniụ napiri e, semben tawe sarung ikaringihẹ̌ kapia su ral᷊ungu! Tawe sarung makaěbạ mělahal᷊ẹ̌ pelẹesa sarang sěngkatau sene, dingangu tingihu watum papěhasenge tawe sarung ikaringihẹ̌ kapia.
66018023	Taumata e tawe sarung saụ makasilo lěhangu sol᷊o su ral᷊ungu; dingangu tawe sarung l᷊ai makaringihẹ̌ dameng sal᷊iwangu mẹ̌kakawing sene. Manga mal᷊ahumbal᷊ụ u e kai i sire apang matatoboi su dunia e, ringangu kahian daghusu e i kau nangakal᷊ẹ̌ patikụ bansa su dunia e!"
66018024	Babelẹ̌ e nịlahukung ual᷊ingu su ral᷊ungu soa ene seng nikahombangeng dahang manga nabi, dahang kawanuan Duata -- nimbụe ute rahang kěbị taumata kụ seng nipate su wowon dunia e.
66019001	Samuring ene, iạ nakaringihẹ̌ tingihẹ̌ měgẹ̌gaghal᷊ědụ kere tingihu taumata mal᷊awọ bọu sorga kụ měmpěgẹ̌gio, "Pẹ̌dalọ e Ruata! Duatang kitẹ e kai Ruata makasal᷊amatẹ̌; i Sie kai Ruata mawantugẹ̌ dingangu kawasa!
66019002	Pělahukung'E kai adilẹ̌ dingangu pelesa! I Sie seng něnawong hukumange su tau wawine tahapẹ̌sundal᷊ẹ̌ gẹ̌guwạ, kụ seng nakagholang dunia e ual᷊ingu pẹ̌sasundal᷊e. Mawu Ruata e seng něhukungu tahapẹ̌sundal᷊ẹ̌ ene, batụu i sie němate manga ěllangu Mawu Ruata."
66019003	Mase tingihu taumata l᷊awọ e němpẹ̌gioewe kapia, "Pědalọ e Ruata! Tipung putung kụ něhěngisẹ̌ soa ghẹ̌guwạ ene sarung tumiwuạ tawẹ ědone!"
66019004	Tangu manga těmbonange i sire ruam pul᷊o ěpạ dingangu riadikang ěpạ mạdal᷊ikụ su kaderang kawawantugẹ̌ e němpẹ̌těngkasumagẹ̌ kụ němpẹ̌suba Ruata e kụ mạiang su kaderang kawawantugẹ̌ e. Ungkuěng i sire, "Aming! Pědalọ e Ruata!"
66019005	Mase piạ e tingihẹ̌ kinaringihẹ̌ bọu kaderang kawawantugẹ̌ e měbẹ̌bera u, "Pěmpẹ̌dalọ e Ruata, ei patikụ ěllangu Mawu Ruata, ore kěbị taumata -- ghaghuwạ darodọ -- kụ měmpẹ̌sẹ̌suba Ruata e!"
66019006	Bọu ene iạ nakaringihẹ̌ al᷊ingkai tingihu ghapaěngu taumata kụ mal᷊awọ-l᷊awọ; tingihe mẹ̌sul᷊ungu tingihu wělladẹ̌ měgẹ̌gaghal᷊ěgehẹ̌ dingangu kere rěllụ měgẹ̌gaghal᷊ědụ. Iạ e nakaringihẹ̌ si sire měmpěbẹ̌bera u, "Pědalọ e Ruata! Batụu Mawu, Ruatang kitẹ limembong kawasa ene orasẹ̌ ini měpẹ̌parenta!
66019007	Mahịe i kitẹ mahul᷊uasẹ̌ dingangu mahul᷊iagẹ̌; mahịe i kitẹ mẹ̌dalo kawasane! Batụu seng tempone ěllong pẹ̌kakakawing kụ mạngumpaedẹ̌ areng Ahusu Domba e, ringangu kaghiang'E seng sadia waug'u pẹ̌kawing'E.
66019008	Pakeange leneng mal᷊endạ kụ seng nionggọ si sie ipakịluhe." (Pakeang leneng e ute kai kakakoạ mapapia kụ kẹ̌koatengu kawanuan Duata.)
66019009	Mase malạekatẹ̌ e nẹ̌bera si siạ, "Pěmohẹko ini: 'Kariangkamang taumata apang nihaěngang sol᷊ong sal᷊iwangu pẹ̌kakawingu Ahusu Domba e.' " Bọu ene malaekatẹ̌ e nẹ̌berako l᷊ai, "Kai ini e wal᷊ong hengetang matěngadẹ̌ bọu Ruata."
66019010	Iạ e nẹ̌těngkasumagẹ̌ su těngon malạekatẹ̌ ene kụ mẹ̌suba, kutẹu i Sie kai nẹ̌bera si siạ, "Kumbahang! Abe pẹ̌suba si siạ, pẹ̌subạ e Ruata. Batụu iạ e mal᷊aing ěllang mẹ̌sul᷊ungu i kau ringangu mẹ̌sul᷊ungu kěbị anạ u sěmbaụ u kụ apang mạngumpaedẹ̌ matoghasẹ̌ su sasahidin Mawu Yesus e!" Batụu kai sasahidin Yesus ene e lụl᷊oho su taumata apam měmpěnẹ̌něbal᷊ẹ̌ e.
66019011	Bọu e iạ nakasilo sorga e natope, mase nakasilo kawal᷊o uhisẹ̌ sěmbaụ. Sumasaken'E e isẹ̌sěbạ si Masatia ringangu si Matěngadẹ̌. I Sie kai adilẹ̌ měnawong hukumang dingangu su ral᷊ungu pẹ̌seketang kụ tẹ̌tal᷊udang'E.
66019012	Matan'E e mẹ̌sul᷊ungu rěllịu putung dingangu su těmbọ'E ute napenẹ u makotane. Kutẹu su wadang e kai piạ areng sěmbaụ kạbawohẹ; kụ kětạbeng i Sie sẹ̌sane masingkạ u areng ene.
66019013	Lakụ manandụ mạdal᷊uhe si Sie e seng bọu niuno su raha. Kụ i Sie isẹ̌sěbạ, "Hengetangu Ruata".
66019014	Buntuangu mẹ̌sasekẹ u sorga e mạhuntol᷊e si Sie kụ mạhunsake kawal᷊o uhisẹ̌, dingangu pakeange leneng kụ mawira wurẹ̌si.
66019015	Bọu mohong'E nisẹ̌bangengu warạ mahoro sěmbua, kụ dingangu warạ ene i Sie namatạ manga wansa, kụ i Sie sarung mẹ̌parenta si sire ringangu těking uase. I Sie sarung měměhasẹ̌ anggorẹ̌ e su ral᷊ungu pěmaměhasengu anggoru ral᷊angehu Ruata Limembong Kawasa.
66019016	Su lakụ'E manandụ dingang'u su palang'E kạbawohẹ areng ini, "Datun patikụ datu, ringangu Mawun patikụ Mawu."
66019017	Mase iạ nakasilo malạekatẹ̌ sěngkatau rụdarisị su wowon matangěllo. Dingangken tingihe maihạ i sie kụkui kěbị manụ u winalangeng, kụ mạhuntěllạ su kinoaěng, "Mahiko pěmpẹ̌komol᷊ẹ̌ kụ mitụko sal᷊iwang gẹ̌guwạ kụ niapakasěllahu Mawu Ruata!
66019018	Mahịe mahungkinạ gěsing mararatu, gěsing manga těmbonangu sorodado, dingangu gěsing manga wawahani, mahiko pahungkinạ gěsing manga sumasake kawal᷊o, ringangu gěsing manga kawal᷊one ringangu ghěsing kěbị umatẹ̌, matatěllang arau reng dariọ, ěllang dingangu wal᷊ine ěllang!"
66019019	Bọu e iạ nakasilo binatang ene, dingangu mararatun dunia e ringangkewelaing buntuangu mẹ̌sasekẹ i sire, němpẹ̌komol᷊ẹ̌ mědeạu mẹ̌sekẹ dumokạ si Sie kụ sụsake kawal᷊o uhisẹ̌ dingangkelaing buntuang'u mẹ̌sasekẹ'E.
66019020	Tangu binatang ene kinasamẹ e sěngkasamẹ dingangu mahang nabi kụ seng nẹ̌koạ hal᷊ẹ̌ makạl᷊aherang ene su těngon binatang ene. (Dingangkeweng manga hal᷊ẹ̌ makạl᷊aherang ene e tangu binatang ene nangakal᷊ẹ̌ taumatạewe apang piạ tatialan binatang ene, dingangu manga taumata kụ apang měmpạněmba tul᷊adang binatang ene.) Mase binatang ene ringangu mahang nabi ene nirěmmẹ biahẹ̌ sol᷊ong dal᷊ungu l᷊audu putung kụ mědẹ̌daripěllau ringangu malelang.
66019021	Kụ buntuang'u mẹ̌sasekẹ i sire nipateng barạ siměpụ bọu mohongu sumasake kawal᷊o uhisẹ̌ ene. Tangu manga manụ e nahunděntạ e kụ němpẹ̌kinạ gẹ̌sin sire nipate e kụ měngkate apa rimarakua.
66020001	Bọu ene iạ nakasilo malaẹkatẹ̌ sěngkatau natěntung bọu sorga. Su l᷊imane kạl᷊ahěgo kakunsị tigal᷊ụ u papate ringangu hante masaria sěmbua.
66020002	Mase i sie něnamẹ nagạ ene, kụ kai těmpu maghurang, -- kụ nạung kai setang arau rohkẹ̌ dal᷊akị e -- kụ nihantene ghěnangu sěhiwu su taunge karěngụ e.
66020003	Bọu ene malạekatẹ̌ e něhipeng nagạ ene sol᷊ong dal᷊ungu tigal᷊ụ u kawawinasa, mase nisukunge tigal᷊ụ ene kụ nisegelange, tadeạu nagạ e sen tawe makapěngakal᷊ẹ̌ patikụ umatẹ̌ e těntal᷊ang tempo sěhiwu su taunge tanạpaghohẹ̌. Bọu ene i sie harusẹ̌ ipěllọ gěnnangu kadodọ tempo.
66020004	Mase iạ nakasilo manga kaderang kawawantugẹ̌, dingangu i sire apang kumakaiange sene, nionggotangu kawasa waugu měmpěnawong hukumang. Iạ e mal᷊aing nakasilo himukud'u taumata apan seng bọu nipotọ těmbọ i sire puhinengu i sire mẹ̌sẹ̌sahiding Mawu Yesus, dingangu měmpěngẹ̌ngekeng hengetangu Ruata. I sire ene tawe měmpěnaněmba binatang, arau mangạewe tul᷊adane. I sire e mal᷊aing tawe němpạnarimạu tatialan binatang e su rěhụ arau su l᷊iman sire. Tangu i sire saụ němpẹ̌biahẹ̌ kapia kụ němpẹ̌parenta kere sěngkatau ratu ringang'i Kristus karěngụeweng sěhiwu su taunge.
66020005	Seng ini e kahumotongangu taumata nate e nipẹ̌bangung kapia. (Arawe taumata apang nate wal᷊ine ute tawe saụ niapẹ̌biahẹ̌ kapia karěngụeweng sěhiwu su taunge.)
66020006	Kariangkamang su taumata kụ apang niapẹ̌biahẹ̌ kapia ringang su pẹ̌bawangung humotonge. Su tampạ e wue i sire makoạ tataghuanengu Ruata. Papate su karuan sul᷊ene e tawe makapẹ̌kapura si sire. I sire kai sarung měngkakoạ manga imangu Mawu Ruata ringangu manga imang i Kristus; kụ i sire sarung sěngkapẹ̌parenta ringange sěhiwu su taunge karěngụe.
66020007	Ene tempo sěhiwu su taunge nal᷊iụ e, setang e sarung illěsọ bọu ral᷊ungu tahungkụ e,
66020008	kụ i sie sarung dumal᷊eng měmitaugẹ̌ kal᷊awọu umatẹ̌ kụ nasawuhẹ̌ su kaguwạu dunia e, kụ kai tau Gog dingangu Magog. Setang e něngomol᷊'i sire mědeạu mẹ̌sekẹ, kụ dekenange ute enẹewe mal᷊awọ-l᷊awọ, kere kal᷊awọu ěnne su apeng.
66020009	Tangu i sire měngkatewe němpẹ̌sal᷊iawuhẹ̌ su kạguwạu dunia e mase němpẹ̌liwung pẹ̌darasengangu kawanuan Duata ringangu soa ikẹ̌kěndagu Ruata. Kutẹu putunge kai natěntung bọu l᷊angị kụ něnahabẹ̌ si sire sarang nasue nupu.
66020010	Bọu ene setang kụ namitaugẹ̌ si sire e, niwahung sol᷊ong dal᷊ungu l᷊audẹ̌ putung dingangu malelang. Kụ kai ěndaịse tampạu binatang dingangu mahang nabi e nihipe kakal᷊imonaěng e. I sire sarung sigěsakeng ěllo hěbi waugu sarang marěngụ-děngụ.
66020011	Ene iạ nakasilo kạderang kawawantugẹ̌ masaria sěmbaụ kụ i Sie kụkaiang su wowone. Langị dingangu dunia e mapaghohẹ̌ bọu těngone, hakịu seng tawe ikasasilo saụ.
66020012	Dingangu iạ nakasilo taumata apang nate e, gaghuwạ darodọ, mạhundarisị su těngong kaderang kawawantugẹ̌ ene. Tangu manga bukẹ̌ e niwingkahẹ̌. Mase bukẹ̌ sěmbaụ l᷊ai wal᷊ine niwingkahẹ̌, kụ kai nạung Bukẹ̌ u Taumata Wiahẹ̌. Bọu e hukumang ninawo su taumata nate, nipẹ̌bewẹeweng kakanoạ i sire, timuhụewe kere mạbawohẹ su ral᷊ungu manga bukẹ̌ ene.
66020013	Bọu ene tangu l᷊audẹ̌ e něnarakangu taumata nate apang su ral᷊unge. Papate ringangu Dunia'm Papate e mal᷊aing něnarakangu apan taumata nate kụ ene su ral᷊unge. Kụ kěbị apan taumata nate e ninawoěngu hukumang nipẹ̌bewẹeweng kakanoạ i sire.
66020014	Bọu ene tang|u Papate ringangu Dunia'm Papate e nirěmmẹ e su ral᷊ungu l᷊audu putung. (L᷊audu putung ini e ute kai papate su karuan sul᷊ene.)
66020015	Taumata apan ta nawohẹ arenge su ral᷊ungu Bukẹ̌ u Taumata Wiahẹ̌ e, nirěmmẹ sol᷊ong dal᷊ungu l᷊audu putung.
66021001	Mase iạ nakasilo langị buhu ringangu dunia wuhu. Langị humotong dingangu dunia humotonge kai něngkaghěngging, dingangu l᷊audẹ̌ e niwu.
66021002	Tangu iạ e nakasilọ e soa susi e, mangal᷊ene Yerusalem buhu, natěntung bọu sorga bọu anun Mawu Ruata. Soa ene seng niriahi kere sěngkatau kaghiang bawine nilẹ̌gaheng baugu ipěněnsomahẹ̌ kaghiang esẹ.
66021003	Mase iạ nakaringihẹ̌ tingihẹ̌ bọu kaderang kawawantugẹ̌ mẹ̌bẹ̌bera maihạ ungkuěng, "Orasẹ̌ ini katatanakengu Mawu Ruata e kai seng sěngkapẹ̌tanạ dingangu taumata! I Sie sarung mẹ̌daseng dingang'i sire, kụ i sire sarung makoạ kawanuan'E. Duata sẹ̌sane sarung ene ringang i sire kụ makoạ Duatan sire.
66021004	I Sie sarung měngěmụ ěllong mata wọu matan sire. Papate e semben lai tawẹ apa; kasasusa, sasangị arau kasasakị e seng sarung lai tawẹ apa. Apang nạung kal᷊imona e seng naghěngging."
66021005	Mase i Sie kụ mạiang su wowong kaderang kawawantugẹ̌ e něhengetang, "Orasẹ̌ ini e kěbị seng Takụ ipakariadi wuhu!" I Sie něhengetang l᷊ai si siạ angkuěng, "Bohẹko ini, u kal᷊awọu hengetang ini e kahěngang dingangu kapangimangeng."
66021006	Mase i Sie něhengetang angkuěng, "Seng nasueng koạ e! Iạ e kai kahumotongange ringangu pangěnsueěnge; Iạ e kai Mawu wọu panẹ̌takenge sarang pěngěnsueěnge. Apan Taumata kụ mạdou, sarung Takụ ipanginung tạ bawaehe wọu simbul᷊u akẹ makạgěllịu pẹ̌bawiahẹ̌.
66021007	I saing kụ makạuntung e sarung manarimạ u kěbị ene wọu Anu-Ku. Iạ e sarung makoạ Mawune, ringangu i sie sarung makoạ anạ-Ku.
66021008	Arawe i saing bahaning kainggạ, taha pẹ̌sunial᷊ẹ̌, matatingkaị, tahapate, tahapẹ̌sundal᷊ẹ̌, tahapẹ̌bal᷊ikụ mata, tahapaněmba mahang duata, dingangu kěbị tahapẹ̌konti, sarung iwahung su ral᷊ungu l᷊audẹ̌ putung dingangu malelang dụděllị, mangal᷊ene papate rial᷊ẹ̌ karuane."
66021009	Sěngkatau wọu tal᷊oarang malạekatẹ̌ pitu kụ seng měngẹ̌ngumbelẹ bokorẹ̌ pitu kụ napenẹ u lohong papahang haghine pitu kasamuriange kụ diměnta su anuku ringangu nẹ̌bera u, "Boete! Iạ e reng manodẹ u Kaghiang bawine si kau, mangal᷊ene ute makoạ kawing'u Ahus'u Domba e."
66021010	Tangu Rohkẹ̌ u Ruata e nẹ̌karadiahang si siạ, kụ malạekatẹ̌ e němaringang si siạ sol᷊ong pusigu wul᷊ude marangẹ-dangẹ. I sie něnodẹ u Yerusalem si siạ, soa susi e, soa ene natěntung bọu sorga, bọu Ruata e,
66021011	dingangu l᷊ahiansang ore kawantugu Mawu Ruata. Soa ene kụkerong kere kakerongu watung paramata, kere watu'ng yaspis matilang kere kasěnaěng.
66021012	Meselẹ̌ marangẹ masuwenehẹ̌ něliwung soa e, piạ pasěllangenge mapul᷊o dua kụ mạdariagạ su malạekatẹ̌ mapul᷊o dua. Suapan pasěllangenge kạbawohẹ arengu apạeweng balagẹ̌ mapul᷊o dua e kawanuan Israel.
66021013	Piạ pasěllangenge tatěllu kụ tụtatěngo apang pungu anging: tatěllu su sěmběkan daki; tatěllu su sěmběkan timuhẹ̌, tatěllu su sěmběkan sawěnahẹ̌, dingangu tatěllu su sěmběkam bahẹ.
66021014	Meselu soa ene nipětị su wowom batu pondasi mapul᷊o dua. Suapang batu pondasi e niwohekangu arengu manga rarolohang u Ahusu Domba mapul᷊o dua e.
66021015	Malaekatẹ̌ kụ měbẹ̌bisara ringangku e piạ těkinge sasukạ nikoạ bọu wul᷊aeng, mědeạu ipanukạ soa ene, manga pasěllangenge ringangu mesele.
66021016	Soa ene tangu nẹ̌buku ěpạ, kụ nandụ e mẹ̌sul᷊ungu wěnahe. Tangu malaekatẹ̌ ene něnukạ e soa e ringangu těking sasukạ e; nal᷊ahẹ e nandụ e ute 2400 su kilone; běnahe ringangu rangẹ e mẹ̌sul᷊ungu nandụ e.
66021017	Piạ e malạekatẹ̌ e nanukạ meselẹ̌, nal᷊ahẹ e u kai marangẹ u meselẹ̌ e ěnnungu pul᷊o su metere. Sasukạ kụ piněnukạ u malạekatẹ̌ e ute kai sasukạ pinanukạ u taumata.
66021018	Meselu soa e nịkakoạ bọu watu'ng yaspis, arawe soane hala e wọu wul᷊aeng sahị, matilang kere kasěnaěng.
66021019	Manga watung pondasing soa ene e nilẹ̌gahengu patikụ haghing batu paramata. Batu pondasi humotonge nikoạ bọu watung yaspis, kụ karuane ute wọu watung nilam, katěllune wọu watung yakut, kaěpạ e wọu watu zamrud,
66021020	kal᷊imane wọu watu baiduri Sepah, kaěnnunge wọu watun dělima, kapitune wọu watun ratna cěmpaka kual᷊une wọu watum beril, kasione wọu watun Topas, kapul᷊one wọu watung Krisopras; kapul᷊oěsane wọu watung Lazuardi; kapul᷊o duane wọu watung amethist.
66021021	Pasěllangeng mapul᷊o dua e nariadi wọu mutiara mapul᷊o dua, apan tukade nikoạ bọu mutiara pẹ̌sěmbaụ. Dal᷊eng su soa ene nikoạ bọu wul᷊aeng sahị, matilang kere kasěnaěng kụkerong.
66021022	Iạ e tawe nakasilo Wal᷊em Mawu su ral᷊ungu soa ene, batụu Wal᷊em Mawu e ute kai Mawu sẹ̌sane. Duata Limembong Kawasa, ringangu Ahusu Domba e.
66021023	Soa ene ute tawe wahal᷊uasu tualagengu matangěllo arau wul᷊ang, batụu kawawantugu Mawu Ruata e mạnualagẹ̌, dingangu Ahusu Domba e kai sol᷊one.
66021024	Manga wansa su dunia e sarung dumal᷊eng su ral᷊ungu tualage, dingangu manga ratu e mal᷊aing sarung měmpẹ̌bawa kakakalạ i sire sol᷊ong dal᷊ungu soa ene.
66021025	Manga pasěllangengu soa ene e sarung mawuka kanandụeweng ěllo; tawe sarung hěpingang, batụu sene tawẹ apa hěbine.
66021026	Kasěllahẹ̌ dingangu kakakalạ u manga bansa e sarung bawaěng sol᷊ong dal᷊ungu soa ene.
66021027	Arawe taumata kụ měmpẹ̌kẹ̌koạ hal᷊ẹ̌ kụ makạdarěnting, arau taumata kụ měmpẹ̌kẹ̌konti -- nimbụe walạewe apa kụ kotorẹ̌ e, měngkatewe kumbahang-kumbahang masuẹ̌ su ral᷊unge. Makakasuẹ̌ ute kětạeweng taumata kụ arenge kạbawohẹ su ral᷊ungu Bukẹ̌ u Taumata Wiahẹ̌, bukẹ̌ u Ahusu Domba e.
66022001	Malạekatẹ̌ e mal᷊aing napatodẹ si siạ sal᷊ụ kụ akẹ e makạonggọu pẹ̌bawiahẹ̌. Sal᷊ụ ene měngkate kụkuhěnabẹ̌ kere kasěnaěng dingangu mẹ̌lelehẹ̌ bọu kaderang kawawantugu Ruata ringangu Ahusu Domba e,
66022002	sutal᷊oaran dal᷊eng su soa ene. Su wiwihu sal᷊ụ ene, su ruamběka e piạ kalu pungu pẹ̌bawiahẹ̌, kụ mẹ̌bẹ̌bua mapul᷊o dua su sul᷊ene sěntaung, mangal᷊ene sěmbul᷊ang sěnsul᷊e. Daung e ipěpẹ̌pakẹ baugu mạpakaul᷊en tědụ u kěbị umatẹ̌.
66022003	Su ral᷊ungu soa ghẹ̌guwạ ene e tawe kadiongeng kaěbakeng měnsang apạe kahinoěngu laaneng Duata. Kaderang kawawantugu Ruata e ringangu Ahusu Domba ene sarung ene su ral᷊ungu soa ene. Manga ěllang'E sarung mẹ̌kal᷊iomaneng si Sie,
66022004	ringangu makasilo ghatin'E. Areng'E sarung bohekang su rěhụ i sire.
66022005	I sire tawe wahal᷊uasu měgausẹ̌ sol᷊o arau tualagu matangěllo, batụu hěbi e semben tawẹ apa, dingangu kai Mawu Ruata sẹ̌sane sarung manualagẹ̌ si sire. Tangu i sire sarung mẹ̌parenta kere sěngkatau ratu e sarang kakalẹ̌.
66022006	Tangu malạekatẹ̌ e nẹ̌bera si siạ, "Manga wawera tamai ini e mamben těngadẹ̌ dingangu kapangimangeng. Mawu Ruata kụ seng něngonggọu Rohkẹ̌'E su manga nabi e seng něndolohu malạekat'E něnodẹ su manga ěllang'E apa kụ sarung lighạ mariadi."
66022007	"Pẹ̌daringihẹ̌ko ini e!" angkuěng u Mawu Yesus, "Iạ e sarung lighạ duměnta! Kariangkamang i sain tụtuhụ manga wawerang hengetang su ral᷊ungu bukẹ̌ ini!"
66022008	Iạ i Yohanes seng nakaringihẹ̌ dingangu nakasilo patikụ ini e. Sarangke iạ seng nakaringihẹ̌ dingangu nakasilo ute iạ e naěnsạ e su těngon malạekatẹ̌ kụ seng něnodẹ u kěbị ene si siạ, dingangu iạ e měnaung mẹ̌suba si sie,
66022009	arawe i sie kawe nẹ̌bera si siạ, "Kumbahang! Abe pẹ̌suba si siạ! Pẹ̌subawe su Mawu Ruata! Batụu iạ e mal᷊aing ěllang kere i kau, dingangu kere manga anạ u sěmbaụ manga nabi ringangu kěbị taumata apang kụ mạhuntuhụ manga tatanata su ral᷊ungu bukẹ̌ ini!"
66022010	Mase i sie nẹ̌bera kạpia, "Kumbahangbe mapakapěnisu manga wawerang hengetang kụ seng nitěbal᷊ẹ̌ su ral᷊ungu bukẹ̌ ini, u seng masandigẹ̌ tempone patikụ ini e sarung mariadi.
66022011	Taumata ral᷊akị e, balạe pẹ̌kakoạ e ral᷊akị; taumata mal᷊amuhụ e walạ e apẹ̌těngkal᷊amuhụ u watangenge; i sain tụtol᷊e kapulun Duata e, balạ e hanesẹ̌ apatol᷊e kapulun Duata, dingangu i sain hanesẹ̌ měbẹ̌biahẹ̌ samatang baugu Ruata e, balạ e hanesẹ̌ apẹ̌biahẹ̌ samatang baugu Ruata."
66022012	"Pẹ̌daringihẹ̌ko ini!" angkuěng u Mawu Yesus, "Sen tawe mararěngụ Iạ sarung duměnta kụ mẹ̌bawa wawalarẹ̌ baugu mamal᷊isẹ̌ apan taumata tuhụewe apang kụ seng nịkakoạ e.
66022013	Kai Iạ e kahumotongange ringangu kasamuriange; Kai Iạ e Mawu wọu panẹ̌takenge sarang pěngěnsueěnge."
66022014	Kariangkamang i saing měngẹ̌nguhasẹ̌ lakụ e sarang mawurěsi hakịewen i sire iapakawala mahungkaěng buang kalum pẹ̌bawiahẹ̌ dingangu sumuẹ̌ su ral᷊ungu soa ene lumawesẹ̌ pasěllangenge.
66022015	Arawe i saing kụ měmpẹ̌kẹ̌koạ kal᷊awọu tatingkaị, apang měpẹ̌pakẹu wal᷊ikụ mata, tahapẹ̌sundal᷊ẹ̌, tahapate, tahapaněmba mahang duata, tahakontiang, bae su wawera ore lai ringangu kakanoạ e, kěbị i sire ene katatanakenge ute su l᷊ikudu soa ene.
66022016	"Iạ e, i Yesus, seng bọu něndolohu malạekatẹ̌-Ku sol᷊ong anung kamene tadeạu i sie makapaul᷊ịu manga hal᷊ẹ̌ tamai ini waugu karal᷊ambang manga jamaatẹ̌. Iạ e kai hěnton Daud; kai Iạ e wituingu Raki kụ matuahẹ̌ e."
66022017	Rohkẹ̌ u Ruata e ringangu kaghiang bawine e něhengetang u, "Wọete!" I sai-sain kụ nakaringihẹ̌ ini e hinon lai mẹ̌bera u, "Wọete!" I saing kụ narou, pěmpẹ̌haungke! Dingangu i saing kụ dụdul᷊agẹ̌ e ute i sie měngkate pěngal᷊ạ akẹ kụ makạonggọu pẹ̌bawiahẹ̌ e kụ tawẹ bawalare.
66022018	Baugu i sai-saing kụ makạdingihẹ̌ bawerang hengetang su ral᷊ungu bukẹ̌ ini e, tangu iạ, i Yohanes, mạngonggọu tatal᷊umbaghẹ ini; kereu piạu měnamba su wawera tamai ini, ute Mawu Ruata e sarung l᷊ai měnamba hukumang su taumata ene ringangu haghing hombang kụ seng nilahẹ su ral᷊ungu bukẹ̌ ini.
66022019	Dingangu kereu piạu měnggaing bọu wawerang hengetang tamai ini, ute Mawu Ruata e mal᷊aing sarung měnggaing bahageange kere seng nilahẹ su ral᷊ungu bukẹ̌ ini -- mangal᷊ene wahageange wọu kalum pẹ̌bawiahẹ̌ e ringangu wọu soa susi e.
66022020	I Sie kụ něhumpạu kěbị habarẹ̌ tamai ini e něhengetang, "Těngadẹ̌, Iạ e sarung lighạ duměnta!" Aming! Děntạ e, o Mawu Yesus!
66022021	Karimạko Mawu Yesus e mapẹ̌dal᷊embon tatal᷊ěntụ'E su kěbị kawanuan Duata e!
