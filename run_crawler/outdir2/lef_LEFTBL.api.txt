40001001	Ɔmɛni ndi Yesu Kristo kaba kemo bekyuli anyi. Na kási Dawid kaba kani nálɛ kási Abraham kemo.
40001002	Na ɔ́si Abraham lɛlɔ úbalɛ Ɔga Dawid lɛlɔ ni, kaba kammɔ kemo bati anyi atɔ asia ndi amɛni. Abraham, Isak, Yakob,
40001003	Yuda ku nwuna banwani bananabi, Peres ku Sera bani uni ndi Tamar, Hesron, Ram,
40001004	Aminadab, Nahson,
40001005	Salmon, Boas ɔni uni ndi Rahab, Obed ɔni uni ndi Rut, Yisai, Ɔga Dawid.
40001006	Na ɔ́si Dawid lɛlɔ úbalɛ uwi ɔni na Babilonƒuɔ béƒie Israelƒuɔ bésienku bana kalɔ lɛlɔ ni, kaba kammɔ kemo bati anyi ndi amɛni. Dawid, Salomo ɔni uni ndi uleku ɔni na Uria úti dii,
40001007	Rehabeam, Abia, Asa,
40001008	Yehosaƒat, Yoram, Usia,
40001009	Yotam, Ahas, Hiskia,
40001010	Manase, Amon, Yosia,
40001011	Yekonia ku nwuna banwani bananabi.
40001012	Ɔ́si uwi ɔni na Israelƒuɔ bási Babilon bébo úbalɛ uwi ɔni na báwɔ Yesu ni, kaba kammɔ kemo bati anyi ndi amɛni. Yekonia, Sealtiel, Serubabel,
40001013	Abihud, Eliakim, Asor,
40001014	Sadok, Akim, Elihud,
40001015	Eleasar, Matan,
40001016	Yakob, Yoseƒ ɔni néti Maria ɔni náwɔ Yesu ɔni baalɔ banii Ukyuli Ɔƒunadi.
40001017	Anwuɔsu ɔ́si Abraham lɛlɔ úbalɛ Dawid lɛlɔ ni, ɔdi kaba leevu-ine. Na ɔ́si Dawid lɛlɔ úbalɛ uwi ɔni na Babilonƒuɔ béƒie Israelƒuɔ bésienku bana kalɔ lɛlɔ lɛnɔ ɔdi kaba leevu-ine. Na ɔ́sɔ ɔ́si uwi ɔmmɔ kemo úbalɛ uwi ɔni báwɔ Ukyuli Ɔƒunadi ɔmmɔ lɛnɔ ɔdi kaba leevu-ine.
40001018	Ɔmɛni ndi kalɛ na ɔ́bla asa na badubɔwɔ Yesu Kristo. Bévele Maria béte Yoseƒ, nsu asa na badubuti lɛlɔ ni, Maria ɔ́nu ɔ́ti ka ɔda kaƒɔ. Katɔti Kɔyu ɔyikun náya na úbo úte lɛni.
40001019	Yoseƒ ɔdi ukyuli ɔni nse siin na Katɔti anumi. Nsu ka útayɔ ka uuwi Maria anumi kalɔ na kadi akɔ ɔsu ni, ɔ́bla kasusu ɔnii ɔɔnyonu-nwu kpoo.
40001020	Ka ɔ́bla ɔkya kasusu kamɛni na útatɛ ni, Katɔti ɔtu ɔdi údie lɛlɔ ɔ́tina-nwu na kɔna kemo, na ɔ́su-nwu ɔnini, "Yoseƒ, Dawid kaba kemo ubi, tayia ka eti Maria aani ƒ^ulekudi kalɛ. Ɔsika kaƒɔ kani na ɔda mɛni ni, Katɔti Kɔyu ɔyikun kemo na ɔ́si.
40001021	Na ɔdubɔwɔ ɔnanabi. Na awɔ Yoseƒ asia-nwu lɛnyi anii Yesu, ɔsika anwu ndubudie nwuna bekyuli ɔlɛku bana ekpidi kemo."
40001022	Maria lɛlɔ etemila amɛni álɛ lɛni kalɛ na ala ani na Katɔti ɔ́su úse ɔkɛ nwuna kenye udiene lɛlɔ ebo ete lɛni sɔsɔ. Ɔ́su ɔnii,
40001023	"Adagyaa ɔdi ɔdubɔda kaƒɔ na ɔwɔ ubi ɔnanabi. Na bekyuli badubɔlɔ-nwu banii Imanuel." Na nwuna kalɔ budie ndi Katɔti ulieku-bu.
40001024	Anwuɔsu uwi ɔni na Yoseƒ ɔ́gyinya ni, úti Maria ɔ́bla ulekudi aani kalɛ na Katɔti ɔtu ɔmmɔ ɔ́su-nwu.
40001025	Nsu ni, Yoseƒ ku Maria baaagyi lɛlɔ aani ɔnana ku uleku kalɛ útédu uwi ɔni na ɔ́wɔ ubidi ɔnanabi ɔmmɔ. Na Yoseƒ ɔ́sia-nwu lɛnyi ɔnii Yesu.
40002001	Uwi ɔni na Herode ɔɔdi lɛga ni, báwɔ Yesu na ɔma ɔni baalɔ Betlehem na Yudea kalɔ lɛlɔ. Na uwi ɔmmɔ kani kemo ni, benengu bani mɔɔtɛya ala ani mɔɔlɛ́ na ayabi lɛlɔ taati badi bási ɔƒɛ katukɔ bébo Yerusalem.
40002002	Na béye banini, "Wɛ na báwɔ ubi ɔni ndubɔdi lɛga na Yudaƒuɔ kalɔ lɛlɔ? Bɔ́nu nwuna lɛyabi na ɔƒɛ katukɔ. Na búbo bɔnii bubemwi-nwu."
40002003	Uwi ɔni na Ɔga Herode únu litemi lɛmɛni ni, ɔƒɛ ɔ́da anwu ku bekyuli bani nkya Yerusalem mmɔ ƒui geen.
40002004	Anwuɔsu ɔ́lɔ Katɔti bakpane benengu bammɔ ƒui ku ɔda bubo ala batinane ɔ́sala na úye-ma ɔnini, "Wɛ na badubɔwɔ Ukyuli Ɔƒunadi ɔmmɔ?"
40002005	Amu na básu-nwu banini, "Betlehem na badubɔwɔ-nwu na Yudea kalɔ lɛlɔ, ɔsika lɛni na Katɔti kenye udiene ɔdi únweni ɔnii,
40002006	'Awɔ Betlehem, bekyuli baasu ka adi ɔma ubliidi na Yuda kalɔ lɛlɔ. Nsu uuuse lɛni! Ɔsika ƒula kemo na ɔtɔnkune ubendi ɔdi ɔdubɔlɛ ɔsi na watɔnku mina kadi bekyuli Israelƒuɔ.' "
40002007	Anwuɔsu Herode ɔ́lɔ baƒɔ bani nási ɔƒɛ katukɔ mmɔ úsienku kɔƒɛlɛ, na úye-ma únu uwi ɔni geen bánu ka lɛyabi lɛmmɔ lɛ́lɛ.
40002008	Amu na údie-ma ulu ɔnii beteesie Betlehem. Na ɔ́su-ma ɔnini, "Bisie na bitáwia ɔnamu ɔmmɔ kaduɛ. Na si bɛnu-nwu ni, bɛsɔ binwini bibasu-mi na ami lɛnɔ ntémwi-nwu."
40002009	-
40002010	Amu na baƒɔ bammɔ báyu ulu. Na ka bésela ni, básɔ bánu lɛyabi lɛni kani na bánu na ɔƒɛ katukɔ mmɔ. Na ka bánu-ni ni, ebiti áda-ma geen. Ɔsika lɛyabi lɛmmɔ lɛ́tɔnku-ma lítédi línye kesii kani na ubi ɔmmɔ ɔtɛ.
40002011	Na ka béduo ɔtɔ ɔmmɔ kemo na bánu ubi ɔmmɔ ku uni Maria ni, bálɛ akɔnkɔ na bémwi-nwu. Na báƒɛnimi bana kɔvumi na béte-nwu ala abuni adi ani ndi sika ugyiedi ku oloƒui ku klobo.
40002012	Nwuna kama ni, Katɔti ɔ́lɛ-ma na kɔna kemo ɔnii basɔ batasia Herode kudɔ. Anwuɔsu básia ulu ɔbambadi lɛlɔ bésie bana kalɔ lɛlɔ.
40002013	Ka baƒɔ bammɔ bátɔlɔ kama ni, Katɔti ɔtu ɔdi údie lɛlɔ ɔ́tina Yoseƒ na kɔna kemo. Na ɔ́su-nwu ɔnini, "Herode ɔdubɔya na bawia ubi ɔmmɔ kama ulu na badu-nwu. Anwuɔsu ta, na eti ubi ɔmmɔ ku uni na bikeli bisie Egyipte kalɔ lɛlɔ. Na bitélie mmɔ utédu uwi ɔni na masu-ɔ nnii, 'Sɔ nwini bo.' "
40002014	Usien ɔmmɔ kani na Yoseƒ útiku ubi ɔmmɔ ku uni na békeli bésie Egyipte.
40002015	Na bélie mmɔ útédu uwi ɔni na Herode úkpi. Kalɛ na bákya mmɔ ɔ́ya na ala ani na Katɔti ɔ́su úse ɔkɛ nwuna kenye bediene lɛlɔ ébo éte lɛni ɔnii, "Lɛ́lɔ mina Ubi lɛ́siku Egyipte."
40002016	Uwi ɔni na Herode úti-nwu ka baƒɔ bani nási ɔƒɛ katukɔ mmɔ bátɔlɔ-nwu ni, úti kɔnyi geen. Anwuɔsu ɔ́ya na nwuna bekpone bésie Betlehem ku amadɔ mmɔ ƒui. Na bátádu bebi bananabi bani náaƒɔ akwa anyɔ ku bani nétedu tɔ lɛni aani kalɛ na baƒɔ bammɔ béti bátina ka lɛyabi lɛmmɔ lɛ́lɛ kenye.
40002017	Banamu bamɛni bɔdu bɔ́ya na lɛla lɛni na Katɔti Kenye Udiene Yeremia ɔ́su úse líbo líte lɛni sɔsɔ ɔnii,
40002018	"Bekyuli bénu kɔku kɔdi na Rama ka beewulo momoomo. Rahel bawɔ beewulo bana bebi. Na belenu kɔnu bɔsia, ɔsika bebi bammɔ békpi."
40002019	Ka Herode úkpi ni, Katɔti ɔtu ɔdi údie lɛlɔ ɔ́tina Yoseƒ na kɔna kemo na Egyipte.
40002020	Na ɔ́su-nwu ɔnini, "Ta, na eti ubi ɔmmɔ ku uni na asɔ enwini esie Israel kalɔ lɛlɔ. Bekyuli bani náwia ka badu ubi ɔmmɔ béekpi."
40002021	Anwuɔsu Yoseƒ ɔ́ta na úti ubi ɔmmɔ ku uni na bátɔlɔ bésie Israel kalɔ lɛlɔ.
40002022	Nsu uwi ɔni na Yoseƒ únu ɔnii Arkelao ɔni ndi Herode ubidi nébo úbelie ɔti kenye aani Yudea ɔga ni, ɔ́yia mmɔ busie. Na ka Katɔti ɔtu ɔdi úbo-nwu ɔda na kɔna kemo ɔnii utesie mmɔ ni, údeyi úsie Galilea kalɔ lɛlɔ.
40002023	Na ka úduo mmɔ ni, útélie ɔma ɔni baalɔ banii Nasaret. Na bana mmɔ bulie ɔ́ya na Katɔti kenye udiene litemi lɛni na ɔ́su úse ɔnii, "Bekyuli badubɔlɔ-nwu banii Nasareni," úbo úte lɛni sɔsɔ.
40003001	Uwi ɔmmɔ kama ni, Ntu Ɔkpilane Yohane úsie ketele kani nkya Yudea kalɔ lɛlɔ, na úse kalɔ ɔɔkɔ́ lɛsa
40003002	ɔnini, "Binwini kama bɛkya bina ekpidi, ɔsika uwi ɔni na Katɔti ɔdi lɛga na bula kɔyi kemo úude."
40003003	Yohane ɔmɛni ndi ukyuli ɔni lɛlɔ na Katɔti Kenye Udiene Yesaia ɔ́su úse ɔnini, "Ukyuli ɔdi ɔɔva na ketele kemo ɔnii, 'Binye kagyumana bite Blɔti. Bɛklibi bina lɛlɔ bise kaduɛ bite nwuna bubo.' "
40003004	Na awu ɔni na Yohane ɔkya ni, ɔƒlumu linwini na béti bédi-nwu. Na ebuo ɔku kabuli kada-nwu kevobi. Na nwuna adila ani na ɔɔdi ndi uwɔ ku baalɔlɔ bani muubile edula.
40003005	Na bekyuli bási Yerusalem ku Yudea kalɛkɛ ku Yordan ketu amadɔ ƒui bébo-nwu kudɔ.
40003006	Bédie bana ala ekpidi kalɔ na Yohane ɔ́kpila-ma ntu na Yordan ketu kemo.
40003007	Uwi ɔni na Yohane ɔ́nu Ƒarisiƒuɔ ku Sadukiƒuɔ pii ka badubo na ɔkpila-ma ntu ni, ɔ́su-ma ɔnii, "Amii bani mbo likyulikpi aani balakpi! Bitatɔlɔ lɛlɔ bɛnii si bákpila-mii ntu kani ni, ɔ́sa na bɛ́lɛ Katɔti kɔtu kɔni na ɔdubɔni bekyuli bekpidi kemo.
40003008	Bɛtina na bina ɔbladu kemo ka bínwini kama bɛ́kya bina alaekpidi.
40003009	Na bitakali ka Abraham kaba kemo bebi bɛdi ɔsu ni, Katɔti ɔɔɔdubo-mii kɔtu bɔni. Mɔɔsu-mii nnii Katɔti ɔkana udie kaba ɔsiku atakpɛ amɛni kemo ute Abraham.
40003010	Bɛɛnu ka bada kadadi benye kugyii lɛlɔ na bada-ku ku ligyiitu. Kugyii biala naaanwu ebi buni ni, badubɔmɛnɛ-ku bakya lɛgyavonku kemo.
40003011	"Ami mɔɔkpila-mii ntu taatina ka bínwini kayi na bɛ́da ekpidi bɔbla bɛ́ya. Nsu ukyuli ɔni nkpɛ-mi kama ɔdubo ni, anwu ndubuti Katɔti Kɔyu ku ogya ɔkpila-mii. Ukyuli ɔmmɔ utulo-mi, na ńtamanku ka lɛbla kabla lite-nwu muedi.
40003012	Ɔda nwuna kɔɔlɛ kɔni na ɔdubɔƒɛ nwuna edula udie na uti uwi unwu kemo. Nsu ɔdubɔkyula aƒaƒa ku lɛmuyɔ lɛkladi na ogya ɔni naaadubo buni kudii kemo!"
40003013	Na uwi ɔmmɔ kemo ni, Yesu ɔ́si Galilea úbo Yohane kudɔ na Yordan ketu kɔtu ɔnii Yohane ɔkpila-nwu ntu.
40003014	Nsu ka Yohane ɔ́yɔ ka Yesu ɔvumana nwuna kasusu kammɔ ɔsu ni, ɔ́su Yesu ɔnini, "Ami mmomu na ɔlɛka libo-ɔ kudɔ, na ɔɔɔdi awɔ na ɔlɛka ebo-mi kudɔ anii nkpila-a ntu!"
40003015	Nsu Yesu údie kenye ɔnini, "Awɔ nu kalɔ na bɔbla-nwu lɛni ɔƒɛni asa. Ɔsika ɔmɛni ndubɔya na bɔbla Katɔti lɛƒɔyɔ." Anwuɔsu Yohane únu kalɔ.
40003016	Amu ka Yohane ɔ́kpila Yesu ntu na ɔ́nya ɔ́lɛ ntu bɔmmɔ kemo kani na katɔ kálɛmi na Katɔti Kɔyu kɔ́si kɔɔyu aani abloduma kalɛ, na kúbelie-nwu lɛlɔ.
40003017	Na bénu Katɔti lɛdi ka lɛ́si katɔ lɛnini, "Ɔmɛni ndi mina Ubi Ɔyɔne ɔni mɔɔƒɔ́-mi anu geen."
40004001	Amu na Katɔti Kɔyu kútiku Yesu kúsienku ketele kemo kesii kani na ukisine ɔmmɔ ukpoku-nwu ɔnu.
40004002	Na ka Yesu úlie kɔka usien ku ɔƒɛ emeyi aavlene kama ni, kɔka kúbo kɔɔda-nwu.
40004003	Amu na ukisine ɔmmɔ úbo-nwu kudɔ na ɔ́su-nwu ɔnini, "Si Katɔti ubidi na adi ni, su atabi amɛni na enwini adila."
40004004	Mmɔ na Yesu údie kenye ɔnini, "Bunweni Kedee Ɔku ɔɔsu ɔnii, 'Adila lɛti eléte ngba. Mmomu Katɔti litemi biala lɛlɔ bɔdi muute ngba geen.' "
40004005	Amu na ukisine ɔmmɔ ɔ́kpanku Yesu úsienku Yudaƒuɔ ɔma unengudi kemo. Na úti-nwu útényene Yudaƒuɔ kakpakɔ likpo lɛni nákuku lítulo ƒui.
40004006	Amu na ɔ́su-nwu ɔnini, "Si Katɔti Ubidi na adi ni, na aba lɛgyu eténye kalɔ. Ɔsika Bunweni Kedee Ɔku ɔɔsu ɔnii, 'Katɔti ɔdubɔtala nwuna batu na bagyu-ɔ bada enu kemo ɔni na ƒula ɔgba muedi uletulo atabi adi.' "
40004007	Yesu údie kenye ɔnini, "Nsu Bunweni Kedee Ɔku ɔmmɔ ɔɔsu ɔnii, 'Tasɔ ƒula Unwoti Katɔti anu.' "
40004008	Amu na ukisine ɔmmɔ úti Yesu úsienku kɔbi kangyaa kɔdi lili. Mmɔ na ɔ́tina-nwu kayawi agala ku ana bukeye ƒui.
40004009	Na ɔ́su Yesu ɔnini, "Si álɛ akɔnkɔ na émwi-mi ni, ndubuti ala amɛni ƒui lite-ɔ."
40004010	Amu na Yesu údie kenye ɔnini, "Satan, gyu-mi lɛlɔ! Bunweni Kedee Ɔku ɔ́su ɔnii, 'Ƒula Unwoti Katɔti kani na ɔlɛka alɛ akɔnkɔ emwi.' "
40004011	Amu na ukisine ɔmmɔ ɔ́tɔlɔ Yesu kudɔ, na Katɔti batu bébo bébebunku-nwu.
40004012	Uwi ɔni na Yesu únu ka béƒie Yohane bákya ɔtɔ ni, ɔ́tɔlɔ úsie Galilea.
40004013	Útelie Nasaret, mmomu úsie útélie Kapernaum, ɔma ɔni na uwi Galilea Ɛpu kudɔ na Sebulon ku Naƒtali kalɔ lɛlɔ.
40004014	Úlie mmɔ kalɛ na Katɔti Kenye Udiene Yesaia kenye kani na ɔ́su úse kebo kete lɛni ɔnini,
40004015	-
40004016	"Sebulon ku Naƒtali bekyuli bani nli lɛdisa kemo na ɛpu ulu lɛlɔ na Yordan ketu ɔvi ku Galilea kesii kani na bekyuli bani naaadi Yudaƒuɔ lɛnɔ belie ni, badubɔnu bukeye. Na bani na belie kukpi ɔgbankpi kemo ni, Katɔti bukeye bɔdubuwi-ma lɛlɔ."
40004017	Ɔ́si uwi ɔni na Yesu útélie Kapernaum ni, úse kalɔ ɔɔkɔ́ lɛsa ɔnini, "Binwini kama bɛkya bina ekpidi, ɔsika uwi ɔni na Katɔti ɔdi lɛga na bula kɔyi kemo úude."
40004018	Na ka Yesu ɔkɛ Galilea Ɛpu kɔtu ni, ɔ́nu banwani inyɔ badi bani ndi asawu bewine. Ama ndi Simon ɔni baalɔ Petro ku ɔnwani Andrea ka bada asawu beedie lɛna na Ɛpu ɔmmɔ kemo.
40004019	Yesu ɔ́su-ma ɔnini, "Ɔ́si ɔƒɛni ni, bɛsiaku-mi na lɛtina-mii kalɛ na beedie bekyuli teete Katɔti."
40004020	Mmɔ kani na báda bana lɛsawu béwi na básiaku-nwu kama.
40004021	Amu ka úsie blii ni, ɔ́sɔ ɔ́nu banwani inyɔ badi bani baalɔ Yakobo ku Yohane bani ndi Sebedeo bebi. Ama ku bana ɔti Sebedeo ɔmɛni bakya ɔkɔlɔ kemo baaklibi bana lɛsawu asa na Yesu ɔ́lɔ-ma.
40004022	Mmɔ kani na báda bana ɔti bákya ɔkɔlɔ ɔmmɔ kemo na ama lɛnɔ básiaku-nwu kama.
40004023	Yesu ɔ́vi Galilea kalɔ lɛlɔ ƒui na ɔ́tina ala na Yudaƒuɔ kasalakɔ. Na ɔ́kɔ lɛsa na Katɔti lɛgadi litemi buni lɛlɔ. Na ɔ́bwi bekyuli bani muuƒi lɛlɛ lidu lidu ƒui.
40004024	Nwuna lɛlɔ litemi lígyingya na Siria kalɔ lɛlɔ ƒui. Anwuɔsu bekyuli bákpanku balɛne bani na lɛlɛ lidu lidu liikpóku-ma béboku. Na badi ni, ayu ekpidi elie-ma lɛlɔ eekpóku-ma. Na badi beeƒi kalɛ teebo. Badi lɛnɔ lɛlɔ kakɛ kékpi-ma. Na Yesu ɔ́bwi-ma ƒui.
40004025	Bekyuli pii bási Galilea ku lɛma linengudi leevu lɛdi kemo ku Yerusalem ku Yudea kalɔ ku Yordan ketu ɔvi ƒui bábasiaku Yesu kama.
40005001	Na ka Yesu ɔ́nu bekyuli pii bani nsiaku-nwu ni, úsie kɔbi kɔdi lili na úlie kalɔ. Mmɔ na nwuna basiakune bákpɛ béde-nwu.
40005002	Na úse kalɔ ɔɔtina bekyuli bammɔ ƒui ala ɔnini,
40005003	"Lɛlɔ litaayɔ bekyuli bani nánu báti ka Katɔti lɛti lɛlɔ na basia anu. Ama ndubuduo Katɔti Lɛga Kadikɔ.
40005004	Lɛlɔ litaayɔ bekyuli bani muuwulo kɔnyana. Katɔti ɔdubɔsia-ma kɔnu.
40005005	Lɛlɔ litaayɔ bekyuli bani muuboku lɛlɔ kalɔ. Ama badubɔdi kayawi lɛlɔ ala aani kalɛ na Katɔti ɔ́su úse.
40005006	Lɛlɔ litaayɔ bekyuli bani na anumi eegyie-ma ka belie siin na Katɔti anumi. Badubɔkɛ lɛla lɛni mayɔ-ma kaƒɔ.
40005007	Lɛlɔ litaayɔ bekyuli bani mɔɔnu bana bekyulikpana kɔnyana. Katɔti ɔdubɔnu-ma kɔnyana.
40005008	Lɛlɔ litaayɔ bekyuli bani kayi kemo nse nwaa. Ama ndubunye Katɔti anumi.
40005009	Lɛlɔ litaayɔ bekyuli bani mɔɔklibi bekyuli ntɛ. Katɔti ɔdubɔlɔ-ma ɔnii nwuna bebi geen.
40005010	Lɛlɔ litaayɔ ama bani na bekyuli beekpóku ka belie siin na Katɔti anumi ɔsu. Ama ndubuduo Katɔti Lɛga Kadikɔ.
40005011	"Lɛlɔ litaayɔ-mii si bekyuli beedumi-mii na beekpóku-mii na baanyi ɔkɔ taasia-mii ka bɛsiaku-mi ɔsu.
40005012	Ebiti ada-mii na lɛlɔ lɛnɔ lɛyɔ-mii, ɔsika bibo lɛyuƒɔla bonwu na katɔ. Lɛni kani na békpoku Katɔti kenye bediene bani nágyu batɔ-mii.
40005013	"Amii nse aani mma bite bekyuli ƒui. Nsu si mma bɔmmɔ emini ása ni, ulu ɔdi uuubo ɔni na basɔ bakya-mu emini. Na ka kɔsia kɔdi kuuubo-mu lɛlɔ ɔsu ni, beebó-mu teewiakun na bekyuli banya-mu bavi.
40005014	"Amii nse aani bukeye bite kayawi ƒui. Ɔma ɔni nsia kɔbi lili ni, ulabɛ.
40005015	Ukyuli biala ulátu asogya teebi-nwu ala. Mmomu uuti taaƒala katɔ kalɛ na ɔdi biala nédu mmɔ ɔnu bukeye.
40005016	Lɛni kani na ɔdi ka bina ablala ekeye aani asogya ute bekyuli. Na banu bina ala abuni aani bɛɛbla bati kalɛ na bemwi bina Katɔti.
40005017	"Bitakali bɛnii líbo nnii mbada Mose ɔda bubo ku ala ani na Katɔti kenye bediene bátina lidie. Ńtebo nnii mbada-nya lidie munu munu. Mmomu ni, líbo kalɛ na ala ani bátina mmɔ ebo ete lɛni.
40005018	Na mɔɔyá na bɛti geen ka ni, na katɔ ku kalɔ anumi ni, balada lɛla linwi ina dɛ na lise blii suɛ muedi beledie na ɔda bubo bɔmmɔ kemo wetédu ka ala ani na ɔda bubo bɔmmɔ bɔɔtina búbo búte lɛni.
40005019	Anwuɔsu si ukyuli ɔdi ɔ́ta unye ɔda bubo bɔmɛni lɛlɔ na ɔ́tina bekyuli bamba lɛnɔ ɔnii babla lɛni ni, balabu-nwu na Katɔ Ɔga Ɔma. Nsu ukyuli ɔni madi ɔda bubo bɔmɛni lɛlɔ na watina bekyuli bamba lɛnɔ ɔnii babla lɛni ni, badubɔbu-nwu geen na Katɔ Ɔga Ɔma.
40005020	Anwuɔsu mɔɔsu-mii nwaa nnii asa na bɛdubɔkana na biduo Katɔ Ɔga Ɔma ni, ɔdi ka bilie siin kalɛ na Katɔti ɔɔwia bitulo ɔda bubo ala batinane ku Ƒarisiƒuɔ.
40005021	"Kuuku ni, bínu ka básu bekyuli banii, 'Tadu ukyuli.' Na ukyuli ɔni mabla lɛni ni, ɔlɛka batɛku-nwu litemi.
40005022	Nsu ɔƒɛni ni, ami mɔɔsu-mii nnii ukyuli ɔni meti kɔnyi makya ɔnwani ni, badubɔtɛku-nwu litemi. Na ukyuli ɔni lɛnɔ masu ɔnwani ɔnii, 'Aaadi ukyuli ɔdi' ni, badubɔlɔ-nwu benengu anumi. Na ukyuli ɔni masu ɔnwani ɔnii, 'Ɔdɔlɔdi na adi' ni, Katɔti ɔdubɔni-nwu kɔtu na lɛgyavonku lɛmmɔ kemo.
40005023	Anwuɔsu si anii eeti etela esienku Katɔti na nwuna lɛkpabi lɛlɔ na ényimo ka ƒ^ɔnwani ɔda-a kaƒɔ ni,
40005024	da etela ammɔ se lɛkpabi lɛmmɔ anumi na esie kɔnakunwi na awɔ ku ƒ^ɔnwani biwi kenye ntu asa na ebo ebeti etela ammɔ akpa ete Katɔti.
40005025	"Si ukyuli ɔdi ɔnii uuti-ɔ usienku litemi katɛkɔ ni, wia uwi na awɔ ku-nwu bɛka-ni bɔklibi. Si ɔɔɔdi lɛni asa na bísie bítéduo litemi katɛkɔ mmɔ ni, ukyuli ɔmɛni ɔdubuti-ɔ ute litemi ɔtɛne. Na anwu lɛnɔ ɔdubuti-ɔ ute beƒiene na bakya-a ɔtɔ.
40005026	Na mɔɔsu-ɔ nwaa nnii adubɔkya mmɔ utálɛ uwi ɔni na áƒɔ kayu kani na ada ƒui áwɔlɔ.
40005027	"Bínu ka básu banii, 'Bagya ku bele batadi kɔsɔnɔ.'
40005028	Na ami mɔɔsu-mii nnii ɔnana ɔni manu uleku ɔbambadi na wada-nwu ɔkwɛ ni, ɔ́bla likpidi na nwuna kayi kemo.
40005029	Anwuɔsu si ƒula kɔdianu lɛnimi lɛɛyá na aabla likpidi ni, die-ni vaakun. Ɔdia ute-ɔ ka ƒula lɛlɔ kakɛ kadi kayii utulo si Katɔti úti awɔ ukyuli umodi ɔmmɔ ƒui ɔ́kya lɛgyavonku kemo.
40005030	Na si ƒula kɔdianu kɔnu mɔɔyá-a na aabla likpidi ni, kulo-ku vaakun. Ɔdia ute-ɔ ka ƒula lɛlɔ kakɛ kadi kayii utulo si Katɔti úti awɔ ukyuli umodi ɔmmɔ ƒui ɔ́kya lɛgyavonku kemo.
40005031	"Básu banii, 'Ɔnana biala ɔni manyonu ulekudi ni, ute-nwu ɔku ka ɔ́nyonu-nwu.'
40005032	Nsu ami mɔɔsu-mii nnii si ɔnana ɔdi ɔ́nyonu ulekudi ɔni na ɔɔɔdi kɔsɔnɔ na ɔ́di ni, ɔnana ɔmmɔ náya na ɔ́di kɔsɔnɔ. Na ɔnana ɔni meti uleku ɔmmɔ lɛnɔ ɔ́di kɔsɔnɔ.
40005033	"Kuuku ni, bínu lɛnɔ ka básu bekyuli banii, 'Bitalɛ kenye kani bíse kama. Na bɛbla bɛsia kenye kani na bise bite Blɔti lɛlɔ.'
40005034	Nsu ɔƒɛni ni, ami mɔɔsu-mii nnii bitakpali ala si biisé kenye kadi. Bitakpali ala bitalɔ katɔ, ɔsika mmɔ ndi Katɔti lɛgaboku.
40005035	Bitakpali ala bitalɔ kalɔ, ɔsika aka ndi Katɔti lɛgba kanyakɔ. Na bitakpali ala bitalɔ Yerusalem, ɔsika mmɔ ndi Katɔ Ɔga Ɔyikune Ƒui ɔma.
40005036	Na bitakpali ala na bɛlɔ bina lili, ɔsika biiibo ɔyikun na bɛya na bina lili linwini lɛƒuala iye lɛnwu.
40005037	Bɛya na bina ɛɛn ɔbla ɛɛn, na bina oowo ɔbla oowo. Si bíti lɛla bamba bíbunku ɔmɛni lɛlɔ ni, na ɔmmɔ ɔdi ukisine ɔmmɔ ablala.
40005038	"Binu ka básu banii, 'Si ábwɛ ƒula ukyulikpana lɛnumi ni, babwɛ awɔ lɛdi lɛnɔ. Na si áƒɛ ƒula ukyulikpana lɛnyi ni, baƒɛ awɔ lɛdi lɛnɔ.'
40005039	Nsu ɔƒɛni ni, ami mɔɔsu-mii nnini, bitedie bina bakpana ekpidi ani na bábla-mii kasi. Si ukyuli ɔdi ɔ́ƒiɛmi-ɔ kɔdianu ɔtugya ni, nwini kɔmii ɔdi lɛnɔ te-nwu.
40005040	Na si ukyuli ɔdi ɔɔwia-a katɛ ɔnii ɔɔƒɔ́ ƒula awu ɔtɔdi ni, die ɔni na akya ewi-nwu lɛlɔ lɛnɔ te-nwu.
40005041	Na si bekpone akɔ ɔdi únye-ɔ lɛlɔ ɔnii tiku-nwu etila na bisie liluku linwi ni, awɔ sie anyɔ.
40005042	Si ukyuli ɔdi úye-ɔ lɛla lɛdi ni, te-nwu. Na si kevokɔ na ɔdi lɛnɔ uye-ɔ ni, na ete-nwu.
40005043	"Bínu ka básu banii, 'Bɛyɔ bina bekyulikpana na bini bina bekisine!'
40005044	Nsu ɔƒɛni ni, ami mɔɔsu-mii nnii bɛyɔ bina bekisine na bɛkpali katɔ bite bekyuli bani muukpóku-mii.
40005045	Na bɛdubunwini Katɔti ɔni nkya katɔ bebi geen. Ɔsika ɔɔyá na nwuna ɔƒɛ ɔɔlɛ́ teewi bekyuli bekpidi ku babuni ƒui lɛlɔ likeke. Na ɔnantu lɛnɔ ɔɔna teete bekyuli bani mɔɔbla ala abuni ku bani mɔɔbla ekpidi.
40005046	Si bekyuli bani mɔɔyɔ́-mii kani na amii lɛnɔ bɛɛyɔ́ ni, Katɔti ɔɔɔdubo-mii kayu kadi bɔƒɔ. Lɛni kani na kuyi baƒɔne lɛnɔ baabla.
40005047	Na si bina bakpana lɛti na biigyele ni, bítabla lɛla lɛdi bítagya. Ama bani naaadi baƒɔtaadine muedi ni, baabla lɛni.
40005048	Bɛbla sɛɛn aani kalɛ na bina Ɔti ɔni nkya katɔ use sɛɛn.
40006001	"Bɛnu kaduɛ kalɛ na bilabla lɛbuni bɛnii bekyuli banu-mii. Ɔsika si bɛ́bla lɛni ni, Katɔti ulaƒɔ-mii kayu kadi na Katɔ Ɔga Ɔma.
40006002	Anwuɔsu si éte ukyuli lɛla lɛdi ni, tebo-ni kudu aani kalɛ na anumi lɛlɔ bekyuli baabla. Ama beebó kudu na kasalakɔ ku ɔmankemo kalɛ na bekyuli bemwi-ma. Na mɔɔsu-mii geen nnii báakɛ bana lɛyuƒɔla na kayawi kamɛni kemo.
40006003	Anwuɔsu si eebunku ukyuli ɔdi ni, bunku-nwu kalɛ na ƒula ɔkpana ɔbuni ƒui muedi uláti lɛla lɛni na ábla.
40006004	Na ƒula Katɔti ɔni mɔɔnu ala abuni ani na bekyuli bátanu uwi ɔni na aabla-nya ni, ɔdubɔƒɔ-ɔ kayu.
40006005	"Na si bɛɛkpali katɔ ni, bitabla ala aani anumi lɛlɔ bekyuli kalɛ. Ama baayɔ́ ka bata benye Yudaƒuɔ kasalakɔ ku ɔmankemo ekpo ekpo asa bakpali katɔ kalɛ na bekyuli ƒui banu-ma. Mɔɔsu-mii geen nnii báakɛ bana lɛyuƒɔla biala ƒui.
40006006	Na si aakpali katɔ ni, duo ƒula katɔma na akalɛ ɔtɔ, na akpali ƒ^ɔti ɔni na balanu. Na anwu ɔni mɔɔnu-ɔ uwi ɔni na bekyuli bamba balánu-ɔ ni, ɔdubɔƒɔ-ɔ kayu.
40006007	"Na si bɛɛkpali katɔ ni, bitasu etemila keeke bitasia kama aani kalɛ na ama bani naaadi baƒɔtaadine baabla. Ama baakali banii bana butemi pii bɔdubɔya na bakɛ lɛla lɛni na baawia.
40006008	Bitalɛ-ma, ɔsika bina Katɔti ɔgyi ala ani na bɛɛwia asa na biiye-nwu.
40006009	Anwuɔsu lɛni na ɔlɛka bɛkpali katɔ bɛsu bɛnii, 'Bula Ɔti ɔni nkya katɔ, balɔ-ɔ lɛnyi buni.
40006010	Ƒula lɛga kadikɔ kebo-bu akɔ. Babla ƒula lɛƒɔyɔ na kalɔ lɛlɔ aani kalɛ na use na katɔ.
40006011	Te-bu bula ɔmwi limeyi adila.
40006012	Na eti bula ekpidi akyiɛ-bu aani kalɛ na buuti taakyiɛ bani mɔɔƒiɔ́-bu.
40006013	Taya na buduo bukpoku taanu kemo, na edie-bu alɛku alaekpidi akɔ. Ɔsika lɛga bɔdi ku ɔyikun ku bukeye bɔdi awɔ ɔdi uwi ƒui. Ɔsia lɛni.'
40006014	"Na si bíti bina bekyulikpana bɔƒiɔ bɛkyiɛ-ma ni, bina Katɔti lɛnɔ ɔdubuti bina ɔdi ɔkyiɛ amii lɛnɔ.
40006015	Nsu si bíteti bina bekyulikpana bɔƒiɔ bitakyiɛ-ma ni, bina Katɔti lɛnɔ uleti bina bɔƒiɔ ulakyiɛ-mii.
40006016	"Na si biilie kɔka ni, bitabla anumi nyanyaanya aani anumi lɛlɔ bekyuli kalɛ. Baanyina anumi kalɛ na ukyuli biala ɔnu-ma ɔti ka beelie kɔka sɔsɔ. Mɔɔsu-mii nwaa nnii báaƒɔ bana lɛyuƒɔla ƒui báwɔlɔ.
40006017	Si biilie kɔka ni, bɛƒɔ anumi na bigyeli lili.
40006018	Ɔmɛni ɔdubɔya na bekyuli baláti banii biilie kɔka. Mmomu ƒ^ɔti ɔni nkya kesii biala ndubɔti. Na anwu ɔni mɔɔnu ala ani na bekyuli balánu ni, anwu kani ndubɔƒɔ-mii kayu.
40006019	"Bitatɛ akɛla bitesie bitete lɛlɔ na kayawi kamɛni kemo. Kayawi mɛni ni, kubweyi kɔdububile-nya na etili, na beyune lɛnɔ beduo beyu-nya.
40006020	Mmomu ni, bɛbla ala abuni ani menwini lɛyuƒɔla mete-mii na katɔ. Mmɔ ni, kubweyi kulebile-nya na eletili, na beyune lɛnɔ beleduo beletéyu-nya.
40006021	Ɔsika kesii kani na ƒula akɛla ese ni, mmɔ na aasia lɛnu.
40006022	"Anumi ese aani asogya ute ɔlɔna. Na si ƒula anumi aanu nwaa ni, bukeye bɔdubɔƒɔ awɔ ukyuli umodi ɔmmɔ ƒui.
40006023	Nsu si ƒula anumi alánu nwaa ni, lɛdisa lɛdubɔƒɔ-ɔ lɛlɔ ƒui. Anwuɔsu si ƒula bukeye búnwini lɛdisa ni, na ɔdubɔbla-a suu geen.
40006024	"Ukyuli biala ulákana na wabla benwoti inyɔ kabla. Ɔdubukisi unwi na ɔyɔ ɔkladi litemi. Na ɔdubɔdi unwi etemila lɛlɔ, na ɔta unye ɔkladi etemila lɛlɔ. Alakana Katɔti ku lɛlakɛ kabla bɔsala.
40006025	Anwuɔsu mɔɔsu-mii nnii biteti kasusu pii na bɔdi ku bɔni iye bina adala lɛlɔ. Ɔsika ngba bɔƒɔ kuye butulo adila. Na ɔlɔna lɛnɔ ɔ́ƒɔ kuye utulo adala.
40006026	Bɛnu baasɛ ka balátuma na baláklibi edula teese teete lɛlɔ na linwu kemo, nsu bina Katɔti ɔɔnu-ma lɛlɔ. Na ɔdubɔnu amii lɛlɔ utulo-ma, ɔsika bɛ́ƒɔ kuye bítulo-ma.
40006027	Ukyuli ɔdi ulakana na wabla na wakuku webu ka uuti bɔkuku bɔmmɔ kasusu pii ɔsu.
40006028	"Anwuɔsu bɛsɔ biteti kasusu pii na adala lɛlɔ. Bɛnu kalɛ na egyii anwula aalɛ́ lili. Alábla kabla kadi na beledi adi lɛnɔ teete lɛlɔ.
40006029	Nsu mɔɔsu-mii nnii Ɔga Salomo ku nwuna lɛlakɛ muedi ni, nwuna adala átadia bɔnu aani anwula amɛni kemo ɔdi.
40006030	Katɔti muute eveteli amɛni bɔdia lɛni. Na eveteli amɛni ni, bɔkana bɔnu ɔmwi. Na kɔnaadi asɔ eeebo, ɔsika bákyula-nya na ogya kemo. Katɔti ɔdubɔsia-mii anu na ute-mii adala utulo eveteli amɛni. Bina bɔƒɔtaadi bɔsɔ.
40006031	"Anwuɔsu bɛsɔ biteti kasusu bɛnii, 'Wɛ na bɔdubɔkɛ lɛla lɛdi bɔdi iye lɛdi bɔni iye lɛdi bɔkya.'
40006032	Ala amɛni lɛlɔ na ama bani naaadi baƒɔtaadine beeti kasusu pii. Bina Ɔti ɔni nkya katɔ ɔgyi ka bɛɛyaki ala amɛni ƒui.
40006033	Mmomu anumi egyie-mii na Katɔ Ɔga ala lɛlɔ na kalɛ na bɛbla lɛlɔ siin utulo. Na Katɔti wabla ala abambadi ƒui lɛnɔ wete-mii.
40006034	Anwuɔsu biteti kasusu pii na kadi kani nétegye tɔ lɛlɔ. Limeyi lɛmmɔ alatidi lɛdanku nina etila. Útalɛka biti etila bamba bibunku limeyi lɛmmɔ adi lɛlɔ.
40007001	"Bitatɛku bekyuli litemi kalɛ na Katɔti lɛnɔ ulatɛku-mii litemi.
40007002	Ɔsika Katɔti ɔdubɔtɛku-mii litemi aani kalɛ kani na amii lɛnɔ bɛɛtɛku bekyuli litemi. Na ulu ɔni lɛlɔ bɛ́sia bɛ́tɛku-ma litemi ni, ulu ɔmmɔ kani lɛlɔ na ɔdubɔsia ɔtɛku amii lɛnɔ litemi.
40007003	"Anwuɔsu ni, tanu alakpi ani nkya ƒula ɔnwani anumi. Mmomu ka ligyuku lɛni nkya-a anumi bɔnu asa.
40007004	Tasu ƒula ɔnwani anii, 'Ya na lidie-ɔ alakpi lɛnumi' na uwi ɔni na ligyuku lɛkya awɔ ɔlati lɛnumi.
40007005	Awɔ, anumi lɛlɔ ukyuli, ka ligyuku lɛni nkya-a lɛnumi budie na ɔbla-a nwaa. Na anu edie alakpi ani nkya ƒula ɔnwani lɛnumi.
40007006	"Bitebo ala ani nse kedee bitewi beƒiebuo. Si bíti bíte-ma ni, badubɔta bebeƒie-mii. Bitebo bina asɛɛ ebi ani náƒɔ kuye bitewi baplakuo, ɔsika badubɔnya-nya bakya aba. Katɔti muuti ala abuni teete bekyuli bani muuvele-nwu ala ammɔ.
40007007	"Bivele Katɔti ala, na ɔdubuti-nya ute-mii. Bɛwia nwuna ala, na ɔdubɔya na bɛkɛ-nya. Bibo Katɔti kegbuta kɔnu na ɔdubɔlɛmi ute-mii.
40007008	Ɔsika ukyuli biala ɔni muuvele Katɔti ala ni, ɔdubute-nwu. Na ukyuli biala ɔni mɔɔwia ni, ɔɔkɛ́. Na ukyuli biala ɔni muubó Katɔti kegbuta kɔnu ni, ɔɔlɛmi teete-nwu.
40007009	"Ubi ɔti ɔdi uleti lɛtabi ulete ubidi si úye-nwu bodobodo.
40007010	Na uleti kɔlakpi ulete-nwu si úye-nwu kabɛ.
40007011	Ina ka bɛdi alaekpidi bablane muedi ni, bɛgyi kalɛ na biti ala abuni bite bina bebi. Anwuɔsu geen ni, Katɔti ɔni nse kedee ɔgyi kalɛ na uti ala abuni ute bekyuli bani muuvele-nwu utulo.
40007012	Ala ani na aayɔ́ ka bekyuli bamba babla bete-ɔ ni, bla-nya te ama lɛnɔ lɛni kani. Ɔmɛni ndi Mose ɔda bubo ku Katɔti kenye bediene ala ani bátina kalɔ budie.
40007013	"Bɛsia kayakun kani nse blii suɛ mmɔ biduo. Ɔsika si bɛ́sia kayakun kani nábɛbɛ na akɛ ulu ɔni nse buɛɛ lɛlɔ ni, adubuduo lɛgyavonku kemo. Na nwuna lɛlɔ na bekyuli pii bakɛ.
40007014	Nsu kayakun kani ulu ntɛ késela ngba bɔni nsɔ naaadubo bɔsa kudii kemo ni, kese blii suɛ. Na ulu ɔni ntɛ úsela mmɔ uudé busie. Na bani mɔɔnu ulu ɔmmɔ beeemomo.
40007015	"Bɛnu kaduɛ na ɔkɔ banyine bani nábla lɛlɔ aani Katɔti kenye bediene. Beebo-mii kudɔ aani baƒonu bani nse buɛɛ. Nsu na bana lɛlɔ kemo geen ni, badi begiti.
40007016	Bana udu na bɛdubuti bɛti-ma. Lɛnyɛ kɔbuli kulánwu atoo. Na liyu kugyii kulánwu kɔyaka ebi.
40007017	Kugyii kɔni nédie evete kaduɛ ni, kɔɔnwu ebi abuni. Na kugyii kɔni nátakana evete budie ni, kɔɔnwu ebi ekpidi.
40007018	Kugyii kɔbuni kulánwu ebi ekpidi, na kugyii kukpidi kulánwu ebi abuni.
40007019	Kugyii kɔdi biala na kulánwu ebi abuni ni, baadá-ku na beeti-ku taakya ogya.
40007020	Anwuɔsu ni, ala ani na ɔkɔ banyine bani nábla lɛlɔ aani Katɔti kenye bediene baabla ndubɔya na bɛti-ma.
40007021	"Ɔɔɔdi ukyuli biala ɔni mɔɔlɔ-mi ɔnii, 'Blɔti, Blɔti,' ndubuduo Katɔti Lɛga Kadikɔ. Mmomu bekyuli bani mɔɔbla mina Ɔti ɔni nkya katɔ lɛyɔla ndubuduo mmɔ.
40007022	Na Katɔti litemi bɔtɛ limeyi ni, bekyuli pii badubɔsu-mi banii, 'Blɔti! Bɔ́su ƒula kenye na bɔ́gya ayu ekpidi na ƒula lɛnyi kemo. Na bɔ́bla akɔla budie taatina lidu lidu lɛnɔ na ƒula lɛnyi kemo.'
40007023	Mmɔ na ndubɔsu-ma nnii, 'Lɛɛɛgyi-mii kula kula! Bɛtɔlɔ-mi kudɔ, amii bekyuli bekpidi.'
40007024	"Anwuɔsu ni, ukyuli ɔni muunú mina etemila amɛni na ɔɔdi-nya lɛlɔ ni, ɔdi ɔnundane. Use aani ukyuli ɔni nátu nwuna ɔtɔ na lɛtakpɛ lɛlɔ.
40007025	Ɔnantu ɔ́na na ntukpa búyi, na ɔƒɛƒɛɛ úkpo momoomo ɔ́siaku ɔtɔ ɔmmɔ. Nsu útaƒɛ, ɔsika ɔ́tu-nwu ɔ́lɛ lɛtakpɛ lɛlɔ.
40007026	Nsu ukyuli ɔni muunú mina etemila na uládi-nya lɛlɔ ni, ɔdi ɔdɔlɔdi. Use aani ukyuli ɔni nátu nwuna ɔtɔ na kɔnwinimi lɛlɔ.
40007027	Ɔnantu ɔ́na na ntukpa búyi, na ɔƒɛƒɛɛ úkpo momoomo ɔ́siaku ɔtɔ ɔmmɔ, na ɔ́ƒɛ butu butu."
40007028	Ka Yesu ɔ́su ala amɛni ƒui ɔ́wɔlɔ ni, nwuna ala bɔtina bɔ́bla-ma dɛye dɛye.
40007029	Kalɛ na ɔ́tina ala uuuse aani ɔda bubo ala batinane bani na bɔtɛya na bátɛya-nya kalɛ. Mmomu ɔ́tina ala ku ɔyikun aani ukyuli ɔni ndanku litemi lɛmmɔ úboku kalɛ.
40008001	Uwi ɔni na Yesu ɔ́si ɔ́yu kɔbi kɔmmɔ lɛlɔ ni, bekyuli pii básiaku-nwu kama.
40008002	Amu na ɔnana ɔdi muuƒi ɔlɛgyie úbo úbalɛ akɔnkɔ na nwuna anumi na ɔ́su-nwu ɔnini, "Blɔti! Si aayɔ́ ni, akana na abla-mi sɛɛn."
40008003	Yesu únene kɔnu útuku-nwu, na ɔ́su-nwu ɔnini, "Mɔɔyɔ́. Lɛlɔ lɛbla-a sɛɛn." Mmɔ kani ni, ɔlɛ ɔmmɔ ɔ́ba ɔnana ɔmmɔ.
40008004	Amu na Yesu ɔ́su-nwu ɔnini, "Nu kaduɛ, na tasu ukyuli ɔdi lɛla lɛdi. Mmomu teesie na eti lɛlɔ atátina Katɔti ɔkpane, na udie-ɔ kenye. Na ete akpala ani na Mose ɔda bubo bɔ́tina. Na ukyuli biala ɔnu ɔti ka ɔlɛ ɔmmɔ ɔ́ba-a sɔsɔ."
40008005	Nwuna kama ka Yesu úduo Kapernaum ni, Romaƒuɔ bekpone unengu ɔdi úbo úbevele-nwu ɔnini,
40008006	"Blɔti! Mina kabla ɔblane uuƒi kpakplaa na ɔ́tɛ kaduli ɔni na ulakana bɔta."
40008007	Yesu ɔ́su-nwu ɔnini, "Ndubusie ntábwi-nwu."
40008008	Bekpone unengu ɔmmɔ údie kenye ɔnini, "Blɔti, oowo! Ńtamanku ka ebo mina kaduli. Nsu su litemi lɛdi kani na mina kabla ɔblane ɔmmɔ ɔlɛ ɔdubɔba-nwu.
40008009	Ami lɛnɔ ndi ukyuli ɔni nkya benengu badi kalɔ, na bekpone badi lɛnɔ bakya-mii kalɔ. Si lɛ́su ɔdi nnii, 'Teesie' ni, uusié. Na si lɛ́su ɔdi lɛnɔ nnii ubo ni, uubo. Na si lɛ́su mina kabla ɔblane nnii, 'Bla ɔmɛni' ni, ɔɔbla."
40008010	Ka Yesu únu ɔmɛni ni, ɔ́bla-nwu kalɛ kadi na ɔ́su bekyuli bani nsiaku-nwu mmɔ ɔnini, "Mɔɔsu-mii geen ka na Israelƒuɔ akɔ muedi ni, ńtanu tɔ bɔƒɔtaadi bɔmɛni udu.
40008011	Mɔɔsu-mii geen ka bekyuli pii badubɔsi ɔƒɛ katukɔ ku kanukɔ bebo Katɔ Ɔga Ɔma limeyi kadikɔ. Badubulie kalɔ na badi ku Abraham ku Isak ku Yakob na mmɔ.
40008012	Nsu Katɔti ɔdubɔbɔku Yudaƒuɔ badi bani nka badi bagadine mmɔ utákya kasuudikɔ. Mmɔ na badubuwulo na badu bana anumi."
40008013	Amu na Yesu ɔ́su bekpone unengu ɔmmɔ ɔnini, "Teesie kaduli. Kalɛ na áƒɔ ádi ni, ɔdububo ute-ɔ lɛni." Na bekpone unengu kabla ɔblane ɔmmɔ ɔlɛ ɔ́ba-nwu uwi ɔmmɔ kemo kani.
40008014	Ka Yesu úsie Petro kaduli ni, ɔ́nu ka Petro uleni ɔtɛ uuƒi kpakplaa ɔni na lɛlɔ lɛ́ƒɔ-nwu ogya.
40008015	Amu na Yesu úƒie-nwu kɔnu ɔ́da na ɔlɛ ɔmmɔ ɔ́ba-nwu kɔnakunwi, na ɔ́ta na ɔ́bla-nwu lɛƒɔ.
40008016	Na useyi uwi ni, béti bekyuli pii bani na ayu ekpidi eekpóku-ma béboku Yesu. Na ɔ́su lɛlakpa linwi na ɔ́bɔku-nya ɔ́lɛku-ma lɛlɔ kemo. Na ɔ́bwi bani muuƒi mmɔ ƒui.
40008017	Ɔ́bla ɔmɛni kalɛ na kenye kani na Katɔti Kenye Udiene Yesaia ɔ́su úse ubo ute lɛni ɔnini, "Anwu ɔlati ɔ́bwi-bu lɛlɛ lɛni na buuƒi ƒui."
40008018	Uwi ɔni na Yesu ɔ́nu bekyuli pii bani nnye-nwu kudɔ ni, ɔ́su nwuna batɛyane bammɔ ɔnii baya na beteesie ɛpu ɔmmɔ ɔvi.
40008019	Ɛpu ɔvi mmɔ ni, ɔda bubo ala ɔtinane ɔdi úbo-nwu kudɔ. Na ɔ́su Yesu ɔnini, "Ala ɔtinane, kesii biala na adubusie ni, ndubɔsiaku-ɔ kama."
40008020	Amu na Yesu ɔ́su-nwu ɔnini, "Beƒiebuo bebo libu lɛni kemo na baatɛ, na baasɛ bebo ayu. Nsu Ukyuli Ɔyawine Ubi ni, anwu uuubo katɛnkɔ muedi."
40008021	Na ukyuli bamba ɔdi ɔ́su ɔnini, "Blɔti, masiaku-ɔ. Nsu ya na lɛka busie ntáva mina ɔti."
40008022	Yesu údie kenye ɔnini, "Siaku-mi kama. Na aya na bani nli aani bekpine ka bátaƒɔ bátadi ɔsu bataava bana bekpine."
40008023	Yesu úduo ɔkɔlɔ ɔdi kemo na nwuna batɛyane lɛnɔ básiaku-nwu kama.
40008024	Kɔnakunwi ni, ɔƒɛƒɛɛ kpakplaa ɔdi úse kalɔ uukpó na ɛpu ɔmmɔ lɛlɔ. Na uubó ntu teewi ɔkɔlɔ ɔmmɔ kemo, na ɔɔyɔ́ ɔnyi. Nsu uwi ɔmmɔ ƒui ni, na Yesu anwu ɔtɛ ɔlɛɛ.
40008025	Batɛyane bammɔ bátágyila-nwu na básu banii, "Blɔti, ƒɔ-bu! Bɔdaku bukpi!"
40008026	Mmɔ na Yesu úye-ma ɔnini, "Bi ɔsu na bibo liƒu lɛni? Bina bɔƒɔtaadi bɔsɔ." Amu na ɔ́ta na ɔ́bɔku ɔƒɛƒɛɛ ku ntu bɔni mɔɔnwanɛ lɛlɔ mmɔ ɔnii bɔda bɔya. Na mmɔ ƒui kábla kpoo.
40008027	Amu na ɔ́bla ukyuli biala kalɛ kadi. Na béye lɛlɔ banini, "Bi? Bútanu ukyuli ɔmɛni udu kudii! Ɔƒɛƒɛɛ ku ntu bɔni mɔɔnwanɛ lɛlɔ muedi buunú-nwu litemi!"
40008028	Ka Yesu útéduo Gadara kalɛkɛ na ɛpu ɔvi ni, nkyuli inyɔ badi na ayu ekpidi eekpóku-ma bási bekyuli kavakɔ mmɔ bábasiaku-nwu. Na ka bana lɛlɔ lɛɛda liƒu geen ɔsu ni, ukyuli ɔdi ulásia ulu ɔmmɔ lɛlɔ.
40008029	Kɔnakunwi ni, báva ku lɛdi momoomo na béye-nwu banii, "Bi na awɔ Katɔti Ubidi aawia-bu kudɔ mɛni? Ébo anii abaka-bu kɔtu bɔni asa na uwi ɔni na Katɔti ɔdubɔtɛku-bu litemi wedu?"
40008030	Amu na amadɔ mmɔ ni, baplakuo pii badi benye baadi.
40008031	Mmɔ na ayu ekpidi ammɔ évele Yesu anini, "Si anii aabɔku-bu alɛku ni, na abɔku-bu atákya baplakuo pii bammɔ kemo."
40008032	Mmɔ ni, Yesu ɔ́bɔku-ma ɔnii, "Bɛvi bɛlɛ-ma kemo." Anwuɔsu bálɛ-ma kemo bétéduo baplakuo bammɔ kemo. Na baplakuo bammɔ békeli báyu kɔbi kɔmmɔ lɛlɔ bátánu béduo ɛpu ɔmmɔ kemo na békpi.
40008033	Ɔmmɔ ɔsu ni, baplakuo lɛlɔ banune bammɔ békeli bátɔlɔ bésie ɔma kemo. Na bátásu ala ani ƒui na alɛku baplakuo bammɔ ku bekyuli bani na ayu ekpidi eekpóku mmɔ lɛlɔ.
40008034	Anwuɔsu ɔma ɔmmɔ bekyuli ƒui bésie banii batásiaku Yesu. Na ka bánu-nwu ni, bévele-nwu ka ɔtɔlɔ bana kalɔ lɛlɔ.
40009001	Yesu úduo ɔkɔlɔ kemo na bénwini básia ɛpu ɔmmɔ lɛlɔ bésie nwuna ɔma.
40009002	Mmɔ na béti ɔnana ɔdi na ɔ́ƒɛ uwi kalɔ báva lɛtala lɛlɔ, na béti-nwu béboku-nwu kudɔ. Ka Yesu ɔ́nu ka báƒɔ bɔ́di geen ɔsu ni, ɔ́su ɔlɛne ɔmmɔ ɔnini, "Ubi, kɛ kayi. Líti ƒula ekpidi lɛ́kyiɛ-ɔ."
40009003	Amu na ɔda bubo ala batinane badi bakya baasu lɛlɔ banii, "Ukyuli ɔmɛni ɔɔkɔ́ kakɔ na uutemi enyekpi."
40009004	Yesu ɔ́nu bana kasusu kamɛni ɔ́ti na úye-ma ɔnini, "Bi ɔsu na biiti kasusu kekpidi kamɛni udu?
40009005	Na ɔmani bɔsu nse kpɛtɛ kpɛtɛ ntulo ka lɛsu nnii, 'Líti ƒula ekpidi lɛ́kyiɛ-ɔ' munuu ka lɛsu nnii, 'Ta, na esie'?
40009006	Ndubudie lɛtina-mii ka Ukyuli Ɔyawine Ubi ubo ɔyikun na uti ekpidi ɔkyiɛ na kayawi mɛni." Anwuɔsu ɔ́su ukyuli ɔni náƒɛ uwi kalɔ mmɔ ɔnini, "Ta nye, na eti ƒula atɛla na eteesie kaduli."
40009007	Amu na ɔnana ɔmmɔ ɔ́ta na úti nwuna lɛtɛla na ɔ́tɔlɔ úsie kaduli.
40009008	Uwi ɔni na bekyuli bammɔ bánu ɔmɛni ni, liƒu lɛ́da-ma na bémwi Katɔti ka úti ɔyikun ɔmɛni udu úte ukyuli.
40009009	Amu ka Yesu ɔ́si mmɔ úsela ni, ɔ́nu kuyi ɔƒɔne ɔdi na baalɔ banii Mateo ka ɔ́kya nwuna kabla kablakɔ. Na ɔ́su-nwu ɔnini, "Siaku-mi kama." Mmɔ kani na Mateo ɔ́ta na ɔ́siaku-nwu kama.
40009010	Uwi ɔni na Yesu ulie ɔɔdi na Mateo kaduli ni, kuyi baƒɔne pii ku alaekpidi bablane babambadi bébo babadiku Yesu ku nwuna batɛyane na mmɔ.
40009011	Amu na Ƒarisiƒuɔ bani nánu ɔmɛni ni, béye nwuna batɛyane banii, "Bi ɔsu na bina ala ɔtinane ku bekyuli bamɛni udu baadi?"
40009012	Yesu únu lɛla lɛni na básu na údie kenye ɔnini, "Balɛne mɔɔwia ɔbwine, na ɔɔɔdi bani na beléƒi.
40009013	Bitáwia lɛla lɛni nkya Bunweni Kedee Ɔku kemo kalɔ binu ka ni, 'Lɛƒɔndia na Katɔti ɔɔwia, na ɔɔɔdi bebuo buti taakpa.' Ńtebo nnii mbawia bekyuli babuni, mmomu bekyuli bekpidi ɔsu na líbo."
40009014	Amu na Ntu Ɔkpilane Yohane basiakune bébo bébeye Yesu banini, "Bi ɔsu na abu ku Ƒarisiƒuɔ buulie kɔka uwi uwi, na ƒula batɛyane ama belemonku kɔka bulie?"
40009015	Yesu údie kenye ɔnini, "Bɛɛƒɔ́ taadi ka bekyuli bani na bálɔ béboku uleku ketikɔ badubo kɔnyana buteewulo na uwi ɔni na uleku ɔgya ɔmmɔ ɔkya-ma kudɔ? Ulebo ulete lɛni kudii! Nsu limeyi lɛdi lɛdububo ɔni na badubuti uleku ɔgya ɔmmɔ na bana kudɔ. Na uwi ɔmmɔ na badubulie kɔka.
40009016	"Ukyuli biala uléti lɛdiku lɛwɔdi taaka taada lɛkukudi lɛlɔ. Ɔsika lɛdiku lɛwɔdi lɛmmɔ lɛdubɔduli kɔkukudi kɔmmɔ na ɔya na liƒi lɛmmɔ libomo libu.
40009017	Lɛni kani na beleti ntɛ bɔwɔdi teewi ɔku koƒo kɔkukudi kɔni kemo béewi ntɛ dii. Si ɔɔdi lɛni ni, ɔku koƒo kɔkukudi kɔmmɔ kɔdubɔbwɛ na ntɛ bɔmmɔ lɛnɔ bɔdubuwiakun. Nsu beeti ntɛ bɔwɔdi beewi ɔku koƒo kɔwɔdi kemo. Na bana anyɔ ƒui badubɔdia."
40009018	Uwi ɔni na Yesu ɔɔtɛmiku-ma ni, Yudaƒuɔ kasalakɔ lɛlɔ ɔnune ɔdi úbo-nwu kudɔ na ɔ́lɛ akɔnkɔ úvele-nwu ɔnini, "Mina ubi ulekubi úkpi ɔƒaani, nsu bo na eti ƒula enu asia-nwu lɛlɔ na ɔdubɔta."
40009019	Anwuɔsu Yesu ɔ́ta ɔ́siaku-nwu ku nwuna batɛyane lɛnɔ.
40009020	Na ka Yesu úsela ni, uleku ɔdi ɔni na ubugya uuwi akwa leevu-anyɔ úbasia Yesu kama na útuku-nwu awu kɔtu.
40009021	Ɔ́bla lɛni ɔsika ɔ́ƒɔ ɔ́di ka si ɔ́nya útuku-nwu awu kɔtu ni, ɔlɛ ɔmmɔ ɔdubɔba-nwu.
40009022	Yesu únwini na ɔ́nu uleku ɔmmɔ na ɔ́su-nwu ɔnini, "Kɛ kayi, mina ubi ulekubi! Ƒula bɔƒɔtaadi bɔ́bwi-ɔ." Mmɔ kani ɔlɛ ɔmmɔ ɔ́ba-nwu.
40009023	Amu na Yesu útéduo Yudaƒuɔ kasalakɔ lɛlɔ ɔnune ɔmmɔ kaduli kemo, na ɔ́nu lɛkwanu bediene ku bani muuwulo.
40009024	Na ɔ́su-ma ɔnini, "Ukyuli biala ɔlɛ keyi. Ulekubi ɔmmɔ útekpi, mmomu bɔlɛɛ kani ɔda." Amu na bése kalɔ baamá-nwu.
40009025	Amu ka bágya bekyuli bammɔ bálɛku ni, Yesu úduo ulekubi ɔmmɔ ɔtɔ kemo, na ɔ́da-nwu kɔnu. Na ɔ́ta ulie.
40009026	Litemi lɛmɛni lígyingya na kalɔ kammɔ lɛlɔ kesi kesii.
40009027	Amu ka Yesu ɔ́si mmɔ úsela ni, banumbwɛne inyɔ badi báta básiaku-nwu kama ku kɔvanu banii, "Ɔga Dawid uwɔ! Nu-bu kɔnyana."
40009028	Amu uwi ɔni na Yesu útéduo kaduli kemo ni, banumbwɛne inyɔ bammɔ bébo-nwu kudɔ. Na Yesu úye-ma ɔnini, "Bɛɛƒɔ́ taadi ka ndubɔkana-mii bɔbwi?" Mmɔ na bédie kenye banii, "Bɔ́ƒɔ bɔ́di!"
40009029	Amu na Yesu útuku bana anumi na ɔ́su-ma ɔnini, "Ubo ute-mii kalɛ kani na bɛ́ƒɔ bɛ́di."
40009030	Mmɔ kani na anumi álɛmi-ma. Na Yesu úbo-ma ɔda kpakplaa ɔnini, "Bitasu ukyuli ɔdi lɛla lɛmɛni."
40009031	Nsu ka bási mmɔ ni, bébo litemi lɛmɛni kudu na kalɛkɛ kammɔ lɛlɔ ƒui ɔ́si Yesu lɛlɔ.
40009032	Uwi ɔni na banana bási baalɛ́ ni, bekyuli badi béti ɔnana ɔdi ɔni na kɔyu kukpidi kɔ́ya na ulakana butemi béboku Yesu kudɔ.
40009033	Na Yesu ɔ́gya kɔyu kukpidi kɔmmɔ ɔ́lɛku-nwu lɛlɔ kemo. Mmɔ kani na ukyuli ɔmmɔ úse kalɔ uutemi. Ɔmɛni ɔ́bla bekyuli bani nnye mmɔ kalɛ kadi, na básu banii, "Bútanu ɔmɛni udu kudii na Israel kalɔ lɛlɔ!"
40009034	Nsu Ƒarisiƒuɔ badi básu banii, "Ayu ekpidi ɔga néti-nwu ɔyikun ɔni na ɔda ɔɔgyá ayu ekpidi ammɔ."
40009035	Yesu úsie ɔ́vi lɛma ku akpaklɔ ani nkya amadɔ mmɔ kemo. Ɔ́tina ala na Yudaƒuɔ kɔsakɔ. Na ɔ́kɔ litemi buni lɛsa lɛni nkɛnku Katɔti lɛga kadikɔ lɛlɔ. Na ɔ́bwi lɛlɛ lidu lidu.
40009036	Na ka ɔ́nu bekyuli esu esu ammɔ ni, bákywi-nwu kaƒɔ ɔsika béƒu na beeebo bebunkune. Na bese aani baƒonu bani neeebo ɔdane.
40009037	Anwuɔsu únwini na úbo nwuna batɛyane bammɔ lɛgba ɔnini, "Edula ani néedu ka baƒɛ ni, emomo. Nsu bekyuli bani maƒɛ-nya beeemomo.
40009038	Anwuɔsu bivele edula ɔlati ɔmmɔ na uti kabla bablane badi ubebunku kabla kammɔ kemo."
40010001	Yesu ɔ́lɔ nwuna batɛyane leevu-inyɔ bammɔ ɔ́sala na úte-ma ɔyikun kalɛ na bagya ayu ekpidi balɛku bekyuli lɛlɔ na babwi lɛlɛ lidu lidu lɛnɔ.
40010002	Batalane bammɔ anyi ndi amɛni. Simon ɔni basɔ baalɔ Petro ku ɔnwani Andrea ku Yakobo ku ɔnwani Yohane bani ndi Sebedeo bebi
40010003	ku Ƒilipo ku Bartolomeo ku Toma ku kuyi ɔƒɔne Mateo ku Yakobo ɔni ndi Alƒeo ubidi ku Tadeo
40010004	ku Simon ɔni nási Kana ku Yuda Iskariot ɔni ndubo Yesu kakya bɔkya.
40010005	Yesu ɔ́tala banana leevu-inyɔ bamɛni na úbo-ma ɔda ɔnini, "Bitesie bekyuli bani naaadi Yudaƒuɔ kalɔ lɛlɔ. Na bitesie Samariaƒuɔ ɔma ɔdi lɛnɔ kemo.
40010006	Mmomu bisie Israelƒuɔ bani nse aani baƒonu bani náyii ulu mmɔ kudɔ.
40010007	Bisie na bitákɔ lɛsa bɛnii, 'Uwi ɔni na Katɔti ɔdi lɛga na bula kɔyi kemo úude.'
40010008	Bɛbwi balɛne na bɛgyila bekpine. Bɛbwi bani muuƒi ɔlɛgyie, na bɛgya ayu ekpidi. Bíteye ɔyikun ɔmɛni na mina kudɔ, anwuɔsu amii lɛnɔ biteti bitadi kuye.
40010009	Biteti egulabi adi biala bitada.
40010010	Na ɔdi biala uteti koƒo utada aani ala bevelene kalɛ. Biteti awu iye lɛgbanvuo lɛbambadi lɛdi iye ugyii ɔdadi. Kabla ɔblane biala ni, nwuna kabla kemo na ɔdubɔdi.
40010011	"Si biduo ɔma iye lɛkpaklɔ lɛdi kemo ni, bɛwia ukyuli ɔbuni ɔni mɔɔyɔ́ ka ɔƒɔ-mii. Na biduo-nwu kudɔ na bɛkya mmɔ utédu uwi ɔni na bɛdubɔtɔlɔ.
40010012	Na si biduo kaduli kadi kemo ni, bigyele-ma bɛnii, 'Keyi kayɔku-mii.'
40010013	Si báƒɔ-mii ku kaƒɔ ƒaa ni, keyi buɛɛ kegye kammɔ kadubɔƒɔ kaduli kammɔ ƒui. Na si bátaƒɔ-mii ni, keyi buɛɛ kegye kammɔ kaaadubulieku-ma.
40010014	Na si ama iye ɔma ɔmmɔ bekyuli bátaƒɔ-mii iye béni bina litemi ni, bɛtɔlɔ na biveli bina lɛgba kalɔ ɔtumu biwi-ma.
40010015	Mɔɔsu-mii geen ka limeyi lɛni na Katɔti ɔdubɔtɛku bayawine litemi ni, ɔdubɔnu lɛma likpidi aani Sodom ku Gomora kɔnyana utulo ɔma ɔmmɔ kalɛ.
40010016	"Bɛnu! Mɔɔtala-mii aani baƒonu lɛkya begiti akɔ. Binye kagyumana aani balakpi kalɛ, nsu bɛda lɛlɔ aani babloduma.
40010017	Bɛsia lɛlɔ anu, ɔsika bekyuli badubudie-mii bete na beƒie-mii besienku litemi katɛkɔ. Na badubo-mii bubo lɛnɔ na Yudaƒuɔ kɔsakɔ.
40010018	Na ka bɛdi mina batɛyane ɔsu ni, badubɔtɛku-mii litemi na kalɔ kammɔ lɛlɔ badine ku baga anumi. Na bɛsu ama bani naaadi Yudaƒuɔ litemi buni lɛmmɔ.
40010019	Si béti-mii bésienku litemi katɛkɔ ni, biteti kasusu na lɛla lɛni bɛdubɔsu lɛlɔ.
40010020	Ɔsika Katɔti ndubute-mii etemila ani na bɛdubɔsu. Katɔti Kɔyu kɔdubɔtɛmi kɔsiaku-mii lɛlɔ.
40010021	"Na uwi ɔmmɔ kemo ni, bekyuli badi badubuti bana banwa alati bete na badu na ami ɔsu. Na bebi bati badi lɛnɔ badubɔbla lɛni na bana bebi lɛlɔ. Bebi badubɔta benye bana bawɔne lɛlɔ na bakya-ma kakya kalɛ na badu-ma.
40010022	Ukyuli biala ɔdubukisi-mii na ami ɔsu. Nsu si bínye bina bɔƒɔtaadi kemo kpakplaa bitédu kawɔlɔkɔ ni, Katɔti ɔdubɔƒɔ-mii ngba.
40010023	Si beekpóku-mii na ɔma unwi kemo ni, bikeli bisie ɔbambadi kemo. Na mɔɔsu-mii geen ka bilawɔlɔ bina kabla na Israel lɛma ƒui kemo asa na ami, Ukyuli Ɔyawine Ubi, masɔ mebo.
40010024	"Ɔtinane ɔ́ƒɔ lɛnyi útulo nwuna ɔtɛyane. Na ukyuli ɔni mɔɔdi ukyuli lɛlɔ lɛnɔ ni, útulo ukyuli ɔni lɛlɔ na ɔɔdi.
40010025	Anwuɔsu ni, ɔtɛyane biala ɔbla ka ɔlɛ nwuna ala ɔtinane kalɛ. Na ukyuli ɔni na baadi lɛlɔ lɛnɔ ni, ɔbla ka ɔlɛ Unwoti. Na si bekyuli beedumi ɔtɔlati ɔdi banii ayu ekpidi ɔtɔnkune ɔdi ni, na badubɔlɔ kaduli kammɔ bekyuli ƒui anyikpi betulo ɔtɔlati ɔmmɔ.
40010026	"Anwuɔsu bitayia bekyuli, ɔsika lɛla lɛni na béti ala bébi iye bábla bábɛ ni, Katɔti ɔdubudie-ni keyi.
40010027	Na ala ani ƒui na bínu bɛ́siku ami ɔlati kudɔ ni, bidie-nya keyi. Na lɛla biala na lɛ́su-mii kabɛsɛ ni, bɛkɔ-nya lɛsa.
40010028	Bitayia bekyuli bani na ɔlɔna kani na badubɔkana bɔdu na balakana ukyuli kɔyu aku bɔdu. Mmomu bɛyia Katɔti ɔni ndubɔkana na ɔdu ukyuli kɔyu ku ɔlɔna na lɛgyavonku kemo.
40010029	Baasɛ wɛlɛ wɛlɛ bani na akana eye bana inyɔ ku kaplɛ unwi muedi ni, ɔdi ulekpi na Katɔti kama.
40010030	Na amii bina lili linwini muedi ni, Katɔti ɔgyi nwuna bumomo ƒui.
40010031	Anwuɔsu bitayia, ɔsika bɛ́ƒɔ kuye bítulo baasɛ pii.
40010032	"Si ukyuli ɔdi udie lɛlɔ kenye na kadi anumi ka ɔdi mina ɔdi ni, ami lɛnɔ ndubudie-nwu kenye na mina Ɔti anumi na katɔ.
40010033	Nsu si ukyuli ɔdi úni-mi na kadi anumi ni, ami lɛnɔ ndubuni-nwu na mina Ɔti anumi.
40010034	"Bitakali bɛnii mina bubo búti keyi kayɔdi búboku kayawi. Oowo! Bekyuli badubɔdɔ na ami ɔsu!
40010035	Bebi bananabi badubɔta benye bana bati lɛlɔ. Na bebi belekubi badubɔta benye bana beni lɛlɔ. Na bebile badubɔta benye bana begyieni lɛlɔ.
40010036	Na ukyuli ukisine geen ni, ɔdubɔsi anwu ɔlati nwuna kaduli kemo.
40010037	"Na ukyuli biala ɔni mayɔ ɔti iye uni teetulo-mi ni, útamanku ka ɔbla mina ɔtɛyane. Lɛni kani na ukyuli ɔni mayɔ ubidi ɔnanabi iye ulekubi teetulo-mi lɛnɔ ni, útamanku ka ɔbla mina ɔtɛyane.
40010038	Ukyuli biala na ulayɔ ka ɔsiaku-mi kama na ubo abi aani ami kalɛ ni, útamanku ka ɔbla mina ɔtɛyane.
40010039	Na ukyuli biala ɔni mɔɔwia ka ulie ngba ute nwuna lɛlɔ ni, ɔdubɔyila-mu. Na ukyuli ɔni nányonu nwuna ngba na ɔsiaku-mi kama ni, ɔdubɔkɛ ngba geen.
40010040	"Ukyuli biala ɔni maƒɔ-mii ni, ɔ́ƒɔ ami lɛnɔ. Na ukyuli biala maƒɔ-mi ni, ɔ́ƒɔ Katɔti ɔni nátala-mi lɛnɔ.
40010041	Ukyuli biala ɔni maƒɔ Katɔti kenye udiene ka ɔdi kenye udiene ute Katɔti ɔsu ni, anwu ku kenye udiene ɔmmɔ badubɔkɛ lɛyuƒɔla linwi na Katɔti kudɔ. Na ukyuli ɔni maƒɔ ukyuli ɔni nse siin ka use siin ɔsu ni, anwu ku ukyuli ɔmmɔ badubɔkɛ lɛyuƒɔla linwi na Katɔti kudɔ.
40010042	Bɛnu ɔmɛni kaduɛ ka ukyuli biala meti ntu ɔɔƒɛɛ mete mina basiakune bamɛni akɔ ubliidi ƒui ka ɔsiaku-mi ɔsu ni, nwuna lɛyuƒɔla lilabɔ-nwu."
40011001	Uwi ɔni Yesu údie nwuna batɛyane leevu-inyɔ bammɔ ulu ɔ́wɔlɔ ni, ɔ́ta mmɔ na úsie utátina ala na utákɔ lɛsa ute lɛma lɛni nkya amadɔ mmɔ.
40011002	Na uwi ɔmmɔ kemo ni, Ntu Ɔkpilane Yohane ɔtɛ aban ɔtɔ. Únu kabla kani na Kristo ɔɔbla, na ɔ́tala nwuna batɛyane badi ɔ́kya Yesu.
40011003	Na bétéye Yesu banii, "Awɔ ndi ukyuli ɔni na Katɔti ɔ́su úse ka ɔdubo, munuu butaanu ukyuli bamba ulu?"
40011004	Amu na Yesu údie kenye ɔnini, "Binwini bisie na bitásu Yohane ala ani na biinú ku ani na bɛɛnu ka mɔɔbla.
40011005	Banumbwɛne baanu, na bani náƒɛ bewi kalɔ beesié. Ama bani muuƒi ɔlɛgyie lɛlɔ lɛɛbla sɛɛn na batutine beenú. Bekpine baata na mɔɔkɔ́ litemi buni lɛmmɔ lɛsa teete bawabane.
40011006	Lɛlɔ litaayɔ bekyuli bani na bana kasusu kalabla inyɔ inyɔ na mina ala ani mɔɔbla ɔsu."
40011007	Uwi ɔni na Yohane batɛyane bammɔ báatɔlɔ mmɔ ni, Yesu ɔ́su Yohane lɛlɔ litemi ɔ́tina bekyuli bammɔ ɔnini, "Ka bísie ketele kemo ni, bítesie bɛnii bitánu evete ani na ɔƒɛƒɛɛ uubó taavinku.
40011008	Bítesie bɛnii bitánu ɔnana ɔni nkya lɛwu lɛni mɔɔdia bɔnu. Bekyuli bammɔ udu ni, ɔga kesii na beelie.
40011009	Bɛsu-mi ukyuli ɔni udu na bísie bítánu! Katɔti kenye udiene ɔdi munuu dɛ? Ɛɛn, na sɔsɔ na ɔdi. Nsu mɔɔsu-mii ka bɛ́nu ukyuli ɔni ntulo kenye udiene muedi.
40011010	Yohane ɔmɛni ndi ɔtu ɔni lɛlɔ na Bunweni Kedee Ɔku ɔmmɔ ɔ́su ɔ́siku uwi ɔni na Katɔti ɔ́su Ubidi ɔnini, 'Ndubɔtala ɔtu ɔdi na ɔgyu ɔtɔ-ɔ na ɔklibi bekyuli ute ƒula bubo.'
40011011	Na mɔɔsu-mii geen ka Ntu Ɔkpilane Yohane ɔ́ƒɔ kuye utulo ukyuli ɔni nélie kayawi kamɛni úbavi. Nsu ni, ukyuli ɔni nátaƒɔ lɛnyi na Katɔ Ɔga Ɔma muedi ni, ɔ́ƒɔ kuye útulo Yohane ɔmmɔ.
40011012	Na ɔ́si Ntu Ɔkpilane Yohane uwi úbalɛ ɔmwi ni, bekyuli pii báta ku lɛnungyie batáwia Katɔ Ɔga Ɔma ɔmmɔ beduo. Nsu bekyuli bani anumi egyie-ma geen lɛti na baanwanɛ lɛlɔ ni, ama ndubuduo mmɔ.
40011013	Na Mose ɔda bubo ku Katɔti kenye bediene básu Katɔti litemi úbalɛ Yohane uwi lɛlɔ.
40011014	Na si bɛɛyɔ́ ka bɛƒɔ bana litemi bɛdi ni, Yohane ndi Elia ɔni na básu bése ka webo.
40011015	Si bɛɛkana ni, biti lɛla lɛni lɛ́su mɛni.
40011016	"Ɔƒɛni ni, bi na ndubuti ɔmwi kadi bekyuli lɛkɔku? Bese aani banamu bani mɔɔƒia na kuye. Na bana bakpana baakpali-ma taasu banii,
40011017	'Búdie uleku buti agya búte-mii, nsu bítatɔ. Búdie lɛkwanu búte-mii, nsu bítewulo.'
40011018	Ɔsika uwi ɔni na Yohane úbo ni, úlie kɔka na útani ntɛ. Na ukyuli biala ɔ́su ɔnii uukpi libuo.
40011019	Nsu uwi ɔni na ami ɔni ndi Ukyuli Ɔyawine Ubi líbo ni, lɛ́di na lɛ́ni. Na ukyuli biala ɔ́su ɔnii, 'Bɛnu ɔdivone ɔmɛni! Uukpi ntɛ! Anwu ku kuyi baƒɔne ku bekyuli bekpidi muusié.' Nsu takpete-ma. Katɔti lɛnunda lɛdubudie lɛlɔ keyi na lɛla lɛni na ukyuli ɔɔbla kemo."
40011020	Na lɛma lɛni kemo na Yesu ɔ́bla akɔla pii ni, bekyuli bammɔ bétenwini kama bátakya bana ekpidi. Anwuɔsu úse kalɔ na ɔɔdɔnku-ma.
40011021	Ɔ́su ɔnini, "Bɔbwɛ muute awɔ Korasin! Na bɔbwɛ muute awɔ Betsaida! Si lɛma likpidi Tiro ku Sidon na nka lɛ́bla akɔla budie taatina ani lɛ́bla na bina akɔ ni, badubɔda adala ani mɔɔtina ka béni bana ekpidi.
40011022	Na mɔɔsu-mii geen ka limeyi lɛni na Katɔti ɔdubɔtɛku bayawine litemi ni, ɔdubɔnu Tiro ku Sidon lɛma kɔnyana utulo amii.
40011023	Na awɔ Kapernaum ni, aakali ka Katɔti ɔdubɔtalaku-ɔ katɔ? Oowo! Katɔti ɔdubɔyulaku-ɔ kalɔ besienku lɛgyavonku kemo. Ɔsika akɔla budie taatina ani lɛ́bla na bina akɔ ni, si Sodom na lɛ́bla-nya ni, nka ɔmua ɔdi ɔma úbalɛ ɔmwi.
40011024	Bɛnu ɔmɛni bɛti geen ka limeyi lɛni na Katɔti ɔdubɔtɛku bayawine litemi ni, ɔdubɔnu Sodom kɔnyana utulo awɔ."
40011025	Uwi ɔmmɔ kemo ni, Yesu ɔ́su ɔ́kpali katɔ ɔnini, "Ati, katɔ ku kalɔ Unwoti, mɔɔgyá-a enu. Éti ala amɛni ábɛla banundane ku bakutine, na édie-nya átina bani nétesie anumi na lɛlati lɛdi kemo.
40011026	Sɔsɔ Ati, lɛni na aayɔ́ ka ɔlɛ."
40011027	Na ɔ́sɔ ɔ́su ɔnini, "Mina Ɔti úti ala ƒui úte-mii. Na anwu lɛti ngyi ukyuli ɔni udu na ndi. Na ami lɛti ngyi ukyuli ɔni na mina ɔti lɛnɔ ɔdi. Na mɔɔƒuna bekyuli badi bani na medie-nwu matina.
40011028	"Amii bani nti etila bonwu na lɛlɔ líitu-mii ni, bibo-mi kudɔ na ndubɔya na bɛnwuna.
40011029	Bibo bɔda kɔda, na bɛtɛya bɛsiku-mi kudɔ. Nse buɛɛ na muuboku lɛlɔ kalɔ, na bɛdubɔkɛ bɔnwuna.
40011030	Ɔsika kabla kani na mete-ɔ ni, keeebo ɔkplu. Na mina etila lɛnɔ ese ƒaa ƒaa."
40012001	Uwi ɔdi kama ni, Yesu ku nwuna batɛyane bási baaví kemo kadi na lɛnwunameyi lɛlɔ. Ka kɔka kɔɔda nwuna batɛyane bammɔ ɔsu ni, bése kalɔ baaƒɛ edula adi ani nse aani anta taavumi taakun.
40012002	Ƒarisiƒuɔ badi bánu ɔmɛni na básu Yesu banii, "Ƒula batɛyane báabla lɛla lɛni na ɔda bubo bɔmmɔ bútile kuƒi ka babla na lɛnwunameyi lɛlɔ."
40012003	Mmɔ na Yesu údie kenye na úye-ma ɔnini, "Bítaka Bunweni Kedee Ɔku kemo ala bítenu lɛla lɛni na Dawid ɔ́bla uwi ɔni na kɔka kɔɔda anwu ku nwuna bekyuli?
40012004	Útéduo Katɔti ɔtɔ kemo na úti adila ani na béti bákpa béte Katɔti úboku na bádi. Ɔ́bla lɛni ina ka bakpane lɛti pɛ na ɔlɛka badi adila ammɔ.
40012005	Ngyi ka bɛ́ka lɛnɔ na ɔda bubo ɔku kemo ka ina ka bulabla kabla kadi na lɛnwunameyi lɛlɔ ni, bakpane bani nkya Katɔti kakpakɔ mmɔ beeti bebuo taakpa. Na baladu-ma kɔtɔ.
40012006	Na mɔɔsu-mii ka ni, lɛla lɛni náƒɔ kuye ntulo Katɔti kakpakɔ lɛkya bina akɔ mɛni.
40012007	Bunweni Kedee Ɔku ɔɔsu ɔnii, 'Kɔnyana bɔnu na ami Katɔti mɔɔwia, na ɔɔɔdi ka biti bebuo bɛkpa.' Si biinú ala amɛni kalɔ ni, nka biládu bekyuli bani na bátaƒiɔ-mii kɔtɔ.
40012008	Ɔsika Ukyuli Ɔyawine Ubi ɔdi lɛnwunameyi Unwoti."
40012009	Amu na Yesu ɔ́tɔlɔ úsie Yudaƒuɔ kasalakɔ kadi.
40012010	Mmɔ na útánu ɔnana ɔni na kɔnu kunwi kɔ́gogolo-nwu. Bekyuli badi bakya mmɔ bani nkya mɔɔwia ka bakywɛ Yesu kakpagyuɛ kalɛ na ɔƒiɔ ɔda bubo bɔmmɔ. Anwuɔsu béye-nwu banini, "Ɔda bubo buute kuƒi ka babwi ɔlɛ na lɛnwunameyi lɛlɔ?"
40012011	Yesu lɛnɔ úye-ma ɔnini, "Si úbo úte ka bina ɔdi ubo koƒonu kɔdi na kútánu ubu na lɛnwunameyi lɛlɔ ni, ulésie uledie-ku?
40012012	Ukyuli ɔ́ƒɔ kuye útulo koƒonu. Anwuɔsu ɔda bubo buute kuƒi ka bɔnu kɔnyana na lɛnwunameyi lɛlɔ."
40012013	Amu na ɔ́su ɔnana ɔni na kɔnu kɔ́gogolo-nwu mmɔ ɔnini, "Nene ƒula kɔnu." Na únene-ku. Kɔnakunwi ni, kɔnu kɔmmɔ kɔ́sɔ kɔ́bla aani kalɛ na kunyɔdi kɔmmɔ kuse.
40012014	Amu na Ƒarisiƒuɔ bani nkya mmɔ bátɔlɔ na bátábla kasusu ka badu Yesu.
40012015	Uwi ɔni na Yesu únu ka Ƒarisiƒuɔ beeti-nwu lɛlɔ kasusu kekpidi ni, ɔ́tɔlɔ-ma kudɔ mmɔ, na bekyuli pii badi básiaku-nwu. Ɔ́bwi bani muuƒi ƒui na bana akɔ.
40012016	Na ɔ́bala-ma ɔnii betedie-nwu keyi.
40012017	Ɔ́su lɛni kalɛ na lɛla lɛni na Katɔti ɔ́su úse ɔkɛnku nwuna Kenye Udiene Yesaia lɛlɔ ebo ete lɛni sɔsɔ. Ɔ́su ɔnini,
40012018	"Ɔmɛni ndi mina kabla ɔblane ɔni na lɛ́ƒuna, na mɔɔyɔ́-nwu. Na mina kayi kasia-nwu lɛlɔ geen. Ndubuti mina Kɔyu lɛkya-nwu lɛlɔ kemo na wedie litemi bɔtɛ siin keyi watina kadi ƒui.
40012019	Ulablaku ukyuli ɔdi unyeƒi iye ɔvanku ukyuli ɔdi. Na ukyuli ɔdi ulénu-nwu lɛdi na kuyeya ulu lɛlɔ.
40012020	Ɔdubɔda ama bani beeebo lɛlɔkplu buɛɛ, na ulakpainku bani na enu áƒɛ-ma. Mmomu ɔdubunye kpakplaa utédu ka litemi bɔtɛ siin wadi lɛlɔ geen.
40012021	Na kadi bekyuli ƒui badubɔsia anwu lɛti anu."
40012022	Amu na bekyuli badi béti ɔnana ɔdi ɔni na kɔyu kukpidi kuukpóku-nwu na ulákana bɔnu iye ulétemi béboku Yesu kudɔ. Na Yesu ɔ́bɔku kɔyu kɔmmɔ na ɔlɛne ɔmmɔ ɔ́kana na uutemi na ɔɔnu lɛnɔ.
40012023	Ɔmɛni ɔ́bla bekyuli bammɔ kalɛ kadi. Na béye banii, "Ɔga Dawid Uwɔ Ɔƒunadi ɔmmɔ na ɔdi mɛni?"
40012024	Amu na uwi ɔni na Ƒarisiƒuɔ bénu ɔmɛni ni, básu banini, "Ɔkɛnku ayu ekpidi unengu Beelsebul lɛlɔ na ukyuli ɔmɛni ɔɔgyá ayu ekpidi taalɛku bekyuli lɛlɔ kemo."
40012025	Na Yesu ɔ́ti bana kasusu na ɔ́su-ma ɔnini, "Lɛga kadikɔ kani néle lɛlɔ akpa akpa ni, kelénye. Na ɔma iye kaduli kani muule lɛlɔ akpa akpa na beekpóku lɛlɔ ni, kaabwɛ.
40012026	Na si lɛkpa linwi liikpóku lɛkpa linyɔdi na Satan lɛga kadikɔ kemo ni, na ɔɔtina ka lɛga kadikɔ kammɔ kéle lɛlɔ na kadubɔbwɛ.
40012027	Na bi ɔsu na bɛɛsu bɛnii Beelsebul ɔyikun kemo na mɔɔgyá ayu ekpidi taalɛku bekyuli lɛlɔ kemo? Si use lɛni ni, bɛɛkali ka nwuna ɔyikun kemo na bina basiakune ama beeti taagya ayu ekpidi taalɛku bekyuli lɛlɔ kemo? Oowo! Ala ani na bina basiakune baabla mɔɔtina ka bina kakali kaaadia!
40012028	Ɔɔɔdi Beelsebul ɔyikun na ɔdi. Mmomu Katɔti Kɔyu néte-mi ɔyikun ɔni na muuti taagya ayu ekpidi taalɛku bekyuli lɛlɔ kemo. Na ɔmɛni ɔɔtina ka Katɔti lɛga kadikɔ kéebo-mii akɔ.
40012029	"Mbo ɔyikun ntulo Satan, ɔsika ukyuli ɔdi ulakana na wabwɛ weduo ɔyikune ɔdi kɔduli weti-nwu ala ntu si ɔ́kana-nwu buƒie bunyimi asa na wakana-nwu kaduli buduo.
40012030	"Ukyuli ɔni naaasiaku-mi ni, ɔ́ta únye-mi lɛlɔ. Na ukyuli ɔni naaani teede-mi ni, na uukeli-mi.
40012031	Ɔmɛni ɔsu ni, mɔɔsu-mii nnii Katɔti ɔdubuti alaekpidi biala na bekyuli bábla ku anyikpi biala ani na bálɔ Katɔti ƒui ɔkyiɛ-ma. Nsu anyikpi ani na ukyuli ɔdi ɔdubɔlɔ Katɔti Kɔyu ni, Katɔti uleti ulakyiɛ-nwu.
40012032	Na ukyuli ɔni ndubɔlɔ Ukyuli Ɔyawine Ubi anyikpi adi ni, Katɔti ɔdubuti ɔkyiɛ-nwu. Nsu uleti anyikpi ani na ukyuli ɔdi ɔdubɔlɔ Katɔti Kɔyu ulakyiɛ-nwu na ngba bɔmɛni kemo iye bɔni ndububo kemo lɛnɔ.
40012033	"Ɔdi ka bɛti ka kugyii kɔbuni kɔɔnwu ebi abuni, na kugyii kɔni naaadia kɔɔnwu ebi ani naaadia. Kugyii biala ebi na beeti taanu kugyii kɔmmɔ udu taati.
40012034	Bɛdi bekyuli bekpidi geen aani balakpi! Na ala abuni adi alalɛ-mii kenye! Ala ani nkya ukyuli kasusu kemo kani na uudie keyi.
40012035	Ukyuli ɔbuni ni, ala abuni ani nse-nwu na uudie taalɛku keyi. Na ukyuli ukpidi lɛnɔ ni, alaekpidi ani nse-nwu na uudie taalɛku keyi.
40012036	Mɔɔyá na ɔbla-mii nwaa ka litemi bɔtɛ limeyi ni, ukyuli biala ɔdubudie lɛlɔ kenye na etemila keeke biala nálɛ-nwu kenye lɛlɔ.
40012037	Na amii alati etemila na Katɔti ɔdubuti ɔtɛku-mii litemi na ɔdu-mii kɔtɔ iye ute-mii ubo."
40012038	Amu na ɔda bubo ala batina ku Ƒarisiƒuɔ badi básu Yesu banii, "Ala ɔtinane, bɔɔwia ka abla akɔla budie taatina adi atina-bu kalɛ na bɔƒɔ-ɔ bɔdi."
40012039	Mmɔ na Yesu údie kenye ɔnini, "Bɛnu kalɛ na ɔmwi limeyi kaba bekyuli bebo likyulikpi na balayia Katɔti. Bɛɛwia bɛnii mbla akɔla budie taatina adi, nsu lɛɛɛdubo bɔbla. Akɔla budie taatina ani kani na bɛdubɔnu ndi ani ndaku Katɔti Kenye Udiene Yona.
40012040	Kalɛ na Yona ɔ́kya kabɛ kebendi kaƒɔ kemo emeyi atɛ usien ku ɔƒɛ ni, lɛni kani na Ukyuli Ɔyawine Ubi lɛnɔ ɔdubɔkya kalɔ kemo emeyi atɛ usien ku ɔƒɛ.
40012041	Na litemi bɔtɛ limeyi lɛmmɔ lɛlɔ ni, Niniweƒuɔ badubɔta bebebo-mii lɛnimi enwu, ɔsika bénwini kama bákya bana ekpidi uwi ɔni na Yona ɔ́kɔ lɛsa úte-ma. Na mɔɔsu-mii ka ukyuli ɔdi ɔkya-mii akɔ mɛni na utulo Yona.
40012042	Na litemi bɔtɛ limeyi lɛmmɔ lɛlɔ ni, Uleku Ɔga ɔni nási kada kakɛ lɛnɔ ɔdubɔta unye na ubo-mii lɛnimi enwu, ɔsika ɔ́si ɔgyu kakaaka na úsie Ɔga Salomo kudɔ úténu-nwu lɛnunda ala bɔtina. Na mɔɔsu-mii geen ka ukyuli ɔdi ntulo Salomo ɔkya mɛni.
40012043	"Mɔɔsu-mii ka uwi ɔni na bágya kɔyu kukpidi bálɛku ukyuli lɛlɔ kemo ni, kuusié taavi kesii kani nákwi taawia keliekɔ. Na si útakɛ kadi ni,
40012044	kɔɔsu lɛlɔ kɔnii, 'Ndubɔsɔ linwini nteesie mina kaduli kakukudi kammɔ.' Na ɔɔsɔ teesie taatánu ka lɛla lɛdi liiibo ɔtɔ ɔmmɔ kemo, nsu bákpala mmɔ na lɛdi biala lise sɛɛn.
40012045	Ɔmɛni ɔsu ni, ɔɔsɔ teenwini teesie na utákpanku ayu ekpidi maatɛ ani ntulo-nwu, na bebo bebelie mmɔ. Na kawɔlɔkɔ ni, ukyuli ɔmmɔ ablala eebie teetulo kalɛ na ése kudeedi muedi. Ɔmɛni ndububo kaba kekpidi kamɛni lɛlɔ."
40012046	Uwi ɔni na Yesu ɔkya uutemiku bekyuli bammɔ ni, nwuna banwani ku uni bébo bébenye kɔmadɔ banii baawia ka batɛmiku-nwu.
40012047	Amu na bekyuli bani nnye mmɔ akɔ unwi útásu Yesu ɔnii, "Nu, ƒ^ini ku ƒula banwani benye kɔmadɔ ngye baawia ka batɛmiku-ɔ."
40012048	Yesu údie kenye ɔnini, "Ɔma ndi mina uni na ɔma bene ndi mina banwani?"
40012049	Amu na ɔ́kywɛ kɔnu ɔ́tina nwuna batɛyane na ɔ́su ɔnini, "Bɛɛnu mina uni ku mina banwani!
40012050	Na ukyuli ɔni mɔɔbla mina Ɔti ɔni nkya katɔ lɛyɔla ni, anwu ndi mina ɔnwani ɔnanabi ku ɔnwani ulekubi ku mina uni."
40013001	Limeyi lɛmmɔ kani ni, Yesu ɔ́tɔlɔ kaduli kammɔ na úsie ɛpu kɔtu. Na úlie kalɔ na úse kalɔ ɔɔtina ala.
40013002	Bekyuli pii bani náka bámana-nwu bebomo ɔsu ni, útéduo ɔkɔlɔ ɔdi kemo. Na bekyuli bammɔ ama bénye ɛpu kɔtu mmɔ.
40013003	Mmɔ na ɔ́tina-ma ala pii na agba kemo ɔnini, "Uwi ɔdi nébo úbavi ni, ukyuli ɔdi úsie utágya edula.
40013004	Uwi ɔni na ɔɔgya edula ammɔ ni, adi éwi ulu kɔtu na baasɛ bála bádi.
40013005	Edula ammɔ adi lɛnɔ éwi atakpɛ lɛlɔ, kesii kani na lɛti liiibo kaduɛ. Éyile bɔkwɛ, ɔsika lɛti lɛmmɔ líteduo kalɔ lítesie ɔgyu.
40013006	Anwuɔsu uwi ɔni na ɔƒɛ ɔ́lɛ ni, ana ƒui áyɛyɛ na ékpi, ɔsika ana lidu lítanyi kalɔ.
40013007	Edula ammɔ adi lɛnɔ éwi liyu livo akɔ. Na ka ákwɛ ni, alakpi ammɔ átu ébi-nya lɛlɔ ƒui.
40013008	Na edula ammɔ adi éwi kalɔ kabuni lɛlɔ na ánwu ebi. Adi ánwu ebi eti anyɔ. Adi lɛnɔ ánwu liti ku leevu, na adi lɛnɔ ánwu aavlatɛ."
40013009	Na Yesu ɔ́su-ma ɔnini, "Biti bina lɛnunda bɛɛwia ɔmɛni kalɔ binu!"
40013010	Amu na batɛyane bammɔ bébo Yesu kudɔ na bébeye-nwu banii, "Bi ɔsu na aatina bekyuli bammɔ ala na agba kemo?"
40013011	Yesu ɔ́su-ma ɔnini, "Amii na Katɔti údie Katɔ Ɔga Ɔma lɛnunda abɛla ɔ́tina, na ɔɔɔdi ama.
40013012	Ɔsika ukyuli ɔni mbo ala ammɔ udu ni, Katɔti ɔdubute-nwu ubu na ɔkɛ utulo kalɛ na ɔɔwia. Nsu ukyuli ɔni neeebo ala ammɔ adi ni, libliidi lɛni nse-nwu muedi ni, Katɔti ɔdubɔƒɔ-ni ɔ́siku-nwu kudɔ.
40013013	Lɛla lɛni ɔsu na mɔɔtina-ma ala na agba kemo ndi ka baanu nsu balánu taati. Na lɛni kani na beenú nsu belenu kalɔ.
40013014	Ɔmɛni ɔsu Kenye Udiene Yesaia lɛsuse líbo líte lɛni na bana lɛlɔ ɔnini, 'Bɛdubunu bɔdi, nsu bilénu kalɔ! Na bɛdubɔnu bɔdi, nsu bilanu biláti.
40013015	Ɔsika bekyuli bamɛni balábu lili kemo taanu. Na bétile atu na bébile bana anumi. Si ɔɔɔdi lɛni ni, nka bana anumi adubɔnu nwaa. Na bana atu lɛnɔ adubunu na benu kalɔ na benwini bebo ami Katɔti kudɔ na lɛbwi-ma!'
40013016	Nsu amii ni, lɛlɔ litaayɔ-mii geen ka bina anumi aanu na bina atu lɛnɔ eenú ɔsu.
40013017	Ɔsika mɔɔsu-mii geen nnii Katɔti kenye bediene ku bekyuli pii bani nse siin báwia kpakplaa ka banu lɛla lɛni na bɛɛnu mɛni, nsu bátanu. Na báwia kpakplaa ka benu lɛla lɛni na biinú mɛni, nsu bétenu."
40013018	Yesu ɔ́su nwuna batɛyane ɔnini, "Ɔƒɛni ni, binu lɛla lɛni na edula ɔgyane lɛgba lɛmɛni kalɔ lɛɛtina.
40013019	Bekyuli bani muunú Katɔ Ɔga Ɔma lɛlɔ litemi nsu belenu-ni kalɔ ni, bese aani edula ani néwi ulu kɔtu na ukisine ɔmmɔ uubo teebedie litemi lɛmmɔ taalɛku-ma kasusu kemo.
40013020	Edula ani néwi atakpɛ lɛlɔ ni, anya ndi bekyuli bani muunú litemi lɛmmɔ na baaƒɔ́-ni ku ebiti kɔnakunwi.
40013021	Nsu ka litemi lɛmmɔ lítaƒɔ-ma lɛlɔ kemo ɔsu ni, lilélie-ma kemo teetu uwi ɔdi. Anwuɔsu si lɛbibo iye bukpoku bɔdi búbo-ma lɛlɔ na litemi lɛmmɔ ɔsu ni, enu aaƒɛ-ma kɔnakunwi.
40013022	Na edula ani néduo ákya liyu livo akɔ ni, anya ndi bekyuli bani muunú litemi lɛmmɔ. Nsu ka béti kasusu pii básia kayawi kamɛni ala lɛlɔ ku lɛlakɛ ɔsu ni, litemi lɛmmɔ lílaƒɔ bana lɛlɔ kemo na babla ala abuni.
40013023	Na edula ani néwi kalɔ kabuni ndi bekyuli bani muunú litemi lɛmmɔ na beenú-ni kalɔ. Na ebi adi aanwu eti anyɔ, adi liti ku leevu, na adi lɛnɔ aavlatɛ."
40013024	Yesu úbo-ma lɛgba lɛbambadi ɔnini, "Katɔti lɛga bɔdi litemi bugyingya buse aani ɔmɛni. Ukyuli ɔdi ɔ́gya edula abuni na nwuna kemo.
40013025	Na usien ɔdi ka bekyuli ƒui báatɛ ni, nwuna ukisine ɔdi útágya livo likpidi ebi ɔ́kya edula ammɔ kemo na ɔ́gyu ɔ́tɔlɔ.
40013026	Na uwi ɔni na edula ammɔ álɛ lili na ése kalɔ aanwu ni, alakpi ekpidi ani na ukisine ɔmmɔ ɔ́gya ɔ́kya edula ammɔ kemo lɛnɔ ákwɛ.
40013027	"Amu na kemo ɔlati ɔmmɔ kabla bablane bésie-nwu kudɔ na bétéye-nwu banini, 'Ati, bɔ́nu ka edula abuni na ágya na ƒula kemo. Na wɛ na livo likpidi lɛmɛni ani lɛ́si?'
40013028	"Kemo ɔlati ɔmmɔ údie kenye ɔnii, 'Ukisine ɔdi nábla ɔmɛni.' "Amu na béye-nwu banii, 'Aawia ka busie butágyu-nya budie?'
40013029	"Ɔ́su-ma ɔnini, 'Oowo. Ɔƒɛni kalɛ si bɛɛgyú livo lɛmmɔ ni, bɛdubɔgyu edula ammɔ adi lɛnɔ bɛsalaku livo lɛmmɔ.
40013030	Bɛya na nwuna akpa anyɔ ƒui eteenye utálɛ edula ɔƒɛwi. Na uwi ɔmmɔ na ndubɔsu edula baƒɛne bammɔ nnii bɛka livo lɛmmɔ bɔgyu na binyimi-ni esu esu na bɛkyula-ni. Na edula ammɔ ni, bɛƒɛ-nya na biti-nya biwi mina unwu kemo.' "
40013031	Yesu ɔ́sɔ úbo-ma lɛgba lɛdi ɔnini, "Katɔti lɛga bɔdi litemi bugyingya buse aani edula kebi blii suɛ kani na ukyuli ɔdi úti útáva na nwuna kemo.
40013032	Ɔdi edula kebi kani nse blii suɛ ntulo na ebi ammɔ ƒui akɔ. Nsu si ɔ́kwɛ na ɔ́lɛ lili ni, uubómo teetulo kemo kammɔ edula akladi ƒui. Na uugyingya teebi kalɔ kammɔ, na baasɛ beebo taabatu ayu na kuna kɔgba akɔ."
40013033	Yesu ɔ́sɔ úbo-ma lɛgba lɛbambadi ɔnini, "Katɔti lɛga bɔdi litemi bugyingya buse aani ɔmɛni. Uleku ɔdi úti bɔnyii ɔ́salaku ɔlaaƒɔ koƒo kunwi na ɔ́nwu ɔ́sala útédu uwi ɔni na bɔnyii bɔmmɔ bɔ́ƒɔ ɔlaaƒɔ ɔmmɔ ƒui na úƒu."
40013034	Agba kemo na Yesu úti ɔ́su bekyuli bammɔ ala amɛni ƒui. Útetemi útete-ma ɔni na ɔɔɔdi lɛgba na úbo.
40013035	Ɔ́bla lɛni kalɛ na lɛla lɛni na Katɔti kenye udiene ɔ́su úse libo lite lɛni uwi ɔni na ɔ́su ɔnini, "Ndubutemi lite-ma na agba kemo. Na ndubudie ala ani na baaagyi ɔ́si kayawi kalɔ kesiekɔ ƒui lɛtina-ma."
40013036	Yesu ɔ́tɔlɔ bekyuli bammɔ kudɔ na úsie kaduli. Amu na nwuna batɛyane bammɔ bébo-nwu kudɔ na básu-nwu banini, "Die lɛgba lɛni na ébo na livo lɛni na bágya bákya edula kemo lɛlɔ mmɔ te-bu."
40013037	Yesu údie kalɔ ɔnini, "Ukyuli ɔni nákya edula abuni ammɔ ndi ami ɔni ndi Ukyuli Ɔyawine Ubi.
40013038	Na kemo kammɔ ndi kayawi. Na ebi abuni ammɔ ndi Katɔ Ɔga Ɔma bekyuli. Livo lɛmmɔ ndi bekyuli bani ndi ukisine ɔmmɔ badi.
40013039	Na ukisine ɔni nágya livo lɛmmɔ ndi ɔbɔnsamu. Na edula bɔƒɛ uwi ndi kayawi kawɔlɔkɔ. Na edula baƒɛne bammɔ ndi Katɔti batu.
40013040	"Na kalɛ na baasála livo na baakyula-ni ni, lɛni kani na ɔdubo buse na kayawi kawɔlɔkɔ.
40013041	Ami, Ukyuli Ɔyawine Ubi, ndubɔtala mina batu na bedie ala ani mɔɔyá na bɔɔbla ekpidi ku ekpidi bablane ƒui bedie Katɔti lɛga kadikɔ.
40013042	Badubuti anya ku-ma ƒui batákya lɛgyavonku kemo. Mmɔ na keku ku animi bɔdu bɔkya!
40013043	Na Katɔti bekyuli ama badubukeye aani ɔƒɛ na bana Katɔti ɔma. Si bɛɛyɔ́ ni, biti lɛla lɛni lɛ́su mɛni!
40013044	"Katɔti lɛga bɔdi bɔ́ƒɔ kuye aani lɛlakɛ libendi lɛdi. Uwi ɔdi kemo ni, ukyuli ɔdi útákɛ lɛlakɛ lɛdi na béti bábala na kemo kadi. Mmɔ na ɔ́sɔku ala úbi lɛlakɛ lɛmmɔ lɛlɔ. Na ana kubiti ɔsu ni, úsie útéti nwuna ala ani ƒui na úbo úye, na únwini úsie útéye kemo kammɔ."
40013045	Yesu ɔ́su ɔnini, "Katɔti lɛga bɔdi buse aani lɛla lɛni náƒɔ kuye geen. Uwi ɔdi ni, uyedine ɔdi ɔɔwia asɛɛ ebi ani náƒɔ kuye geen.
40013046	Na ka útákɛ kɔni ntulo ana ƒui ni, úti ala ani ƒui nse-nwu úye na útéye kɔsɛɛ kebi kammɔ.
40013047	"Amu na Katɔti lɛga bɔdi buse aani kalɛ na asawu bewine badi baabla. Asawu bewine badi béwi asawu na ɛpu ɔdi kemo na bédie ketu kemo lɛna lidu lidu.
40013048	Na ka asawu ɔmmɔ úyi ku lɛna ni, báni asawu ɔmmɔ béboku ɛpu kɔtu na bélie kalɔ na baaƒuna lɛna lɛmmɔ. Beeti lɛna lɛbuni lɛmmɔ teewi kɔgyigyɛ kemo na beebó lɛni naaadia teewiakun.
40013049	Lɛni kani na kayawi kawɔlɔkɔ kadubo buse. Katɔti batu badubɔƒuna bekyuli babuni balɛku bekpidi akɔ.
40013050	Na bebo bekpidi bammɔ bakya lɛgyavonku kemo. Mmɔ na keku ku animi bɔdu bɔkya."
40013051	Yesu úye-ma ɔnini, "Bínu ala ani ƒui na lɛ́su-mii mɛni kalɔ?" Na ama lɛnɔ bédie kenye banii, "Ɛɛn."
40013052	Na Yesu ɔ́su-ma ɔnii, "Amu ni, ala ɔtinane biala ɔni mɔɔtɛya Katɔti lɛga bɔdi lɛlɔ ala ni, use aani ɔtɔlati ɔni mbo ala awɔdi ku ala akukudi lɛnɔ. Na uudie-nya keyi."
40013053	Amu ka Yesu úbo agba amɛni ƒui ɔ́wɔlɔ ni, ɔ́tɔlɔ mmɔ.
40013054	Na úsie útéduo nwuna ɔma. Mmɔ na ɔ́tina ala na bana kasalakɔ. Na bekyuli bani nénu ala ani na ɔ́tina ni, ɔ́bla-ma dɛye dɛye. Amu na béye lɛlɔ banini, "Wɛ na ɔ́kɛ nwuna lɛlati lɛmɛni ɔ́siku? Na wɛ na ɔ́kɛ ɔyikun ɔni na ɔda ɔɔbla akɔla budie taatina amɛni udu?
40013055	Ɔɔɔdi ɔnwine ɔmɛni kani ubidi na ɔdi yoo? Na ɔɔɔdi uni lɛnɔ ndi Maria, na nwuna banwani bananabi lɛnɔ ndi Yakobo ku Yoseƒ ku Simon ku Yuda, na nwuna banwani belekubi lɛnɔ nkya-bu akɔ mɛni yoo?
40013056	Na ɔma néte-nwu lɛlati ku ɔyikun ɔmɛni udu?"
40013057	Na ɔ́yu-ma ɔkplu ka baƒɔ-nwu, anwuɔsu béni-nwu. Amu na Yesu ɔ́su-ma ɔnini, "Katɔti kenye udiene ni, ubo ɔbu na kesi kesii ntu nwuna ɔma ku nwuna kadi bekyuli akɔ kani."
40013058	Na ka bátaƒɔ Yesu bátadi ɔsu ni, útabla akɔla budie taatina pii na Nasaret.
40014001	Lebo lɛmmɔ kemo ni, Herode ɔni mɔɔdi lɛga na Galilea únu Yesu lɛlɔ litemi.
40014002	Na ɔ́su nwuna badi ɔnini, "Ukyuli ɔmɛni ɔdi Ntu Ɔkpilane Yohane ɔni násɔ únwini úbo úlie ngba. Ɔmɛni ɔsu na ubo ɔyikun ɔni na ɔɔbla akɔla budie taatina lɛni."
40014003	Ɔ́su lɛni ɔsika Herode ɔmɛni náya na béƒie Yohane na ɔ́ya bényimi-nwu na béti-nwu bákya aban ɔtɔ. Herode ɔ́bla ɔmɛni na ɔnwani Ƒilipo ulekudi Herodia ɔsu.
40014004	Ɔsika Ntu Ɔkpilane Yohane ɔ́su Herode ɔnini, "Katɔti ɔda bubo buléte kuƒi ka nka eti ƒula ɔnwani ulekudi Herodia."
40014005	Anwuɔsu Herode ɔ́yɔ ka badu Yohane. Nsu ɔ́yia bekyuli pii bani ƒui nénu-nwu ala bɔtina, ɔsika bana ƒui baabu Yohane aani Katɔti kenye udiene.
40014006	Limeyi lɛdi ni, Herode ɔɔdi nwuna lɛwɔmeyi na ɔ́lɔ bekyuli pii. Na Herodia ubidi ulekubi úbatɔ na bekyuli bammɔ anumi. Ɔmɛni ɔ́da Herode ebiti geen.
40014007	Na ɔ́kpali ala ɔ́lɔ Katɔti ɔnini, "Mɔɔsu-ɔ ka ndubute-ɔ lɛla biala na éye."
40014008	Amu na uni ɔ́kya ugblebi ɔmmɔ kakwɛ na lɛla lɛni na uye lɛlɔ. Anwuɔsu útéye ɔnini, "Mɔɔwia Ntu Ɔkpilane Yohane lili ka eti-ni akya lɛkyami kemo ete-mi mɛni kani."
40014009	Lɛla lɛni na ulekubi ɔmɛni úye ɔ́bla Herode kɔnyana. Nsu ɔ́si kenye kani na úse na benengu bammɔ ƒui anumi ɔsu ni, ɔ́su ka babla ugblebi ɔmmɔ lɛyɔla bete-nwu.
40014010	Ɔmɛni ɔsu ɔ́tala ukyuli ɔdi na útékulo Yohane lili na aban ɔtɔ katɛnkɔ mmɔ.
40014011	Úti lili lɛmmɔ ɔ́kya lɛkyami lɛdi kemo úboku ugblebi ɔmmɔ na anwu lɛnɔ úti-ni úsienku uni.
40014012	Yohane batɛyane bébo bébeti nwuna ukpine ɔmmɔ bátáva, na bésie bátásu Yesu.
40014013	Uwi ɔni na Yesu únu ka bádu Yohane ni, úti ɔkɔlɔ na ɔ́tɔlɔ úsie kesii kani nábɛ. Nsu ka bekyuli bénu kesii kani na ɔkya ni, bana pii bási bana lɛma kemo bakɛ lɛgba bátasiaku-nwu na mmɔ.
40014014	Amu na Yesu ɔ́lɛ ɔkɔlɔ ɔmmɔ kemo. Na uwi ɔni na ɔ́nu bekyuli pii bammɔ ni, bana lɛlɔ lɛ́kywi-nwu kaƒɔ na ɔ́bwi bani muuƒi.
40014015	Uwi ɔni na useyi uwi údu ni, nwuna batɛyane bákpɛ béde-nwu na básu-nwu banini, "Kadi káasa káwɔlɔ, na mɛni lɛnɔ kágyunku ɔma. Anwuɔsu die bekyuli bamɛni ulu pla na beteesie akpaklɔ kemo na bakɛ lɛla lɛdi beye badi."
40014016	Yesu údie kenye ɔnii, "Utalɛka batɔlɔ. Amii alati bite-ma lɛla lɛdi na badi."
40014017	Batɛyane bammɔ básu-nwu banini, "Adila ani bubo kani ndi bodobodo ɛlɔ ku kɔkpaku inyɔ."
40014018	Amu na Yesu ɔ́su-ma ɔnini, "Biti-nya biboku-mi mɛni."
40014019	Na ɔ́su bekyuli bammɔ ƒui ɔnii belie kalɔ na livo lɛmmɔ lɛlɔ mmɔ. Amu na úti bodobodo ɛlɔ ku kɔkpaku inyɔ bɔmmɔ na ɔ́talaku anumi ɔ́nu katɔ na ɔ́gya Katɔti enu. Na ɔ́bwɛ bodobodo ɔmmɔ kɔkɛ kɔkɛ úte nwuna batɛyane. Na batɛyane bammɔ lɛnɔ béti béte bekyuli bammɔ.
40014020	Na bana ƒui bádi na bémo. Na nwuna batɛyane básala kɔkɛ wɛlɛ wɛlɛ kɔni bádi bébu na úyi kɔgyigyɛ leevu inyɔ.
40014021	Na bekyuli bani nádi adila ammɔ babla aani banana mpimu ɛlɔ. Nsu bátaka beleku ku banamu.
40014022	Mmɔ kani na Yesu ɔ́ya na nwuna batɛyane bákɔ béduo ɔkɔlɔ kemo ɔnii bataatɔ beteesie ɛpu ɔmmɔ ɔvi ɔni ngye. Na anwu ɔ́ƒɔ lɛlɔ ɔ́kya kama uudie bekyuli bammɔ ulu.
40014023	Ɔmɛni kama ni, anwu lɛti ɔ́kɔ úsie kɔbi lili na útákpali katɔ. Na usien ɔmmɔ ƒui ni, anwu lɛti pɛ kani nkya mmɔ.
40014024	Na uwi ɔmɛni kemo ni, na ɔkɔlɔ ɔmmɔ úusie ɔgyu. Na ɔƒɛƒɛɛ ubendi ɔni muukpó taasiaku-nwu ɔsu ni, ntu bɔmmɔ buubó ɔkɔlɔ ɔmmɔ taavinku.
40014025	Na lɛdigye aani lɛdɔ ɛtɛ ku lɛdɔ ɛku ntɛ ni, Yesu úsie ntu anumi na úbo nwuna batɛyane bammɔ kudɔ.
40014026	Uwi ɔni na bánu ka ɔkɛ ntu anumi mmɔ ni, ɔ́gyu-ma ɔtɔtɔ na banii, "Ukpine na ɔdi!" Anwuɔsu bése kalɔ baava momoomo!
40014027	Nsu Yesu útemiku-ma kɔnakunwi ɔnii, "Bɛkɛ kayi! Ami na ɔdi! Bitayia!"
40014028	Amu na Petro ɔ́su ɔnini, "Si awɔ geen na ɔdi ni, su-mi anii ami lɛnɔ nsie ntu bɔmmɔ anumi na libo-ɔ kudɔ."
40014029	Amu na Yesu ɔ́su-nwu ɔnini, "Bo!" Na Petro ɔ́lɛ ɔkɔlɔ ɔmmɔ kemo na ɔkɛ ntu bɔmmɔ anumi úsela Yesu kudɔ.
40014030	Nsu ni, ka ɔ́nu ɔƒɛƒɛɛ ɔni muukpó momoomo ni, liƒu lɛ́da-nwu na úse kalɔ ɔɔnyi ntu bɔmmɔ kemo. Amu na Petro ɔ́va ɔ́su ɔnini, "Blɔti, die-mi!"
40014031	Kɔnakunwi Yesu únine kɔnu ɔ́da-nwu na ɔ́su-nwu ɔnini, "Ƒula bɔƒɔtaadi na mina lɛlɔ bútedu! Bi ɔsu na ƒula kasusu kaabla inyɔ inyɔ?"
40014032	Na bana inyɔ ƒui bétéduo ɔkɔlɔ ɔmmɔ kemo, na ɔƒɛƒɛɛ ɔmmɔ ɔ́da bukpo ɔ́ya.
40014033	Amu na batɛyane bammɔ bábu-nwu geen. Na básu-nwu banini, "Katɔti Ubidi geen na adi!"
40014034	Ka bétédu ɛpu ɔmmɔ ɔvi ngye ni, bátáyu na Genesaret kalɔ lɛlɔ.
40014035	Mmɔ ni, bekyuli bammɔ bánu Yesu báti. Na bébo-nwu kudu kaduɛ. Anwuɔsu bekyuli pii bététiku balɛne bani nkya amadɔ mmɔ ƒui béboku Yesu kudɔ.
40014036	Na balɛne bammɔ bévele-nwu banii ɔya na betuku nwuna awu kɔtu. Na bani ƒui nétuku-nwu awu kɔtu ni, bana lɛlɛ lɛ́ba-ma.
40015001	Amu na Ƒarisiƒuɔ badi ku ɔda bubo ala batinane badi bási Yerusalem bébo Yesu kudɔ na bébeye-nwu banii,
40015002	"Bi ɔsu na ƒula batɛyane balásiaku bula bati kuuku ɔda bubo kama? Baláƒɔ bana enu kalɛ na bula ɔdi ɔɔtina asa na baadi."
40015003	Yesu údie kenye ɔnini, "Na bi ɔsu na biiní na biládi Katɔti ɔda bubo lɛlɔ na bɛsiaku bina bati kuuku ala bɔtina kama?
40015004	Katɔti ɔnini, 'Bu ƒula ɔti ku ƒula uni. Na ukyuli ɔni mɔɔlɔ ɔti iye uni lɛnyikpi lɛdi ni, ɔlɛka badu-nwu kukpi kɔtɔ.'
40015005	Nsu bɛɛtina ka ukyuli ɔdi ɔni mbo lɛla lɛni na ɔkana na uti ubunku ɔti iye uni nsu ɔ́su ɔnii, 'Líti lɛla lɛmɛni líse kenye lite Katɔti' ni,
40015006	ɔ́kɛ kenyekɔ kalɛ na uni na ulabu na ulebunku nwuna bawɔne lɛnɔ. Ulu ɔmɛni lɛlɔ na bɛɛsia teeni Katɔti ɔda bubo kalɛ na bɛsia bina bati bammɔ ala bɔtina kama.
40015007	Amii anumi lɛlɔ bekyuli! Lɛla lɛni na Katɔti Kenye Udiene Yesaia ɔ́su úse líbo líte lɛni na bina lɛlɔ geen.
40015008	Katɔti ɔnini, 'Bekyuli bamɛni bada bana kenye kani baabu-mi, nsu balayɔ-mi na bana kayi kemo.
40015009	Keeke kani na baabla-mi kabla. Baatina kayawi lɛlɔ ala aani si mina ɔda bubo bɔdi.' "
40015010	Amu na Yesu ɔ́lɔ bekyuli pii bammɔ úboku nwuna kudɔ na ɔ́su-ma ɔnini, "Bise atu na binu ɔmɛni biti bɛtɛya lɛla.
40015011	Adila ani muuduo ukyuli kaƒɔ ni, ɔɔɔdi anya mɔɔyá na uusé lɛlɔ. Mmomu etemila ani mɔɔlɛ́ taasi-nwu kenye kemo mɔɔyá na uusé lɛlɔ."
40015012	Amu na nwuna batɛyane bammɔ bébo-nwu kudɔ na bábasu-nwu banini, "Agyi ka ala ani na ásu mɛni éduo Ƒarisiƒuɔ bammɔ geen?"
40015013	Yesu údie kenye ɔnini, "Mina ɔti ɔni nkya katɔ ɔdubɔgyu kugyii biala na útalɛ ɔvaakun.
40015014	Anwuɔsu bitakpete-ma. Bese aani banumbwɛne bani mɔɔtɔnku banumbwɛne bamba. Na si ɔnumbwɛne ɔtɔnku nwuna ɔkpana ɔnumbwɛne ni, bana inyɔ ƒui badubɔnu beduo ubu kemo."
40015015	Petro ɔ́su-nwu ɔnini, "Die adila ani muusé lɛlɔ lɛgba lɛmɛni kalɔ tina-bu."
40015016	Na Yesu ɔ́su-ma ɔnini, "Ɔmua use amii lɛnɔ susuusu aani bana kalɛ kani?
40015017	Binu ɔmɛni kalɔ ka ni, lɛla ndi lɛla lɛni muuduo ukyuli kenye kemo ni, liiduo kaƒɔ kemo. Na kama ni, uudie-ni teewiakun.
40015018	Nsu ni, etemila ani mɔɔlɛ́ kenye kemo ni, ási kayi kemo. Na anya mɔɔyá na ukyuli uusé lɛlɔ.
40015019	Na kasusu kekpidi kani mɔɔyá na bekyuli baadú bekyuli, na baadi kɔsɔnɔ, na baabla lɛyalɛ ala, na beeyú, na baadá bekyuli kenye, na baalɔ bekyuli anyikpi ni, ana ƒui aasí kayi kemo.
40015020	Ala amɛni udu mɔɔyá na ukyuli uusé lɛlɔ. Nsu si ukyuli ɔdi útaƒɔ kɔnu aani kalɛ na Ƒarisiƒuɔ baatina kalɛ asa na ɔ́di ni, ɔmmɔ ulaya na uusé lɛlɔ."
40015021	Yesu ɔ́si mmɔ na úsie kalɛkɛ kani nde lɛma linengudi lɛni ndi Tiro ku Sidon.
40015022	Mmɔ ni, kalɛkɛ kammɔ uleku úbo Yesu kudɔ. Na úvele-nwu ɔnini, "Blɔti, Ɔga Dawid Uwɔ, nu-mi kɔnyana! Kɔyu kukpidi kɔdi kuukpóku mina ubi ulekubi na uubó abi geen!"
40015023	Nsu Yesu útakpete-nwu. Amu na nwuna batɛyane bébo bábasu-nwu banini, "Bɔku-nwu, ɔsika ɔsiaku-bu uutile-bu atu."
40015024	Amu na Yesu údie kenye ɔnini, "Israelƒuɔ bese aani baƒonu bani náyii kalɛ. Na bana kudɔ kani na Katɔti ɔ́tala-mi."
40015025	Mmɔ na uleku ɔmɛni ɔ́lɛ-nwu akɔnkɔ kalɔ na úvele-nwu ɔnini, "Ati, bunku-mi."
40015026	Yesu údie kenye ɔnini, "Ɔɔɔdia ka beti bebi adila bebo bewi bana bakpɛwe."
40015027	Uleku ɔmmɔ údie kenye ɔnini, "Ati, sɔsɔ na ɔdi. Nsu bakpɛwe lɛnɔ baadi adila kɔkɛ kɔni mɔɔsí bana unwoti kadikɔ teewi kalɔ."
40015028	Mmɔ na Yesu údie kenye ɔ́su-nwu ɔnini, "Adi uleku ɔni náƒɔ ɔ́di geen! Ákɛ lɛla lɛni na aawia." Anwuɔsu uwi ɔmmɔ kemo kani ni, ubidi ulekubi ɔmmɔ ɔlɛ ɔ́ba-nwu.
40015029	Yesu ɔ́tɔlɔ mmɔ na ɔkɛ Galilea Ɛpu ɔmmɔ kɔtu útákɔ lɛbinkpo lɛdi na ɔ́yu úlie kalɔ.
40015030	Bekyuli pii bébo-nwu kudɔ na badanku balɛne bani ndi bekyuli bani náƒɛ béwi kalɔ ku bani na lɛlɔ ekpo átasa-ma ku banumbwɛne ku bamumu ku bani muuƒi lɛlɛ bamba ƒui bébewi Yesu anumi na ɔ́bwi-ma.
40015031	Ɔni na bekyuli bammɔ bánu ka bamumu beetemi, na bani na lɛlɔ ekpo átasa-ma ása-ma, na bani náƒɛ bewi kalɔ beesié, na banumbwɛne lɛnɔ baanu ni, ɔ́bla-ma kalɛ kadi. Na bémwi Israel Katɔti.
40015032	Yesu ɔ́lɔ nwuna batɛyane úboku nwuna kudɔ na ɔ́su-ma ɔnini, "Kaƒɔ kaakywí-mi teete bekyuli bamɛni, ɔsika báakya-mi kudɔ emeyi atɛ sɔɔn. Na ɔƒaani ni, basɔ beeebo lɛla lɛdi na badi. Naaayɔ nnii muudie-ma ulu ku kɔka. Anumi adubɔvinku-ma si bakɛ ulu."
40015033	Nwuna batɛyane béye-nwu banini, "Wɛ na bɔdubɔkɛ adila na ketele kemo mɛni bute bekyuli pii bamɛni na udu-ma?"
40015034	Yesu úye-ma ɔnii, "Adila adi ese?" Na básu-nwu banii, "Bodobodo maatɛ ku kɔkpaku blii suɛ kani nse."
40015035	Amu na Yesu ɔ́su bana ƒui ɔnii basɔ belie kalɔ.
40015036	Na úti bodobodo maatɛ ku kɔkpaku kɔmmɔ na ɔ́gya Katɔti enu, na ɔ́bwɛ ɔdi biala kɔkɛ kɔkɛ na úti úte nwuna batɛyane. Na ama lɛnɔ béle-nwu béte bekyuli bammɔ.
40015037	Na bana ƒui bádi na bémo. Amu na batɛyane bamɛni básala adila kɔkɛ kɔni na bádi bébu ƒui na kúyi kɔgyigyɛ maatɛ.
40015038	Na banana bani nádi adila ammɔ bumomo bɔdubɔbla mpimu ine. Nsu bátaka beleku ku banamu.
40015039	Amu na Yesu údie bekyuli bammɔ ulu na úduo ɔkɔlɔ kemo na ɔ́tɔlɔ úsie Magadan kalɛkɛ lɛlɔ.
40016001	Ƒarisiƒuɔ ku Sadukiƒuɔ badi bésie Yesu kudɔ banii betéwi-nwu kenye benu. Anwuɔsu básu-nwu banii, "Bla akɔla adi na bɔnu bɔti nwaa ka Katɔti kudɔ na ási sɔsɔ."
40016002	Nsu Yesu údie kenye ɔnini, "Si ɔƒɛ úsela kanukɔ na kayaa kégyie ni, bɛɛsu bɛnii kadi kadubo bɔdia kɔnaadi.
40016003	Na ɔtanta tutuutu si ɔƒɛ ɔ́tu ɔdubo na kadi kese suu ni, bɛɛsu bɛnii ɔnantu ɔdubo bɔna. Bɛɛkana na bɛɛtí kalɛ na kadi kadubo buse si bɛ́nu kayaa. Nsu bilákana na bɛnu ala ani mɔɔtina uwi ɔni na Ukyuli Ɔƒunadi ɔmmɔ ɔdububo bɛti!
40016004	Amii, ɔmwi limeyi bekyuli bekpidi bani mɔɔlɛ́ Katɔti kama ni, bɛɛwia ka lɛbla akɔla budie taatina na bɛnu. Nsu naaabla! Akɔla budie taatina ani kani na bɛdubɔnu ndi ani nálɛ na Yona lɛlɔ." Anwuɔsu ɔ́gyu ɔ́tɔlɔ-ma kudɔ.
40016005	Amu na batɛyane bammɔ ku Yesu béti ɔkɔlɔ ɔdi na bávia bésie ɛpu ɔmmɔ ɔvi. Ka bédu mmɔ ni, bánu ka báyiƒla na béteti adila adi baaada.
40016006	Mmɔ na Yesu ɔ́su-ma ɔnini, "Bɛnu kaduɛ na Ƒarisiƒuɔ ku Sadukiƒuɔ bɔnyii bɔni baakya ala kemo na uuƒu lɛlɔ."
40016007	Amu na bése kalɔ beeye lɛlɔ banii, "Ɔni na búteti adila adi bɔɔɔda ɔsu na ɔɔsu ɔmɛni?"
40016008	Na ka Yesu ɔ́ti lɛla lɛni baasu ɔsu ni, úye-ma ɔnini, "Bi ɔsu na bɛɛtɛmiku lɛlɔ ɔ́si adila ani na bɛɛɛda ɔsu? Bina bɔƒɔtaadi na mina lɛlɔ bɔ́sɔ. Útabla-mii tɔ nwaa?
40016009	Bilényimo kalɛ na líti bodobodo ɛlɔ líte banana mpimu ɛlɔ na bádi bémo ku kɔgyigyɛ ɛlɛ kɔni na kɔkɛ kɔmmɔ kúyi?
40016010	Na bodobodo maatɛ ɔni na líti líte banana mpimu ine nɔɔ? Bilényimo kɔgyigyɛ ɛlɛ kɔni na kɔkɛ kɔmmɔ kúyi?
40016011	Dɛ na ɔ́bla na bilenu kalɔ bɛnii ɔɔɔdi adila lɛlɔ litemi na mɔɔsu uwi ɔni na lɛ́su nnii, 'Bɛnu kaduɛ na Ƒarisiƒuɔ ku Sadukiƒuɔ bɔnyii bɔni baakya ala kemo na uuƒu lɛlɔ'?"
40016012	Mmɔ asa na ɔ́bla batalane bammɔ nwaa ka ɔɔɔdi bɔnyii bɔni baakya ala kemo na uuƒu lɛlɔ ɔda na uubó-ma. Mmomu ni, ala ani na Ƒarisiƒuɔ ku Sadukiƒuɔ baatina na ɔda.
40016013	Yesu ku nwuna batɛyane bésie kalɛkɛ kani nde Kaesarea Ƒilipi amadɔ. Mmɔ na úye nwuna batɛyane ɔnini, "Ɔma na bekyuli baasu banii ami Ukyuli Ɔyawine Ubi ndi?"
40016014	Bédie kenye banii, "Badi banii awɔ ndi Ntu Ɔkpilane Yohane. Na badi lɛnɔ banii awɔ ndi Katɔti Kenye Udiene Elia. Na babambadi lɛnɔ baasu banii awɔ ndi Yeremia iye Katɔti kenye bediene bammɔ akɔ ɔbambadi ɔdi."
40016015	Amu na Yesu úye-ma ɔnini, "Na amii nɔɔ? Ɔma na bɛɛsu ka ami ndi?"
40016016	Mmɔ na Simon Petro údie kenye ɔnini, "Awɔ ndi Ukyuli Ɔƒunadi ɔmmɔ. Na adi Katɔti ɔni nli ngba uwi ƒui Ubidi."
40016017	Amu na Yesu údie kenye ɔnini, "Lɛlɔ litaayɔ awɔ, Simon, Yona ubidi. Ɔsika ɔɔɔdi ɔyawine nédie litemi geen lɛmɛni ɔ́tina-a. Mmomu mina Ɔti ɔni nkya katɔ nédie ɔ́tina-a.
40016018	Anwuɔsu mɔɔsu-ɔ ka awɔ ndi Petro ɔni kalɔ ndi lɛtakpɛ. Na lɛtakpɛ lɛmɛni lɛlɔ na ndubuti mina baƒɔtaadine lɛtu linyine aani ɔtɔ kalɛ. Na kukpi ɔyikun muedi ulakana-ma lɛlɔ bɔdi.
40016019	Na ndubuti Katɔti lɛga bɔdi ɔyikun lite-ɔ. Na lɛla lɛni na bɛdubɔƒɛnimi na kalɔ lɛlɔ ni, Katɔti ɔdubɔsia-ni kɔnu. Na lɛla lɛni na bɛdubɔnyonu na kalɔ lɛlɔ ni, Katɔti ɔdubɔsia ani lɛnɔ kɔnu."
40016020	Amu na Yesu úbo nwuna batɛyane ɔda ɔnii, "Bitasu ukyuli ɔdi bɛnii ami ndi Ukyuli Ɔƒunadi ɔmmɔ."
40016021	Ɔ́si uwi ɔmmɔ kemo ni, Yesu úse kalɔ ɔɔsu nwuna batɛyane bammɔ nwaa ɔnii, "Ɔlɛka lisie Yerusalem na ntébo abi na kadi benengu ku bakpane benengu ku ɔda bubo ala batinane enu kemo. Badubɔdu-mi. Nsu limeyi lɛtɛdi lɛlɔ ni, Katɔti ɔdubɔgyila-mi ɔlɛku kekpine na nsɔ mbelie ngba."
40016022	Petro ɔ́da-nwu úsienku kɔmadɔ na ɔ́dɔnku-nwu. Na ɔ́su-nwu ɔnini, "Pɛ kuse Blɔti! Tuo lisuo lɛmmɔ wiakun! Ɔmmɔ utebo-ɔ lɛlɔ kudii!"
40016023	Yesu únwini kɔnakunwi ɔ́su Petro ɔnini, "Satan! Gyu tɔlɔ-mi lɛlɔ! Éti lɛlɔ eenwíni ukisine na mina lɛlɔ. Aayɔ́ akpanku-mi atákya likpidi kemo! Kasusu kani na éti mɛni kátasi Katɔti kudɔ. Mmomu bekyuli kasusu kadi."
40016024	Amu na Yesu ɔ́su nwuna batɛyane ɔnini, "Si ukyuli ɔdi ɔɔwia ka ɔsiaku-mi kama ni, ɔlɛka udie nwuna lɛlɔ atu na ubo abi na ɔsiaku-mi kama.
40016025	Ukyuli biala ɔni mɔɔwia ka ɔƒɔ nwuna lili ngba ute lɛlɔ ni, ɔdubɔyila-mu. Na ukyuli biala ɔni nányonu nwuna ngba ka ɔsiaku-mi kama ni, ɔdubɔkɛ ngba geen.
40016026	Bi kɔsia na ukyuli ɔdubɔkɛ si ɔ́kɛ kayawi ala ƒui na ɔ́yila ngba geen bɔmmɔ. Munuu bi na ukyuli ubo na uti ɔvumana na ɔkɛ ngba geen bɔmmɔ?
40016027	Ɔsika ami ɔni ndi Ukyuli Ɔyawine Ubi ndububo ku Katɔti batu na Katɔti ɔyikun kemo. Na ndubɔƒɔ ukyuli biala kayu na nwuna kabla kenye.
40016028	Mɔɔsu-mii nwaa ka ni, bekyuli badi bakya mɛni ɔni na belekpi watálɛ uwi ɔni na bánu ka Ukyuli Ɔyawine Ubi úbo aani ɔga kalɛ."
40017001	Emeyi aku kama ni, Yesu útiku Petro ku Yakobo ku ɔnwani Yohane úsienku kɔbi kɔdi nákuku lili. Na bátákya mmɔ ama lɛti.
40017002	Ɔƒɛni ka baanu ni, kavumana kadi kébo Yesu lɛlɔ. Nwuna anumi eekeye aani ɔƒɛ, na nwuna adala lɛnɔ eekeye na aatu anumi.
40017003	Amu na batɛyane ɛtɛ bamɛni bánu Mose ku Elia ka baatɛmiku Yesu.
40017004	Na Petro ɔ́su Yesu ɔnini, "Blɔti, ɔdia si bɔ́sɔ bɔkya mɛni! Si átuna ni, ndubɔtu nvo ɛtɛ. Ƒula kadi kenwi ku Mose kadi kenwi ku Elia lɛnɔ kadi kenwi."
40017005	Uwi ɔni na ɔɔsu ɔmɛni ni, uyɔlɔ ɔni muukeye úbewi-ma lɛlɔ. Na bénu Katɔti lɛdi na uyɔlɔ ɔmmɔ kemo na lɛ́su lɛnini, "Ɔmɛni ndi mina ubi ɔyɔne unwi pɛ ɔni mɔɔƒɔ́-mi anu geen. Binu-nwu litemi."
40017006	Uwi ɔni na batɛyane ɛtɛ bamɛni bénu lɛdi lɛmɛni ni, liƒu lɛ́da-ma geen na báyu bébi kalɔ.
40017007	Yesu úbo-ma kudɔ na úbetuku-ma na ɔ́su-ma ɔnii, "Bɛta binye. Bɛsɔ bitayia."
40017008	Amu ka bákɔliku anumi katɔ ni, bátanu ukyuli ɔdi ntu Yesu kani.
40017009	Na ka bási baayu kɔbi kɔmmɔ lɛlɔ ni, Yesu úbo-ma ɔda ɔnini, "Bitasu ukyuli ɔdi lɛla lɛni bɛ́nu mɛni wetédu uwi ɔni na ami Ukyuli Ɔyawine Ubi mata malɛ bekpine akɔ."
40017010	Amu na batɛyane bammɔ béye Yesu banii, "Bi ɔsu na ɔda bubo ala batinane baasu banii ɔlɛka Elia ɔka bubo asa na ala amɛni abalɛ?"
40017011	Yesu údie kenye ɔnini, "Sɔsɔ na ɔdi ka Elia ɔka bubo na ubaklibi lɛla biala use.
40017012	Nsu mɔɔsu-mii nnii Elia úubo, nsu bekyuli bátanu-nwu bátati. Na bábla-nwu kalala kalɛ na baayɔ́. Lɛni kani na badubɔbla ami Ukyuli Ɔyawine Ubi lɛnɔ kalala."
40017013	Mmɔ na batɛyane bammɔ báti ka Ntu Ɔkpilane Yohane na ɔda.
40017014	Uwi ɔni na Yesu ku nwuna batɛyane báyu bébo bekyuli pii bammɔ kudɔ ni, ɔnana ɔdi úbo Yesu kudɔ na úbalɛ-nwu akɔnkɔ kalɔ.
40017015	Na ɔ́su-nwu ɔnini, "Ati, nu mina ubi ɔnanabi ɔmɛni kɔnyana. Uuƒi kalɛteebo na uubó abi geen. Uwi pii ni, uubuli teeduo ɔgya kemo ku ntu kemo lɛnɔ.
40017016	Líti-nwu líboku ƒula batɛyane, nsu bátakana na babwi-nwu."
40017017	Amu na Yesu údie kenye ɔnini, "Amii, ɔmwi limeyi bekyuli, bi ɔsu na bilaƒɔ-mi taadi na bɛɛyu atu ɔkplu? Uwi ɛlɛ sɔɔn na ndubɔkɛku-mii kayi? Naaakana na makya-mii kudɔ uwi biala! Biti ɔnamu ɔmmɔ biboku-mi mɛni!"
40017018	Amu na Yesu ɔ́bɔku kɔyu kukpidi kɔni nli ɔnamu ɔmmɔ lɛlɔ kemo na kɔ́lɛ! Na ɔlɛ ɔmmɔ ɔ́ba-nwu kɔnakunwi.
40017019	Amu na batɛyane bammɔ bébo Yesu kudɔ na bébeye-nwu banii, "Bi ɔsu na bútakana kɔyu kukpidi kɔmmɔ bɔbɔku bɔlɛku?"
40017020	Yesu údie kenye ɔnini, "Bina bɔƒɔtaadi na mina lɛlɔ bɔ́sɔ. Mɔɔsu-mii nwaa nnii si banii bibo bɔƒɔtaadi bɔni nse aani edula kebi kebliidi ƒui ni, nka bɛdubɔkana na bɛsu kɔbi kɔmɛni bɛnii, 'Gyu mɛni, ténye ngye!' Na kɔdubusie. Lɛla biala liiibo na bilakana bɔbla!
40017021	Nsu amu ntu aakpali katɔ na elie kɔka asa na adubɔkana na abɔku kɔyu kukpidi kɔmɛni udu alɛku."
40017022	Uwi ɔni na batɛyane bammɔ ƒui bábasa na Galilea ni, Yesu ɔ́su-ma ɔnini, "Badubo ami Ukyuli Ɔyawine Ubi buti bɔkya bekyuli enu kemo,
40017023	na badu-mi. Na emeyi atɛ kama ni, Katɔti ɔdubɔgyila-mi ɔsiku bekpine akɔ." Mmɔ ni, batɛyane bammɔ enu áƒɛ-ma.
40017024	Uwi ɔni na Yesu ku nwuna batɛyane bébo bébeduo Kapernaum ni, Yudaƒuɔ kakpakɔ kuyi baƒɔne bébeye Petro banii, "Bina ala ɔtinane lɛnɔ uuyi kakpakɔ kuyi kɔmmɔ?"
40017025	Petro údie kenye ɔnii, "Uuyi nii!" Amu ka Petro útéduo bana kaduli ni, mmɔ kani na Yesu ɔ́ka-nwu buye ɔnini, "Simon, bi ndi ƒula kasusu? Ɔma bene na ɔlɛka baƒɔ kuyi bete baga na kayawi kamɛni? Kalɔ kammɔ bekyuli munuu baƒɔ?"
40017026	Na Petro údie kenye ɔnini, "Baƒɔ." Amu na Yesu údie kenye ɔnini, "Ɔmɛni ɔɔtina ka kalɔ kammɔ bekyuli ama útalɛka baƒɔ ɔdi.
40017027	Nsu ka bulayɔ bɔnii bɔɔƒiɔ́ ukyuli ɔdi ɔsu ni, teesie ɛpu kɔtu na atátu ɔdaa. Na kabɛ kedeedi kani na adubɔni alɛku ni, adubɔnu ligulabi lɛdi na nwuna kenye lɛni ndubudu ami ku-ɔ kakpakɔ kuyi bɔƒɔ. Die-ni, na atáƒɔ-ma bula kuyi kayu."
40018001	Uwi klukui ɔdi kama ni, batɛyane bammɔ bébo Yesu kudɔ na bébeye-nwu banii, "Ɔma náƒɔ kuye utulo na Katɔ Ɔga Ɔma?"
40018002	Amu na Yesu ɔ́lɔ ɔnamu blii suɛ ɔdi úbenyene-ma anumi.
40018003	Na ɔ́su-ma ɔnini, "Mɔɔsu-mii nnii si bítavumana udu na binwini aani banamu ni, bileduo Katɔ Ɔga Ɔma kudii.
40018004	Ukyuli ɔni náƒɔ kuye utulo ƒui na Katɔ Ɔga Ɔma ni, anwu ndi ukyuli ɔni néboku lɛlɔ kalɔ na únwini aani ɔnamu ɔmɛni udu.
40018005	"Na ukyuli ɔni maƒɔ ɔnamu blii suɛ aani ɔmɛni udu na mina lɛnyi kemo ni, ɔ́ƒɔ ami lɛnɔ.
40018006	Nsu si ukyuli ɔdi ɔ́ya na banamu bamɛni akɔ ɔdi únwini kama ɔ́kya nwuna bɔƒɔtaadi na mina lɛlɔ ni, Katɔti ɔdubɔni-nwu kɔtu geen utulo si béti kukɔ bonwu báƒala-nwu ɔkwɛ na bátányina-nwu ɛpu kemo.
40018007	"Bɔbwɛ muute kayawi ɔsika ala adi akya-ka kemo ani ndubɔya na bekyuli benwini kama bakya bana bɔƒɔtaadi na mina lɛlɔ. Ala ammɔ udu adubo bɔkya uwi biala bɔdi. Nsu ukyuli ɔni lɛlɔ na ala amɛni adubɔsia eduo bekyuli akɔ ni, bɔbwɛ ndi anwu ɔdi.
40018008	Anwuɔsu si ƒula kɔnu iye ƒula ɔgba mɔɔyá na aabla likpidi ni, kulo-ku vaakun. Ɔdia ute-ɔ si ebo kɔnu kunwi iye ɔgba unwi na ákɛ ngba ƒui utulo ka ebo enu ku lɛgba na Katɔti uti-ɔ ɔkya lɛgyavonku kemo.
40018009	Na si ƒula lɛnumi mɔɔyá-a na aabla likpidi ni, die-ni vaakun. Ɔdia ute-ɔ si ebo lɛnumi linwi na akɛ ngba ƒui kemo utulo ka Katɔti uti-ɔ utákya lɛgyavonku kemo.
40018010	"Bɛnu kaduɛ kalɛ na bilanu banamu wɛlɛ wɛlɛ bamɛni ɔdi bɛnii ɔɔɔdi lɛla lɛdi na bina akɔ. Ɔsika mɔɔsu-mii nwaa nnii bebo Katɔti batu bani nnye mina Ɔti anumi na katɔ uwi biala.
40018011	Ɔsika Ukyuli Ɔyawine Ubi úbo ɔnii ubaƒɔ bekyuli bani náyii ngba geen ulu ɔmmɔ.
40018012	"Si ukyuli ɔdi ubo baƒonu eti anyɔ na kunwi kɔ́yii ni, lɛla lɛni na ɔdubo bɔbla ndi ka ɔdubɔda liti ku aavlene-yaalenwi bammɔ unyene kɔbi kaƒɔna mmɔ na bataadi. Na usie utáwia unwi ɔni náyii mmɔ.
40018013	Na mɔɔsu-mii nnii si ɔ́nu-ku ni, lɛlɔ lɛdubɔyɔ-nwu na kuna lɛlɔ utulo baƒonu liti ku aavlene-yaalenwi bani nátayii mmɔ lɛlɔ.
40018014	Lɛni kani na bina ɔti ɔni nkya katɔ ulawia ka banamu wɛlɛ wɛlɛ bamɛni ɔdi ɔyii.
40018015	"Si ɔƒɔtaadine ɔkpana ɔ́ƒiɔ-ɔ ni, sie-nwu kudɔ na etédie atina-nwu ka ɔ́ƒiɔ-ɔ. Na ya na ɔmɛni ɔbla bina inyɔ ntɛ lɛti kɔtɛ. Si únu kalɔ ni, awɔ ku-nwu bɛsɔ bilie kɔnwa ku kɔnwa.
40018016	Nsu si útenu lɛlɔ kalɔ ni, ya na ukyuli unwi iye ɛlɛɛ benuku-ɔ litemi lɛmmɔ aani kalɛ na bénweni na Bunweni Kedee Ɔku kemo ka akɛ nkyuli inyɔ iye ɛtɛ na benye-ɔ litemi kama.
40018017	Na si mmɔ lɛnɔ útenu kalɔ ni, ya na baƒɔtaadine lɛkpa lɛmmɔ bati. Na si mmɔ lɛnɔ útenu lɛlɔ kalɔ ni, die-nwu atu aani ukyuli ɔni na útaƒɔ útadi iye likpidi ɔblane ɔni na útenwini kayi.
40018018	"Anwuɔsu mɔɔsu bina ƒui nnii lɛla lɛni lɛlɔ na bitile kuƒi na kayawi mɛni ni, Katɔti ɔdubɔsia-ni kɔnu. Na lɛla lɛni lɛlɔ na bite kuƒi na kayawi mɛni ni, Katɔti ɔdubɔsia-ni kɔnu lɛnɔ.
40018019	"Na nsɔ mɔɔsu-mii lɛnɔ nnii si bina inyɔ bɛ́bla kenye kenwi na kayawi mɛni na bɛ́sala bivele lɛla lɛdi ni, mina ɔti ɔni nkya katɔ ɔdubɔbla-ni ute-mii.
40018020	Ɔsika kesii kani na nkyuli inyɔ iye ɛtɛ bása na mina lɛnyi kemo ni, ami lɛnɔ nkya-ma akɔ."
40018021	Amu na Petro ɔ́kpɛ úde Yesu na úye-nwu ɔnini, "Blɔti, si mina ɔƒɔtaadine ɔkpana ɔɔƒiɔ́-mii ni, kɔlɛ na ɔdi ka liti lɛkyiɛ-nwu? Liti lɛkyiɛ-nwu laa maatɛ?"
40018022	Yesu ɔ́su-nwu ɔnini, "Ɔɔɔdi maatɛ kani! Mmomu liti ku aavlanyɔ akpa maatɛ na ɔlɛka eti akyiɛ-nwu.
40018023	"Ɔmɛni ɔsu na Katɔti lɛga bɔdi buse aani ɔga ɔni náwia ka ɔbuku nwuna bekyuli bani mɔɔbla-nwu kabla akunta.
40018024	Uwi ɔni na úse kalɔ kani na béti ɔnana ɔdi ɔni nda-nwu lɛlakɛ bonwu kayu béboku.
40018025	Na ka ɔnana ɔmmɔ uuubo lɛla lɛni na ɔkana kayu kammɔ bɔƒɔ ɔsu ni, ɔga ɔmmɔ údie lɛdi ɔnii beti anwu ku ulekudi ku nwuna bebi ku ala ani ƒui na ubo beye na baƒɔ kayu kammɔ.
40018026	"Mmɔ na ɔnana ɔmɛni ɔ́lɛ ɔga ɔmmɔ akɔnkɔ kalɔ na úvele-nwu ɔnini, 'Kɛku-mi kayi na ndubɔƒɔ-ɔ kana ƒui!'
40018027	Ɔnana ɔmmɔ lɛlɔ lɛ́kywi ɔga ɔmmɔ kaƒɔ, anwuɔsu úti kayu kammɔ ƒui ɔ́kyiɛ-nwu na ɔ́nyonu-nwu na ɔ́tɔlɔ.
40018028	"Amu ka ɔnana ɔmɛni ɔ́lɛ ni, útánu nwuna ɔblane ɔkpana ɔni nda-nwu abuli atɛ lɛyuƒɔla. Amu na úƒie-nwu na ɔ́da-nwu limɔ ɔ́mana momoomo na ɔ́su-nwu ɔnini, 'Ƒɔ-mi kayu kani na ada-mi!'
40018029	"Na nwuna ɔkpana ɔmmɔ úvele-nwu ɔnini, 'Kɛku-mi kayi na ndubɔƒɔ-ɔ kana ƒui!'
40018030	"Nsu úbulo na ɔ́ya na bákya-nwu ɔtɔ watálɛ uwi ɔni na wakana kayu kammɔ ƒui bɔƒɔ.
40018031	Na ka nwuna kabla bablane bakpana bánu lɛla lɛni nálɛ ni, kasusu kékpoku-ma na bésie bátásu ɔga ɔmmɔ ala ani ƒui nébo.
40018032	"Anwuɔsu ɔga ɔmmɔ ɔ́tala na bátálɔ kabla ɔblane ɔmmɔ béboku na ɔ́su-nwu ɔnini, 'Ukyuli ukpidi na adi. Ka évele-mi anii nti nkyiɛ-ɔ ni, líti lɛla lɛdi biala lɛ́kyiɛ-ɔ.
40018033	Lɛni kani na ɔdi ka awɔ lɛnɔ anu ƒula ɔkpana kɔnyana aani kalɛ na lɛ́nu-ɔ kɔnyana.'
40018034	Na ɔga ɔmmɔ ɔ́kɛ kɔnyi geen na úti-nwu úte ɔnii bakya-nwu ɔtɔ na bani-nwu kɔtu utédu uwi ɔni na waƒɔ kayu kammɔ ƒui."
40018035	Amu na Yesu ɔ́wɔlɔ kɔtɛ kɔmmɔ ɔnini, "Lɛni kani na mina Ɔti ɔni nkya katɔ ɔdubɔbla bina akɔ ɔdi biala si biléti taakyiɛ bina baƒɔtaadine bakpana ɔ́si bina kayi kemo ƒui."
40019001	Ka Yesu ɔ́su ala amɛni ƒui ɔ́wɔlɔ ni, ɔ́tɔlɔ Galilea na úsie Yudea kalɛkɛ na Yordan ketu ɔvi.
40019002	Na bekyuli pii badi básiaku-nwu kama na ɔ́bwi-ma lɛlɛ na mmɔ.
40019003	Amu na Ƒarisiƒuɔ badi bésie-nwu kudɔ banii bétéwi-nwu kenye benu. Na béye-nwu banini, "Mose ɔda bubo úte kuƒi ka ɔnana ɔsia kasusu biala lɛlɔ na ɔnyonu ulekudi?"
40019004	Yesu údie kenye ɔnini, "Bítaka na Bunweni Kedee Ɔku kemo ka kalɔ kesekɔ ni, Katɔti údie ɔnana ku uleku?
40019005	Na Katɔti ɔ́su ɔnini, 'Ɔmɛni ɔsu ni, ɔnana ɔdubɔda ɔti ku uni use na uti lɛlɔ utámana ulekudi na bana inyɔ babla ɔlɔna unwi.'
40019006	Ɔmɛni ɔsu ni, basɔ baaadi nkyuli inyɔ. Mmomu bénwini ukyuli unwi. Anwuɔsu útalɛka ukyuli ugyingya lɛla lɛni na Katɔti úti ɔ́sala."
40019007	Mmɔ na Ƒarisiƒuɔ bammɔ básu-nwu banii, "Amu na bi ɔsu na Mose úte kuƒi ɔnii ɔnana ute ulekudi ɔku ka ɔnyonu-nwu na udie-nwu ulu?"
40019008	Yesu údie kenye ɔnini, "Mose úte-mii kuƒi ɔnii bɛnyonu bina beleku na bina atu ɔkplu ɔsu. Nsu ɔ́si kalɔ kesekɔ ni, na uuuse lɛni.
40019009	Na ɔƒɛni ni, mɔɔsu-mii nnii si ɔnana ɔdi ɔ́nyonu ulekudi na ɔɔɔdi kɔsɔnɔ na ɔ́di asa na útéti uleku ɔbambadi ni, ɔ́di kɔsɔnɔ."
40019010	Amu na Yesu batɛyane básu-nwu banini, "Si lɛni na kɔgya ku kule litemi lise ni, si ɔnana úteti uleku muedi ni, na ɔdia utulo."
40019011	Na Yesu ɔ́su-ma ɔnini, "Ɔɔɔdi ukyuli biala ndubɔkana na ɔbla ala ani na bɛɛsu mɛni, amu ntu bekyuli bani na Katɔti úte-ma kani.
40019012	Ɔsika lɛla lɛni ɔsu na banana beléti beleku lɛdanku kasusu lidu lidu. Badi ni, lɛni na báwɔ-ma. Na badi ama ni, bekyuli nábla-ma lɛni. Na badi lɛnɔ ni, beléti beleku ɔsika baawia ka belie ngba bataabla Katɔti lɛga bɔdi kabla ɔsu. Si bɛɛkana ni, bitaabla lɛla lɛni na lɛ́su mɛni."
40019013	Bekyuli badi béti banamu béboku Yesu kudɔ banii uti enu ɔsia-ma lɛlɔ na ɔkpali katɔ ute-ma. Nsu ni, nwuna batɛyane bádɔnku bekyuli bammɔ.
40019014	Amu na Yesu ɔ́su batɛyane bammɔ ɔnini, "Bɛya na banamu bammɔ bebo-mi kudɔ na bitetile-ma kuƒi. Ɔsika Katɔti lɛga kadikɔ kese kete bekyuli bani néboku lɛlɔ kalɔ aani banamu bamɛni udu kalɛ."
40019015	Yesu úti nwuna enu ɔ́sia-ma lɛlɔ na ɔ́kpali katɔ úte-ma. Nwuna kama ni, ɔ́tɔlɔ.
40019016	Na uwi bamba kemo ni, okloƒu ɔdi úbo Yesu kudɔ na úye-nwu ɔnini, "Ɔtinane, bi ndia na ɔlɛka lɛbla asa na Katɔti ute-mi ngba bɔni nsɔ naaadubo bɔsa kudii?"
40019017	Amu na Yesu údie kenye ɔnini, "Lɛla lɛni ndia na ɔlɛka babla lɛlɔ litemi na eeye-mi? Katɔti lɛti pɛ ndia. Na si aayɔ́ anii Katɔti ute-ɔ ngba bɔni nsɔ naaadubo bɔsa kudii ni, di nwuna ɔda bubo ɔmmɔ lɛlɔ."
40019018	Mmɔ na ɔnana ɔmmɔ úye-nwu ɔnini, "Ɔda bubo bɔmani?" Yesu ɔ́su-nwu ɔnini, "Tadu ukyuli, tadi kɔsɔnɔ, teyu, tada ƒula ukyulikpana kenye,
40019019	bu ƒula ɔti ku ƒula uni, na ayɔ ƒula ukyulikpana aani ƒula lɛlɔ kalɛ."
40019020	Amu na okloƒu ɔmɛni údie kenye ɔnini, "Lɛ́ɛdi ɔmmɔ ƒui lɛlɔ. Bi lɛnɔ násɔ ébu na lɛbla?"
40019021	Yesu ɔ́su-nwu ɔnini, "Si aayɔ́ anii aabla sɛɛn awɔlɔ ƒui ni, sie na etéti ala ani ƒui na ébo eye. Na eti egulabi ammɔ ete bawabane, na adubɔkɛ lɛyuƒɔla na katɔ. Ɔmmɔ kama asa na ebo abasiaku-mi kama."
40019022	Nsu ka okloƒu ɔmmɔ únu lɛla lɛmɛni ni, ebiti átada-nwu na ɔ́gyu ɔ́tɔlɔ, ɔsika ubo egulabi pii.
40019023	Amu na Yesu ɔ́su nwuna batɛyane ɔnini, "Mɔɔsu-mii nwaa nnii ɔdubɔyu balakɛne ɔkplu asa na beduo Katɔti lɛga kadikɔ.
40019024	Nsɔ mɔɔsia kama lɛsu-mii nnii úse ubo ɔlakɛne ɔkplu geen asa na wakana na weduo Katɔti lɛga kadikɔ utulo kalɛ na ebuo ɔni nébomo utulo ƒui ɔvi udila liƒi."
40019025	Uwi ɔni na batɛyane bammɔ bénu ɔmɛni ni, ɔ́bla-ma dɛye dɛye. Anwuɔsu béye banii, "Amu si use lɛni ni, ɔma ndubɔkana na ɔkɛ ngba bɔni nsɔ naaadubo bɔsa kudii?"
40019026	Amu na Yesu ɔ́nu-ma anumi na ɔ́su-ma ɔnini, "Ɔyawine biala ulakana ɔmɛni bɔbla. Nsu Katɔti anwu ni, ɔɔkana lɛla biala bɔbla."
40019027	Amu na Petro ɔ́su-nwu ɔnini, "Nu! Bɔ́da lɛla lɛdi biala búse na bɔsiaku-ɔ kama. Bi na bɔdubo bɔkɛ?"
40019028	Yesu ɔ́su-ma ɔnini, "Amii bɛkɛ kayi. Uwi ɔni na ami Ukyuli Ɔyawine Ubi mebo na mina lɛlɔyɔ kemo na nlie mina lɛgaboku lɛlɔ na kayawi kawɔdi kammɔ kemo ni, bina leevu-inyɔ bani nsiaku-mi lɛnɔ bɛdubulie agaboku lɛlɔ na bɛdi Israelƒuɔ adukpa leevu-inyɔ lɛlɔ.
40019029	Na ukyuli biala ɔni néni nwuna kaduli iye banwani bananabi iye banwani belekubi iye uni iye bebi iye imo ka ɔsiaku-mi ɔsu ni, ɔdubɔkɛ-nya akpa eti anyɔ utulo. Na Katɔti ɔdubute-nwu ngba bɔni nsɔ naaadubo bɔsa kudii.
40019030	Nsu ni, bekyuli pii bani ntɔ ɔƒɛni ni, badubɔvi bakpɛ kama. Na bani nkpɛ kama ɔƒɛni ni, badubɔvi batɔ."
40020001	"Katɔti lɛga bɔdi buse aani ɔmɛni kalɛ. Uwi ɔdi ni, ukyuli ɔdi ɔ́ta ɔtanta tutuutu ɔnii utáwia bekyuli badi na batuma nwuna kemo bete-nwu na limeyi lɛyuƒɔla kenye.
40020002	Kemo ɔlati ku kabla bablane bénu lɛlɔ kalɔ ka badubɔƒɔ limeyi lɛyuƒɔla, na bátɔlɔ bésie-nwu kemo.
40020003	"Uwi ɔni na úbo lɛdɔ yaalenwi ni, ɔnana ɔmmɔ ɔ́sɔ úsie kuyeya na útánu banana badi ka benye ukpludi.
40020004	Anwuɔsu ɔ́su-ma ɔnini, 'Amii lɛnɔ biteesie mina kemo bitátuma na ndubɔƒɔ-mii kayu kani námanku bina kabla kammɔ.'
40020005	Anwuɔsu bésie kemo kammɔ. "Na ɔ́sɔ úsie kuyeya mmɔ útábla lɛni kani lɛdɔ leevu-inyɔ ku lɛdɔ ɛtɛ kemo.
40020006	Uwi ɔni na lɛdɔ ɛlɔ líbo ni, ɔ́sɔ úsie kuyeya mmɔ na útánu banana babambadi ka bénye mmɔ. Na úye-ma ɔnini, 'Bi nébo ɔsu na amii bilie mɛni ɔmwi limeyi limodi na bítabla kabla kadi?'
40020007	"Bédie kenye banii, 'Ukyuli ɔdi útete-bu kabla kadi ɔnii bɔbla.' "Anwuɔsu ɔ́su-ma ɔnini, 'Amu biteesie mina kemo.'
40020008	"Amu uwi ɔni na lɛdɔ ɛku líbo ni, kemo ɔlati ɔmmɔ ɔ́su batumane bammɔ lɛlɔ ɔnune ɔnini, 'Lɔ batumane bammɔ ƒui na aƒɔ-ma kayu. Na ese kalɔ asi bekyuli bekplodi lɛlɔ atálɛ bedeedi lɛlɔ.'
40020009	"Amu na báƒɔ limeyi lɛyuƒɔla kayu béte bekyuli bani nébo useyi lɛdɔ ɛlɔ kemo.
40020010	Na uwi ɔni na údu bani néesie ɔtanta lɛdɔ ɛku lɛlɔ ni, básusu banii ama badubɔkɛ betulo bana bakpana. Nsu ama lɛnɔ ɔdi biala ɔ́kɛ limeyi kenye lɛyuƒɔla.
40020011	Na ka báƒɔ egulabi ammɔ ni, bése kalɔ baadɔnku kemo ɔlati ɔmmɔ banii,
40020012	'Bekyuli bani nábla kabla ɔdɔ unwi ku abu bani nénye ɔƒɛ lɛlɔ limeyi limodi ƒui bɔ́ƒɔ lɛyuƒɔla linwi!'
40020013	"Amu na kemo ɔlati ɔmmɔ ɔ́su-ma ɔnini, 'Bakpana, binu kalɔ. Ńtaƒiɔ-mii. Ami ku-mii ƒui búnu kalɔ bɔnii limeyi kenye kayu ndi bina lɛyuƒɔla.
40020014	Anwuɔsu bɛƒɔ bina lɛyuƒɔla na biteesie kaduli. Mɔɔyɔ́ ka lite bekyuli bekplodi bamɛni lɛyuƒɔla lɛni kani na líte-mii.
40020015	Mbo kuƒi na lɛblaku mina egulabi kalɛ na mɔɔyɔ́. Anwuɔsu ɔƒɛ utada-mii na mina lɛƒɔndia lɛlɔ.' "
40020016	Amu na Yesu ɔ́wɔlɔ ɔnini, "Lɛni geen na bekyuli bani ntɔ badubɔvi bakpɛ kama, na bani nkpɛ kama bavi batɔ."
40020017	Uwi ɔni na Yesu ku nwuna batɛyane bákɔ bésela Yerusalem ni, úti-ma úsienku kɔƒɛlɛ.
40020018	Na ɔ́su-ma ɔnini, "Binu, búsela Yerusalem kesii kani na badubuti ami Ukyuli Ɔyawine Ubi bakya bakpane benengu ku ɔda bubo ala batinane enu kemo. Na badubɔdu-mi kukpi kɔtɔ.
40020019	Na ama bani naaadi Yudaƒuɔ badubuti-mi babla lɛmala, na bebo-mi, na bakana-mi bamana ugyii lɛlɔ na likpi. Nsu emeyi atɛ kama ni, Katɔti ɔdubɔgyila-mi ɔlɛku bekpine akɔ."
40020020	Amu na Sebedeo ulekudi útiku nwuna bebi inyɔ úsienku Yesu kudɔ ɔnii útevele-nwu kebunku.
40020021	Na Yesu úye-ma ɔnini, "Bi na aawia?" Amu na uleku ɔmmɔ údie kenye ɔnini, "Mɔɔwia ka ese-mi kayi na si éduo ƒula lɛga kadikɔ na ete kuƒi na mina bebi bananabi inyɔ bamɛni belie ƒula kɔdianu kakɛ ku ƒula kɔmii kakɛ."
40020022	Yesu ɔ́su-ma ɔnini, "Bɛɛɛgyi lɛla lɛni geen na biiye. Lɛbibo lɛni ndubo buti ni, amii lɛnɔ bɛdubɔkana-nya buti?" Amu na bedie kenye banii, "Ɛɛn, bɔdubɔkana."
40020023	Mmɔ na Yesu ɔ́su-ma ɔnini, "Sɔsɔ na ɔdi ka bɛdubɔkana-nya buti. Nsu liiibo kuƒi ka lidie ukyuli ɔdi nnii ulie-mi kɔdianu ku kɔmii. Kuliekɔ kɔmɛni kuse kute bekyuli bani na mina ɔti ɔ́klibi-ku úse."
40020024	Amu uwi ɔni na batɛyane leevu bakladi bénu ka banwani bammɔ baayɔ́ ka badi-ma lɛlɔ ni, béti kɔnyi geen!
40020025	Anwuɔsu Yesu ɔ́lɔ-ma ɔ́sala na ɔ́su-ma ɔnini, "Bɛgyi ka lɛlɔ badine bani mɔɔdi bekyuli bani nátaƒɔ bátadi lɛlɔ ni, bebo ɔyikun biala na bana lɛlɔ.
40020026	Nsu ɔɔɔdi lɛni na ɔlɛka use na amii baƒɔtaadine akɔ. Si bina akɔ ɔdi ɔɔyɔ́ ka ɔƒɔ lɛnyi ku ɔbu ni, ɔlɛka unwini kabla ɔblane ute bakladi.
40020027	Na si bina akɔ ɔdi ɔɔyɔ́ ka ɔbla udeedi ni, ɔlɛka ɔbla lɛlɔ aani ukyuli uyedi ute bakladi ƒui.
40020028	Lɛni na ami Ukyuli Ɔyawine Ubi lɛ́bla. Ńtebo nnii babla mina kabla. Mmomu líbo mbabla kabla na liti mina ngba lɛƒɔ bekyuli pii lili kayu."
40020029	Uwi ɔni na Yesu ku nwuna batɛyane bátɔlɔ Yeriko ni, bekyuli pii badi basiaku-ma.
40020030	Na banumbwɛne inyɔ badi belie ulu kudɔ na bénu ka Yesu ɔ́si ɔɔví. Amu na bése kalɔ baava banii, "Blɔti, Ɔga Dawid Uwɔ! Nu-bu kɔnyana!"
40020031	Bekyuli bammɔ básu banumbwɛne bammɔ banii baba lɛsɛ. Nsu ni, báva momoomo bébu banii, "Blɔti, Ɔga Dawid Uwɔ! Nu-bu kɔnyana!"
40020032	Yesu údi únye na ɔ́lɔ-ma úboku na úye-ma ɔnini, "Bi na bɛɛwia bɛnii mbla nte-mii?"
40020033	Amu na bédie kenye banini, "Ati, bɔɔyɔ́ ka aya na butaanu."
40020034	Amu na Yesu ɔ́nu-ma kɔnyana na útuku bana anumi. Na kɔnakunwi ni, bákana na baanu, na básiaku-nwu kama.
40021001	Uwi ɔni na Yesu ku nwuna batɛyane bákpɛ béde Yerusalem na bétédu Betƒage na Inɔ Egyii Kɔbi lɛlɔ ni, Yesu ɔ́tala nwuna batɛyane inyɔ na batɔ anumi.
40021002	Na ɔ́su-ma ɔnini, "Biteesie lɛkpaklɔ lɛni ntɛ-mii lɛtɔtɔ mmɔ kemo. Mmɔ ni, bɛdubɔnu ebuo utine ɔni na bákya-nwu kabuli na ubidi unye-nwu kudɔ. Bidie-nwu kabuli na biti-ma biboku-mi.
40021003	Na si ukyuli ɔdi úye-mii lɛla lɛdi ni, bɛsu-nwu bɛnii, 'Blɔti mɔɔwia-ma.' Na badubɔnyonu-ma bete-mii kɔnakunwi."
40021004	Ɔmɛni ɔ́lɛ lɛni aani kalɛ na Katɔti kenye udiene ɔdi ɔ́su úse ɔnii,
40021005	"Bɛsu Sion bekyuli bɛnii, 'Bɛnu! Bina ɔga ɔdubo-mii kudɔ. Úboku lɛlɔ kalɔ na ulie ebuo ala utine ubi lɛlɔ ɔdubo.' "
40021006	Anwuɔsu batɛyane inyɔ bammɔ bésie na bátábla aani kalɛ na Yesu ɔ́tala-ma ɔnii batábla.
40021007	Na béti ebuo utine ɔmmɔ ku ubi béboku, na béti bana adi béwi-ma lɛlɔ, na Yesu ɔ́kɔ úlie ubi ɔmmɔ lɛlɔ.
40021008	Na bekyuli bammɔ beete yiidu na béti bana adi béwi ulu lɛlɔ. Na badi lɛnɔ békulo kuke béwi ulu ɔmmɔ lɛlɔ.
40021009	Amu na bekyuli bani ntɔ ku bani nkpɛ ƒui bése kalɔ baava taasu banii, "Yiidu! Ɔga Dawid Uwɔ ɔmmɔ ɔ́si ɔdubo o-o! Bimwi anwu ɔni ndubo na Blɔti lɛnyi kemo! Hosiana!"
40021010	Uwi ɔni na Yesu úduo Yerusalem ni, nwuna lɛlɔ litemi lɛ́ƒɔ ɔma ɔmmɔ ƒui. Na bekyuli béye lɛlɔ banii, "Ɔma na ɔdi?"
40021011	Na bekyuli bamba bédie kenye banini, "Ɔmɛni ndi Katɔti Kenye Udiene Yesu ɔni nási Nasaret na Galilea kalɔ lɛlɔ!"
40021012	Yesu úsie útéduo Katɔti kakpakɔ na ɔ́gya bekyuli bani nkya mɔɔdi kuye na mmɔ ɔ́lɛku kaduli kammɔ kemo. Údi kasiakɔ kani lɛlɔ na bekyuli bani mɔɔvumana kɔlɔ bamba egulabi teete bekyuli mmɔ úbo. Na údi bani muuyé babloduma lɛnɔ eboku úbo.
40021013	Na ɔ́su-ma ɔnini, "Bénweni na Bunweni Kedee Ɔku kemo ka Katɔti ɔ́su ɔnini, 'Badubɔlɔ mina kaduli banii kesii kani na badubɔkpali katɔ.' Nsu amii bíti-ka bínwini beyune kabɛkɔ!"
40021014	Amu na badi béti banumbwɛne ku bani naaakana busie kaduɛ béboku kakpakɔ kaduli mmɔ, na Yesu ɔ́bwi-ma.
40021015	Na ka bakpane benengu ku ɔda bubo ala batinane bánu akɔla ani na Yesu ɔdaku bɔbla ku banamu bani mɔɔva taasu banii, "Bimwi Ɔga Dawid Uwɔ" mmɔ ni, béti kɔnyi geen.
40021016	Anwuɔsu béye Yesu banii, "Eenú lɛla lɛni na banamu bammɔ baasu mɛni?" Na Yesu údie kenye ɔnini, "Muunú. Na ngyi lɛnɔ ka bɛ́ka ɔmɛni na Bunweni Kedee Ɔku kemo ka ni, 'Ábla banamu ku bebiwɔ anii beti bumwi bɔni náƒɔ kuye geen bete-ɔ.' "
40021017	Ɔmmɔ kama ni, Yesu ɔ́tɔlɔ bakpane benengu ku ɔda bubo ala batinane bammɔ kudɔ na úsie útéduo Betania útátɛ.
40021018	Na kadi kégye ɔtanta ɔni na ɔ́sɔ únwini ɔdubo ni, kɔka kubo kɔɔda-nwu.
40021019	Na ka ɔ́nu kɔdingyii kɔdi na ulu kudɔ mmɔ ni, údeyi úsie mmɔ. Nsu útanu lɛla lɛdi útetulo kuna evete. Anwuɔsu ɔ́su kugyii kɔmmɔ ɔnini, "Asɔ alanwu ebi adi kudii lɛnɔ." Kɔnakunwi ni, kɔdingyii kɔmmɔ kúse kalɔ kɔɔyɛyɛ.
40021020	Ka batɛyane bammɔ bánu lɛni ni, kasusu kéƒu-ma. Na béye banini, "Bi náya na kɔdingyii kɔmɛni kúkpi kɔnakunwi lɛni?"
40021021	Amu na Yesu údie kenye ɔnini, "Mɔɔsu-mii geen nnii si bɛ́ƒɔ bɛ́di na bina kasusu keeese inyɔ inyɔ ni, bɛdubɔkana lɛla lɛni na lɛ́bla kɔdingyii kɔmɛni bɔbla. Nsu ɔɔɔdi ɔmɛni lɛti. Mmomu ni, bɛdubɔkana na bɛsu kɔbi kɔmɛni muedi bɛnii, 'Gyu mɛni téduo ɛpu kemo,' na ɔdubɔlɛ lɛni.
40021022	Na lɛla biala lɛni na bɛdubuye Katɔti na bɔƒɔtaadi kemo ni, bɛdubɔkɛ-ni."
40021023	Amu na Yesu únwini úbo Katɔti kakpakɔ mmɔ. Na ka ɔɔtina ala ni, Katɔti bakpane benengu ku Yudaƒuɔ benengu bammɔ bébeye-nwu banii, "Kenyekɔ kamani na ebo asa na aabla ala amɛni udu? Na ɔma néte-ɔ kenyekɔ kammɔ?"
40021024	Mmɔ na Yesu údie kenye ɔnini, "Bɛya na liye-mii lɛla lɛdi linu. Na si bídie kenye kaduɛ ni, asa masu-mii kenyekɔ kani na mbo asa na mɔɔbla ala amɛni.
40021025	Wɛ na Yohane ɔ́kɛ kenyekɔ kani na ubo asa na ɔ́kpila bekyuli ntu ɔ́siku? Katɔti kudɔ na kási munuu ukyuli kudɔ na kási?" Amu na bése kalɔ beeye lɛlɔ teenu banii, "Bi na ɔlɛka bɔsu? Si bɔ́su bɔnii kási Katɔti kudɔ ni, ɔdubuye-bu ɔnii, 'Bi ɔsu na bítaƒɔ Yohane bítadi?'
40021026	Nsu si bɔ́su bɔnii ukyuli kudɔ na ɔ́kɛ-ka ɔ́siku ni, bɔɔyia ka bekyuli badubɔbla-bu lɛla lɛdi, ɔsika bana ƒui báƒɔ bádi banii Katɔti kenye udiene na ɔdi."
40021027	Anwuɔsu na bédie kenye banini, "Bɔɔɔgyi kesii kani na ɔ́kɛ kenyekɔ kammɔ ɔ́siku." Mmɔ na Yesu lɛnɔ ɔ́su-ma ɔnini, "Lɛni kani na ami lɛnɔ lɛɛɛdubo-mii bɔsu kenyekɔ kani mbo asa na mɔɔbla ala amɛni udu."
40021028	"Dɛ na bɛɛkali taasiku litemi lɛmɛni lɛlɔ? Ɔnana ɔdi ɔ́kya na ubo bebi bananabi inyɔ. Ɔ́su unengudi ɔnini, 'Ubi, teesie tátuma na mina kemo ɔmwi.'
40021029	"Amu na ubi ɔmmɔ údie ɔti ɔda ɔnii, 'Lɛɛɛdubo busie.' Nsu kama ni, ɔ́vumana kasusu na úsie.
40021030	"Amu na ɔti úsie útásu ubidi unyɔdi lɛnɔ lɛni kani. Na anwu ɔ́tuna, nsu útesie.
40021031	"Bana kemo ɔmani nábla ɔti ɔmmɔ lɛyɔla?" Bédie kenye banii, "Ubi unengudi ɔmmɔ." Amu na Yesu ɔ́su-ma ɔnini, "Mɔɔsu-mii nwaa nnii beyune ku bayalɛ baaví-mii teeduo Katɔ Ɔga Ɔma!
40021032	Ntu Ɔkpilane Yohane úbo úbatina-mii ulu buni ɔni lɛlɔ na bɛsia, nsu bítaƒɔ-nwu bítadi. Nsu beyune ku bayalɛ ama báƒɔ bádi. Na ina ka bɛ́nu ɔmɛni muedi ni, bítavumana bina kasusu na bɛƒɔ-nwu bɛdi.
40021033	"Binu lɛgba lɛbambadi lɛdi. Ukyuli ɔdi ɔ́kya dii ɔni mbo adingyii kemo kani na ɔ́tu awodu ɔ́mana. Ɔ́bla ntɛ kebulokɔ na ɔ́tu ɔgyumanane keliekɔ. Amu na úti kemo kamɛni úte bekyuli badi ɔnii bataanu-ka lɛlɔ, na ɔ́tɔlɔ úsie ulu.
40021034	Uwi ɔni na egyiibi ammɔ édu bude ni, kemo ɔlati ɔmɛni ɔ́tala nwuna kabla bablane ɔnii batáƒɔ nwuna kadikɔ beboku-nwu.
40021035	"Kemo lɛlɔ banune bamɛni béƒie kabla bablane bamɛni na bébo unwi na bádu unwi, na bébo unwi lɛnɔ atabi bádu.
40021036	Amu na kemo ɔlati ɔmmɔ ɔ́sɔ ɔ́tala kabla bablane babambadi bani mmomo ntulo bedeedi. Na bábla ama lɛnɔ aani kalɛ na bábla bedeedi bammɔ.
40021037	Kawɔlɔkɔ ni, ɔ́tala ubidi ɔlati ɔ́kya-ma. Na ɔ́su ɔnii, 'Lɛ́ƒɔ lɛ́di ka badubɔbu mina ubidi anwu.'
40021038	"Nsu uwi ɔni na lɛlɔ banune bamɛni bánu ubidi ɔmɛni ni, básu lɛlɔ banini, 'Aanu kemo ɔlati ubidi ɔni ndi nwuna ala ɔdine. Bɛya na bɔdu-nwu na buƒie nwuna ala bɔƒɔ.'
40021039	Anwuɔsu béƒie-nwu na bebo balɛku kemo kammɔ kemo, na bádu-nwu."
40021040	Amu na Yesu úye-ma ɔnini, "Ɔƒɛni ni, bi na bɛɛbu ka kemo ɔlati ɔmmɔ ɔdubo kemo lɛlɔ banune bammɔ bɔbla si ɔ́si úbo?"
40021041	Bédie kenye banini, "Ɔdubɔdu bekyuli bekpidi bammɔ ulikplu kemo na uti kemo kammɔ ute lɛlɔ banune babambadi bani ndubuti edula beboku-nwu si údu edula ɔƒɛwi."
40021042	Na Yesu ɔ́su-ma ɔnini, "Bínu na Bunweni Kedee Ɔku kemo ka ni, 'Lɛtabi lɛni na batune béni báva banii lɛɛɛdia ni, ani mmomu nébenwini lɛtabi lɛni náƒɔ kuye litulo na atabi ƒui akɔ. Katɔti nábla lɛla bonwu lɛmɛni. Na lɛ́ƒɔ-bu anu geen!' "
40021043	Amu na Yesu ɔ́sɔ ɔ́su-ma ɔnini, "Anwuɔsu mɔɔsu-mii nnii Katɔti ɔdubɔƒɔ nwuna lɛga kadikɔ kammɔ na bina kudɔ bileduo-ka! Na ɔdubuti ute bekyuli bamba bani ndubɔbla nwuna lɛyɔla.
40021044	Na ukyuli biala ɔni mebuli mayu lɛtabi lɛni béni báva mmɔ lɛlɔ ni, ɔdubɔdu lɛlɔ. Na si lɛtabi lɛmmɔ lɛnɔ lɛ́lɛ líbo ɔdi lɛlɔ ni, lɛdubutu-nwu lɛbwɛ kpɛtɛ kpɛtɛ."
40021045	Na ka bakpane benengu ku Ƒarisiƒuɔ bénu Yesu agba amɛni ni, báti ka ama na ɔda.
40021046	Anwuɔsu báwia ka beƒie-nwu. Nsu baayia bekyuli pii bammɔ, ɔsika bana ƒui baabu Yesu aani Katɔti kenye udiene.
40022001	Yesu ɔ́sɔ ɔ́tina bekyuli ala na agba kemo ɔnii,
40022002	"Katɔti lɛga bɔdi buse aani ɔmɛni. Uwi ɔdi ni, ɔga ɔdi ɔ́di uleku buti limeyi lɛdi úte ubidi.
40022003	Ɔ́tala nwuna kabla bablane ɔnii batásu bekyuli bani na ɔ́lɔ ɔnii bebo limeyi kadikɔ mmɔ na bebo. Nsu béni na banii belebo.
40022004	"Anwuɔsu ɔ́tala kabla bablane babambadi ɔnii batásu bekyuli bammɔ banii, 'Limeyi lɛni bɔdubo bɔdi lídu! Bɔ́ɔdu bebuo bani ƒui na bɔdubuti bútaanu-mii kama. Na báaklibi lɛla biala bése. Anwuɔsu biteebo uleku ketikɔ!'
40022005	"Nsu bana ɔdi biala útabu nwuna bɔlɔ bɔmmɔ. Mmomu bátɔlɔ bésie kesii kani na ɔdi biala ɔɔyɔ́. Ɔdi ɔ́tɔlɔ úsie nwuna kemo. Na ɔdi lɛnɔ úsie kuye kadikɔ.
40022006	Na babambadi lɛnɔ béƒie kabla bablane bammɔ na bébo-ma na bádu-ma.
40022007	Ɔga ɔmmɔ ɔ́kɛ kɔnyi geen, na ɔ́tala nwuna bekpone na bátádu bekyuli badune bammɔ ƒui na bákyula bana ɔma.
40022008	"Amu na ɔ́lɔ nwuna kabla bablane na ɔ́su-ma ɔnini, 'Mina ubi uleku buti limeyi lɛmmɔ bɔdi uwi údu. Nsu bekyuli bani na lɛ́lɔ liboku limeyi lɛmmɔ kadikɔ ni, bátamanku bétete limeyi lɛmmɔ.
40022009	Anwuɔsu biteesie kuye ekpo ekpo ƒui na bitálɔ bekyuli bani na bɛdubɔnu ƒui bɛnii bebo limeyi kadikɔ mɛni.'
40022010	Amu na kabla bablane bammɔ bésie kuye ekpo ekpo ƒui bátálɔ ukyuli biala na bánu béboku. Bekyuli bekpidi ku babuni ƒui béyi ɔtɔ ɔmmɔ.
40022011	"Na ka ɔga ɔmmɔ úduo úsie utánu bekyuli bani nlie kadikɔ mmɔ ni, ɔ́nu ɔnana ɔni naaakya uleku ketikɔ limeyi bɔdi awu.
40022012	Na ɔga ɔmmɔ úye-nwu ɔnini, 'Ɔkpana, dɛ na ɔ́bla asa na ébo mɛni na aaakya uleku ketikɔ limeyi bɔdi awu?' Nsu útakana kenye budie.
40022013	"Amu na ɔ́su nwuna bagyumanane mmɔ ɔnini, 'Bibo kɔgba bɛda-nwu enu ku lɛgba, na bibo-nwu bɛlɛku bitákya kasuudikɔ. Mmɔ na keku ku animi bɔdu bɔdubɔkya.' "
40022014	Na Yesu ɔ́wɔlɔ lɛgba lɛmɛni ɔnini, "Katɔti ɔɔlɔ bekyuli pii ka baƒɔ-nwu badi, nsu ɛlɛɛ kani na ɔ́ƒuna údie-ma akɔ."
40022015	Ƒarisiƒuɔ badi bátása na bábla kasusu banii betéwi Yesu kenye benu na bawia-nwu litemi.
40022016	Anwuɔsu bátala bana batɛyane badi ku bekyuli bani nsiaku Herode kama bákya Yesu. Na ka bésie ni, básu-nwu banini, "Ala ɔtinane, bɔgyi ka ese siin na aatina Katɔti bɔƒɔtaadi ulu ɔmmɔ geen, ɔsika alánu ukyuli anumi taabla lɛla lɛdi. Na alákpete bekyuli asula lɛnɔ.
40022017	Anwuɔsu, su-bu ƒula kasusu. Bula ɔda bubo buute kuƒi ka butaaƒɔ kuyi teete Romaƒuɔ Ɔga Unengudi munuu útalɛka butaaƒɔ?"
40022018	Nsu Yesu ɔ́ɔnu bana lɛkwɛ likpidi ɔ́ti ɔsu na ɔ́su-ma ɔnini, "Amii anumi lɛlɔ bekyuli! Bi ɔsu na bɛwia-mi litemi?
40022019	Bɛtina-mi kaplɛ kani na biiti taaƒɔ kuyi kɔmmɔ na bɔnu." Amu na béti ɔdi béboku-nwu.
40022020	Mmɔ na Yesu úye-ma ɔnini, "Ɔma na báta básia mɛni, na ɔma lɛnyi nsia mɛni?"
40022021	Amu na bédie kenye banini, "Ɔga Unengudi Kaesare na ɔdi." Anwuɔsu Yesu ɔ́su-ma ɔnini, "Biti lɛla lɛni ndi Kaesare lɛdi bite Kaesare. Na biti lɛla lɛni ndi Katɔti lɛdi bite Katɔti."
40022022	Ka bénu ɔmɛni ni, kasusu kéƒu-ma na bátɔlɔ-nwu kudɔ.
40022023	Na limeyi lɛmmɔ kani lɛlɔ ni, Sadukiƒuɔ bani mɔɔsu banii bekpine basɔ baláta bébo Yesu kudɔ.
40022024	Na bébeye-nwu banini, "Ala ɔtinane, Mose ɔ́su-bu ɔnii si ɔnana ɔdi úkpi na ɔ́da ulekudi úse na beeebo bebi ni, na ɔnana ɔmmɔ ɔnwani ɔnanabi uti ukpinele ɔmmɔ. Na anwu ku-nwu bawɔ bebi. Na beti bebi bammɔ babla aani ɔnana ɔni nsɔ neeebo mmɔ bebi.
40022025	Amu na uwi ɔdi ni, banwani bananabi maatɛ badi bákya mɛni. Ɔnanabi unengudi úti uleku, na bátawɔ asa na ɔnanabi ɔmmɔ úkpi. Na nwuna ɔnwani ɔnanabi ɔni nsia-nwu kama úti ukpinele ɔmmɔ.
40022026	Na ɔnanabi unyɔdi ku ɔtɛdi útálɛ maatɛdi lɛlɔ ƒui béti uleku ɔmmɔ ɔni anwu ku bana kemo ɔdi bátawɔ asa na békpi.
40022027	Na kawɔlɔkɔ ni, uleku ɔmmɔ lɛnɔ úbekpi.
40022028	Na ɔƒɛni ni, limeyi lɛni lɛlɔ na bekpine badubɔsɔ bata ni, bana akɔ ɔmani ulekudi na uleku ɔmmɔ wenwini ka bana ƒui béti-nwu dii?"
40022029	Yesu údie kenye ɔnini, "Bɛ́yii ulu ɔmmɔ geen! Ɔsika bilenu Bunweni Kedee Ɔku ɔmmɔ kalɔ, na bɛɛɛgyi lɛla lɛdi na Katɔti ɔyikun lɛlɔ.
40022030	Na si bekpine básɔ báta belie ngba ni, badubɔbla aani Katɔti batu na beleti beleku na belelie agya lɛnɔ.
40022031	Bítaka lɛla lɛni na Katɔti ɔ́su-mii ɔ́si kalɛ na bekyuli badubɔsɔ bata lɛlɔ? Katɔti ɔ́su ɔ́siku bina bati kuuku lɛlɔ ɔnini,
40022032	'Ami ndi Abraham Katɔti ku Isak Katɔti ku Yakob Katɔti!' Ɔmɛni ɔɔtina ka ama bani néekpi ni, bamua beli ngba. Anwuɔsu ɔdi ama lɛnɔ Katɔti."
40022033	Na ka bekyuli pii bammɔ bénu ala amɛni ni, bana kasusu kábla kalɛ kadi na ala ani na Yesu ɔ́tina ɔsu.
40022034	Uwi ɔni na Ƒarisiƒuɔ bammɔ bénu ka Yesu ala kenye budie bɔ́ya na Sadukiƒuɔ bammɔ básɔ bátakana na beye lɛla lɛdi ni, bábasala.
40022035	Na bana kemo unwi ɔni ndi ɔda bubo ala ɔtinane ɔ́wia ɔnii uuye Yesu litemi lɛdi na uti ɔkywɛ-nwu kakpagyuɛ. Ɔ́su ɔnini,
40022036	"Ala ɔtinane, ɔda bubo bɔmani ndi bunengudi ƒui na ɔda bubo bɔmmɔ ƒui akɔ?"
40022037	Yesu údie kenye ɔnini, "Ɔlɛka bɛyɔ Unwoti ɔni ndi bina Katɔti ku bina kayi ƒui ku bina kɔyu ƒui ku bina kasusu ƒui.
40022038	Na ɔmɛni ndi ɔda bubo bunengudi ƒui. Na ɔdi uuutulo ɔmɛni.
40022039	Na ɔni nsɔ nsia lɛnɔ use aani udeedi ɔmmɔ kalɛ. Yɔ ƒula ukyulikpana aani ƒula lɛlɔ kalɛ.
40022040	Ɔda bubo inyɔ bɔmɛni lɛlɔ na Mose ɔda bubo ku Katɔti kenye bediene ala bɔtina ƒui bɔsia."
40022041	Ka Ƒarisiƒuɔ badi bása lisu ni, Yesu úye-ma litemi lɛdi ɔnini,
40022042	"Bi na bɛɛkali taasiku Ukyuli Ɔƒunadi ɔmmɔ lɛlɔ? Na ɔma kaba kemo ubi na ɔdi?" Bédie kenye banii, "Ɔga Dawid kaba kemo ubi na ɔdi."
40022043	Amu na Yesu úye-ma ɔnini, "Si use lɛni ni, dɛ na ɔ́bla asa na Dawid ɔkɛnku Katɔti Kɔyu ɔyikun lɛlɔ na ɔɔlɔ-nwu ɔnii Ɔti? Na Dawid ɔmmɔ ɔlati ɔ́su ɔnini,
40022044	'Katɔti ɔ́su mina Ɔti ɔnini, "Sɔ lie-mi kɔdianu kakɛ wetédu uwi ɔni na maya na akɔliku ƒula lɛgba anya ƒula bekisine lɛlɔ." '
40022045	Na si Dawid ɔɔlɔ Ukyuli Ɔƒunadi ɔmmɔ ɔnii Ɔti ni, dɛ na ɔ́bla na ɔ́sɔ ɔdi Dawid ɔmmɔ kaba kemo ubi?"
40022046	Bana akɔ ɔdi útakana na udie Yesu litemi lɛmmɔ kenye. Na ɔ́si limeyi lɛmmɔ lɛlɔ ni, ɔdi ɔ́sɔ útakana na use kayi uye Yesu litemi lɛbambadi lɛdi.
40023001	Ɔmɛni kama ni, Yesu ɔ́tɛmiku bekyuli lisu lɛmmɔ ku nwuna batɛyane.
40023002	Ɔ́su ɔnini, "Ɔda bubo ala batinane ku Ƒarisiƒuɔ ama ni, benye Mose kenye na bebo kuƒi kɔni na bedie Katɔti ɔda bubo bɔmmɔ kalɔ.
40023003	Anwuɔsu ɔlɛka bɛbla lɛla biala na básu-mii kaduɛ. Nsu ni, bitasiaku ala ani na baabla kama, ɔsika baládi ala ani baasu mmɔ lɛlɔ.
40023004	Kalɛ na beedie ɔda bubo bɔmmɔ kalɔ ni, ubo bekyuli ɔkplu geen ka badi-mu lɛlɔ aani kalɛ na baatɛ etila ku unu taasia bekyuli lili. Na balayɔ ka bakyaku-ma kɔnu na akɔsi-ma bude.
40023005	"Baabla lɛla biala kalɛ na bekyuli banu-ma aani Katɔti kabla bablane geen. Bɛnu ala ani na bébo báda bana atɛntɛ ku enubɔ na Bunweni Kedee etemila asia-nya lɛlɔ, ku kalɛ na bákya-nya na ébomo. Na bɛnu kakpakɔ ala ani na báta bámana ala abuni lidu lɛni bákya mmɔ lɛlɔ.
40023006	Baayɔ́ kuliekɔ kɔbuni bulie na emeyi kadikɔ ku kuliekɔ kunengudi bulie na Yudaƒuɔ kɔsakɔ.
40023007	Baayɔ́ banii bekyuli beteebo kalɔ teegyele-ma na kuyeya na bataalɔ-ma banii Ala Ɔtinane.
40023008	"Na bɔƒɔtaadi ulu lɛlɔ ni, bitaya na bekyuli balɔ-mii Unwoti, ɔsika banwa na bɛdi bite lɛlɔ. Na Unwoti unwi pɛ kani na bibo.
40023009	Na bina akɔ ni, bitalɔ ukyuli ɔdi na kayawi mɛni bɛnii Blɔti, ɔsika Blɔti unwi pɛ na bibo. Na ɔkya katɔ.
40023010	Na bitalɔ ɔdi bɛnii Ɔtinane, ɔsika bina Ɔtinane unwi pɛ ɔni kani na bibo ndi Ukyuli Ɔƒunadi ɔmmɔ.
40023011	Bina kemo ɔni mɔɔwia ɔnii ɔƒɔ lɛnyi ku ɔbu ni, ɔlɛka ɔbla aani kabla ɔblane.
40023012	Na ukyuli ɔni na ɔɔtalaku lɛlɔ katɔ ni, Katɔti ɔdubɔyula-nwu kalɔ. Na ukyuli ɔni muuboku lɛlɔ kalɔ ni, Katɔti ɔdubɔtalaku-nwu katɔ.
40023013	"Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Bɛ́kalɛ Katɔ Ɔga Ɔma ulu bɛ́da bekyuli. Na amii alati biléduo, na biléte bekyuli bamba bani mɔɔkya ɔkplu lɛnɔ ulu na beduo.
40023014	Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Biisié bekpinele kudɔ ka bitébunku-ma, nsu bɛɛtɔ́lɔ-ma taaƒɔ-ma ala. Na bɛɛkpali katɔ gyɔlɔɔ taabu-ma kɔdɔlɔ. Ɔmɛni ɔsu ni, bina kɔtu bɔni bɔdubɔkɔ katɔ bubu!
40023015	"Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Bɛkɛ kayawi ekpo ekpo ƒui biitú lɛlɔ kalɛ na bɛkɛ ina ɔƒɔtaadine unwi bite Katɔti. Na si bɛ́kɛ ɔdi ni, bɛɛtina-nwu kalɛ na ubie na uduo lɛgyavonku lɛmmɔ kemo utulo amii alati ƒui!
40023016	"Bɔbwɛ muute amii banumbwɛne ulu batinane bani anumi nábwɛ! Bɛɛtina bɛnii, 'Si ukyuli ɔ́kpali ala ɔ́lɔ Katɔti kakpakɔ úse kenye kadi ni, linyese lɛmmɔ liiibo ɔkplu. Nsu si ɔ́kpali ala ɔ́lɔ sika ugyiedi ani nsia Katɔti kakpakɔ mmɔ úse kenye kadi ni, linyese lɛmmɔ lɛdubɔyu ɔkplu geen.'
40023017	Banumbwɛne badɔlɔdi! Bi náƒɔ kuye útulo, sika ugyiedi ɔmmɔ munuu Katɔti kakpakɔ kani mɔɔyá na sika ugyiedi ɔmmɔ ɔɔbla kedee?
40023018	Bɛɛtina lɛnɔ bɛnii, 'Si ukyuli ɔdi ɔ́kpali ala ɔ́lɔ Katɔti lɛkpabi úse kenye kadi ni, linyese lɛmmɔ liiibo ɔkplu. Nsu si ɔ́kpali ala ɔ́lɔ ala ani na béti básia lɛkpabi lɛmmɔ lɛlɔ úse kenye ni, linyese lɛmmɔ lɛdubɔyu ɔkplu geen.'
40023019	Banumbwɛne geen na bɛdi! Bi náƒɔ kuye útulo, ala ani nsia lɛkpabi lɛmmɔ lɛlɔ munuu lɛkpabi lɛni mɔɔyá na ala ammɔ aabla kedee?
40023020	Anwuɔsu ni, si ukyuli ɔdi ɔ́kpali ala ɔ́lɔ lɛkpabi úse kenye ni, na linyese lɛmmɔ lɛdanku lɛkpabi lɛmmɔ ku ala ani nsia-ni lɛlɔ ƒui.
40023021	Na si ɔ́kpali ala ɔ́lɔ Katɔti kakpakɔ úse kenye ni, na linyese lɛmmɔ lɛdanku kakpakɔ kammɔ ku Katɔti ɔni keliekɔ ndi kakpakɔ kammɔ.
40023022	Na si ukyuli ɔ́kpali ala ɔ́lɔ katɔ úse kenye ni, nwuna linyese lɛmmɔ lɛdanku Katɔti lɛgaboku ku Katɔti ɔlati ɔni nlie lɛgaboku lɛmmɔ lɛlɔ.
40023023	"Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Biiti kevoma kutu akyala ƒɛƒɛɛ ani bɛ́bla muedi lɛkpa leevudi teete Katɔti, nsu bíni na biládi ɔda bubo bɔni náƒɔ kuye geen butulo lɛlɔ. Na muna lɛlɔ bɔdi ndi kalɛ na bilanu bekyuli anumi bilabla lɛla lɛdi. Na bɛnu bekyuli kɔnyana. Na bɛdi lɛla biala ulu lɛlɔ bite bekyuli. Ala amɛni lɛnɔ na ɔlɛka bɛbla, na bitada ɔdi bitese.
40023024	Batɔnkune banumbwɛne bɛɛsia bina ɔdi anu na bɛɛtimi alɔlɔ blii suɛ na ntɛ anumi. Nsu bina ablala aatina ka biibweli kubweyi kɔni ntulo balɔlɔ bammɔ ƒui!
40023025	"Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Bɛɛƒɔ bina lɛɛƒɛɛ ku akyami kama na eekeye, nsu ana kemo eesé lɛlɔ aani kalɛ na bíyi ku ɔdivo ku ami lɛti lɛkɛ.
40023026	Awɔ Ƒarisini ɔnumbwɛne! Ka ƒula ɔɔƒɛɛ kemo bɔƒɔ, na nwuna kama lɛnɔ kadubukeye.
40023027	"Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Bise aani kɔƒiɔtɔ kɔni na bákwa-ku kama na kɔɔdia bɔnu. Nsu nwuna kemo ɔdi ukpine ɔni nébie na úbu ekubi ekubi.
40023028	Lɛni kani na bɛɛbla lɛlɔ aani bekyuli babuni na bekyuli anumi, nsu bíyi ku kenwini ku ekpidi lidu.
40023029	"Bɔbwɛ muute amii Katɔti ɔda bubo ala batinane ku Ƒarisiƒuɔ! Anumi lɛlɔ bekyuli bɛdi! Bɛɛtú kɔƒiɔtɔ kɔbuni teete Katɔti kenye bediene bani nélie siin, na bɛɛklibi-ku kaduɛ.
40023030	Na bɛɛsu ka, 'Si bula bati kuuku uwi na bulie ni, nka abu bulasiaku-ma kama na bɔdu Katɔti kenye bediene bammɔ.'
40023031	Nsu bina ala ani bɛɛbla mɔɔtina geen ka bekyuli bani nádu Katɔti kenye bediene bammɔ kaba bebi na bɛdi.
40023032	Anwuɔsu ni, bisie anumi na bɛwɔlɔ lɛla lɛni na bina bati kuuku bése kalɔ.
40023033	"Bekyuli bekpidi bɛdi! Bise aani balakpi ku bana bebi! Anwuɔsu ni, bɛɛɛdubo bɔkana na bikeli Katɔti kɔtu kɔni na ɔdubɔni-mii na lɛgyavonku kemo!
40023034	Ɔmɛni ɔsu ni, ndubɔtala Katɔti kenye bediene ku banundane ku Katɔti ɔda bubo ala batinane lɛkya-mii akɔ. Na ka biikisi-ma ɔsu ni, bɛdubɔkana badi bɔmana ugyii lɛlɔ na bekpi, na bibo badi kugyiimi na kasalakɔ, na bɛbɔku badi lɛnɔ bɛsiku ɔma unwi bisienku ɔma unyɔdi kemo.
40023035	Na bekyuli bani nse siin ubugya ɔni na bíwiakun ɔ́si Habel lɛlɔ útálɛ Barakia ubidi Sakaria ɔni na bina bati bádu-nwu na kakpakɔ ku lɛkpabi ntɛ mmɔ ni, ubugya ɔmmɔ ɔdubɔsi bina kadi bekyuli ƒui lɛlɔ.
40023036	Na mɔɔsu-mii geen ka ubugya buwiakun bɔmɛni bɔsia amii bani nlie ngba mɛni lɛlɔ.
40023037	"Yerusalem, Yerusalem! Awɔ muubó Katɔti kenye bediene ku bekyuli bani na Katɔti ɔ́tala ɔ́kya-mii atabi taadu. Kɔlɛ kɔlɛ sɔɔn mɛni na líbimi mina enu nnii mɔɔsála-mii aani kalɛ na akɔkɔ uledi uuti nwuna avwi teebi nwuna bebi lɛlɔ, nsu étenu kalɔ!
40023038	Ɔmɛni ɔsu ni, Katɔti ɔdubudie ɔma ɔmɛni atu na ɔyii udu.
40023039	Na mɔɔsu-mii geen ka ni, ɔ́si ɔƒaani ni, bɛsɔ bɛɛɛdubo-mi bɔnu wetédu ka bɛdubɔsu bɛnii, 'Bimwi anwu ɔni ndubo na Blɔti lɛnyi kemo!' "
40024001	Ka Yesu ɔ́lɛ ɔ́si Katɔti kakpakɔ mmɔ ɔɔtɔlɔ ni, nwuna batɛyane bébo-nwu kudɔ na bakya baatina-nwu kakpakɔ lɛtɔ lɛmmɔ.
40024002	Na ɔ́su-ma ɔnini, "Bɛsia-ni anumi kaduɛ. Ɔsika mɔɔsu-mii nnii badubɔƒɛ lɛtɔ lɛmɛni ƒui, ɔni na lɛtabi lɛdi lilébu lilasia lɛkpanadi lɛlɔ muedi. Badubugyingya ana ƒui bewi kalɔ."
40024003	Uwi ɔni na Yesu úsie útélie Inɔ Egyii Kɔbi lɛlɔ ni, nwuna batɛyane bébo-nwu kudɔ na básu-nwu banii ɔtina-ma uwi ɔni na ala amɛni adubɔlɛ ku ala abambadi ani lɛnɔ ndubɔlɛ na watina ka kawɔlɔkɔ kani na ɔdubɔsɔ ubo uwi údu.
40024004	Yesu ɔ́su-ma ɔnini, "Bise anu kaduɛ na ukyuli ɔdi ulátɔlɔ-mii.
40024005	Bekyuli pii badubuti mina lɛnyi bebo babasu-mii banini, 'Ami ndi Ukyuli Ɔƒunadi ɔmmɔ' na batɔlɔ bekyuli pii.
40024006	Bɛdubunu kekpo ku kekpo etemila. Nsu bitaya na ɔtɔtɔ ɔgyu-mii. Ɔdi ka ala amɛni ƒui udu alɛ, nsu ulátina ka kawɔlɔkɔ kammɔ kéedu tɔ.
40024007	Kalɔ kadi bekyuli badubɔta na bekpoku babambadi. Na lɛga kadikɔ kadubukpoku kabambadi. Na kɔka kɔdububo na ekpo ekpo. Na kalɔ lɛnɔ kadubo butaakunku na ekpo ekpo.
40024008	Ala amɛni ndubuse kalɔ aani kalɛ na kawɔƒɔ keesé uleku kalɔ ku bɔdu.
40024009	"Bina bekisine badubɔya na beƒie-mii bete ɔma benengu na batɛku-mii litemi. Na bani-mii kɔtu na badu-mii. Kadi ƒui bekyuli badubukisi-mii, ɔsika bɛdi mina batɛyane.
40024010	Bekyuli bani náƒɔ-mi bádi pii badubunwini kama bakya-mi uwi ɔmmɔ kemo. Na badubɔkya bana bakpana kakya na beteekisi lɛlɔ.
40024011	Bekyuli pii badubɔta banyi ɔkɔ banii ama ndi Katɔti kenye bediene na batɔlɔ bekyuli pii.
40024012	Likpidi bɔbla lɛdubo bumomo na baƒɔtaadine pii basɔ baláyɔ lɛlɔ.
40024013	Na ukyuli ɔni ndubɔkya ɔkplu utálɛ kawɔlɔkɔ ni, Katɔti ɔdubute-nwu ngba ƒui.
40024014	Na bekyuli badubɔkɔ Katɔti lɛga bɔdi litemi buni lɛmmɔ lɛsa na kayawi ƒui kalɛ na ukyuli biala ɔkɛ kuƒi unu-ni asa na kawɔlɔkɔ kammɔ kedu.
40024015	"Na bɛdubɔnu lɛla lɛni na Katɔti uukisi na liisé lɛlɔ ka unye nwuna likpo kedee kalɛ na Katɔti Kenye Udiene Daniel únweni úse. Na amii bani mɔɔká ɔku ɔmmɔ ni, biduo-nwu kemo kaduɛ na binu-nwu kalɔ.
40024016	Uwi ɔmmɔ ni, amii bani nkya Yudea ni, ɔdi ka bikeli bisie abi lɛlɔ.
40024017	Na ukyuli ɔni nnye nwuna lɛsa lili ni, utayu utebo kalɔ ɔnii ubedie nwuna ala na ɔtɔ kemo.
40024018	Na ukyuli ɔni nkya kemo ɔsɔ utenwini utesie kaduli ɔnii utéti nwuna kɔdi.
40024019	Na baƒɔndane ku bebi beni bani nda bebi bani mɔɔnyimi ni, bana lɛlɔ lɛdubɔbla kɔnyana geen.
40024020	Bivele Katɔti bɛnii bukeli bɔmɛni butebo na kɔyɔ uwi iye lɛnwunameyi lɛdi lɛlɔ.
40024021	Ɔ́si kayawi kalɔ kesekɔ ni, lɛbibo libendi lɛmɛni udu lítebo tɔ kudii. Na nina udu ɔdi lɛnɔ ɔsɔ ulebo kudii.
40024022	Nsu ni, Katɔti ɔ́ɔƒana emeyi ammɔ. Si ɔɔɔdi lɛni ni, ukyuli ɔdi ɔsɔ uuubo ngba. Nsu bekyuli bani na Katɔti ɔ́ƒuna úse ɔsu na ɔdubɔƒana emeyi ammɔ.
40024023	Anwuɔsu si ukyuli ɔdi ɔ́su ɔnii, 'Nu! Ukyuli Ɔƒunadi ɔkya mɛni,' iye si badi básu banii, 'Ɔkya ngye' ni, bitaƒɔ-nwu bitadi.
40024024	Ɔsika bekyuli badubɔta banyi ɔkɔ banii ama ndi Ukyuli Ɔƒunadi ɔmmɔ, na badi lɛnɔ basu banii Katɔti kenye bediene badi. Na badubɔbla akɔla budie bɔtina ebendi lidu lidu, kalɛ na si nka bakana ni, beti batɔlɔ bekyuli bani na Katɔti ɔ́ƒuna úse muedi.
40024025	Binu! Mɔɔlɛ-mii lise asa na uwi ɔmmɔ udu.
40024026	"Si bekyuli básu-mii banii, 'Ɔkya ketele kemo' ni, bitesie bitatánu. Na si básu-mii banii, 'Ɔkya ɔtɔ mɛni' ni, bitaƒɔ bitadi.
40024027	Ɔsika ami Ukyuli Ɔyawine Ubi ndubudie mina lɛlɔ keyi aani kalɛ na ɔnantu ɔdubo bɔna ɔɔbwɛ bukeye taasi kayaa na ɔƒɛ katukɔ taatálɛ kanukɔ.
40024028	Anwuɔsu bitayiƒla ka kesii kani na lɛla lɛdi likpi lɛtɛ ni, mmɔ na begbini baasa.
40024029	"Na lɛbibo emeyi ammɔ kama ni, ɔƒɛ ɔdubɔbla suu, na kɔbuli kɔsɔ kulekeye lɛnɔ, na ayabi adubɔnu asi katɔ, na kayaa ɔyikun ƒui ɔdubɔkunku.
40024030	"Ala adi adubɔlɛ na kayaa ani mɔɔtina ka Ukyuli Ɔyawine Ubi ɔdubo. Na kayawi bekyuli ƒui badubuwulo na bana ekpidi ɔsu uwi ɔni na badubɔnu ka Ukyuli Ɔyawine Ubi ɔkɛ uyɔlɔ kemo ɔ́yu ɔ́si kayaa ɔdubo na bukeye bonwu ku ɔyikun kemo.
40024031	Badubɔvwii kakpɛɛ. Na Ukyuli Ɔyawine Ubi ɔdubɔtala nwuna batu na basi katɔ betédie bekyuli baƒunadi ƒui basiku kayawi kesii biala.
40024032	"Bɛtɛya lɛla lɛdi bɛsiku kɔdingyii lɛlɔ. Si uwi ɔni na bɛnu ka kɔdingyii kɔmmɔ kɔgba kúmo ntu na kuse kalɔ kuudie evete awɔdi ni, na ɔɔtina ka ketudi údu.
40024033	Lɛni kani na si bɛnu ala amɛni ƒui ni, bɛti ka uwi ɔni na Ukyuli Ɔƒunadi ɔmmɔ ubo úude, na unye kayakun.
40024034	Mɔɔsu-mii geen ka ala amɛni ƒui adubɔlɛ asa na bina akɔ badi na mɛni bɛdubɔsa bukpi.
40024035	Katɔ ku kalɔ kadubɔvi, nsu mina etemila anya aaadubo bɔvi kudii.
40024036	"Ukyuli ɔdi ɔɔɔgyi limeyi iye uwi ɔni kemo na ami, Ukyuli Ɔyawine Ubi, nsɔ ndubo. Katɔti batu baaagyi, na ami lɛnɔ lɛɛɛgyi. Ati lɛti kani ngyi.
40024037	Ami, Ukyuli Ɔyawine Ubi, ndubo buse aani kalɛ na ɔ́lɛ na Noa uwi.
40024038	Uwi ɔmmɔ asa na ɔnantu wana waƒɔ kalɔ lɛlɔ ƒui ni, bekyuli bákya bátaadi taani. Na banana ku beleku beeti lɛlɔ útálɛ limeyi lɛni na Noa útéduo ɔkɔlɔ ɔmmɔ kemo.
40024039	Nsu bátati lɛla lɛni mɔɔlɛ́ úti útédu uwi ɔni na ɔnantu ɔ́na ɔ́gbala-ma ƒui. Lɛni kani na Ukyuli Ɔyawine Ubi bubo lɛnɔ bɔdubɔbla.
40024040	Na banana inyɔ badubunye kemo na, Katɔti ɔdubɔƒɔ unwi na ɔda unwi use.
40024041	Na beleku inyɔ badubɔkya ɔlaaƒɔ kakɔkɔ, na Katɔti ɔdubɔƒɔ unwi na ɔda unwi use.
40024042	"Anwuɔsu bilie kagyumana, ɔsika bɛɛɛgyi limeyi lɛni na bina Unwoti ɔdububo.
40024043	Si kaduli ɔlati ɔgyi uwi ɔni na uyune ɔdububo ni, nka ɔdubulie kagyumana. Na uláya na uyune ɔmmɔ wabwɛ weduo-nwu ɔtɔ kemo.
40024044	Lɛni kani na ɔlɛka amii lɛnɔ bilie kagyumana, ɔsika ami Ukyuli Ɔyawine Ubi ndububo mbeyu-mii lɛtu.
40024045	"Kabla Ɔblane ɔni náda anu na ɔɔbla ala ulu lɛlɔ ni, anwu na nwuna unwoti uuti teenye kabla bablane bakladi kenye. Na uunye-ma kenye teete-ma adila na uwi ɔbuni kemo.
40024046	Kubiti geen ndubo kabla ɔblane ɔmmɔ si nwuna unwoti ɔ́si úbo úbanu ka ɔɔbla lɛla lɛni na ɔ́su.
40024047	Mɔɔsu-mii geen ka unwoti ɔmɛni ɔdubuti kabla ɔblane ɔmmɔ ɔbla nwuna ala ƒui lɛlɔ ɔnune.
40024048	Nsu si ɔdi kabla ɔblane ukpidi ni, ɔdubɔsu na nwuna kayi kemo ɔnini, 'Mina unwoti ɔdubutu uwi geen!'
40024049	Anwuɔsu ɔdubuse kalɔ uteebo nwuna kabla ɔblane bakpana bammɔ. Na anwu ku ntɛ bekpine bataadi na bataani.
40024050	Na unwoti ɔmmɔ ɔdububo uwi ɔni na kabla ɔblane ɔmɛni ulásia-nwu anu ku uwi ɔni lɛlɔ na ɔɔɔgyi uuuse.
40024051	Na unwoti ɔmmɔ ɔdubɔni kabla ɔblane ɔmmɔ kɔtu geen. Na nwuna kɔtu bɔni kɔdubɔyu ɔkplu aani anumi lɛlɔ bekyuli bɔdi kalɛ! Mmɔ na keku ku animi bɔdu bɔdubɔkya!"
40025001	"Na uwi ɔni na ami Ukyuli Ɔyawine Ubi ndububo ni, Katɔti lɛga bɔdi buse aani ɔmɛni. Uwi ɔdi kemo ni, belekubi leevu badi béti bana lɛsogya banii batákpanku uleku ɔgya ku ulekudi besienku kaduli.
40025002	Bana kemo ɛlɔ badi badɔlɔdi, na ɛlɔ bakladi lɛnɔ badi banundane.
40025003	Badɔlɔdi bammɔ béti bana lɛsogya, nsu béteti inɔmii bɔdi bétebunku-ni.
40025004	Na banundane bammɔ ama béti inɔmii bébunku bana lɛsogya báda.
40025005	Ka uleku ɔgya ɔmmɔ ɔ́kpɛ kama ku bubo ɔsu ni, lɛlɛɛ líbo lɛɛda begblebi bammɔ na bálɛɛ.
40025006	"Ɔbla usientɛ asa bénu kɔvanu ka ni, 'Bɛɛnu uleku ɔgya ɔmmɔ o-o! Bɛta bɛlɛ bibo na butásiaku-nwu!'
40025007	"Amu na begblebi leevu bammɔ báta na bátu bana lɛsogya.
40025008	Na badɔlɔdi bammɔ básu banundane bammɔ banii, 'Bite-bu bina inɔmii bɔmmɔ bɔdi, ɔsika bula lɛsogya lɛdaku buni.'
40025009	"Na banundane bammɔ básu-ma banini, 'Bula inɔmii bulédu abu ku-mii, anwuɔsu biteesie beyene kudɔ na bitéye bina bɔdi.'
40025010	"Ka bánya bátɔlɔ kani na uleku ɔgya ɔmmɔ úbeduo. Na begblebi ɛlɔ bani náda lɛlɔ bése mmɔ básiaku-nwu béduo uleku ketikɔ mmɔ, na bákalɛ ɔtɔ.
40025011	"Kama ni, begblebi bakladi bammɔ lɛnɔ bébo na básu banii, 'Ati, ati! Ya na buduo!'
40025012	"Na uleku ɔgya ɔmmɔ ɔ́su-ma ɔnini, 'Kudi kudii! Lɛɛɛgyi-mii.' "
40025013	Amu na Yesu ɔ́wɔlɔ lɛgba lɛmmɔ ɔnini, "Anwuɔsu bilie kagyumana, ɔsika bɛɛɛgyi limeyi iye uwi ɔni na masɔ mebo."
40025014	"Na uwi ɔni na Ukyuli Ɔyawine Ubi ɔdubo ni, Katɔti lɛga bɔdi bɔdubuse aani ɔmɛni lɛnɔ. Uwi ɔdi kemo ni, unengu ɔdi ɔ́ta na ɔ́bla kasusu ka usie ulu ɔdi. Ɔ́lɔ nwuna kabla bablane na úti nwuna ala ɔ́kya-ma lɛkɔkɔ.
40025015	Úte ɔdi biala lɛla lɛni na wakana bɔda. Unwi ni, úte-nwu egulabi aƒɔ alɔ. Na ɔbambadi ni, úte-nwu aƒɔ anyɔ. Na ɔkladi ni, úte-nwu koƒo kunwi. Na ɔ́tɔlɔ úsie ulu.
40025016	Kabla ɔblane ɔni náƒɔ aƒɔ alɔ amɛni úsie kalɔ kɔnakunwi na útébo egulabi ammɔ únwini na ɔ́sɔ ɔ́kɛ aƒɔ alɔ ɔ́sia.
40025017	Lɛni kani na kabla ɔblane ɔni náƒɔ aƒɔ anyɔ lɛnɔ úbo nwuna ɔdi únwini na ɔ́sɔ ɔ́kɛ aƒɔ anyɔ abambadi ɔ́sia.
40025018	Nsu kabla ɔblane ɔni náƒɔ egulabi koƒo kunwi anwu úsie útégyeli kalɔ na úti nwuna unwoti egulabi ɔ́bala mmɔ.
40025019	"Na emeyi pii adi kama ni, kabla bablane bamɛni unwoti ɔmmɔ únwini úbo na anwu ku-ma bábu akunta.
40025020	Kabla ɔblane ɔni náƒɔ egulabi aƒɔ alɔ úti aƒɔ alɔ bamba ɔ́sia úboku na ɔ́su ɔnii, 'Ati, éte-mi egulabi aƒɔ alɔ na lɛ́kɛ alɔ líbunku.'
40025021	"Nwuna unwoti ɔmmɔ ɔ́su-nwu ɔnii, 'Kabla ɔblane ɔbuni, ábla lɛla biala ulu lɛlɔ geen! Ka ásia ala blii suɛ amɛni anu kaduɛ ɔsu ni, ndubuti-ɔ linyene ala enengudi kenye. Bo butaadi na butaani na butaakɛ ebiti!'
40025022	"Kabla ɔblane ɔni náƒɔ egulabi aƒɔ anyɔ lɛnɔ úbo na ɔ́su ɔnini, 'Ati, éte-mi egulabi aƒɔ anyɔ na lɛ́kɛ aƒɔ anyɔ bamba líbunku.'
40025023	"Nwuna unwoti ɔmmɔ ɔ́su-nwu ɔnii, 'Kabla ɔblane ɔbuni, ábla lɛla biala ulu lɛlɔ geen! Ka ásia ala blii suɛ amɛni anu kaduɛ ɔsu ni, ndubuti-ɔ linyene ala enengudi kenye. Bo butaadi na butaani na butaakɛ ebiti!'
40025024	"Amu na kabla ɔblane ɔni náƒɔ egulabi koƒo kunwi úbo na ɔ́su ɔnini, 'Ati, ngyi ka adi ukyuli ɔni na ƒula litemi libo ɔkplu na eedé edula na kesii kani na átava adi. Na aaƒɛ edula kesii kani na átagya adi.
40025025	Na ka mɔɔyia ɔsu ni, líti ƒula egulabi ammɔ ńtéku lɛ́kya kalɔ. Anwuɔsu aanu ƒula egulabi ƒui mɛni.'
40025026	"Nwuna unwoti ɔmmɔ ɔ́su-nwu ɔnini, 'Kabla ɔblane ukpidi ku ɔkɔsɔne na adi. Agyi ka muudé edula na kesii kani na ńtava adi, na mɔɔƒɛ edula kesii kani na ńtagya lɛla lɛdi.
40025027	Amu bi ɔsu na éteti mina egulabi étetése egulabi kesekɔ, na si líbo ni, na mbaƒɔ mina egulabi ku kuvonsia?'
40025028	"Amu na unwoti ɔmmɔ ɔ́su kabla ɔblane bamba ɔnini, 'Bɛƒɔ egulabi ammɔ na nwuna kudɔ na biti-nya bite ukyuli ɔni nda aƒɔ leevu mmɔ.'
40025029	Ɔsika ukyuli ɔni mbo lɛla lɛdi ni, anwu kani na basɔ badubo bute na ɔsɔ ɔkɛ ubu. Na ukyuli ɔni neeebo ɔdi anwu ni, ubliidi ɔni nse-nwu muedi ni, badubɔƒɔ balɛku-nwu lɛkɔkɔ.
40025030	Na kabla ɔblane ɔni na nwuna lɛlɔ liiibo kɔsia kɔdi mɛni anwu ni, bibo-nwu bɛlɛku bitákya kasuudikɔ. Mmɔ na keku ku animi bɔdu bɔdubɔkya.
40025031	"Uwi ɔni na Ukyuli Ɔyawine Ubi ɔmmɔ ɔdububo na nwuna lɛga bɔdi kemo ni, Katɔti batu bana ƒui badubɔka bamana-nwu. Na ɔdubo ubelie nwuna lɛgaboku lɛlɔ.
40025032	Na kadi ƒui bekyuli badubɔsala bebenye-nwu anumi. Mmɔ na ɔdubule-ma kemo aani kalɛ na baƒonu lɛlɔ ɔnune ɔɔƒuna baƒonu taalɛku bese akɔ.
40025033	Ɔdubɔya na bekyuli babuni bebenye-nwu kudɔ. Na ɔdubɔya na bekyuli bekpidi bammɔ besie kama.
40025034	"Na Ɔga ɔmmɔ ɔdubɔsu bekyuli bani nnye-nwu kudɔ ɔnini, 'Amii ndi bekyuli bani na Katɔti ɔni ndi mina Ɔti ɔ́ya na lɛlɔ lɛdubɔyɔ-mii kaduɛ. Anwuɔsu bibo na bibeduo lɛga kadikɔ kani na Katɔti ɔ́klibi úse úte-mii ɔ́si kayawi kalɔ kesekɔ ƒui.
40025035	Mɔɔƒɔ-mii kayu kamɛni ɔsika uwi ɔni na kɔka kɔ́da-mi ni, bíte-mi adila. Ka utukwɛ ɔ́da-mi ni, bíte-mi ntu. Ka ndi ɔƒɔ ni, bígyingya enu bɛ́ƒɔ-mi na ḿbeduo-mii kudɔ.
40025036	Na ka nkɛ kasɔngya ni, bíte-mi adala. Na uwi ɔni na muuƒi ni, bɛ́nu-mi lɛlɔ. Ka bákya-mi ɔtɔ ni, bíbo bíbanu-mii.'
40025037	"Mmɔ ni, bekyuli babuni bamɛni badubuye-nwu banini, 'Ati, uwi ɔmani na bɔ́nu-ɔ ka kɔka kɔɔda-a na búte-ɔ adila, iye utukwɛ ɔɔda-a búte-ɔ ntu?
40025038	Uwi ɔmani na adi ɔƒɔ ébeduo-bu na bɔ́ƒɔ-ɔ, iye akɛ kasɔngya na búte-ɔ adala?
40025039	Na uwi ɔmani na búnu ka eeƒi iye bákya-a ɔtɔ na búbo búbanu-ɔ?'
40025040	"Amu na Ɔga ɔmmɔ ɔdubudie kenye ɔnini, 'Mɔɔsu-mii nnii uwi ɔni na bíbunku ukyuli ɔni na bilábu ƒui na mina badi akɔ ni, ami na bɛ́bla bíte.'
40025041	"Amu na ɔdubɔsu bani na ɔ́ya na bésie kama ɔnini, 'Bɛkpɛ bɛlɛ-mi lɛlɔ, amii bani na Katɔti úwida! Biteesie lɛgyavonku lɛni neeeni kudii na Katɔti ɔ́klibi úse úte ukisine ɔmmɔ ku nwuna ayu ekpidi kemo!
40025042	Kɔka kɔ́da-mi na bítete-mi adila na lɛdi. Utukwɛ ɔ́da-mi na bítete-mi ntu na lɛni.
40025043	Ndi ɔƒɔ ḿbeduo-mii na bítaƒɔ-mi. Nkɛ kasɔngya na bítete-mi adala. Líƒi na bákya-mi ɔtɔ, nsu bítabanu-mi.'
40025044	"Amu na ama lɛnɔ badubuye-nwu banini, 'Ati, uwi ɔmani na bɔ́nu ka kɔka kɔɔda-a, iye utukwɛ ɔɔda-a, iye adi ɔƒɔ, iye ákɛ kasɔngya, iye eeƒi, iye bákya-a ɔtɔ na bútebo na bubebunku-ɔ?'
40025045	"Mmɔ na Ɔga ɔmmɔ ɔdubɔsu-ma ɔnini, 'Mɔɔsu-mii ka ni, uwi ɔni na bítabla lɛbuni bítete ukyuli ɔni na balábu ƒui na mina badi akɔ ni, ami na bítabla bítete!' "
40025046	Yesu ɔ́wɔlɔ ɔnini, "Bekyuli bamɛni na badubuti batákya lɛbibo lɛni naaadubo bɔsa kudii kemo. Na bekyuli babuni bammɔ badubɔkɛ ngba bɔni naaadubo bɔsa kudii."
40026001	Uwi ɔni na Yesu ɔ́wɔlɔ ala amɛni ƒui bɔtina ni, ɔ́su nwuna batɛyane ɔnini,
40026002	"Bɛgyi ka kébu emeyi anyɔ na bɔdi limeyi lɛni bɔɔlɔ Kukpi Lili Bɔvia Limeyi. Na badubuti ami, Ukyuli Ɔyawine Ubi, bete na bakana-mi bamana ugyii lɛlɔ."
40026003	Amu na bakpane benengu ku ɔma benengu bátása na Ɔkpane Unengudi Kaiaƒa kaduli.
40026004	Na béti kasusu kalɛ na beƒie Yesu na bɔbɛ kemo na badu-nwu.
40026005	Nsu básu lɛnɔ banii, "Buleƒie-nwu na limeyi bɔdi kemo, ɔsika bekyuli badubɔta babakyaku-bu unyeƒi."
40026006	Na uwi ɔmmɔ kemo ni, Yesu ɔ́kya Betania na ɔnana ɔdi baalɔ Simon ɔni na úƒi ɔlɛgyie kesii.
40026007	Uwi ɔni na Yesu ulie ɔɔdi ni, uleku ɔdi úbo-nwu kudɔ mmɔ. Ɔda inɔmii ku ɔsii ɔdi. Na buunwenyi ƒɛƒɛɛ na bɔ́ƒɔ kuye geen. Na úwilimi-mu úwi Yesu lili lɛlɔ.
40026008	Ka nwuna batɛyane bánu ɔmɛni ni, útayɔ-ma kaƒɔ. Béye lɛlɔ banii, "Bi ɔsu na uubile inɔmii bɔmɛni lɛni?
40026009	Ɔdubɔkana na uti inɔmii bɔmɛni uye kuye bonwu na uti egulabi ammɔ ute bawabane."
40026010	Ka Yesu únu lɛla lɛni na badaku bɔsu ni, ɔ́su-ma ɔnini, "Bi ɔsu na bilaya na uleku ɔmɛni ɔkɛ atu kesekɔ? Ɔ́bla lɛla lɛbuni úte-mi.
40026011	Bawabane bakya-mii akɔ uwi biala. Nsu ami ni, ɔɔɔdi uwi biala na ndubɔkya-mii kudɔ.
40026012	Uleku ɔmɛni úti inɔmii bɔmmɔ úwi-mi lɛlɔ úse úte mina bɔva.
40026013	Na mɔɔsu-mii geen ka ni, kesi kesii na badubɔkɔ litemi buni lɛmɛni lɛlɔ lɛsa na kayawi mɛni ni, badubuti lɛla lɛni na uleku ɔmɛni ɔ́bla mɛni basu batina na beti benyimo-nwu."
40026014	Amu na basiakune leevu-inyɔ bammɔ akɔ unwi ɔni baalɔ Yuda Iskariot úsie bakpane benengu kudɔ.
40026015	Na úye-ma ɔnini, "Bi na bɛdubute-mi si lɛ́kya Yesu kakya na lídie-nwu lite-mii?" Mmɔ ni, bátuna ka badubute-nwu sika ɔƒualadi ebi aavlatɛ.
40026016	Na ɔ́si uwi ɔmmɔ lɛlɔ úsela ni, úse kalɔ ɔkya ɔɔwia uwi ɔbuni ɔni lɛlɔ na ɔsia na udie Yesu ute-ma.
40026017	Amu na limeyi lideedi lɛni lɛlɔ na baadi bodobodo ɔni néteƒu ni, batɛyane bammɔ bébo Yesu kudɔ banii, "Wɛ na aayɔ́ ka butáklibi Kukpi Lili Bɔvia Limeyi bɔdi adila bute-ɔ?"
40026018	Ɔ́tala-ma ɔnana ɔdi kudɔ na ɔ́su-ma ɔnini, "Bisie ɔmankemo na bitásu-nwu bɛnii, 'Ala ɔtinane ɔnii, "Mina uwi úudu. Na ƒula kesii na ami ku mina batɛyane bɔdubɔdi Kukpi Lili Bɔvia adila ammɔ." ' "
40026019	Anwuɔsu batɛyane bamɛni bábla kalɛ na Yesu ɔ́su-ma na bátánwa Kukpi Lili Bɔvia Limeyi bɔdi adila amɛni bése.
40026020	Na ka useyi uwi údu ni, Yesu ku nwuna batɛyane leevu-inyɔ bammɔ bébo bebelie kalɔ.
40026021	Na uwi ɔni na belie baadi ni, Yesu ɔ́su-ma ɔnini, "Mɔɔsu-mii ka ni, bina kemo unwi ɔdubɔkya-mi kakya."
40026022	Litemi lɛmɛni lɛ́yu batɛyane bamɛni ɔlɛ geen na bésie kalɔ beeye-nwu unwi unwi banii, "Blɔti, ɔɔɔdi ami na ada, ntu?"
40026023	Yesu údie kenye ɔnii, "Ukyuli ɔni na ami ku-nwu kɔnu nkya lɛkyami kemo ndubɔkya-mi kakya.
40026024	Ami Ukyuli Ɔyawine Ubi ndubukpi aani kalɛ na Bunweni Kedee Ɔku ɔ́su. Nsu ni, bɔbwɛ muute ukyuli ɔni na ndubɔkya-mi kakya. Si nka bátawɔ-nwu muedi ni, na nka ɔdia-nwu utulo."
40026025	Amu na Yuda, ɔni ndubɔkya-nwu kakya mmɔ ɔ́su ɔnini, "Ala ɔtinane, ɔɔɔdi ami na ada, ntu?" Na Yesu údie kenye ɔnii, "Bɔsu na ada."
40026026	Uwi ɔni na Yesu ku nwuna batɛyane belie baadi ni, úti bodobodo. Na ka ɔ́gya Katɔti enu ni, ɔ́bwɛ-nwu kɔkɛ kɔkɛ na úle-ku úte-ma. Ɔ́su ɔnini, "Bɛƒɔ ɔmɛni na bɛdi. Ɔmɛni ndi mina ɔlɔna."
40026027	Amu na úti ɔɔƒɛɛ ɔdi, na ka ɔ́gya Katɔti enu ni, úti úte-ma. Na ɔ́su-ma ɔnini, "Bina ƒui bɛni.
40026028	Ɔmɛni ndi mina ubugya ɔni na líti muusé kenye kani na Katɔti únyimi ku nwuna bekyuli likpo. Na ndubuti-nwu liwi kalɔ na bekyuli pii lili, kalɛ na Katɔti uti ekpidi ɔkyiɛ-ma.
40026029	Na mɔɔsu-mii geen ka ni, nsɔ lɛɛɛdubo ntɛ bɔmɛni udu bɔdi bɔni ntu limeyi lɛni na ami ku-mii bɔdubɔni ntɛ bɔwɔdi na Katɔti lɛga kadikɔ."
40026030	Amu na bátu ɔnu ɔdi béti bemwi Katɔti, na bávi bálɛ bésie Inɔ Egyii Kɔbi lɛlɔ.
40026031	Mmɔ na Yesu ɔ́su nwuna batɛyane ɔnini, "Bina ƒui bɛdubukeli-mi kudɔ, na kebu ami lɛti. Ɔsika Bunweni Kedee Ɔku ɔɔsu ɔnini, 'Katɔti ɔdubɔdu baƒonu ɔdane ɔmmɔ na nwuna baƒonu begyingya.'
40026032	Nsu na mina bɔsɔ bɔta bɔsi bekpine akɔ ni, ndubɔgyu lɛtɔ-mii na Galilea."
40026033	Amu na Petro ɔ́su Yesu ɔnini, "Si ina bakladi ƒui béni-ɔ muedi ni, ami lɛɛɛdubo-ɔ kama bɔlɛ kudii!"
40026034	Amu na Yesu ɔ́su Petro ɔnini, "Mɔɔsu-ɔ ka usien ɔmɛni asa na akɔkɔ wete kenye muedi ni, adubɔsu kɔtɛ ƒui ka aaagyi-mi."
40026035	Petro údie kenye ɔnini, "Si ina ɔlɛka badu ami ku-ɔ muedi ni, lɛɛɛdubo bɔsu nnii lɛɛɛgyi-ɔ." Na lɛni kani na nwuna batɛyane bammɔ ƒui básu.
40026036	Amu na Yesu ku nwuna batɛyane bammɔ bésie kesii kani baalɔ Getsemane, na ɔ́su-ma ɔnini, "Bɛsɔ bilie mɛni na lisie ngye ntákpali katɔ."
40026037	Úti ku Petro ku Sebedeo bebi inyɔ bammɔ ɔ́da. Na ka bákɛ ni, kɔyɔ kúwi-nwu na lɛƒɛda lɛ́ƒɔ-nwu lɛlɔ kemo.
40026038	Na ɔ́su-ma ɔnini, "Muunú ɔlɛ na mina kɔyu kemo geen aani si bukpi nda. Bɛsɔ binye mɛni na bitaagyumana ku-mi."
40026039	Amu ka úsie lɛtɔtɔ blii ni, ɔ́yu úbi kalɔ na ɔ́kpali katɔ ɔnini, "Mina Ɔti, si wadia ni, na aƒɔ lɛbibo ɔɔƒɛɛ ɔmɛni na mina kudɔ. Nsu ni, tabla mina lɛyɔla, mmomu bla ƒula lɛdi."
40026040	Ka ɔ́sɔ únwini úsie batɛyane ɛtɛ bammɔ kudɔ ni, ɔ́nu ka baalɛɛ. Na úye Petro ɔnini, "Bítakana na binyeku-mi kagyumana ɔdɔ unwi pɛ?
40026041	Bɛsɔ bilie kagyumana na bɛkpali katɔ kalɛ na bileduo bukpoku taanu kpakplaa kemo. Kɔyu kɔɔyɔ́ ka kɔbla, nsu ɔlɔna use kpɛtɛ kpɛtɛ."
40026042	Amu na Yesu ɔ́sɔ únwini úsie kunyɔdi na ɔ́kpali ɔnini, "Mina Ɔti, si lɛbibo lɛni ndubo buti mɛni lilávi-mi lɛlɔ na ɔdi-ɔ lɛƒɔyɔ ka liti-ni ni, ya na ɔlɛ lɛni."
40026043	Ka Yesu ɔ́sɔ únwini úbo ni, úbanu ka lɛlɛɛ litulo batɛyane ɛtɛ bammɔ na bátakana bana anumi muedi bubimi.
40026044	Yesu ɔ́da-ma úse na ɔ́sɔ úsie kɔtɛdi na ɔ́kpali katɔ kalɛ na ɔ́kpali úbavi.
40026045	Amu na ɔ́sɔ úbo batɛyane bammɔ kudɔ na ɔ́su-ma ɔnini, "Ɔsu bɔtɛ na bɛmua bɛtɛ bɛɛnwuna lɛni? Ɔƒɛni na uwi ɔmmɔ údu ka beti Ukyuli Ɔyawine Ubi ɔmmɔ bakya bekyuli bekpidi enu kemo.
40026046	Bɛta na buteesie. Bɛnu, kakya ɔkyane ɔmmɔ úude."
40026047	Yesu ɔmua unye ɔɔtɛmiku-ma asa na Yuda ɔni ndi leevu-inyɔ bammɔ akɔ unwi ɔ́da úbalɛ. Ɔdanku bekyuli lisu lɛni na bakpane benengu ku batɔnkune bédie. Na bada lɛkɛɛ ku ligyii.
40026048	Kakya ɔkyane ɔmmɔ ɔ́ya na báti bése ɔnini, "Ukyuli ɔni na makya kɔgbu ni, anwu ndi ukyuli ɔni na bɛɛwia. Biƒie-nwu."
40026049	Ka Yuda ɔ́nya ɔ́nu Yesu kani na úsie-nwu kudɔ na ɔ́su-nwu ɔnini, "Ala ɔtinane, keyi buɛɛ kasiaku-ɔ." Amu na ɔ́kya-nwu kɔgbu.
40026050	Yesu údie kenye ɔnini, "Ɔkpana, bi na aawia mɛni?" Amu na bekyuli bammɔ bébo Yesu kudɔ na béƒie-nwu na báda-nwu kpakplaa.
40026051	Na bani nsiaku Yesu mmɔ kemo unwi ɔ́ni nwuna ɔkɛɛ ɔ́kpa na úbeyi ɔkpane unengudi kabla ɔblane kɔtu úkulo.
40026052	Amu na Yesu ɔ́su-nwu ɔnini, "Ti ƒula ɔkɛɛ kya nwuna kakyakɔ. Bekyuli bani mɔɔgyumana lɛlɔ ku lɛkɛɛ ni, lɛkɛɛ kenye na beekpi.
40026053	Munuu aaagyi anii lɛkana na livele mina Ɔti na ubebunku-mi? Na mmɔ kani ɔdubuti Katɔti batu bekpone limomo lɛni ntulo akpa leevu-anyɔ umene-mi!
40026054	Nsu si bébo na békpo béte-mi ni, na Bunweni Kedee Ɔku etemila ammɔ elebo aani kalɛ na Katɔti ɔ́su úse lɛni na ɔdi ka ɔlɛ."
40026055	Ɔmɛni kama ni, Yesu úye bekyuli lisu lɛmmɔ ɔnini, "Bi ɔsu na ɔlɛka biti ligyii ku lɛkɛɛ bibo bɛnii bibeƒie-mi aani si lɛ́ta línye aban lɛlɔ? Lɛ́tina bekyuli ala limeyi biala na Katɔti kakpakɔ na bíteƒie-mi.
40026056	Nsu ala amɛni ƒui álɛ lɛni kalɛ na ala ani na básu bése na Bunweni Kedee Ɔku kemo ébo éte lɛni." Amu na nwuna batɛyane ƒui békeli bátɔlɔ-nwu kudɔ.
40026057	Amu na ama bani néƒie Yesu mmɔ bétiku-nwu bésienku Ɔkpane Unengudi Kaiaƒa kaduli, kesii kani na bakpane benengu ku ɔma benengu ku ɔda bubo ala batinane bása belie.
40026058	Petro anwu ɔkpɛ kama buɛɛ na úbavi útéduo kaduli kammɔ kemo. Útélie kalɔ na bagyumanane bammɔ kudɔ na ɔnu kalɛ na litemi lɛmmɔ lɛdubɔwɔ.
40026059	Bakpane benengu bamɛni ku litemi batɛne bani nlie mmɔ ƒui báyɔ ka bawiaku Yesu litemi lɛdi lɛni lɛlɔ na basia na bakɛ-nwu badu.
40026060	Nsu ina ka bekyuli pii bébo bábada-nwu kenye muedi ni, bátakɛ lɛla lɛdi. Nkyuli inyɔ badi bébo
40026061	na básu banii, "Ukyuli ɔmɛni ɔ́su ɔnini, 'Ndubɔƒɛ Katɔti kakpakɔ. Na emeyi atɛ kama ni, ndubɔsɔku-ka lɛtu.' "
40026062	Ɔkpane unengudi ɔ́ta unye na úye Yesu ɔnini, "Eenú etemila ani na baasu na ƒula lɛlɔ mɛni? Bi na ebo na adubɔsu?"
40026063	Nsu Yesu úbile kenye na útasu lɛla lɛdi. Ɔkpane unengudi ɔ́sɔ ɔ́su-nwu ɔnini, "Lɛ́kpali Katɔti mɔɔkya-a nnii su-bu si awɔ ndi Ukyuli Ɔƒunadi ɔni ndi Katɔti Ubidi ɔmmɔ."
40026064	Amu na Yesu údie kenye ɔnini, "Ɛɛn. Awɔ násu, na use lɛni sɔsɔ. Na mɔɔsu-mii nnii uwi klukui kemo ni, bɛdubɔnu Ukyuli Ɔyawine Ubi ɔmmɔ ka ulie Katɔ Ɔyikune Ƒui kɔdianu. Na bɛdubɔnu ka ɔ́si katɔ ɔdubo na uyɔlɔ kemo!"
40026065	Uwi ɔni na ɔkpane unengudi únu ɔmɛni ni, ɔ́ni nwuna awu ɔ́bwɛ na ɔ́va ɔnini, "Binu enyekpi ani na ɔɔtɛmi! Bɔsɔ buláwia kenye bediene badi lɛnɔ!
40026066	Bi ndi bina kasusu?" Bana ƒui bédie kenye banii, "Ɔlɛka badu-nwu kukpi kɔtɔ!"
40026067	Amu na bétuo lisuo béwi-nwu anumi na bébo-nwu. Na badi lɛnɔ báƒiɛmi-nwu lɛtugya.
40026068	Na béye-nwu banii, "Ukyuli Ɔƒunadi ɔmmɔ na adi? Su-bu ukyuli ɔni nébo-ɔ!"
40026069	Amu na Petro ɔmua ulie keyi mmɔ asa na ɔkpane unengudi kabla ɔblane ɔni ndi ulekubi úbo mmɔ na ɔ́su-nwu ɔnini, "Awɔ lɛnɔ ásiaku Yesu ɔni nási Galilea kalɔ lɛlɔ."
40026070	Nsu Petro ɔ́tuala na bekyuli bammɔ ƒui anumi ɔnii, "Ńtenu lɛla lɛni na aasu mɛni kalɔ."
40026071	Na ɔ́tɔlɔ mmɔ úténye kaduli kammɔ kayakun. Ulekubi kabla ɔblane ɔbambadi lɛnɔ ɔ́nu Petro na ɔ́su bani nnye mmɔ ɔnii, "Anwu lɛnɔ ɔ́siaku Yesu Nasareni ɔmmɔ."
40026072	Amu na Petro ɔ́sɔ ɔ́tuala na ɔ́kpali ala ɔnini, "Lɛɛɛgyi ukyuli ɔmmɔ!"
40026073	Uwi útetu asa na bani nnye mmɔ bébo bábasu Petro banii, "Útalɛka eni anii aaadi-ma akɔ unwi. Ɔsika ƒula butemi buudie-ɔ keyi nwaa."
40026074	Amu na Petro ɔ́sɔ ɔ́kpali ala momoomo ɔnini, "Katɔti ɔni-mi kɔtu si ɔkɔ na mɔɔnyi nnii lɛɛɛgyi ukyuli ɔmmɔ." Kɔnakunwi ni, akɔkɔ úte kenye.
40026075	Na Petro únyimo lɛla lɛni Yesu ɔ́su ɔnini, "Asa na akɔkɔ ɔdubute kenye ni, adubɔsu kɔtɛ sɔɔn ka aaagyi-mi." Anwuɔsu ɔ́lɛ keyi na útéwulo geen.
40027001	Ka kadi kégye ni, bakpane benengu ku ɔma benengu bálɛ ugyii ka badubɔdu Yesu.
40027002	Bébo-nwu kɔgba na béti-nwu bátákya Romaƒuɔ aban unengu Pilato enu kemo.
40027003	Uwi ɔni na Yuda ɔni nákya-nwu kakya únu ka bádu Yesu kukpi kɔtɔ ni, ɔ́yu-nwu ɔlɛ geen. Na úti sika aƒualadi ebi aavlatɛ ammɔ úsienku bakpane benengu ku ɔma benengu bammɔ.
40027004	Na ɔ́su-ma ɔnini, "Lɛ́bla likpidi ka lɛ́kya ukyuli ɔni nátaƒiɔ ɔmmɔ kakya nnii badu-nwu." Na bédie kenye banini, "Ɔmɛni anwu ɔɔɔkɛ-bu. Ƒula litemi na lɛdi!"
40027005	Amu na Yuda úbo egulabi ammɔ úwi Katɔti kakpakɔ mmɔ, na úsie útákya lɛlɔ ɔbuli.
40027006	Na bakpane benengu bammɔ bábuma egulabi ammɔ na básu banii, "Utalɛka buti egulabi amɛni bɔsalaku ani nkya Katɔti kakpakɔ kuyi kavumi kemo, ɔsika ukyuli ubugya egulabi na adi. Na bula ɔda bubo buutile ɔmɛni kuƒi."
40027007	Na ka básala eli ni, bálɛ-nwu ugyii banii badubuti egulabi amɛni betéye kalɔ kani baalɔ banii Ɔvɔne Kalɔ, na bataava baƒɔ na mmɔ.
40027008	Ɔmɛni ɔsu ni, baalɔ kalɔ kammɔ banii Ubugya Kalɔ úbalɛ ɔmwi.
40027009	Amu na lɛla lɛni na Katɔti Kenye Udiene Yeremia ɔ́su úse úbo úte lɛni sɔsɔ ɔnii, "Béti sika aƒualadi ebi aavlatɛ ani na Israelƒuɔ bátuna ka baƒɔ na nwuna lili
40027010	bétéye ɔvɔne kalɔ aani kalɛ na Unwoti ɔ́su-mi."
40027011	Na béti Yesu bényene Romaƒuɔ aban unengu Pilato anumi. Na úye-nwu ɔnini, "Awɔ ndi Yudaƒuɔ Ɔga?" Yesu údie kenye ɔnini, "Awɔ mɔɔsu."
40027012	Nsu ina ka bakpane benengu ku ɔma benengu bammɔ benye baadá-nwu kenye muedi ni, Yesu útakpete-ma.
40027013	Amu na Pilato úye-nwu ɔnini, "Etemila ani na baasu na ƒula lɛlɔ mɛni aakɛ́-ɔ yoo?"
40027014	Nsu ɔ́bla aban unengu ɔmmɔ kalɛ kadi geen ka Yesu útakya-nwu kenye muedi.
40027015	Na Yudaƒuɔ emeyi ammɔ bɔdi biala kemo ni, Romaƒuɔ aban unengu ɔmɛni ɔɔnyonu Yudaƒuɔ ɔtɔntɛne unwi ɔni lili na kadi bébevele.
40027016	Na uwi ɔmɛni kemo ni, na ɔtɔntɛne ɔdi ɔ́kya ɔni na bekyuli beenú-nwu kɔku, na baalɔ-nwu banii Baraba.
40027017	Amu na uwi ɔni na bekyuli pii bamɛni bábasa ni, Pilato úye-ma ɔnini, "Ɔma na bɛɛyɔ́ bɛnii nnyonu nte-mii? Baraba munuu Yesu ɔni na bekyuli baalɔ-nwu Ukyuli Ɔƒunadi ɔmmɔ?"
40027018	Ɔ́bla lɛni ɔsika ɔgyi ka lɛnungyie ɔsu na Yudaƒuɔ benengu bammɔ bédie-nwu béte.
40027019	Na uwi ɔni na Pilato ɔkya ɔɔtɛ litemi ni, ulekudi ɔ́tala ɔtu ɔ́kya-nwu ɔnii, "Die enu na ukyuli ɔni nátaƒiɔ ɔmɛni litemi kemo. Ɔsika kamaadi usien lígye kɔna na nwuna lɛlɔ kɔni náya na liƒu lɛ́da-mi geen!"
40027020	Na bakpane benengu ku ɔma benengu bammɔ bébile bekyuli lisu lɛmmɔ atu ka beye Pilato na ɔnyonu Baraba na badu Yesu.
40027021	Amu na Pilato úye bekyuli lisu lɛmmɔ ɔnini, "Nkyuli inyɔ bamɛni kemo ɔmani na bɛɛyɔ́ bɛnii nnyonu nte-mii?" Bédie kenye banii, "Baraba!"
40027022	Na Pilato ɔ́sɔ úye-ma ɔnini. "Bi na mbla Yesu ɔni na baalɔ-nwu banii Ukyuli Ɔƒunadi ɔmmɔ ɔƒɛni?" Bana ƒui bédie kenye banii, "Kana-nwu mana ugyii lɛlɔ!"
40027023	Nsu Pilato ɔ́sɔ úye-ma ɔnini, "Na bi likpidi na ɔ́bla?" Mmɔ ni, bése kalɔ baava momoomo banii, "Kana-nwu mana ugyii lɛlɔ!"
40027024	Uwi ɔni na Pilato ɔ́nu ka ɔ́sɔ ulakana lɛla lɛdi bɔbla, na mmomu unyeƒi kpakplaa ndubo bɔlɛ ni, úti ntu na ɔ́ƒɔ enu na bekyuli bammɔ anumi na ɔ́su-ma ɔnini, "Ukyuli ɔmɛni kukpi kɔɔɔsia-mi lɛlɔ! Bina litemi na lɛdi."
40027025	Amu na bekyuli lisu lɛmmɔ ƒui bédie kenye banii, "Nwuna kukpi kɔsia abu ku bula bebi lili!"
40027026	Amu na Pilato ɔ́nyonu Baraba úte-ma. Na ka ɔ́ya na béti kɔbuli kɔni na bélii básala na bébo Yesu kaduɛ ni, ɔ́nyonu-nwu úte aban bekpone ɔnii bakana-nwu bamana ugyii lɛlɔ.
40027027	Amu na nwuna bekpone bammɔ béti Yesu bésienku Pilato kaduli na bekpone bani nkya mmɔ ƒui báka bámana-nwu.
40027028	Bédie nwuna awu na béti awu ugyiedi ɔdi bákya-nwu.
40027029	Na bédi liyu kabwa bébi-nwu lili asa na béti ugyii bákya-nwu kɔdianu lɛkɔkɔ. Bábla-nwu ala amɛni ƒui aani ɔga kalɛ. Na bálɛ akɔnkɔ na nwuna anumi, na baamá-nwu taasu banii, "Yiidu! Yudaƒuɔ Ɔga ulie ngba gyɔlɔɔ!"
40027030	Bétuo lisuo béwi-nwu lɛlɔ na báƒɔ ugyii ɔmmɔ báƒiɛmi-nwu lili.
40027031	Uwi ɔni na báma-nwu lɛni báwɔlɔ ni, bédie-nwu awu ugyiedi ɔmmɔ na básɔku nwuna lɛwu bákya-nwu. Amu na bétiku-nwu bátɔlɔku banii batákana-nwu bamana ugyii lɛlɔ.
40027032	Uwi ɔni na bási ɔmankemo bakɛ bésela ni, básiaku ɔnana ɔdi ɔni nási Kirene na baalɔ-nwu banii Simon. Bekpone bammɔ béƒie-nwu banii ɔlɛka ubunku Yesu ugyii ɔmmɔ buti.
40027033	Na béti Yesu bésienku kataku kadi baalɔ Golgota ɔni kalɔ budie ndi Opokuo.
40027034	Béte Yesu ntɛ bɔni na básala ku kuvo kɔni mbo ɔdu kati kati banii ɔni. Nsu ka útu-mu ɔnu ni, útani.
40027035	Amu na bekpone bammɔ bákana-nwu bámana ugyii lɛlɔ na bátu egulabi asa na béti nwuna lɛwu béle béte lɛlɔ.
40027036	Nwuna kama ni, básɔ bélie kalɔ na bágyumana-nwu.
40027037	Na bébo kegyiikɛ kadi bámana-nwu eli. Na bénweni lɛla lɛni ɔsu na bádu-nwu básia-ka lɛlɔ banii, "Yesu, Yudaƒuɔ Ɔga, mɛni."
40027038	Bákana beyune inyɔ badi lɛnɔ bámana ligyii lɛlɔ bébunku Yesu. Unwi ɔma-nwu kɔdianu kakɛ na unwi lɛnɔ ɔma-nwu kɔmii kakɛ.
40027039	Bekyuli bani návi mmɔ ƒui bákunku bana eli na bédumi Yesu.
40027040	Básu banii, "Awɔ násu ka adubɔƒɛ Katɔti kakpakɔ na asɔku-ka atu emeyi atɛ kama! Si adi Katɔti Ubidi ni, yu na aƒɔ lɛlɔ asiku kukpi enu kemo."
40027041	Lɛni kani na bakpane benengu ku ɔda bubo ala batinane ku ɔma benengu bammɔ lɛnɔ báma-nwu banini,
40027042	"Úbunku badi, nsu ulákana na ubunku lɛlɔ. Ɔɔɔdi anwu ndi Yudaƒuɔ Ɔga ɔmmɔ? Ɔyu ɔsi ugyii ɔmmɔ lɛlɔ na bɔnu na bɔƒɔ-nwu bɔdi!
40027043	Ɔ́sia Katɔti anu, na ɔɔlɔ lɛlɔ ɔnii Katɔti Ubidi. Na si Katɔti ɔɔyɔ́ ni, ɔdubɔƒɔ-nwu ɔƒɛni kani bɔnu!"
40027044	Lɛni kani na beyune bani na bákana-ma ligyii lɛlɔ bébunku Yesu lɛlɔ mmɔ bédumi-nwu.
40027045	Amu na kalɔ kammɔ ƒui kábla suu ɔ́si lɛdɔ leevu-inyɔ uwi útalɛ lɛdɔ ɛtɛ kemo.
40027046	Na ɔdɔ ɔtɛdi ɔmɛni kemo ni, Yesu ɔ́va momoomo ɔ́su ɔnini, "Eli, Eli, lama sabaktani?" Ɔni kalɔ ndi, "Mina Ɔti, mina Ɔti! Bi ɔsu na áda-mi ányonu?"
40027047	Na ka bekyuli badi bani nnye mmɔ bénu lɛni ni, básu banii, "Ɔɔkpali Elia!"
40027048	Bana akɔ unwi úkeli útéti unwo ɔni na béti bákya ntɛ bɔni nányi kemo na úti ɔ́tu ugyii ɔdi lɛlɔ úboku-nwu ɔnii ɔni.
40027049	Nsu bekyuli bakladi básu banii, "Sɔ nye! Bɛya na bɔnu si Elia ɔdubo ubamami-nwu ugyii ɔmɛni lɛlɔ."
40027050	Yesu ɔ́sɔ ɔ́va momoomo na ɔ́yula.
40027051	Kɔnakunwi na Katɔti kakpakɔ na ɔma kemo ni, kɔdi kɔni na béti béle Kakpakɔ mmɔ kɔ́bwɛ kemo inyɔ ɔ́si katɔ úbedu kalɔ. Na kalɔ kammɔ ƒui kákunku, na atakpɛ ábwɛ.
40027052	Na kɔƒiɔtɔ kúbimi, na bekyuli kedee bani nékpi báta bálɛ bekpine akɔ.
40027053	Na ka bávi bálɛ bana kɔƒiɔtɔ kemo na Yesu bɔsɔ bɔta kama ni, bésie Yudaƒuɔ ɔma unengudi ɔmmɔ kemo, na bédie bana lɛlɔ keyi bátina bekyuli pii.
40027054	Na uwi ɔni na bekpone unengu ku bekpone bani nnye mɔɔgyumana Yesu bánu kalɛ na kalɔ kákunku ku ala ani nálɛ ƒui na mmɔ ni, ɔtɔtɔ ɔ́gyu-ma na liƒu lɛ́da-ma geen! Na básu banii, "Sɔsɔ na ukyuli ɔmɛni ɔdi Katɔti Ubidi."
40027055	Amu na beleku pii bani nási Galilea na badi Yesu bebunkune bákya mmɔ. Na benye ɔgyu baanu ala ani nálɛ.
40027056	Bana badi ndi Maria Magdalene, ku Maria ɔni ndi Yakobo ku Yoseƒ uni, ku Yohane ku Yakobo uni.
40027057	Uwi ɔni na useyi uwi údu ni, ɔnana ɔlakɛne ɔdi baalɔ Yoseƒ na ɔdi Yesu ɔtɛyane ɔ́si Arimatea úbo.
40027058	Úsie Pilato kudɔ na útéye-nwu ɔnii uti Yesu ukpine ute-nwu. Pilato úte kuƒi ka beti ukpine ɔmmɔ bete-nwu.
40027059	Amu na Yoseƒ úti kɔdi kɔƒualadi kɔdi na úti únyimi ukpine ɔmmɔ.
40027060	Na úti-nwu útáva lɛtakpɛ ubu kaƒiɔtɔ kawɔdi kani na ɔ́ya na béku béte-nwu kemo. Na ɔ́ya na béminime lɛtakpɛ lɛdi bétile-ka kenye na ɔ́tɔlɔ.
40027061	Na Maria Magdalene ku Maria unyɔdi básɔ bélie kaƒiɔtɔ anumi mmɔ.
40027062	Na kadi kégye ɔni ndi lɛnwunameyi ni, bakpane benengu ku Ƒarisiƒuɔ bésie Pilato kudɔ.
40027063	Na básu-nwu banini, "Unengu, uwi ɔni na ɔkɔ ɔnyine ɔmmɔ úlie ngba ni, ɔ́su ɔnini, 'Si líkpi ni, nsɔ ndubɔta lɛlɛ bekpine akɔ emeyi atɛ kama.'
40027064	Anwuɔsu su kpakplaa anii bagyumanane banu kaƒiɔtɔ kammɔ kaduɛ utálɛ limeyi lɛtɛdi lɛmmɔ lɛlɔ kalɛ na nwuna batɛyane bammɔ beléyu ukpine ɔmmɔ na basu banii ɔ́ta ɔ́lɛ bekpine akɔ. Ɔsika buláwia ka katɔlɔ kani masia ketulo kedeedi."
40027065	Amu na Pilato ɔ́su-ma ɔnini, "Biti bekpone bisienku na bitágyumana kaƒiɔtɔ kammɔ kalɛ biala bɛdubɔkana."
40027066	Amu na bésie bátábala lɛtakpɛ lɛmmɔ kenye na bése-ni likpo kalɛ na si ukyuli ɔdi útuku-ka na banu bati. Na báda bekpone bése mmɔ na baagyumana kaƒiɔtɔ kammɔ.
40028001	Ka kadi kégye Kwasida ɔtanta ni, Maria Magdalene ku Maria ɔkladi ɔmmɔ bésie banii batánu Yesu kaƒiɔtɔ kammɔ.
40028002	Kɔnakunwi ni, kalɔ kákunku momoomo geen. Na Katɔti ɔtu ɔdi ɔ́yu ɔ́si katɔ úbo na úbeminime lɛtakpɛ lɛmmɔ, na úlie-ni lɛlɔ.
40028003	Nwuna lɛlɔ liikeye aani ɔƒɛ na nwuna awu use ƒututuutu.
40028004	Liƒu lɛ́da bagyumanane bammɔ na lɛlɔ lɛ́tɔ-ma geen, na básini bátɛ aani bekpine.
40028005	Amu na Katɔti ɔtu ɔmmɔ útemiku beleku bammɔ na ɔ́su-ma ɔnini, "Bitayia. Ngyi ka bɛɛwia Yesu ɔni na bákana bámana ugyii lɛlɔ mmɔ.
40028006	Uuubo mɛni. Ɔ́ta úlie ngba aani kalɛ na ɔ́su úse. Bibo na bibanu likpo lɛni na báva-nwu.
40028007	Bisie pla na bitásu nwuna batɛyane bɛnii ɔ́ta ɔ́lɛ bekpine akɔ ulie ngba, na ɔtɔ-mii anumi úsela Galilea. Mmɔ na bɛdubɔnu-nwu. Ɔmɛni ɔsu nkɛ."
40028008	Anwuɔsu bábabla bátɔlɔ kaƒiɔtɔ kammɔ kudɔ. Na ina ka liƒu lɛ́da-ma muedi ni, béti ebiti békeli bésie banii batásu Yesu batɛyane kenye kammɔ.
40028009	Kɔnakunwi ni, ama ku Yesu bása na ulu lɛlɔ. Na ɔ́su-ma ɔnini, "Lígyele-mii." Mmɔ na bákpɛ béde-nwu na béboku lɛlɔ kalɔ báda-nwu lɛgba na bémwi-nwu.
40028010	Na Yesu ɔ́su-ma ɔnini, "Bitayia. Biteesie na bitásu mina banwa bɛnii beteesie Galilea. Mmɔ na badubɔnu-mi."
40028011	Uwi ɔni na beleku bammɔ bénwini bésela ni, bekpone bammɔ badi bésie ɔma kemo na bátásu Yudaƒuɔ bakpane benengu bammɔ ala ani nálɛ mmɔ ƒui.
40028012	Amu na bakpane benengu bammɔ ku ɔma benengu bátása banii beeti kasusu. Béte bekpone bammɔ egulabi pii adi,
40028013	na básu-ma banini, "Bɛsu bɛnii usien uwi ɔni na bɛɛlɛɛ ni, nwuna batɛyane bébo na bébeyu ukpine ɔmmɔ bátɔlɔku.
40028014	Na si Romaƒuɔ aban unengu únu litemi lɛmɛni ni, bɔdubɔya na unu kalɔ geen ka ɔɔɔdi bina bɔƒiɔ."
40028015	Bagyumanane bammɔ báƒɔ egulabi ammɔ na bábla aani kalɛ na básu-ma. Na Yudaƒuɔ bammɔ bégyingya Yesu ukpine buyu litemi lɛmmɔ na bana akɔ úbalɛ ɔmwi.
40028016	Na batɛyane leevu-unwi bammɔ bákɔ bésie Galilea lɛbinkpo lɛni lɛlɔ na Yesu ɔ́su-ma úse.
40028017	Na ka bánu-nwu ni, bana badi bémwi-nwu. Nsu badi lɛnɔ kasusu kábla-ma inyɔ inyɔ.
40028018	Amu na Yesu ɔ́kpɛ úde-ma na ɔ́su-ma ɔnini, "Katɔti úti katɔ ku kalɔ ɔyikun ƒui úte-mi.
40028019	Anwuɔsu biteesie kayawi kadi biala bekyuli akɔ na bɛtina-ma ala kalɛ na benwini mina batɛyane. Na bɛkpila-ma ntu na Ati ku Ubi ku Katɔti Kɔyu lɛnyi kemo.
40028020	Na bɛtina-ma bɛnii badi ala ani ƒui na lɛ́tina-mii lɛlɔ. Na ndubɔkya-mii akɔ uwi ƒui utálɛ kayawi kawɔlɔkɔ."
41001001	Ɔmɛni ndi litemi buni lɛni nkɛnku Yesu Kristo lɛlɔ ɔni ndi Katɔti ɔlati ubidi.
41001002	Kukuuku ni, Katɔti Kenye Udiene Yesaia únweni úse ka Katɔti ɔ́su Ubidi ɔnini, “Ndubɔtala ɔtu ɔdi na wagyu watɔ-ɔ, kalɛ na ɔklibi bekyuli ute ƒula bubo.
41001003	Adubunu ka ukyuli ɔmɛni ɔkɛ ɔɔva na ketele kemo taasu ɔnini, 'Binye kagyumana bite Blɔti. Bɛklibi bina lɛlɔ kaduɛ bite nwuna bubo!' ”
41001004	Ɔtu ɔmɛni ndi Yohane. Anwu nébo úbelie ketele kemo, kesii kani na ɔɔkpila bekyuli ntu na ketu kemo aani kalɛ na Yudaƒuɔ baabla kalɛ. Na ɔɔkɔ́ lɛsa ka ɔlɛka bekyuli benwini kayi na bada ekpidi bɔbla baya na baƒɔ ntu bɔkpila ɔdi ɔmmɔ, na Katɔti ɔdubuti bana alaekpidi ɔkyiɛ-ma.
41001005	Bekyuli pii bási Yudea kalɔ lɛlɔ ku bana ɔma unengudi ɔni baalɔ Yerusalem bésie ketele kamɛni kemo béténu Yohane litemi. Bédie bana ekpidi kalɔ béte Katɔti, na Yohane ɔ́kpila-ma ntu na ketu kani baalɔ Yordan kemo.
41001006	Uwi ɔmɛni kemo ni, Yohane ɔkya ɔƒlumu linwini awu, na úti ebuo ɔku kabuli ɔ́da kevobi. Nwuna adila ani na ɔɔdi ndi uwɔ ku baalɔlɔ bani muubile edula.
41001007	Nwuna linyesia lɛni lɛlɔ na ɔɔkɔ́ lɛsa ndi ɔnii, “Ukyuli ɔni nkpɛ-mi kama ɔdubo ni, anwu utulo-mi ƒui. Ńtedu ka lɛbla kabla kadi lite-nwu muedi.
41001008	Ami ni, ntu na muuti taabla bula bɔkpila ɔdi. Nsu anwu ndubuti Katɔti Kɔyu ɔkpila-mii.”
41001009	Uwi útetu asa na Yesu ɔ́si ɔma ɔni baalɔ Nasaret na Galilea kalɔ lɛlɔ úbo, na ɔ́ƒɔ Yohane ntu bɔkpila ɔdi na Yordan kemo.
41001010	Ka Yesu ɔ́nya ɔ́lɛ ntu bɔmmɔ kemo ni, ɔ́nu ka katɔ kébimi na Katɔti Kɔyu kɔ́si kɔɔyu-nwu lɛlɔ aani aasɛ.
41001011	Na lɛdi lɛdi lɛ́si Katɔ lɛɛsu lɛnii, “Awɔ ndi mina ubi ɔni náƒɔ-mi kuye, na kubiti kɔɔda-mi ƒula lɛlɔ.”
41001012	Kɔnakunwi ni, Katɔti Kɔyu kɔ́kpanku Yesu kúsienku ketele kemo, kesii kani na beƒiebuo bakya.
41001013	Anwu lɛti úlie mmɔ emeyi aavlene. Uwi ɔmmɔ kemo na Satan úkpoku Yesu ɔ́nu si wasiaku-nwu. Ɔmɛni kama ni, Katɔti batu bébo bébebunku-nwu na bákya-nwu ɔkplu.
41001014	Uwi ɔni na béƒie Yohane ɔni mɔɔbla ntu bɔkpila ɔdi bákya ɔtɔ ni, Yesu ɔ́tɔlɔ úsie Galilea na útásu Katɔti litemi buni mmɔ.
41001015	Ɔkya ɔɔsu ɔnini, “Uwi ɔbuni ɔmmɔ úudu. Katɔti lɛga bɔdi uwi úude. Binwini kama bɛkya bina ekpidi na bɛ́ƒɔ litemi buni lɛmɛni bɛdi!”
41001016	Ka Yesu ɔkɛ ɔɔví na ɛpu ɔdi kudɔ na Galilea kalɔ lɛlɔ ni, ɔ́nu asawu bewine inyɔ badi bani ndi Simon ku ɔnwani Andrea ka bakya beewi asawu.
41001017	Amu na Yesu ɔ́su-ma ɔnii, “Bibasiaku-mi, na matina-mii kalɛ na bidie bekyuli biboku Katɔti kudɔ.”
41001018	Na kɔnakunwi ni, báda bana lɛsawu béwi na báta básiaku-nwu.
41001019	Úsie anumi blii úbu na ɔ́nu banwani inyɔ badi bani ndi Sebedeo bebie Yakobo ku Yohane. Na belie bana ɔkɔlɔ kemo baaklibi bana lɛsawu.
41001020	Ka Yesu ɔ́nu-ma kani na ɔ́lɔ-ma. Ama lɛnɔ báta kɔnakunwi na báda bana ɔti Sebedeo ku nwuna kabla bablane lɛti pɛ bákya ɔkɔlɔ kemo, na básiaku Yesu.
41001021	Yesu ku nwuna basiakune bamɛni bésie bétéduo ɔma ɔni baalɔ Kapernaum. Na lɛnwunameyi lɛni nébo na bana mmɔ busie kama ni, Yesu úsie bana kasalakɔ na úsie ɔkya ɔɔsu litemi buni.
41001022	Ɔ́bla bekyuli bani nénu nwuna ala bɔtina kalɛ kadi, ɔsika uuuse aani ama bani baatina ɔda bubo. Mmomu ni, ɔɔtina ala ku ɔyikun taasiku nwuna kayi kemo.
41001023	Uwi ɔmmɔ kani kemo ni, ɔnana ɔdi ɔni na kɔyu kukpidi kulie-nwu lɛlɔ ɔkya kasalakɔ mmɔ na ɔ́va momoomo ɔnini,
41001024	“Yesu Nasareni, bi na aawia asiku bula kudɔ? Bubo na ébo anii abakyula-bu? Ngyi ukyuli ɔni na adi. Awɔ ndi Katɔti Ɔtalane Kedee!”
41001025	Yesu ɔ́bala kɔyu kɔmmɔ ɔnini, “Da bɔtɛmi ya! Na avi alɛ ɔnana ɔmmɔ kemo.”
41001026	Kɔyu kɔmɛni kɔ́kunku ɔnana ɔmɛni momoomo na kɔ́ya-nwu ɔ́va asa na kɔ́vi kɔ́lɛ-nwu lɛlɔ kemo.
41001027	Ɔ́bla bekyuli bani nnye ƒui yaa na béye lɛlɔ banii, “Bi litemi lɛdi mɛni? Bi bɔkpa bɔwɔdi udu na bɔmɛni bɔdi? Ukyuli ɔmɛni ubo ɔyikun ɔni na ɔɔtɛmi ku ayu ekpidi na eenú-nwu litemi!”
41001028	Anwuɔsu Yesu lɛlɔ litemi lígyingya na Galilea kalɔ lɛlɔ ƒui.
41001029	Yesu ku nwuna batɛyane ku Yakobo ku Yohane bálɛ kasalakɔ mmɔ, na bátɔlɔ bésie Simon ku Andrea kaduli.
41001030	Ka bétéduo mmɔ ni, bekyuli badi básu Yesu ka Simon ulekudi uni uuƒi ɔtɛ ɔni na lɛlɔ lɛbi-nwu.
41001031	Anwuɔsu Yesu úsie útéduo-nwu kudɔ, na úƒie-nwu kɔnu ɔ́da na ɔ́tala-nwu únyene. Kɔnakunwi na nwuna ɔlɛ ɔ́da-nwu ɔ́ya, na ɔ́ta na úte-ma adila.
41001032	Ka useyi uwi údu ni, bekyuli béti balɛne pii ku bekyuli bani na ayu ekpidi asiaku-ma béboku Yesu banii ɔbwi-ma.
41001033	Na ɔma ɔmmɔ bekyuli ƒui bébenye kayakun mmɔ baanu.
41001034	Yesu ɔ́bwi bekyuli pii bani muuƒi lɛlɛ lidu lidu na ɔ́gya ayu ekpidi pii lɛnɔ ɔ́lɛku bekyuli bani na ayu ekpidi asiaku-ma lɛlɔ. Ka Yesu ɔgyi ɔnii ayu amɛni agyi ukyuli ɔni na ɔdi ɔsu ni, útatuna ka ayu ammɔ asu lɛla lɛdi asiku nwuna lɛlɔ.
41001035	Ɔtanta tutuutu asa na kadi kadubɔda ni, Yesu ɔ́ta ɔ́lɛ kaduli mmɔ. Na ɔ́lɛ ɔma ɔmmɔ kemo úsie kesii kani na ukyuli ɔdi biala uuude, na útákpali katɔ.
41001036	Kama ni, Simon ku nwuna bakpana bésie bakya baawia Yesu.
41001037	Na uwi ɔni bánu-nwu ni, básu-nwu banini, “Bekyuli pii bakya baawia-a!”
41001038	Nsu Yesu ɔ́su-ma ɔnini, “Bɛya na busie lɛma lɛbambadi lɛnɔ. Ɔlɛka lɛsu ama lɛnɔ litemi buni lɛmɛni, ɔsika ɔmɛni ndi mina kabla kani na líbo mabla na kayawi kemo.”
41001039	Anwuɔsu úsie ɔ́vi Galilea kalɔ kesii biala. Ɔkɛ ɔɔsu litemi buni na kasalakɔ, na ɔɔgyá ayu ekpidi taalɛku bekyuli lɛlɔ lɛnɔ.
41001040	Ɔnana ɔdi ɔni muuƒi ɔlɛgyie úbo Yesu kudɔ. Ɔ́lɛ akɔnkɔ, na úvele-nwu ɔnii ubunku-nwu. Ɔ́su Yesu ɔnii, “Si aayɔ́ ni, akana na abwi-mi na lɛlɔ lɛbla-mi sɛɛn.”
41001041	Nwuna lɛlɔ lɛ́kywi Yesu kaƒɔ, anwuɔsu únene kɔnu na útuku-nwu. Amu na ɔ́su-nwu ɔnini, “Mɔɔyɔ́. Lɛlɔ lɛbla-a sɛɛn ƒui!”
41001042	Kɔnakunwi ɔlɛ ɔmmɔ ɔ́ba-nwu.
41001043	Mmɔ kani na Yesu ɔ́su-nwu ka ɔtɔlɔ mmɔ, na úbo-nwu ɔda kpakplaa ɔnini,
41001044	“Tedi tenye ulu lɛlɔ na asu bekyuli lɛla lɛni nébo. Mmomu teesie na eti lɛlɔ atátina ɔkpane. Na ete akpala ani na Mose ɔda bubo bɔ́tina. Na ɔmɛni ɔdubɔtina bakpane bammɔ ka ɔlɛ ɔmmɔ ɔ́ba-a na ábla sɛɛn.”
41001045	Nsu ka ukyuli ɔmɛni úsela ni, úse kalɔ ɔɔva taasu kalɛ na Yesu ɔ́bwi-nwu. Na ɔmɛni ɔsu ni, Yesu útakana na uduo ɔma ɔdi kemo, ɔsika bekyuli pii beebo-nwu kudɔ. Ɔmɛni ɔsu Yesu ɔ́ƒɔ lɛlɔ ɔkya alakpi akɔ. Nsu bekyuli básɔ bási ekpo ekpo bébo-nwu kudɔ mmɔ.
41002001	Emeyi adi kama ni, únwini úsie Kapernaum na nwuna bɔsɔ bubo lɛlɔ kɔtɛ kúbeyi ɔma ɔmmɔ kemo uwi klukui kemo.
41002002	Uwi útetu asa na bekyuli bébeyi kesii kani na úduo mmɔ na kaduli ku keyi ƒui. Na ɔkya ɔɔsu-ma litemi buni lɛmmɔ.
41002003	Mmɔ na nkyuli ine béti ɔlɛne ɔdi náƒɛ uwi kalɔ béboku-nwu.
41002004	Na ka bátakɛ kavinkɔ na kayakun ɔ́si bekyuli bumomo ɔsu ni, bátákɔ ɔtɔ katɔ na báyula ɔlɛne ɔmmɔ ku nwuna atɛla báva Yesu anumi.
41002005	Ka Yesu ɔ́nu kalɛ na báƒɔ bádi kpakplaa ka ɔdubɔkana ɔlɛne ɔmɛni bɔbwi ɔsu ni, Yesu ɔ́su ɔlɛne ɔmɛni ɔnii, “Ubi, líti ƒula ekpidi lɛ́kyiɛ-ɔ.”
41002006	Nsu ɔda bubo ala batinane bani nkya mmɔ beeti kasusu na bana kayi kemo banii,
41002007	“Bi ɔsu na ɔɔtɛmi lɛni? Katɔti lɛti mɔɔkana ekpidi buti taakyiɛ!”
41002008	Yesu ɔ́nu bana kasusu kemo ɔ́ti na ɔ́su-ma ɔnii, “Bi ɔsu na ɔmɛni uukpóku-mii?
41002009	Ukyuli biala ɔkana ɔsu ɔnii, 'Líti ƒula ekpidi lɛ́kyiɛ-ɔ.' Nsu ubo ɔkplu utulo si ɔ́su ɔnini, 'Ta, na eti ƒula lɛtala na eteesie.'
41002010	Anwuɔsu kalɛ na bɛƒɔ bɛdi ka ami ɔni ndi Ukyuli Ɔyawine Ubi mbo kuƒi ka liti ekpidi lɛkyiɛ bekyuli na kayawi kamɛni kemo ɔsu ni, bɛnu!”
41002011	Mmɔ ni, Yesu ɔ́sɔ únwini anumi ɔ́tina ɔlɛne ɔmmɔ na ɔ́su-nwu ɔnini, “Ta, na eti ƒula lɛtala na eteesie kaduli.”
41002012	Na ɔnana ɔmɛni ɔ́ta kɔnakunwi na úti nwuna lɛtala na úsie ɔ́vi bekyuli bani nnye mmɔ akɔ, na ɔ́tɔlɔ úsie nwuna kesii. Ɔmɛni ɔ́bla bekyuli bani nnye mmɔ ƒui kalɛ kadi. Na bátakɔsi Katɔti bumwi. Bana ƒui básu banii bátanu lɛla lɛmɛni udu kudii!
41002013	Amu na Yesu ɔ́sɔ ɔ́tɔlɔ úsie Galilea Ɛpu kudɔ na bekyuli bammɔ ƒui bébo nwuna kudɔ mmɔ, na ɔ́su-ma litemi buni.
41002014	Ka úti úsela ɛpu kudɔ mmɔ ni, útánu Lewi ɔni ndi Alƒeo ubidi ka ɔ́bla keliekɔ kadi na ulie mmɔ ɔɔƒɔ́ kuyi. Amu na Yesu ɔ́su-nwu ɔnini, “Bo basiaku-mi kama.” Amu na Lewi úmii ɔ́ta kɔnakunwi na ɔ́siaku-nwu.
41002015	Useyi uwi ɔmmɔ ni, Yesu ku nwuna batɛyane ku bekyuli pii bani nsiaku-nwu bébo Lewi kesii banii babadiku-nwu. Na basiakune bammɔ akɔ ni, badi badi kuyi baƒɔne ku alaekpidi bablane. Amu na ɔda bubo ala batinane bani nkya Yudaƒuɔ lɛkpa linwi lɛni baalɔ Ƒarisiƒuɔ kemo lɛnɔ bébo mmɔ.
41002016	Anwuɔsu uwi ɔni na ɔda bubo ala batinane bani nási Ƒarisiƒuɔ lɛkpa lɛmmɔ kemo bánu ka Yesu ulie ɔɔdiku bekyuli bani lɛlɔ neeebo ɔbu mɛni ni, béye nwuna batɛyane banii, “Dɛ na ɔ́bla na anwu ku bekyuli bamɛni udu nlie mɔɔdi?”
41002017	Ka Yesu únu litemi lɛni na badaku bɔsu ni, ɔ́su-ma ɔnini, “Balɛne mɔɔwia kuvo ɔblane, na ɔɔɔdi bekyuli bani mbo lɛlɔ ɔkplu. Ńtebo nnii mbalɔ bekyuli babuni na benwini kayi, mmomu líbo na bekyuli bani ngyi ka alaekpidi bablane badi ɔsu.”
41002018	Amu uwi ɔdi ka Yohane ku nwuna batɛyane ku Ƒarisiƒuɔ beelie kɔka na bana katɔ bɔkpali ɔsu ni, bekyuli badi bébo Yesu kudɔ bébeye-nwu banii, “Bi ɔsu na ƒula batɛyane ama belélie kɔka aani kalɛ na Yohane badi ku Ƒarisiƒuɔ beelie kɔka?”
41002019	Yesu údie kenye na úbo-ma lɛgba ɔnii, “Uleku ɔgya bakpana beení adila na uleku ketikɔ? Munuu útalɛka ebiti ada-ma ka uleku ɔgya ɔkya-ma akɔ?
41002020	Nsu limeyi lɛdi ni, badubuti-nwu bɔtɔlɔku nwuna bakpana kudɔ na bakpana bammɔ badubunyimi kenye ku kɔnyana.
41002021	Ukyuli ɔdi ulétile kɔdi kɔkukudi liƒi ku lɛdiku lɛwɔdi. Lɛdiku lɛwɔdi lɛmmɔ lɛdubɔni kɔkukudi kɔmmɔ kugyingya si báƒɔ-ku. Na ɔdubɔya na liƒi lɛkukudi lɛmmɔ liibómo litulo kalɛ na lise kudeedi.
41002022	Na lɛnɔ ni, beléti ntɛ bɔwɔdi teewi ɔku koƒo kɔkukudi kɔni kemo béewi ntɛ dii. Ntɛ bɔwɔdi bɔdubuƒuƒuo na bɔya ɔku koƒo kɔkukudi kɔmmɔ kɔbwɛ na ntɛ ku koƒo lɛnɔ kulálɛ kɔsia. Mmomu ni, ntɛ bɔwɔdi beeti teewi ɔku koƒo kɔwɔdi kemo.”
41002023	Uwi ɔdi ka Yesu ku nwuna batɛyane bási baaví anta kemo kadi kemo na lɛnwunameyi lɛlɔ ni, báƒɛ anta amɛni adi na baakun.
41002024	Anwuɔsu Ƒarisiƒuɔ badi básu Yesu banii, “Bi ɔsu na ƒula batɛyane baabla lɛni? Bula ɔda bubo útete kuƒi ka babla lɛni na lɛnwunameyi lɛlɔ.”
41002025	-
41002026	Mmɔ ni, Yesu úye-ma ɔnini, “Bítaka Katɔti Bunweni Kedee Ɔku kemo bítenu lɛla lɛni na Ɔga Dawid ɔ́bla? Uwi ɔni na kɔka kɔɔda anwu ku nwuna bakpana ni, Dawid úsie útéduo Katɔti kakpakɔ na lebo lɛni na ukyuli ɔni baalɔ Abiatar ɔdi ɔkpane unengudi. Údie bodobodo kedee ɔni nse nte bakpane lɛti pɛ na kakpakɔ mmɔ ɔ́di, na úti ɔdi lɛnɔ úte nwuna bakpana na bádi. Ɔmɛni lɛnɔ na nka ɔda bubo bútéte kuƒi, nsu bátasu-ma lɛla lɛdi.”
41002027	Na Yesu ɔ́su-ma ɔnini, “Katɔti úse lɛnwunameyi úte ukyuli lɛbuni. Na ɔɔɔdi ukyuli na úse úte lɛnwunameyi.
41002028	Anwuɔsu ami Ukyuli Ɔyawine Ubi ndi lɛnwunameyi lɛnɔ Unwoti.”
41003001	Nwuna kama ni, Yesu ɔ́sɔ ɔ́tɔlɔ úsie Yudaƒuɔ kasalakɔ. Na mmɔ ni, útánu ukyuli ɔni na kɔnu kunwi kɔ́gogolo-nwu.
41003002	Uwi ɔmmɔ ni, Ƒarisiƒuɔ badi bakya kasalakɔ kammɔ. Na benye baanu si ɔdubɔbwi ɔnana ɔmmɔ na lɛnwunameyi lɛlɔ na bawia-nwu litemi.
41003003	Yesu ɔ́lɔ ɔnana ɔni na kɔnu kunwi kɔ́gogolo-nwu mmɔ ɔnii ubenye bekyuli ƒui anumi.
41003004	Amu na únwini anumi ɔ́tina bekyuli bammɔ na úye-ma ɔnini, “Ɔdia ka ukyuli ɔbla lɛbuni na lɛnwunameyi lɛlɔ? Munuu lɛnwunameyi ɔdi limeyi lɛni lɛlɔ na ukyuli ubile lɛla? Ɔdi limeyi lɛni lɛlɔ baaƒɔ́ ngba, munuu ɔdi limeyi lɛni lɛlɔ na beebile ngba?” Nsu bátakana-nwu lɛla lɛdi bɔsu.
41003005	Yesu únwini ɔ́nu bana ƒui na kɔnyi kemo, ɔsika livo líƒi-nwu na bana ukyulikpana kebunku tete ɔsu. Amu na ɔ́su ɔlɛne ɔmɛni ɔnii, “Nene kɔnu boku.” Únene kɔnu. Na kɔnakunwi ni, nwuna kɔnu kɔ́ba-nwu.
41003006	Amu na Ƒarisiƒuɔ bammɔ bátɔlɔ na bátása ku Herode lɛkpa badi na básusu Yesu bɔdu lɛlɔ.
41003007	-
41003008	Amu na Yesu ku nwuna batɛyane bésie Galilea Ɛpu kudɔ. Na bekyuli lisu pim bani nási Galilea ku Yudea ku Yerusalem ku Idumea ku bani nási Yordan ketu ɔvi ku bani nási Tiro ku Sidon lɛnɔ básiaku-ma. Ɔsika nwuna akɔla bɔbla búusie ɔgyu kakaaka ƒui, na bekyuli pii baayɔ́ ka beti anumi babanu-nwu.
41003009	-
41003010	Lebo lɛmmɔ ka Yesu ɔ́ɔbwi bekyuli pii ɔsu ni, balɛne pii baanwanɛ lɛlɔ ka bebetuku-nwu na lɛlɔ lɛyu-ma ɔkplu. Anwuɔsu Yesu ɔ́su nwuna batɛyane ɔnii bawia ɔkɔlɔ ɔdi bebese ketudɔ kalɛ na si bekyuli bammɔ beemomo taavili ni, na ɔkɔ uduo-nwu kemo.
41003011	Bekyuli badi bakya bani na ayu ekpidi eli-ma lɛlɔ. Si bánya bánu Yesu ni, béboku lɛlɔ kalɔ na baava taasu banii, “Awɔ ndi Katɔti Ubi!”
41003012	Nsu Yesu ɔ́bala-ma ka bataya bekyuli bati ukyuli ɔni na ɔdi.
41003013	Nwuna kama ni, Yesu úsie kɔbi kɔdi lɛlɔ. Na mmɔ ni, ɔ́lɔ nwuna basiakune bani na ɔɔwia.
41003014	Bekyuli bamɛni bébo-nwu kudɔ na údie leevu-inyɔ na bana akɔ, na úte-ma lɛnyi ɔnii batalane. Ɔ́su-ma ɔnii, “Lídie-mii nnii bɛsiaku-mi uwi biala. Na ndubɔtala-mii na bitátaasu litemi buni.
41003015	Bɛdubɔgya ayu ekpidi bɔlɛku bekyuli lɛlɔ kemo.”
41003016	-
41003019	Nkyuli leevu-inyɔ bani na údie mɛni anyi ndi Simon ɔni na Yesu ɔ́sia lɛnyi ɔnii Petro ku Yakobo ku ɔnwani ɔnamudi Yohane bani ndi Sebedeo bebi ɔni na Yesu úte-ma lɛnyi ɔnii Boanerges ɔni kalɔ ndi ɔnii beetemi ku ɔyikun aani kalɛ na kayaa kabwɛ ogya ku kɔku bonwu. Na bakladi ndi Andrea ku Ƒilipo ku Bartolomeo ku Mateo ku Toma ku Yakobo ɔni ndi Alƒeo ubidi ku Tadeo ku Simon ɔni nási Kana na nka ɔ́ta únye aban lɛlɔ ku Yuda Iskariot ɔni ndubɔkya Yesu kakya.
41003020	Ka Yesu ɔ́si mmɔ ni, ɔ́tɔlɔ úbo kaduli kadi. Na bekyuli pii badi básɔ bébo-ma kudɔ mmɔ. Anwuɔsu ɔ́yu Yesu ku nwuna batɛyane ɔkplu ka bakɛ kuƒi badi muedi.
41003021	Ka nwuna lɛlɔ bekyuli bénu ɔmɛni ni, bésie banii batákpanku-nwu besienku kaduli, ɔsika básu banii, “Kuli kemo muubie-nwu!”
41003022	Na ɔda bubo ala batinane bani nási Yerusalem básu banii, “Kɔyu kukpidi kɔkya Yesu lɛlɔ kemo. Na ayu ekpidi ɔtɔnkune Beelsebul néte-nwu ɔyikun asa na ɔɔkana ayu ammɔ bɔbɔku taalɛku bekyuli lɛlɔ kemo!”
41003023	Anwuɔsu Yesu ɔ́lɔ-ma na ɔ́tɛmiku-ma na lɛgba kemo ɔnini, “Dɛ na wabla asa na Satan wabɔku anwu ɔlati walɛku ukyuli lɛlɔ kemo?
41003024	Si lɛga kadikɔ kadi kéle lɛlɔ akpa akpa na akpa ammɔ eekpóku lɛlɔ ni, lɛga kadikɔ kammɔ kalakana bunye.
41003025	Si ɔtɔ ɔdi bekyuli béle lɛlɔ ati ati na beekpóku lɛlɔ ni, ɔtɔ ɔmmɔ ulakana bunye.
41003026	Anwuɔsu si Satan ɔ́ta unye uukpóku lɛlɔ na nwuna lɛga kadikɔ kéle lɛlɔ akpa akpa ni, lɛga kadikɔ kammɔ kadubɔbwɛ, na nwuna lɛga bɔdi bubo kawɔlɔkɔ.
41003027	“Na sɔsɔ geen ni, ukyuli ɔdi ulakana na weduo ukyuli ɔni mbo ɔyikun ɔtɔ kemo na uti nwuna ala ɔtɔlɔku. Amu ntu ɔ́ka ɔyikune ɔmɛni buƒie bunyimi asa na wakana-nwu ɔtɔ kemo buduo buti nwuna ala.
41003028	“Mɔɔsu-mii geen ka Katɔti ɔdubuti alaekpidi biala na bekyuli bábla ku anyikpi biala ani na bálɔ Katɔti ɔkyiɛ-ma.
41003029	Nsu anyikpi ani na ukyuli ɔdi ɔdubɔlɔ Katɔti Kɔyu ni, Katɔti uleti ulakyiɛ-nwu kudi kudii. Ɔsika ɔdubuti likpidi lɛmɛni aani likpidi lɛni na ulayiƒla kudii.”
41003030	Yesu ɔ́su ɔmɛni ɔsika bekyuli bammɔ básu banii kɔyu kukpidi kɔkya anwu Yesu lɛlɔ kemo.
41003031	Uwi ɔmmɔ ni, Yesu banwani ku nwuna uni bébo mmɔ. Kalɛ bekyuli bemomo mmɔ ɔsu ni, bátala ɔtu na nwuna kudɔ ka baawia-nwu.
41003032	Amu na bekyuli bani náka bámana-nwu mmɔ básu Yesu banini, “Nu, ƒ^ini ku ƒula banwani benye keyi baawia-a banii bo!”
41003033	Amu na Yesu úye-ma ɔnini, “Ɔma ndi mina uni? Ɔma bene ndi mina banwani?”
41003034	Amu na únwini ɔ́nu bekyuli bani nlie bámana-nwu mmɔ na ɔ́su ɔnii, “Bɛnu, bamɛni ndi mina uni iye mina banwani!
41003035	Ukyuli biala ɔni mɔɔbla Katɔti lɛƒɔyɔ ni, anwu ndi mina ɔnwani ɔnanabi iye mina ɔnwani ulekubi iye mina uni.”
41004001	Yesu ɔ́sɔ úsie Galilea Ɛpu kudɔ na úsie ɔɔtina litemi buni lɛmmɔ. Na bekyuli pii bani nábaka bámana-nwu bumomo ɔsu ni, úduo ɔkɔlɔ kemo na úlie ɔkɔlɔ ɔni nsia ntu anumi. Na bekyuli bammɔ bébenye utublii ka Yesu ɔɔtɛmiku-ma.
41004002	Uwi pii na nwuna ala bɔtina kemo ni, agba na uubó teeti teedie lɛla lɛni na ɔɔyɔ́ ka ɔsu kalɔ taatina-ma. Ala ani na ɔ́tina-ma ndi amɛni.
41004003	Ɔ́su-ma ɔnini, “Binu! Uwi ɔdi ni, ɔnana ɔdi úsie kemo ɔnii utágya edula adi.
41004004	Ka ɔkya ɔɔgya edula amɛni ni, adi álɛ ébo kuludɔ, na baasɛ bébo na bála-nya bádi.
41004005	Adi álɛ ébo atabi lɛlɔ, kesii kani na lɛti liiibo pii. Anwuɔsu edula amɛni ákwɛ pla.
41004006	Nsu ka ɔƒɛ ɔ́sia ni, áyɛyɛ na ékpi. Ɔsika ana lidu lítakɛ adila ɔ́si atabi ammɔ ɔsu.
41004007	Edula ammɔ adi álɛ ébo liyu akɔ. Na liyu lɛmmɔ líyi lɛ́da-nya na átakɛ lɛlɔ. Anwuɔsu átama bebi.
41004008	Na adi álɛ ébo kalɔ kabuni lɛlɔ. Na ákwɛ, na ádia, na áma bebi. Na adi ánwu ebi liti ku leevu, na adi lɛnɔ ánwu ebi eti anyɔ.”
41004009	Kawɔlɔkɔ ni, Yesu ɔ́su-ma ɔnii, “Anwuɔsu, si bibo atu ni, na binu kaduɛ!”
41004010	Uwi ɔni na Yesu lɛti ulie ni, bekyuli bani nénu nwuna lɛgba lɛmmɔ badi ku nwuna leevu-inyɔ bammɔ bébo-nwu kudɔ na béye-nwu banii udie lɛgba lɛmmɔ kalɔ ute-ma.
41004011	Amu na Yesu ɔ́su-ma ɔnini, “Katɔti úti nwuna lɛga bɔdi abɛla ani na bekyuli pii baaagyi ɔ́tina-mii. Na bakladi bani nkya kama ni, ama agba kemo kani na badubunu etemila.
41004012	Anwuɔsu úbo aani kalɛ na Katɔti kenye udiene ɔdi únweni úse ɔnii, “ 'Badubo bɔnu, nsu balanu baláti. Badubo bunu, nsu belénu kalɔ. Ɔsika ina ka beenú na baanu ni, belénu kalɔ na benwini anumi besienku Katɔti kudɔ na uti bana alaekpidi ɔkyiɛ-ma.' ”
41004013	Amu na Yesu úye-ma ɔnini, “Bilenu lɛgba lɛmɛni kalɔ? Dɛ na bɛdubɔbla asa na binu lɛgba lɛbambadi biala kalɔ?
41004014	Ala ɔgyane ɔmɛni ɔɔgya Katɔti litemi.
41004015	Bekyuli badi bese aani ebi ani nálɛ ébo na kuludɔ. Ka bánya bénu kani na Satan ɔ́da-ni údie-ma kuli kemo ɔ́tɔlɔku.
41004016	Bekyuli babambadi lɛnɔ bese aani ebi ani nálɛ ébo atabi akɔ. Na si uwi ɔni na beenú-ni ni, ebiti aada-ma.
41004017	Nsu litemi lɛmmɔ lidu lítada kalɔ kaduɛ. Báƒɔ bádi uwi blii suɛ kani. Nsu si lɛsɛ lɛdi iye bukpoku bɔdi búbo-ma lɛlɔ na litemi lɛmɛni lɛlɔ ɔsu ni, badubunwini baasɔ teesie kama.
41004018	“Na bekyuli badi lɛnɔ bese aani ebi ani nálɛ ébo liyu akɔ. Na ama ndi bekyuli bani nénu litemi buni lɛmɛni,
41004019	nsu kayawi liƒu bɔda ku lɛnungyie likpidi na sika lɛlɔ ku ɔlɔna ɔkwɛ adala akya-ma kayi kemo. Ala amɛni ényimi litemi lɛmmɔ na litanwu ebi.
41004020	“Na bekyuli badi lɛnɔ bénu Katɔti litemi aani egyiibi ani nálɛ ébo kalɔ kabuni lɛlɔ. Bekyuli bammɔ báƒɔ-ni ku kayi kemo ƒui. Na uwi ndi uwi ni, baalɛ́ lili na baanwu kɔyu kemo ebi. Badi bese aani edula ani nánwu ebi aavlatɛ, iye liti ku leevu, iye eti anyɔ.”
41004021	Yesu ɔ́sɔ úye-ma úsienku anumi ɔnini, “Ukyuli ɔdi ɔɔtu asogya taakya kagyigyɛ iye nwuna atɛla kalɔ? Ɔɔɔdi asogya kasiakɔ na beeti asogya taasia?
41004022	Lɛla biala lɛni na bekyuli béti babala lɛdubɔlɛ keyi, na Katɔti ɔdububimi lɛla biala na bébi-ni ala.
41004023	Anwuɔsu si bibo atu ni, na binu kaduɛ!”
41004024	Amu na Yesu ɔ́sɔ ɔ́su-ma ɔnini, “Bise atu kaduɛ na lɛla lɛni biinú lɛlɔ! Ɔsika kalɛ na aakɔ́ku bekyuli bamba taanu ni, lɛni kani na Katɔti ɔdubɔkɔku-ɔ bɔnu, utulo muedi!
41004025	Lɛni básu bése ka ukyuli ɔni mbo lɛla lɛdi ni, anwu na Katɔti ɔsɔ ɔdubute ubunku-nwu. Na ukyuli ɔni neeebo lɛla lɛdi na ute ni, ubliidi ɔni na ubo muedi ni, Katɔti ɔdubɔƒɔ nwuna ƒui ɔsiku-nwu kudɔ.”
41004026	Yesu ɔ́sɔ ɔ́su-ma ɔnini, “Katɔti lɛga kadikɔ kese aani ɔnana ɔni nágya egyiibi.
41004027	Ɔɔtɛ taata emeyi biala, na ebi ammɔ aakwɛ́ na aalɛ́ lili. Nsu ɔɔɔgyi kalɛ na ɔ́bla asa na úbo lɛni.
41004028	Kalɔ kani lɛlɔ na báva ala kani mɔɔtumini ebi ammɔ lɛni. Kudeedi, si kɔ́kwɛ ni, kɔdubudie lili asa na nwuna kugyii kɔlɛ. Na si kɔɔlɛ́ lili ni, na kɔɔnwu ebi pii.
41004029	Si ebi ammɔ ábi lɛlɔ ni, na béede-nya. Ɔsika na edula udewi úudu.”
41004030	Yesu úye ɔnini, “Bi na ndubuti Katɔti lɛga kadikɔ bɔkɔku? Bi lɛgba na meti medie-ni kalɔ?
41004031	Use aani si ukyuli úti kegyiibi kebliidi ƒui na kayawi útáva.
41004032	Uwi uletu asa na kaakwɛ́ na kaabla kugyii. Na kugyii kɔmɛni muubómo teetulo na lɛku egyii ƒui akɔ. Kɔɔta kɔgba pii na kɔɔbla ɔyuli. Na baasɛ baabla ayu taakya kugyii kɔmmɔ lili.”
41004033	Yesu ɔ́su-ma etemila buni na agba amɛni udu kemo kalɛ na baakana kalɔ bunu.
41004034	Útetemi útete-ma ɔni na útebo agba. Nsu si uwi ɔni na anwu ku nwuna batɛyane lɛti belie ni, na uudie-nya kalɔ taatina-ma.
41004035	Limeyi lɛmmɔ kani useyi uwi ni, Yesu ɔ́lɔ nwuna batɛyane ɔnini, “Bɛya na busie ɛpu ɔmɛni ɔvi ɔni ngye.”
41004036	Anwuɔsu bátɔlɔ bekyuli lisu lɛmɛni kudɔ na bétéduo ɔkɔlɔ ɔdi ɔni kemo na Yesu úuduo úlie kalɔ kemo, na bétiku-nwu báviaku. Lɛkɔlɔ lɛbambadi lɛnɔ lisie mmɔ.
41004037	Kɔnakunwi ni, ɔƒɛƒɛɛ ubendi ɔdi úse kalɔ uukpó, na uubó ntu teewi ɔkɔlɔ lɛlɔ na buuduo-nwu kemo ɔni na ubu blii na nka ɔkɔlɔ ɔmmɔ uyi na ɔnyi.
41004038	Uwi ɔmmɔ na Yesu ulie ɔkɔlɔ kama na úti lili ɔ́sia ɔsiadi lɛlɔ ɔɔlɛɛ. Amu na nwuna bakpana bágyila-nwu na básu-nwu banini, “Ala ɔtinane, ulekpoku-ɔ ka bɔdaku bukpi?”
41004039	Yesu ɔ́ta únye na údie lɛdi na ɔ́su ɔnini, “Ɔƒɛƒɛɛ, da bukpo ya!” Na ɔ́sɔ ɔ́su ntu lɛnɔ ɔnini, “Ntu, bla buɛɛ.” Amu na ɔƒɛƒɛɛ ɔ́da bukpo ɔ́ya, na ntu anumi ƒui bɔ́bla kpoo.
41004040	Amu na Yesu uuye nwuna batɛyane ɔnini, “Bi ɔsu na bibo liƒu lɛni? Bitakɛ tɔ bɔƒɔtaadi?”
41004041	Nsu liƒu lɛni mɔɔda-ma ɔsu ni, bakya beeye lɛlɔ banii, “Ɔma geen na ukyuli ɔmɛni ɔdi? Na ntu ku ɔƒɛƒɛɛ ƒui beenú-nwu litemi!”
41005001	Ɔmɛni kama ni, Yesu ku nwuna batɛyane bammɔ bétéduo Galilea Ɛpu ɔvi ɔni ngye na Geraseƒuɔ kalɔ lɛlɔ.
41005002	Amu ka Yesu ɔ́nya ɔ́lɛ ɔkɔlɔ kemo ni, ukyuli ɔdi na kɔyu kukpidi kɔsiaku-nwu ni, úbasiaku-ma.
41005003	Ɔnana ɔmɛni ɔ́si bekyuli kavakɔ kadi nde mmɔ, ɔsika mmɔ na uli.
41005004	Uwi ɔni návi ni, bekyuli ƒui balákana-nwu lɛkpu bubo. Uwi pii ni, baakana na benyimi-nwu enu ku lɛgba. Nsu uukúlo kɔgba kɔni bébo-nwu mmɔ. Ukyuli ɔmɛni ubo ɔkplu geen ɔni na ukyuli biala ulákana-nwu bɔda.
41005005	Usien ku ɔƒɛ ƒui na ɔkɛ ɔɔví bekyuli kavakɔ mmɔ ku abi lɛlɔ, na ɔkɛ ɔɔva taavi na ɔda atabi uukúlo lɛlɔ.
41005006	Ukyuli ɔmɛni unye ɔgyu asa na ɔ́nu Yesu. Anwuɔsu úkeli úbalɛ akɔnkɔ na Yesu anumi.
41005007	Na ɔ́va momoomo ɔ́su ɔnini, “Yesu, katɔ ku kalɔ Ɔyikune Ƒui Ubi! Buvele, su-mi se ka aláni-mi kɔtu!”
41005008	Ɔ́su lɛni ɔsika únu ka Yesu ɔɔsu ɔnini, “Kɔyu kukpidi, vi lɛ ɔnana ɔmɛni kemo!”
41005009	Amu na Yesu úye-nwu ɔnii, “Dɛ baalɔ-ɔ?” Mmɔ na kɔyu kɔmɛni kɔ́su kɔnini, “Ami baalɔ Lisu, ɔsika abu bani nkya ɔnana ɔmɛni kemo ni, bumomo!”
41005010	Na kɔyu kɔmmɔ kɔ́sia kama kúvele Yesu ka utabɔku ayu amɛni utalɛku kalɔ kammɔ kemo.
41005011	Uwi ɔmmɔ kemo ni, baplakuo pii badi benye baadi na kataku kadi lɛlɔ.
41005012	Amu na ayu amɛni évele Yesu anii, “Bɔku-bu tákya baplakuo bani nnye ngye akɔ na butéduo-ma kemo.”
41005013	Amu na úte-ma kuƒi, na ayu amɛni álɛ ɔnana ɔmɛni lɛlɔ kemo na étéduo baplakuo bammɔ lɛlɔ kemo. Amu na baplakuo bamɛni ƒui, bani mabla aani mpimu inyɔ békeli báyu kataku kammɔ lɛlɔ, na bétéduo ɛpu kemo na bana ƒui békpi.
41005014	Amu na bekyuli bani mɔɔnu-ma lɛlɔ mmɔ békeli bésie ɔmankemo ku amadɔ mmɔ, na bátásu bekyuli ƒui lɛla lɛni nébo.
41005015	Bekyuli békeli bésie mmɔ banii batánu lɛla lɛni nébo. Na ka bésie Yesu kudɔ ni, bánu ukyuli ɔni na nka ayu ekpidi pii akya-nwu lɛlɔ kemo mmɔ. Na ulie kalɔ, na ubi kɔdi lɛlɔ, na nwuna kasusu kese nwaa. Na liƒu lɛda bana ƒui!
41005016	Bekyuli bani nánu-nwu kudeedi ni, básu lɛla lɛni nálɛ ƒui na ɔnana ɔmmɔ ku baplakuo bammɔ lɛlɔ.
41005017	Anwuɔsu bévele Yesu banii ɔtɔlɔ na bana kalɔ lɛlɔ.
41005018	Ka Yesu utéduo ɔkɔlɔ kemo ni, ɔnana ɔni na nka ayu ekpidi akya-nwu lɛlɔ kemo mɛni úvele-nwu ɔnini, “Ya-mi libo buteesie!”
41005019	Nsu Yesu útatuna. Mmomu ɔ́su-nwu ɔnini, “Sɔ teesie ƒula lɛlɔ bekyuli kudɔ na atásu-ma kalɛ na Unwoti úbunku-ɔ ku kalɛ na ɔ́nu-ɔ kɔnyana.”
41005020	Anwuɔsu ɔnana ɔmɛni ɔ́tɔlɔ na útávi lɛma leevu kemo, na ɔ́su bekyuli bammɔ lɛla lɛni ƒui na Yesu ɔ́bla úte-nwu. Na ɔ́bla bani nénu ƒui kalɛ kadi.
41005021	Yesu ɔ́sɔ únwini úse ɛpu ɔmmɔ ɔvi ɔni ngye. Ka údu ketudɔ mmɔ ni, bekyuli pii badi bábaka bámana-nwu.
41005022	Na ukyuli ɔni baalɔ Yairo na ɔkya ɔma ɔmmɔ kasalakɔ batɔnkune akɔ ni, úbo mmɔ. Ka ɔ́nu Yesu ni, úboku lɛlɔ kalɔ.
41005023	Na úvele-nwu kpakplaa ɔnini, “Muuvele nda-a! Mina ubi ulekubi blii ɔdi uuƒi geen. Anwuɔsu bo na ebeti ƒula enu asia-nwu lɛlɔ kalɛ na wakɛ ɔlɔkplu na welie ngba.”
41005024	Amu na Yesu ɔ́ta na ɔsiaku-nwu. Bekyuli bani nsiaku Yesu bemomo ɔsu ni, báka-nwu bakya ntɛ uwi ɔni na úsela.
41005025	Na uleku ɔdi ɔkya-ma akɔ ɔni na ubugya uuwi-nwu lɛlɔ akwa leevu-anyɔ sɔɔn, ina ka bevone baabla-nwu evo.
41005026	Úubile nwuna egulabi ƒui na ɔlɛ ɔmɛni bɔbwi ɔsu, nsu ɔlɛ ɔmmɔ ulába-nwu. Mmomu katɔ kani na ɔɔkɔ́.
41005027	Únu Yesu lɛlɔ litemi, anwuɔsu úbasiaku bekyuli bani nkpɛ Yesu kama.
41005028	Na ɔɔsu nwuna lɛlɔ ka, “Si bɔ́kana makana-nwu awu butuku ni, nka lɛlɔ lɛdubɔba-mi.”
41005029	Amu ka útuku Yesu awu ni, nwuna ubugya buwi bɔmmɔ kenye kékulo kɔnakunwi! Na ɔ́ƒɔ ɔ́di na nwuna lɛlɔ kemo ka nwuna ɔlɛ ɔ́ba-nwu na ɔ́lɛ nwuna lɛbibo kemo.
41005030	Kɔnakunwi ni, Yesu ɔ́ti ka ɔyikun ɔdi ɔ́lɛ-nwu lɛlɔ kemo. Anwuɔsu ɔ́tu únwini na úye bekyuli bani nsiaku-nwu ɔnii, “Ɔma nétuku mina awu?”
41005031	Nwuna batɛyane básu-nwu banini, “Aanu kalɛ na bekyuli bamɛni báka bámana-bu. Bi ɔsu na eeye anii ɔma nétuku-ɔ?”
41005032	Nsu Yesu ɔ́mua unye ɔɔtɛ anu ɔnu si wanu ukyuli ɔni nétuku-nwu.
41005033	Uleku ɔmmɔ ɔ́nu ɔ́ti lɛla lɛni nábla-nwu ɔ́ti. Anwuɔsu na liƒu ku lɛlɔ bɔtɔ kemo ni, úbalɛ akɔnkɔ na Yesu lɛgba akɔ. Na ɔ́su-nwu lɛla lɛni nébo nwaa.
41005034	Yesu ɔ́su-nwu ɔnini, “Mina ubi ulekubi, ƒula bɔƒɔtaadi bɔ́bwi-ɔ. Teesie ku keyi buɛɛ. Na ƒula lɛbibo lɛmmɔ lɛsɔ lilebo-ɔ lɛlɔ.”
41005035	Uwi ɔni na Yesu ɔɔsu ɔmɛni ni, batu badi bási Yairo kesii bébo bábasu-nwu banini, “Ƒ^ubidi úukpi. Bi ɔsu na ásɔ aakya ala ɔtinane ɔmɛni bɔnɔ lɛnɔ?”
41005036	Yesu útakpete litemi lɛni na básu mmɔ. Mmomu ɔ́su Yairo ɔnini, “Tayia, awɔ ƒɔ di kani!”
41005037	Amu na Yesu útiku Petro ku Yakobo ku ɔnwani Yohane lɛti pɛ na bátɔlɔ bésie mmɔ.
41005038	Na ka bédu Yairo kaduli na Yesu ɔ́nu kalɛ na benye baabla lɛlɔ ku keku kani na benye beewulo ni,
41005039	úduo úsie-ma kudɔ na úye-ma ɔnini, “Bi néboku lɛsɛ lɛmɛni? Bi ɔsu na biiwulo? Ɔnamu ɔmɛni útekpi. Bɔlɛɛ na ɔda!”
41005040	Ka ɔ́su lɛni ni, bekyuli bani nnye mmɔ bakya baamá-nwu. Anwuɔsu Yesu ɔ́ya bana ƒui bávi bálɛ, na ɔ́ya na ubi ɔti ku uni ku nwuna batɛyane ɛtɛ bammɔ béduo bésie kesii kani na ɔnamu ɔmmɔ ɔtɛ.
41005041	Yesu úƒie-nwu kɔnu ɔ́da na ɔ́su-nwu ɔnini, “Talita Koumu.” Na nwuna kalɔ na lɛdi lɛmmɔ kemo ndi ɔnii, “Ulekubi blii, mɔɔsu-ɔ nnii ta nye!”
41005042	Kɔnakunwi ulekubi ɔni náaƒɔ akwa leevu-anyɔ mɛni ɔ́ta únye na ɔkɛ uusié taavi. Ka lɛla lɛmɛni líbo lɛni ni, ɔ́bla bana ƒui yaa!
41005043	Nsu Yesu úbo-ma ɔda kpakplaa ka batasu ukyuli ɔdi biala. Na ɔ́sɔ ɔ́su-ma ɔnini, “Bite-nwu lɛla lɛdi na ɔdi.”
41006001	Yesu ɔ́tɔlɔ mmɔ na anwu ku nwuna batɛyane bátɔlɔ bésie ɔma ɔni kemo na Yesu ɔ́si.
41006002	Na lɛnwunameyi lɛlɔ ni, úsie ɔkya ɔɔtina litemi buni na kasalakɔ mmɔ. Amu ka nwuna ɔma bekyuli pii bésie béténu-nwu ala bɔtina ni, ɔ́bla-ma kalɛ kadi. Beeye lɛlɔ banii, “Wɛ na ɔ́tɛya ɔmɛni udu ɔ́siku? Bi lɛlati udu béte-nwu asa na ɔɔkana akɔla amɛni udu bɔbla?
41006003	Ɔɔɔdi anwu ndi Maria ubidi ɔni ndi ligyii ɔnwine? Munuu ɔɔɔdi Yakobo ku Yose ku Yuda ku Simon banwani na ɔdi? Na nwuna banwani belekubi lɛnɔ nkya mɛni!” Anwuɔsu bekyuli bamɛni béni-nwu.
41006004	Yesu ɔ́su-ma ɔnini, “Katɔti kenye udiene ubo ɔbu na kesi kesii. Nsu na nwuna ɔma ku nwuna lɛlɔ bekyuli ku nwuna kaduli bekyuli anumi ni, uuubo ɔbu.”
41006005	-
41006006	Ka nwuna ɔma bekyuli bátaƒɔ-nwu bátadi ɔsu ni, litemi lɛmmɔ líkpoku Yesu. Ɔ́kɛnku ɔmmɔ ɔsu ni, útakana akɔla pii adi bɔbla na mmɔ, ntu ɔni na úti nwuna enu ɔ́sia balɛne badi lɛlɔ na ɔlɛ ɔ́ba-ma. Nwuna kama lɛnɔ ni, Yesu útávi akpaklɔ ani nkya amadɔ mmɔ, na ɔkɛ ɔɔtina-ma litemi buni.
41006007	Na ɔ́lɔ nwuna batɛyane leevu-inyɔ bammɔ úbasala, na ɔ́tala-ma nkyuli inyɔ inyɔ. Úte-ma ɔyikun na ayu ekpidi lɛlɔ.
41006008	Na ɔ́bala-ma ɔnii, “Ɔdi uteti lɛla lɛdi utada na nwuna ulu busie kemo, ntu ugyii ɔdadi lɛti pɛ. Biteti adila iye koƒo aani kalɛ na ala bevelene baada. Bitada egulabi na bina aƒo kemo.
41006009	Bɛkya bina agbanvuo, nsu biteti awu ɔbambadi ɔdi bitada bitebunku ɔni bɛkya.”
41006010	Ɔ́sɔ ɔ́su-ma ɔnini, “Si kesi kesii na báƒɔ-mii ni, bilie mmɔ kani bitédu uwi ɔni bɛdubɔtɔlɔ.
41006011	Si bídu ɔma ɔdi na bekyuli bammɔ bátaƒɔ-mii iye banii belenu bina litemi ni, bɛtɔlɔ na biveli bina lɛgba kalɔ ɔtumu bíwi-ma. Ɔmɛni ɔdubɔtina ka ɔma ɔmmɔ bekyuli béni-mii. Anwuɔsu lɛla lɛdi biala mebo ni, bana litemi lɛdi.”
41006012	Amu na batɛyane bammɔ bátɔlɔ bésie bakɛ baaví taasu litemi buni kalɛ na ukyuli biala unwini kama ɔkya alaekpidi bɔbla.
41006013	Bábɔku ayu ekpidi pii bálɛku bekyuli lɛlɔ kemo. Na báwɛɛ balɛne pii inɔmii na bábwi-ma.
41006014	Lebo lɛmɛni ni, Ɔga Herode uunú amɛni bene ƒui, ɔsika Yesu lɛnyi liigyingya kesi kesii. Bekyuli badi baasu ka, “Yohane ɔni ndi ntu ɔkpilane násɔ úbo uli ngba! Anwuɔsu na úbo ɔyikun ɔni na ɔɔbla akɔla!”
41006015	Badi lɛnɔ baasu banii, “Anwu ndi Elia.” Babambadi lɛnɔ básu ka, “Kenye udiene na ɔdi, use aani Katɔti kenye bediene bakukudi bammɔ kemo unwi.”
41006016	Nsu uwi ɔni na Herode únu etemila amɛni ni, anwu lɛnɔ ɔ́su ɔnini, “Yohane ɔni kuli na lɛ́ya na békulo ni, anwu násɔ ɔ́ta úbo uli ngba!”
41006017	Herode ɔlati náya na béƒie Yohane, na ɔ́ya na bényimi-nwu na béti-nwu bákya aban ɔtɔ. Herode ɔ́bla ɔmɛni na Herodia ɔni na úti ɔsu, ɔsika nka ɔnwani Ƒilipo ulekudi na ɔdi.
41006018	Yohane útaasu Herode ɔnini, “Ɔɔɔdia ka éti ƒ^ɔnwani ulekudi.”
41006019	Anwuɔsu Yohane lɛlɔ litemi líteekpoku Herodia, na uukisi-nwu. Na ɔ́wia ka ɔdu-nwu.
41006020	Nsu ulákana na Herode ɔsu. Ɔsika Herode útaayia Yohane, na ɔgyi ka Yohane ɔdi ukyuli ɔni nse siin na use kedee. Anwuɔsu útaagyumana-nwu. Ɔ́yɔ ka uteenu-nwu ala bɔtina uwi ndi uwi ina ka nwuna litemi líteekpoku-nwu kayi si únu-ni.
41006021	Kama kama ni, Herodia úbakɛ nwuna kuƒi. Limeyi lɛmmɔ lɛdi Herode lɛwɔmeyi. Herode ɔ́lɔ bekyuli benengudi na nwuna bagadine akɔ ku bekpone batɔnkune ku Galilea kalɔ lɛlɔ batɔnkune na kadikɔ.
41006022	Herode ubidi ugblebi úbatɔ na ɔkya Herode ku nwuna bakpana ebiti na kadikɔ mmɔ. Anwuɔsu Herode úye ugblebi ɔmɛni ɔnini, “Bi na aayɔ́ ka lite-ɔ?”
41006023	Na ɔ́su-nwu lɛnɔ ɔnini, “Lɛka ku mina lɛgaboku ka ndubute-ɔ lɛla biala lɛni na adubuye-mi, ina mina lɛga kadikɔ kakɛ muedi!”
41006024	Anwuɔsu ugblebi ɔmɛni ɔ́ta ɔ́lɛ na útéye uni ɔnini, “Bi na liye?” Amu na uni ɔ́su-nwu ɔnini, “Ye-nwu Ntu Ɔkpilane Yohane kuli.”
41006025	Ugblebi ɔmɛni ɔ́babla útéduo ɔtɔ kemo na ɔ́su Herode ɔnini, “Mɔɔwia ka eti Ntu Ɔkpilane Yohane kuli akya lɛkyami kemo ete-mi ɔƒɛni kani!”
41006026	Ɔmɛni ɔ́bla Ɔga Herode kɔnyana, nsu ulakana ɔda budie na ala ani na ɔ́kpali na bekyuli benengudi bamɛni anumi ɔsu.
41006027	Anwuɔsu ɔ́tala nwuna eli ukulone ɔdi kɔnakunwi, na úte-nwu ɔyikun ɔnii usie na utékulo Yohane kuli uboku. Amu na Eli ukulone ɔmɛni ɔ́tɔlɔ na úsie aban ɔtɔ kemo mmɔ útékulo Yohane lili.
41006028	Kama ni, úti kuli kɔmmɔ ɔkya lɛkyami kemo na úti úboku ulekubi ɔmmɔ. Na anwu lɛnɔ úti-ku úte uni.
41006029	Uwi ɔni na Yohane batɛyane bénu litemi lɛmɛni ni, bésie bététi nwuna ukpine ɔmmɔ na bátáva-nwu.
41006030	Batalane bani na Yesu ɔ́tala na bátávi amadɔ mmɔ ni, básɔ bénwini bébo na básu-nwu ala ani ƒui na bátábla ku ala ani na bátátina na bana ulu ɔni na bésie kemo.
41006031	Nsu likpo lɛni na Yesu ku ama belie ni, bekyuli bani muuduo-ma kudɔ mmɔ taalɛ bemomo. Na Yesu ku nwuna batɛyane balakɛ uwi ɔni na beti badi munu munu. Anwuɔsu Yesu ɔ́su-ma ɔnini, “Bɛya na abu lɛti buteesie kesii kani nse kpoo na butélie mmɔ bɔnwuna blii.”
41006032	Amu na bésie bétéduo ɔkɔlɔ kemo banii beteesie kesi kani na bekyuli beeebo.
41006033	Nsu uwi ɔni na bésela ni, bekyuli babambadi pii bánu-ma báti, na békeli bakɛ lɛgba batɔ na bétéduo asa na Yesu ku nwuna batɛyane bébedu mmɔ.
41006034	Ɔni na Yesu ɔ́yu ɔkɔlɔ kemo ni, ɔ́nu bekyuli lisu lɛmɛni na bana lɛlɔ lɛ́kywi-nwu kaƒɔ, ɔsika bese aani baƒonu bani neeebo lɛlɔ ɔnune. Anwuɔsu úse kalɔ ɔɔtina-ma ala pii taasiku Katɔti litemi lɛlɔ.
41006035	Uwi ɔni na useyi uwi úudu ni, nwuna batɛyane bákpɛ béde-nwu na básu-nwu banini, “Kadi káasa káwɔlɔ. Na kalɛ na mɛni kese ɔsu ni, balákɛ lɛla lɛdi baladi. Anwuɔsu ya na bana ƒui beteesie.
41006036	Na si bédu lɛma ku akpaklɔ ani nde mɛni ni, na bakɛ lɛla lɛdi beye badi.”
41006037	Yesu ɔ́su-ma ɔnini, “Amii bite-ma lɛla lɛdi na badi.” Amu na básu-nwu banini, “Ɔmmɔ ɔdubɔƒɔ aani ukyuli abuli maane lɛyuƒɔla! Aayɔ́ ka bubile ɔmɛni na bodobodo lɛti pɛ lɛlɔ bute bana bɔdi?”
41006038	Amu na Yesu úye-ma ɔnini, “Bodobodo ɛlɛ nkya-mii ala akɔ? Bisie bitánu.” Amu ka bésie bátánu ni, básu-nwu ka, “Bodobodo ɛlɔ ku kɔkpaku inyɔ lɛti pɛ nse.”
41006039	Yesu ɔ́su nwuna batɛyane ɔnii baya na bekyuli bamɛni ƒui belie kalɔ esu esu na livo lɛlɔ mmɔ.
41006040	Anwuɔsu bekyuli bamɛni ƒui bélie kalɔ esu esu. Na esu adi ábla aani eti anyɔ, na adi lɛnɔ ábla aani liti.
41006041	Amu na Yesu úti bodobodo ku kɔkpaku kɔmɛni na ka ɔ́nu katɔ laa ni, ɔ́gya Katɔti enu na ɔ́bwɛ bodobodo ku kɔkpaku kɔmɛni. Na úti úte nwuna batɛyane ɔnii bele bete esu esu ammɔ ƒui.
41006042	Bana akɔ ɔdi biala ɔ́di na úmo, ɔsika Yesu ɔ́ya adila amɛni émomo ébu.
41006043	Na ka nwuna batɛyane bála adila ani nébu básala ni, úyi kɔgyigyɛ leevu-inyɔ.
41006044	Na ama bani nádi adila amɛni ni, banana lɛti pɛ bumomo bɔdi nkyuli mpimu ɛlɔ.
41006045	Kɔnakunwi ni, Yesu ɔ́ya na nwuna batɛyane bákɔ béduo ɔkɔlɔ kemo ɔnii bataatɔ ɔma ɔni baalɔ Betsaida na ɛpu ɔmmɔ ɔvi ngye kemo. Na anwu ɔ́ya na bekyuli pii bamɛni lɛnɔ bégyingya.
41006046	Ɔmɛni kama ni, anwu lɛnɔ ɔ́tɔlɔ úsie kɔbi kɔdi lili útákpali katɔ.
41006047	Ka useyi údu ni, ɔkɔlɔ ɔmmɔ údu ɛpu ɔmmɔ ntɛ, na Yesu lɛti pɛ unye ɔvi ɔmɛni.
41006048	Ɔ́nu ka nwuna bekyuli benye beebó abi na bana ɔkɔlɔ ɔmmɔ bɔka lɛlɔ, ɔsika ɔƒɛƒɛɛ uukpó taasiaku-ma. Anwuɔsu asa na ɔtanta lɛdɔ ɛlɔ libo ni, Yesu ɔkɛ ntu anumi na úbo-ma kudɔ. Ka ɔ́kpɛ úde-ma ni,
41006049	báva básu banini, “Ukpine na ɔdi!”
41006050	Ɔ́gyu bana ƒui ɔtɔtɔ ka bánu-nwu na ntu bɔmɛni anumi. Nsu Yesu útemiku-ma kɔnakunwi ɔnini, “Bitayia! Ami mmɔ. Bɛkɛ kayi!”
41006051	Amu na ɔ́kɔ úduo-ma kudɔ na ɔkɔlɔ ɔmmɔ kemo, na ɔƒɛƒɛɛ ɔmɛni ɔ́da bukpo ɔ́ya. Ɔmɛni ɔ́bla nwuna batɛyane dɛye dɛye!
41006052	Ɔsika bátati kalɛ geen na ɔ́bla asa na úte nkyuli mpimu ɛlɔ bamɛni adila na bádi bébu. Bana kasusu kátabla-ma nwaa na ɔmɛni lɛlɔ ka bátaƒɔ bátadi ɔsu.
41006053	Ka bétédu ɛpu ɔmmɔ ɔvi ngye ni, bátáyu na Genesaret. Na mmɔ na bényimi bana ɔkɔlɔ bényene.
41006054	Ka báyu na bana ɔkɔlɔ ɔmmɔ kemo kani ni, bekyuli bánu Yesu báti.
41006055	Anwuɔsu bekyuli bammɔ békeli bámana bana kalɔ kammɔ lɛlɔ batásu ukyuli biala. Na kesi kesii kani na bénu ka Yesu ɔkya ni, béti balɛne béboku-nwu.
41006056	Na ekpo ani ƒui na Yesu úsie ni, ɔma na ɔdi o-o, lɛkpaklɔ na lɛdi o-o ni, bekyuli beeti balɛne teesienku kuyeya na beevele-nwu ka ɔya na betuku nwuna awu kɔtu. Na bani nétuku-nwu ni, lɛlɔ lɛ́yu-ma ɔkplu.
41007001	Ƒarisiƒuɔ ku ɔda bubo ala batinane badi bási Yerusalem bébo bábaka bámana Yesu.
41007002	Bánu ka nwuna batɛyane belie baadi, na badi bátaƒɔ bana enu aani kalɛ na ama Ƒarisiƒuɔ baatina bekyuli ka bataaƒɔ.
41007003	Bánu ɔmɛni báti ɔsika Ƒarisiƒuɔ ku Yudaƒuɔ babambadi ƒui baasiaku bana bati kuuku ɔdi ala bɔbla bɔni na báda bése-ma. Amu ntu báƒɔ bana enu kalɛ na bátina-ma asa badi.
41007004	Na si béye lɛla lɛdi básiku kuye lɛnɔ ni, ɔlɛka baƒɔ bana enu asa na badi. Na baasiaku ɔda bubo pii lɛnɔ lɛni na bálɛ lili bábanu aani kalɛ na baaƒɔ lɛɛƒɛɛ ku kutubwi ku ebwi.
41007005	Anwuɔsu Ƒarisiƒuɔ ku ala batinane bammɔ béye Yesu banini, “Bi ɔsu na ƒula basiakune balásiaku bula bati kuuku ɔdi ala bɔbla kama? Na ama baadi si bátaƒɔ enu muedi!”
41007006	Yesu údie kenye ɔnini, “Anumi lɛlɔ bekyuli bɛdi! Yesaia únweni ɔ́su ala ɔ́siku-mii lɛlɔ na úbo lɛni sɔsɔ! Ɔ́su-bu ka Katɔti ɔ́su ɔnii, “ 'Bekyuli bamɛni bada bana kenye kani baabu-mi, nsu balayɔ-mi na bana kayi kemo.
41007007	Keeke kani na baabla-mi kabla. Baatina kayawi lɛlɔ ala aani si mina ɔda bubo bɔdi.'
41007008	Ɔɔtina ka bɛ́da Katɔti ɔda bubo bɛ́va, na bíti bayawine ɔda bubo ɔni bátina-mii bɛda.”
41007009	Yesu ɔ́sɔ ɔ́su-ma ɔnini, “Bibo kakwɛ kani lɛlɔ bɛɛsia taanyonu Katɔti ɔda bubo taava kalɛ na bɛsiaku bina bati kuuku ɔdi ala bɔbla kama.
41007010	Mose únweni úse ɔnii, 'Bu ƒ^ɔti ku ƒ^ini. Na ukyuli ɔni muudumi ɔti iye uni ni, ɔlɛka badu-nwu.'
41007011	Nsu bɛɛsu ka, si ukyuli ɔdi ubo lɛla lɛdi lɛni na ɔkana na uti ubunku nwuna bawɔne ni, ɔkana ɔsu ka úse lɛla lɛmɛni kenye ɔni kalɔ ndi ukyuli ɔmɛni ɔ́da litela lɛmmɔ úse ka uti ɔkpa ute Katɔti.
41007012	Na bítete-nwu ulu ka ɔka litela lɛmɛni buti bubunku nwuna bawɔne muedi!
41007013	Lɛni na biiti bina bati kuuku ɔdi ala bɔbla teebile Katɔti ɔda bubo bɔmmɔ. Na bɛɛbla ala abambadi pii lɛnɔ aani ɔmɛni udu.”
41007014	Ɔmmɔ kama ni, Yesu ɔ́sɔ ɔ́lɔ bekyuli lisu lɛmmɔ ɔnii bakpɛ bede-nwu. Amu na ɔ́su-ma ɔnini, “Bina ƒui bise atu na binu.
41007015	Lɛla biala lɛni na ukyuli ɔ́di na líduo-nwu lɛlɔ kemo ni, lilaya na uusé lɛlɔ na Katɔti anumi.
41007016	Mmomu ni, lɛla lɛni nálɛ-nwu kayi kemo ni, ani ndi lɛla lɛni mɔɔyá na uusé lɛlɔ.”
41007017	Nwuna kama uwi ɔni na ɔ́tɔlɔ bana kudɔ na úsie kaduli ni, nwuna batɛyane béye-nwu banii udie litemi lɛmmɔ kalɔ ɔtina-ma.
41007018	Yesu ɔ́su-ma ɔnini, “Si bítenu litemi lɛmɛni kalɔ ni, na bina kasusu kalákana ala buƒie! Use nwaa ka lɛla biala lɛni muuduo ukyuli lɛlɔ kemo ni, lilaya na ukyuli uusé lɛlɔ. Ɔsika líteduo-nwu kayi kemo.
41007019	Mmomu nwuna kaƒɔ kemo na líduo, na lɛɛsɔ taalɛ-nwu ɔlɔna kemo aani lɛla lɛni nébie.” Na lɛla lɛni na Yesu ɔ́su mɛni ni, ɔ́tina ka adila biala adia éte bɔdi.
41007020	Na ɔ́sɔ úsie anumi na ɔ́su ɔnini, “Lɛla lɛni nálɛ ukyuli kayi kemo ni, ani mɔɔyá na uusé lɛlɔ.
41007021	Ɔsika ukyuli kayi kemo na kasusu kekpidi kaasí, na aka mɔɔyá na ɔɔbla ala ani naaadia. Na ala ammɔ ndi lɛyalɛ bɔbla ku kuyu ku ukyuli bɔdu ku kɔsɔnɔ bɔdi ku
41007022	ɔdivo ku kasusu kekpidi buti ku ɔkɔ bɔnyi ku ɔlɔna ala ɔkwɛ bɔda bɔni muukpó kɔƒa ku lɛnungyie na bekyuli bamba ala lɛlɔ ku linyeda ku lɛlɔ bɔtina ku kɔdɔlɔ.
41007023	Ala ekpidi amɛni ƒui ási ukyuli lɛlɔ kemo na aayá na uusé lɛlɔ.”
41007024	Ɔmɛni kama ni, Yesu ɔ́tɔlɔ úsie kalɔ kani nde ɔma ɔni baalɔ Tiro kemo. Úsie kaduli kadi na útayɔ ka ukyuli ɔdi ɔti ka ɔkya mmɔ, nsu útakana bɔbɛ.
41007025	Mmɔ ka uleku ɔdi na kɔyu kukpidi kɔsiaku ubidi únu ɔnii Yesu ɔkya mmɔ ni, úbo-nwu kudɔ na úbalɛ akɔnkɔ na nwuna anumi. Uleku ɔmɛni ɔdi ɔƒɔ ɔni na Yudaƒuɔ balayɔ. Báwɔ-nwu na ɔma ɔni baalɔ Ƒoinike na Siria kalɔ lɛlɔ.
41007026	Na úvele Yesu ɔnii ɔbɔku kɔyu kɔmmɔ ɔ́lɛku ubidi lɛlɔ kemo.
41007027	Nsu Yesu údie kenye ɔnini, “Ya bɔka banamu adila bute asa. Ɔɔɔdia ka buti banamu adila bubo buwi bana bakpɛwe.”
41007028	Mmɔ na uleku ɔmɛni lɛnɔ údie kenye ɔnini, “Ao, Ati, bakpɛwe bani mbi kalɔ na kadikɔ mmɔ ni, bebo kuƒi ka badi adila ani na banamu baadi teewi kalɔ.”
41007029	Amu na Yesu ɔ́su-nwu ɔnini, “Na ƒula kenye kani nédie mɛni ɔsu ni, teesie kaduli. Na adubɔnu ka kɔyu kɔmmɔ kɔ́tɔlɔ ƒ^ubidi lɛlɔ!”
41007030	Amu na uleku ɔmɛni úsie kaduli. Na mmɔ ni, útánu ka ubidi ɔtɛ nwuna katɛnkɔ na kɔyu kukpidi kɔmmɔ kɔsɔ kuuulie-nwu lɛlɔ.
41007031	Yesu ɔ́tɔlɔ Tiro amadɔ mmɔ, na ɔkɛ Sidon ɔ́vi úsie Galilea Ɛpu kudɔ na ɔvi ɔni nésie lɛma leevu kakɛ mmɔ.
41007032	Na mmɔ ni, bekyuli badi béti ukyuli ɔni na atu éti-nwu na ulakana butemi lɛnɔ béboku-nwu, na bévele-nwu ka uti enu ɔsia-nwu lɛlɔ.
41007033	Anwuɔsu Yesu ɔ́kpanku-nwu úsienku kɔƒɛlɛ kesii kani na bekyuli beeebo, na úti nwuna animi ɔ́kya-nwu atuƒi kemo. Útuo lisuo na útuku ɔnana ɔmmɔ unyemi.
41007034	Amu na Yesu ɔ́talaku anumi ɔ́nu katɔ na údumo geen, na ɔ́su ɔnana ɔmmɔ ɔnini, “Heƒata,” ɔni kalɔ ndi “Lɛmi!”
41007035	Kɔnakunwi ni, ɔnana ɔmɛni atu álɛmi, na nwuna unyemi kabuli lɛnɔ káƒɛnimi-nwu na ɔ́kana butemi!
41007036	Yesu ɔ́bala bekyuli bani nnye mmɔ ka batasu ukyuli ɔdi lɛla lɛdi batasiku lɛla lɛni na bánu mɛni lɛlɔ. Nsu ɔ́bala-ma keeke, ɔsika bana ƒui bakɛ baasu lɛla lɛmɛni taavi.
41007037	Na bekyuli bani ƒui nénu ala ammɔ ni, ɔ́bla-ma yaa! Na básu lɛlɔ banini, “Ɔɔbla ala ani ƒui kaduɛ sɔsɔ! Ɔɔyá na bamumu baatɛmi, na batutine lɛnɔ beenú!”
41008001	Uwi útetu asa na bekyuli pii badi bábasa mmɔ. Na ka lɛla lɛdi lítebu-ma na badi ɔsu ni, Yesu ɔ́lɔ nwuna batɛyane úboku nwuna kudɔ na ɔ́su-ma ɔnini,
41008002	“Bekyuli bamɛni lɛlɔ lɛɛkywí-mi kaƒɔ, ɔsika báakya-mi kudɔ emeyi atɛ sɔɔn. Na ɔƒɛni ni, balakɛ lɛla lɛdi badi.
41008003	Si lɛ́nyonu-ma na bátɔlɔ ni, badubusie batátaayila na ulu. Ɔsika bana badi bási kesii kani nágyu.”
41008004	Amu na nwuna batɛyane béye-nwu banini, “Ketele kemo mɛni ni, wɛ na ukyuli ɔdi ɔdubɔkɛ adila bute bekyuli bamɛni na badi bemo?”
41008005	Mmɔ na Yesu úye-ma ɔnini, “Bodobodo ɛlɛ na bɛda?” Básu-nwu banini, “Bodobodo maatɛ na bɔda.”
41008006	Yesu ɔ́su bana ƒui ɔnii basɔ belie kalɔ. Amu na úti bodobodo maatɛ ɔmmɔ, na ɔ́gya Katɔti enu, na ɔ́bwɛ-nwu kɔkɛ kɔkɛ, na úti úte nwuna batɛyane ɔnii beti bete bekyuli bamɛni ƒui. Ama lɛnɔ béti béle béte-ma.
41008007	Ka bánu banii kɔkpaku blii kɔdi lɛnɔ kuse ni, Yesu úti aku lɛnɔ na ɔ́gya enu. Na úti-ku úte nwuna batɛyane ɔnii bele aku lɛnɔ bete-ma.
41008008	-
41008009	Bekyuli bamɛni ƒui bádi na bémo. Na banana lɛti bumomo bɔdubɔbla mpimu ine. Amu ka bádi báwɔlɔ ni, batɛyane bamɛni bála bodobodo kɔkɛ kɔni nébu ƒui na kúyi kɔgyigyɛ maatɛ. Nwuna kama ni, Yesu údie bekyuli bamɛni ƒui ulu na bátɔlɔ.
41008010	Amu na Yesu ku nwuna batɛyane béduo ɔkɔlɔ kemo na bátɔlɔ bésie Dalmanuta kalɔ lɛlɔ.
41008011	Ƒarisiƒuɔ badi bébo Yesu kudɔ na bakya beeye-nwu etemila taakɔku-nwu taanu. Anwuɔsu básu-nwu banii ɔbla akɔla adi na banu ka Katɔti kudɔ na ɔ́si.
41008012	Nsu Yesu údumo geen, na úye-ma ɔnini, “Bi ɔsu geen na ɔmwi bekyuli baawia akɔla bataanu? Oowo, mɔɔsu-mii ka lɛɛɛdubo akɔla ani udu na bɛɛwia mɛni bɔbla bɔtina-mii!”
41008013	Amu na ɔ́tɔlɔ-ma kudɔ, na ɔ́sɔ útéduo ɔkɔlɔ kemo na ɔ́via úsie ɛpu ɔmmɔ ɔvi ɔni ngye.
41008014	Nwuna batɛyane bamɛni báyiƒla bodobodo ɔdi bɔwia bɔda, anwuɔsu bodobodo unwi pɛ na bada na ɔkɔlɔ kemo mmɔ.
41008015	Amu na Yesu ɔ́su-ma ɔnini, “Binye kagyumana na bɛnu kaduɛ na Ɔga Herode ku Ƒarisiƒuɔ bɔnyii bɔni na baakya bodobodo kemo na uuƒu lɛlɔ.”
41008016	Amu na ama lɛti bákya bátaatɛmiku lɛlɔ taasu banini, “Ɔni na bɔɔɔda bodobodo pii ɔdi ɔsu na ɔɔsu ɔmɛni yoo?”
41008017	Nsu ka Yesu ɔ́ti litemi lɛni na baasu ɔsu ni, úye-ma ɔnini, “Bi ɔsu na bɛɛtɛmi taasiku bodobodo tada lɛlɔ? Ku ɔƒɛni ni, bilánu na bilenu tɔ kalɔ? Bina atu ebo ɔkplu bɔdi!
41008018	Bibo anumi, nsu bilánu! Bibo atu, nsu bilenu!
41008019	Bítanu uwi ɔni na lɛ́ƒɛ bodobodo ɛlɔ líte nkyuli mpimu ɛlɔ na bádi? Kɔgyigyɛ ɛlɛ na kɔkɛ wɛlɛ wɛlɛ kɔni nébu kúyi?” Básu-nwu banii, “Kɔgyigyɛ leevu-inyɔ.”
41008020	Yesu ɔ́sɔ úye-ma ɔnini, “Na uwi ɔni na lɛ́ƒɛ bodobodo maatɛ líte nkyuli mpimu ine ni, kɔkɛ wɛlɛ wɛlɛ kɔni nébu ni, kɔgyigyɛ ɛlɛ na kúyi?” Básu-nwu banii, “Maatɛ.”
41008021	Amu na úye-ma ɔnini, “Asa na bítenu tɔ ukyuli ɔni na ndi kalɔ?”
41008022	Ka bésie bétédu Betsaida ni, bekyuli badi béti ɔnumbwɛne ɔdi béboku Yesu na bévele-nwu banii utuku-nwu.
41008023	Yesu ɔ́da ukyuli ɔmmɔ kɔnu na útiku-nwu ɔ́lɛku ɔma kemo. Ka útuo lisuo úwi ukyuli ɔmmɔ anumi lɛlɔ na úti enu ɔ́sia-nwu lɛlɔ ni, úye-nwu ɔnini, “Aanu lɛla lɛdi?”
41008024	Amu na ukyuli ɔmɛni ɔ́talaku anumi ɔ́nu katɔ na ɔ́su ɔnini, “Ɛɛn, mɔɔnu bekyuli, nsu bese aani egyii. Nsu akɛ eesié taavi.”
41008025	Amu na Yesu ɔ́sɔ útuku-nwu anumi. Uwi unyɔdi ɔmɛni kemo ni, ukyuli ɔmmɔ úbimi anumi kaduɛ na nwuna anumi ábla-nwu nwaa na ɔɔnu lɛla biala kaduɛ!
41008026	Amu na Yesu údie-nwu ulu ɔnii uteesie kaduli, nsu ɔsɔ utavi ɔma ɔni kemo na bási bébo mmɔ.
41008027	Ɔmmɔ kama ni, Yesu ku nwuna batɛyane bátɔlɔ mmɔ na bésie akpaklɔ ani nkya Kaesarea Ƒilipi kudɔ. Na ka bákɛ ulu ni, Yesu úye-ma ɔnini, “Bɛsu-mi ukyuli ɔni na bekyuli baasu ka ndi?”
41008028	Básu-nwu banini, “Badi baasu banii awɔ ndi Ntu Ɔkpilane Yohane. Na badi lɛnɔ baasu banii awɔ ndi Elia. Na babambadi lɛnɔ baasu banii adi Katɔti kenye bediene bammɔ kemo unwi.”
41008029	Amu na Yesu ɔ́sɔ úye-ma ɔnini, “Na amii nɔɔ? Ɔma na bɛɛkali ka ami ndi?” Petro ɔ́su-nwu ɔnini, “Awɔ ndi Kristo ɔmmɔ.”
41008030	Amu na Yesu úbo-ma ɔda ka batasu ukyuli ɔdi biala lɛla lɛni bagyi básiku-nwu lɛlɔ mɛni.
41008031	Amu na Yesu úse kalɔ ɔɔtina nwuna batɛyane ala adi. Ɔ́su-ma ɔnini, “Ɔlɛka Ukyuli Ɔyawine Ubi ubo abi pii na ɔma benengu ku bakpane benengu ku ɔda bubo ala batinane enu kemo na bɛdumi-nwu. Badubɔdu-nwu, nsu na limeyi lɛtɛdi lɛlɔ ni, ɔdubɔta ulie ngba.”
41008032	Ɔ́su-ma ɔmɛni nwaa, na bénu kalɔ. Amu na Petro ɔ́kpanku-nwu úsienku kɔƒɛlɛ na ɔ́dɔnku-nwu.
41008033	Nsu ka Yesu úbo únwini na ɔ́nu nwuna batɛyane ni, ɔ́dɔnku Petro ɔnini, “Satan, gyu lɛgba na mina kudɔ!” Ɔ́sɔ ɔ́su ɔnini, “Aláwia ala ani na Katɔti ɔɔwia, mmomu aawia bayawine ayɔla kani!”
41008034	Amu ka Yesu ɔ́lɔ bekyuli lisu lɛmmɔ ku nwuna batɛyane úboku nwuna kudɔ ni, ɔ́su-ma ɔnini, “Si ukyuli ɔdi ɔɔyɔ́ ka ɔsiaku-mi kama sɔsɔ ni, ɔlɛka udie nwuna lɛlɔ atu, na ubo abi na ɔsiaku-mi kama.
41008035	Ɔsika ukyuli biala ɔni mɔɔwia ka ɔƒɔ nwuna lili ngba ute lɛlɔ ni, ɔdubɔyila-mu. Na ukyuli biala ɔni nányonu nwuna ngba na ami ɔsu ku litemi buni lɛmɛni ɔsu ni, ɔdubɔkɛ ngba geen.
41008036	Bi kɔsia na ukyuli ɔdubɔkɛ si ɔ́kɛ kayawi ala ƒui na ɔ́yila ngba geen bɔmmɔ?
41008037	Munuu bi na ukyuli ubo uti ɔvumana na ɔkɛ ngba geen bɔmmɔ?
41008038	Ɔƒɛni ni, bekyuli pii baabla ekpidi na beenwíni kama taakya Katɔti. Anwuɔsu si ami ku mina ala ani mɔɔtina ƒui ékpo ukyuli ɔdi kɔƒa ni, anwu lɛnɔ ɔdubukpo ami Ukyuli Ɔyawine Ubi kɔƒa uwi ɔni na mebo ku Katɔti batu kedee na Katɔti ɔmmɔ bukeye ƒui kemo.”
41009001	Amu na Yesu ɔ́sɔ ɔ́su-ma ɔnini, “Mɔɔsu-mii geen ka bina akɔ badi bilekpi tɔ wetédu ka bɛ́nu ka Katɔti lɛga bɔdi búbo ku ɔyikun.”
41009002	Emeyi aku kama ni, Yesu útiku Petro ku Yakobo ku Yohane úsienku kɔbi kɔdi lili. Na ama lɛti pɛ bésie bakya. Ka batɛyane bammɔ baanu ni, kavumana kadi kébo Yesu lɛlɔ!
41009003	Na nwuna awu uukeye na ɔ́ƒuala ƒututuutu ɔni na uukeye teetulo kalɛ na ukyuli ɔyawine ɔdubɔkana lɛla lɛdi bɔƒɔ na ntu kemo na ukeye.
41009004	Amu na nwuna batɛyane ɛtɛ bamɛni bánu ka Mose ku Elia báda bálɛ na baatɛmiku Yesu.
41009005	-
41009006	Liƒu lɛ́da Petro ku bakladi bammɔ ɔni na bátati lɛla lɛni na basu. Amu na Petro ɔ́su Yesu ɔnini, “Ala ɔtinane, bula mɛni bubo bɔdia geen! Ya bɔtu nvo ɛtɛ. Kenwi kadi ƒula kadi, na kenwi kadi Mose kadi, na kenwi lɛnɔ kadi Elia kadi.”
41009007	Amu na uyɔlɔ ɔdi úbewi bana ƒui lɛlɔ, na lɛdi lɛdi lɛ́su lɛnini, “Ɔmɛni ndi mina ubi ɔyɔne. Bise atu na binu-nwu litemi!”
41009008	Bátɛ anu bámana, nsu bátanu ukyuli ɔdi ntu Yesu ɔni nnye-ma kudɔ kani.
41009009	Ka báyu kɔbi lɛlɔ bási mmɔ bébo ni, Yesu úbo-ma ɔda ɔnini, “Bitasu ukyuli ɔdi biala lɛla lɛni na bɛ́nu mɛni wetédu ka ami Ukyuli Ɔyawine Ubi lɛ́ta lɛ́lɛ bekpine akɔ.”
41009010	Bábala etemila amɛni na bana akɔ, nsu si ama lɛti belie ni, na beeye bana lɛlɔ banii, “Kekpine bɔta taasi bɔmmɔ kalɔ ndi dɛ?”
41009011	Amu na béye Yesu banini, “Bi ɔsu na ɔda bubo ala batinane básu ka Elia na ɔlɛka ɔka Kristo bubo?”
41009012	Yesu ɔ́su-ma ɔnii, “Sɔsɔ na básu. Elia na ɔlɛka ɔka bubo kalɛ na wabaklibi lɛla biala wese. Nsu Bunweni Kedee Ɔku lɛnɔ ɔ́su ka Ukyuli Ɔyawine Ubi ɔdububo abi pii na badubudumi-nwu. Dɛ bɛɛkali ka ɔmɛni lɛnɔ kalɔ kaatina?
41009013	Mɔɔsu-mii ka Elia ɔmmɔ úubo. Nsu bekyuli bátabu-nwu kaduɛ. Mmomu bábla-nwu kalɛ na ama baayɔ́. Lɛla lɛmɛni líbalɛ aani kalɛ na Katɔti kenye bediene bénweni bése na Bunweni Kedee Ɔku kemo básiku-nwu lɛlɔ.”
41009014	Uwi ɔni na Yesu ku Petro bene bénwini bébo batɛyane bakladi kudɔ ni, bábanu ka bekyuli pii badi benye bámana-ma, na ama ku ɔda bubo ala batinane badi benye baaní litemi lɛdi teenene.
41009015	Ka bekyuli bammɔ ƒui bánu ka Yesu ɔdubo ni, ɔ́bla-ma yaa, na békeli bátasiaku-nwu na bakya-nwu kenye.
41009016	Yesu úye nwuna batɛyane ɔnini, “Bi lɛsɛ lɛlɔ na amii ku-ma binye bɛɛní?”
41009017	Amu na ɔnana ɔdi unye bekyuli bammɔ akɔ na ɔ́su Yesu ɔnini, “Ala ɔtinane, líti mina ubi líboku-ɔ, ɔsika kɔyu kukpidi kɔdi kɔsiaku-nwu na kɔ́ya na ulakana butemi.
41009018	Uwi biala si kɔyu kɔmɛni kuukpóku-nwu ni, na kuubó-nwu kɔva kalɔ, na avlɔvɔ aalɛ́-nwu kenye, na ɔɔdu anyi, na nwuna lɛlɔ ƒui lɛɛsinsi. Amu na líti-nwu líboku ƒula batɛyane nnii babwi-nwu, nsu bátakana.”
41009019	Amu na Yesu ɔ́su-ma ɔnini, “Eei! Ɔmwi keyi kamɛni bekyuli, bina bɔƒɔtaadi bɔ́sɔ! Uwi ɛlɛ na ɔlɛka lɛkya-mii kudɔ ntédu asa na bɛƒɔ bɛdi? Munuu uwi ɔmani na ndubɔda-mii asa na binu ala kalɔ? Biti ɔnamu ɔmmɔ biboku-mi!”
41009020	Amu na béti-nwu béboku Yesu. Na ka kɔyu kɔmɛni kɔ́nya kɔ́nu Yesu ni, kɔ́kunku ɔnamu ɔmmɔ na kɔ́ya na úbuli ɔ́tɛ kalɔ uubó teeminime, na avlɔvɔ aalɛ́-nwu kenye.
41009021	Amu na Yesu úye ɔti ɔmmɔ ɔnini, “Ka úse kalɔ ɔɔbla-nwu lɛni ni, uwi úutu?” Ɔnana ɔmmɔ ɔ́su-nwu ɔnini, “Úse kalɔ úti ɔ́si uwi ɔni na ɔdi ɔnamu.
41009022	Uwi pii kɔyu kɔmɛni kɔɔkya ɔkplu ka nka kɔdu-nwu. Si úbo lɛni ni, kɔɔyá na uubuli teeduo ogya iye ntu kemo. Buvele, nu-bu kɔnyana na ebunku-bu si ɔdi lɛla lɛni na akana bɔbla!”
41009023	Yesu ɔ́su-nwu ɔnini, “Bi ɔsu na aasu-mi anii si makana? Lɛla lɛdi liiibo ɔkplu liite ukyuli ɔni náƒɔ-mi ɔ́di.”
41009024	Kɔnakunwi ni, ubi ɔti ɔmmɔ ɔ́va momoomo ɔ́su ɔnini, “Mbo bɔƒɔtaadi, nsu buuumomo. Bunku-mi na lɛkɛ bɔƒɔtaadi libu!”
41009025	Amu na uwi ɔni na Yesu ɔ́nu ka bekyuli pii bammɔ baaní teede-ma ni, útemi úte kɔyu kɔmɛni ɔnini, “Kɔyu kukpidi kɔni neeenu na kulétemi, mɔɔsu-ɔ ka vi lɛ ɔnamu ɔmɛni lɛlɔ kemo, na sɔ teduo-nwu lɛlɔ kemo kudi kudii lɛnɔ!”
41009026	Kɔyu kɔmɛni kɔ́va momoomo, na kúdi ɔnamu ɔmɛni kúbo kalɔ na kɔ́lɛ-nwu lɛlɔ kemo kɔ́tɔlɔ. Ɔnamu ɔmɛni ɔ́tɛ mmɔ aani si bukpi na úkpi. Na ukyuli biala ɔni nnye mmɔ ɔɔsu ɔnini, “Úkpi!”
41009027	Nsu Yesu ɔ́da ɔnamu ɔmɛni kɔnu na ɔ́ta únye.
41009028	Nwuna kama uwi ɔni na Yesu útéduo kaduli ni, nwuna batɛyane béye-nwu buɛɛ banini, “Bi ɔsu na abu bútakana kɔyu kɔmɛni bɔbɔku bɔlɛku ɔnamu ɔmmɔ lɛlɔ kemo?”
41009029	Amu na Yesu ɔ́su-ma ɔnini, “Ntu ukyuli ɔni mɔɔkpali katɔ uwi ndi uwi na uulie kɔka kani ndubɔkana kɔyu kɔmɛni udu bɔbɔku bɔlɛku ukyuli lɛlɔ kemo.”
41009030	Yesu ku nwuna bakpana bátɔlɔ mmɔ na bátávi Galilea. Yesu útayɔ ka ukyuli ɔdi ɔti kesii kani na ɔkya,
41009031	ɔsika ɔkya ɔɔtina nwuna batɛyane ala. Ɔ́su-ma ɔnini, “Ukyuli ɔdi ɔdubo Ukyuli Ɔyawine Ubi kakya bɔkya na uti-nwu ute bekyuli na badu-nwu. Na limeyi lɛtɛdi lɛlɔ ni, ɔsɔ ɔdubɔta na ulie ngba.”
41009032	Nsu bétenu lɛla lɛni na ɔɔsu-ma mɛni kalɔ, na baayia ka beye-nwu litemi lɛmɛni kalɔ benu.
41009033	Amu ka bésie bétédu Kapernaum ni, bétéduo kaduli kadi kemo. Mmɔ ni, Yesu úye nwuna batɛyane ɔnini, “Bi litemi na bɛda bɛɛní teenene bina akɔ ka bɔdubo?”
41009034	Nsu bátaka kenye budie. Ɔsika ɔni badubo ni, bakɛ baaní lɛsɛ ka bati ukyuli ɔni ntulo ƒui na bana akɔ.
41009035	Amu na Yesu úlie kalɔ na ɔ́lɔ nwuna batɛyane leevu-inyɔ bammɔ, na ɔ́su-ma ɔnini, “Bina akɔ ukyuli ɔni mɔɔwia ka bakladi bete-nwu ɔbu ni, ɔlɛka uti lɛlɔ ɔbla aani si uuubo kenyekɔ biala na bina ƒui akɔ na ɔbla bina akɔ ƒui kabla.”
41009036	Amu na ɔ́ya na ɔnamu ɔdi úbenye bana anumi. Na ɔ́gyu ɔnamu ɔmɛni ɔ́sia nwuna lɛgba lɛlɔ na ɔ́su-ma ɔnini,
41009037	“Ukyuli biala ɔni mɔɔƒɔ́ ɔnamu na ami ɔsu ni, ami na ɔ́ƒɔ. Na ukyuli biala ɔni mɔɔƒɔ́-mi ni, ɔɔɔdi ami lɛti na ɔ́ƒɔ. Mmomu ɔ́ƒɔ mina Ɔti ɔni nátala-mi lɛnɔ.”
41009038	Nwuna kama ni, ɔtɛyane ɔni baalɔ Yohane ɔ́su Yesu ɔnini, “Ala ɔtinane, bɔ́nu ka ukyuli ɔdi ɔkya ɔɔbɔku ayu ekpidi na ƒula lɛnyi kemo. Na bɔ́su-nwu bɔnii ɔda ɔya, ɔsika uuubo-bu akɔ.”
41009039	Yesu ɔ́su-ma ɔnini, “Bitetile-nwu kuƒi, ɔsika ukyuli ɔni mɔɔbla akɔla budie taatina na mina lɛnyi kemo ni, ulásu lɛla likpidi taasiku-mi lɛlɔ.
41009040	Na ukyuli ɔni nétenye útetile-bu ni, abu ku-nwu bɔdi benwi.
41009041	“Na muute-mii bɔti ka ukyuli biala ɔni ndubute-mii ntu ɔnii bɛni ka mina badi na bɛdi ɔsu ni, Katɔti ɔdubɔƒɔ-nwu kayu.
41009042	“Nsu si ukyuli ɔdi ɔ́ya na banamu bani náƒɔ bádi mɛni ɔdi únwini kama ɔ́kya nwuna bɔƒɔtaadi ni, ɔdububo abi geen! Si béti kabuli bényimi báda lɛtabi bonwu lɛdi na béti báƒala-nwu limɔ, na bébo-nwu bákya ɛpu kemo ni, ɔdia-nwu utulo.
41009043	-
41009044	“Anwuɔsu si ƒula kɔnu kunwi kuubile ƒula bɔƒɔtaadi ni, tuna na ekulo-ku edie! Ɔdia ka ebo kɔnu kunwi pɛ na eli ngba uwi ɔni ƒui utulo ka ebo enu anyɔ na Katɔti ɔdububo-ɔ ɔvaaku na kebu kani na baakyula ala ani naaadia kemo.
41009045	-
41009046	Na si ƒula ɔgba muubile ƒula bɔƒɔtaadi ni, ɔlɛka ekulo ɔgba ɔmmɔ edie. Ɔdia si ebo ɔgba unwi na ákɛ ngba ƒui utulo si ebo lɛgba inyɔ na bébo-ɔ bátákya ogya kemo.
41009047	Na si ƒula lɛnumi lɛɛkpanku-ɔ taatákya likpidi kemo ni, da-ni die. Ɔdia si ebo lɛnumi linwi na éduo Katɔti lɛga kadikɔ utulo si ebo anumi anyɔ na bébo-ɔ bátákya kebu
41009048	kani kemo básu banii, “ 'Beklubi bani muubile ala na mmɔ ni, belekpi kudii! Na ogya ɔni mɔɔkyula ala na mmɔ ni, uleni kudii.'
41009049	Ɔsika kalɛ na beeti mma taakya adila kemo ni, lɛni kani na Katɔti ɔdubɔya na ama bani meduo ogya ɔmmɔ kemo bebo abi.
41009050	“Mma bɔdia. Nsu si buuubo emini ni, alakana-mu emini bɔsɔ bɔkya lɛnɔ. Anwuɔsu ni, binye lɛbibo biala kenye kpakplaa. Na bilieku lɛlɔ na bɔyɔ kemo.”
41010001	Amu na Yesu ɔ́tɔlɔ mmɔ úsie Yudea kalɔ lɛlɔ, na útávia Yordan Ketu. Bekyuli pii básɔ bébo bábaka bámana-nwu mmɔ lɛnɔ, na ɔkya ɔɔtina-ma litemi buni aani kalɛ na ɔɔyɔ́ bɔbla kalɛ.
41010002	Ƒarisiƒuɔ badi bébo-nwu kudɔ na nka báyɔ ka bakywɛ-nwu kakpagyuɛ. Béye Yesu banini, “Katɔti ɔda bubo uute kuƒi ka ɔnana ɔnyonu ulekudi?”
41010003	Amu na Yesu lɛnɔ údie kenye na úye-ma ɔnini, “Bi ɔda bubo na Mose úte-mii?”
41010004	Bédie kenye banini, “Mose úte kuƒi ka ɔnana ɔni nsɔ naaayɔ ulekudi unweni ɔku na uti ute bɔti asa na ɔnyonu-nwu.”
41010005	Yesu ɔ́su-ma ɔnini, “Mose únweni ɔmɛni úte-mii lɛni ɔsika biidé ala bɔtina.
41010006	Na kalɔ kesekɔ na kayawi budie kemo ni, Katɔti údie ɔnana ku uleku.
41010007	Bunweni Kedee Ɔku ɔɔsu ɔnini, 'Na ɔmɛni ɔsu ni, ɔnana ɔdubɔmami ɔsiku ɔti ku uni lɛlɔ, na anwu ku ulekudi belie basala.
41010008	Na bana inyɔ badubɔbla unwi.' Na Katɔti anumi ni, ukyuli unwi na ɔɔnu. Na ɔɔɔdi inyɔ!
41010009	Anwuɔsu bekyuli bani na Katɔti úti ɔ́sala ni, ukyuli ɔyawine biala utegyingya-ma ntɛ!”
41010010	Kama, uwi ɔni na bésie kaduli ni, nwuna batɛyane béye-nwu etemila básiku lɛla lɛni na ɔ́su na ɔda bubo bɔmmɔ lɛlɔ.
41010011	Yesu údie kalɔ ɔnini, “Ɔnana ɔni nányonu ulekudi na ɔ́sɔ úti ɔbambadi ni, ɔ́di kɔsɔnɔ ɔ́ƒiɔ ulekudi ɔkukudi ɔmmɔ.
41010012	Lɛni kani si uleku ɔ́nyonu ɔgyani na ɔ́sɔ útélie kɔgya kɔbambadi lɛnɔ ni, anwu lɛnɔ ɔ́di kɔsɔnɔ ɔ́ƒiɔ ɔgyani ɔkukudi ɔmmɔ.”
41010013	Uwi ɔmmɔ kani ni, bekyuli badi béti bana bebi béboku Yesu banii uti nwuna enu ɔsia-ma lɛlɔ. Nsu nwuna batɛyane bádɔnku-ma.
41010014	Ka Yesu ɔ́nu lɛni ni, úbeti kɔnyi na ɔ́su nwuna batɛyane ɔnini, “Bɛya na banamu bebo-mi kudɔ, na bitetile-ma kuƒi. Ɔsika Katɔti lɛga kadikɔ kese kete bekyuli bani néboku lɛlɔ kalɔ aani banamu wɛlɛ wɛlɛ bamɛni udu kalɛ.
41010015	Mɔɔsu-mii geen ka ukyuli ɔni naaadubo Katɔti lɛga bɔdi bɔƒɔ aani kalɛ na ɔnamu blii suɛ uuboku lɛlɔ kalɔ ni, uleduo Katɔti lɛga kadikɔ kudii.”
41010016	Amu na ɔ́sala banamu bani nnye mmɔ lisu na úti nwuna enu ɔ́sia-ma lɛlɔ na ɔ́su-ma ɔnii, “Kusɛ kusɛ.”
41010017	Ka Yesu ɔ́ta ɔnii ɔɔtɔlɔ uteesie ulu ni, ɔnana ɔdi ɔkɛ usi úbo-nwu kudɔ úbalɛ akɔnkɔ na nwuna anumi, na úye-nwu ɔnini, “Ala ɔtinane buni, bi na ɔlɛka lɛbla asa makɛ ngba bɔni naaadubo bɔsa kudii?”
41010018	Yesu úye-nwu ɔnini, “Agyi lɛla lɛni ɔsu na aalɔ-mi ɔbuni? Ukyuli ɔdi biala ɔɔɔdia ntu Katɔti lɛti pɛ.
41010019	Agyi Katɔti ɔda bubo bɔmmɔ ƒui. Tadu ukyuli, tadi kɔsɔnɔ, teyu, tada ukyuli ɔdi kenye, tatɔlɔ ukyuli na aƒɔ-nwu ala, bu ƒ^ɔti ku ƒ^ini.”
41010020	Ɔnana ɔmɛni ɔ́sɔ ɔ́su-nwu ɔnini, “Ala ɔtinane, ka ɔ́si uwi ɔni na nse ɔnamu úbedu ɔmwi ni, mɔɔdi ɔda bubo bɔmɛni ƒui lɛlɔ.”
41010021	Yesu ɔ́nu-nwu ku bɔyɔ na ɔ́su-nwu ɔnini, “Lɛlakpa linwi kani nébu-ɔ bɔbla. Teesie na etéti ala ani na ebo ƒui eye na eti egulabi ammɔ ete bawabane, na adubunwini ɔlakɛne na katɔ. Ɔmɛni kama ni, na ebo abasiaku-mi kama ƒui!”
41010022	Ka ɔnana ɔmɛni únu litemi lɛmɛni ni, enu áƒɛ-nwu na ɔ́tɔlɔ ku kɔnyana, ɔsika ubo ala pii.
41010023	Yesu únwini ɔ́nu nwuna batɛyane ɔ́mana na ɔ́su-ma ɔnini, “Ubo ɔkplu geen asa na balakɛne badubɔkana na beduo Katɔti lɛga bɔdi kemo.”
41010024	Litemi lɛmɛni lɛ́bla nwuna batɛyane bamɛni kasusu dɛye dɛye. Nsu Yesu ɔ́sɔ ɔ́su-ma ɔnini, “Mina banamu, bɛnu kalɛ na ubo ɔkplu ute balakɛne ka bakɛ kuƒi na Katɔti lɛga kadikɔ!
41010025	Bana mmɔ buduo ubo ɔkplu utulo kalɛ na ebuo ala utine ubendi ƒui ɔvi udila liƒi!”
41010026	Ka ɔ́su-ma litemi lɛmɛni ni, ɔ́ya na bana kasusu kásɔ kábla kalɛ kadi kébu! Na bakya beeye bana lɛlɔ banini, “Na ɔma geen ndubɔkɛ bɔƒɔ?”
41010027	Amu na Yesu údie ɔmɛni kalɔ ɔnini, “Ɔyawine biala ulakana ɔmɛni bɔbla. Nsu Katɔti anwu ni, ɔɔkana lɛla biala bɔbla.”
41010028	Amu na Petro ɔ́su ɔnini, “Nu, bɔ́da bula lɛla biala búse na bɔkɛ bɔsiaku-ɔ. Bɔdubɔkɛ bɔƒɔ?”
41010029	Amu na Yesu ɔ́su ɔnini, “Mɔɔsu-mii geen ka bɛdubɔkɛ ala ani ntulo ani bɛ́da bíse. Ɔsika ukyuli biala ɔni náda nwuna ɔma úse, iye banwani bananabi ku belekubi, iye uni, iye ɔti, iye nwuna banamu, iye kemo na mina bɔsiaku ku litemi buni lɛmɛni bugyingya ɔsu ni,
41010030	ɔdubɔkɛ ala ammɔ akpa eti anyɔ ɔsia kama na kalɔ lɛlɔ mɛni. Ɔdubɔkɛ lɛtɔ ku banwani bananabi ku banwani belekubi ku beni ku bebi ku imo. Nsu ni, bekyuli badubo-nwu bukpoku lɛnɔ. Na ɔmɛni kama ni, ɔdubɔkɛ ngba bɔni nsɔ naaadubo bɔsa kudii na kayawi kawɔdi kani ndububo kemo.
41010031	Nsu bekyuli pii bani ntɔ ɔƒɛni ni, badubɔvi bakpɛ kama. Na bani nkpɛ kama ɔƒɛni ni, badubɔvi batɔ.”
41010032	Uwi ɔni na bákɛ ulu lɛlɔ bésela Yerusalem ni, Yesu ɔtɔ asa na nwuna batɛyane basia. Na ɔtɔtɔ ɔɔgyú batɛyane bammɔ, na liƒu lɛɛda bekyuli bani nsiaku-ma lɛnɔ. Yesu ɔ́sɔ ɔ́lɔ nwuna batɛyane úsienku kɔƒɛlɛ na ɔ́su-ma ala ani ndubo bɔlɛku-nwu.
41010033	Ɔ́su-ma ɔnini, “Binu! Búsela Yerusalem kesii kani na badubuti ami, ɔni ndi Ukyuli Ɔyawine Ubi, bakya bakpane benengudi ku ɔda bubo ala batinane enu kemo. Badubɔdu-mi kukpi kɔtɔ na beti-mi bakya Romaƒuɔ lɛkɔkɔ.
41010034	Na ama lɛnɔ badubuwi-mi anumi kalɔ, na betuo lisuo bewi-mi, na bebo-mi, na badu-mi. Nsu limeyi lɛtɛdi lɛlɔ ni, nsɔ ndubɔta mbelie ngba.”
41010035	Amu na Sebedeo bebi bani ndi Yakobo ku Yohane bébo Yesu kudɔ na básu-nwu banini, “Ala ɔtinane, lɛla lɛdi lɛkya na bɔɔyɔ́ ka abla ete-bu.”
41010036	Yesu úye-ma ɔnini, “Bi na ɔdi?”
41010037	Básu-nwu banini, “Si ésie Katɔ Ɔga Ɔma etélie lɛga bɔdi liboku lɛlɔ ni, abu lɛnɔ bɔɔyɔ́ ka bubelie-ɔ kudɔ na mmɔ. Na bula akɔ unwi ulie-ɔ kɔdianu kakɛ, na unwi lɛnɔ ulie-ɔ kɔmiinu kakɛ.”
41010038	Yesu ɔ́su-ma ɔnini, “Bɛɛɛgyi lɛla lɛni na biiye! Bɛ́ƒɔ bɛ́di ka bɛdubɔkana na bɛni lɛbibo ɔɔƒɛɛ ɔni na mɔɔní? Na bɛdubɔkana na bɛƒɔ bɔkpila ɔdi ɔni na mɔɔƒɔ́ na kayawi mɛni?”
41010039	Amu na bédie kenye banini, “Bɔdubɔkana.” Yesu ɔ́su-ma ɔnini, “Ɛɛn, bɛdubɔni ɔɔƒɛɛ ukpidi ɔni udu na mɔɔní, na bɛdubɔƒɔ bɔkpila ɔdi ɔni udu na mɔɔƒɔ́ mɛni.
41010040	Nsu liiibo kuƒi ka lidie ukyuli ɔni ndubulie-mi kɔmiinu iye kɔdianu. Mina Ɔti ndubuti ute bekyuli bani na ɔ́klibi mmɔ úse úte.”
41010041	Ka batɛyane leevu bakladi bénu etemila amɛni ni, béti kɔnyi bakya Yakobo ku Yohane.
41010042	Anwuɔsu Yesu ɔ́lɔ bana ƒui ɔ́sala lisu na ɔ́su-ma ɔnini, “Bina ƒui bɛgyi ka aban lɛlɔ badine benengudi bebo ɔyikun na kalɔ bamba bekyuli lɛlɔ. Na lɛlɔ badine benengu bammɔ baanya-ma taamana na bana lɛlɔ bɔtina kemo.
41010043	Nsu útalɛka use lɛni na bina akɔ. Si bina akɔ ɔdi ɔɔyɔ́ ka ɔbla ɔtɔnkune ni, ɔlɛka uti lɛlɔ ɔbla bakladi ƒui kabla ɔblane.
41010044	Na si bina akɔ ɔdi ɔɔyɔ́ ka ɔƒɔ lɛnyi ni, ɔlɛka uti lɛlɔ ɔbla aani ukyuli ɔni neeebo kenyekɔ biala na bakladi ƒui akɔ.
41010045	Ɔsika Ukyuli Ɔyawine Ubi muedi útebo ɔnii babla-nwu kabla. Bubo na anwu ɔlatidi úbo ubabla kabla ute bekyuli na uti nwuna ngba ute na ɔƒɔ kayu na bekyuli pii ekpidi lili.”
41010046	Ɔmmɔ kama ni, Yesu ku nwuna batɛyane bésie bétéduo Yeriko. Na ɔni na baatɔlɔ ɔma ɔmmɔ ni, bekyuli pii badi básiaku-ma. Amu ka bákɛ ulu ni, bávi ɔnumbwɛne ɔdi baalɔ Bartimeo ɔni kalɔ ndi Timeo ubidi. Na ulie uuvele ala.
41010047	Ka únu ɔnii Yesu Nasareni mɔɔví ni, ɔ́va ɔ́su ɔnini, “Yesu! Dawid kaba kemo ubi! Nu-mi kɔnyana!”
41010048	Bekyuli pii bani mɔɔví mmɔ bábɔku-nwu banii ɔba lɛsɛ. Nsu ɔƒɛni geen na ɔ́sɔ ɔɔva momoomo taasu ɔnini, “Dawid kaba kemo ubi! Nu-mi kɔnyana!”
41010049	Amu ka Yesu únu-nwu butemi ni, údi únye na ɔ́su ɔnini, “Bɛlɔ-nwu bite-mi.” Anwuɔsu bálɔ ɔnumbwɛne ɔmɛni banini, “Kɛ kubiti! Ta pla, ɔsika ɔɔlɔ-ɔ.”
41010050	Kɔnakunwi ni, údie nwuna kɔdi úwi na ɔ́ba lɛgyu úsie Yesu kudɔ.
41010051	Yesu úye-nwu ɔnini, “Bi na aawia ka lɛbla lite-ɔ?” Ɔnumbwɛne ɔmɛni ɔ́su-nwu ɔnini, “Unwoti, ya mina anumi alɛmi na ntaanu!”
41010052	Amu na Yesu ɔ́su-nwu ɔnini, “Teesie. Ƒula bɔƒɔtaadi bɔ́bwi-ɔ.” Na kɔnakunwi ni, nwuna anumi ébimi na úse kalɔ ɔɔnu. Amu na ɔ́siaku Yesu, na bana ƒui bátɔlɔ bésie bana ulu.
41011001	Uwi ɔni na bákpɛ béde Yerusalem na bétédu Betƒage ku Betania amadɔ mmɔ ni, bébedu kɔbi kɔni baalɔ Inɔ Egyii Kɔbi kudɔ. Na mmɔ ni, Yesu ɔ́tala nwuna batɛyane inyɔ ɔnii ama bataatɔ.
41011002	Na ɔ́su-ma ɔnini, “Si bítédu ɔma udeedi ɔni bɛdubɔda bɔlɛ kemo ni, bɛdubɔnu ka bakya ebuo ala utine ubi ɔdi kabuli bényene mmɔ ɔni na ukyuli ɔdi útelie-nwu kama kudii. Bidie-nwu kabuli na biti-nwu biboku-mi.
41011003	Na si ukyuli ɔdi úye-mii ɔnii, 'Bi bɛɛka-nwu?' ni, bɛsu-nwu ka bina Unwoti mɔɔwia-nwu, na biti-nwu biboku mɛni ɔƒaani.”
41011004	Anwuɔsu nkyuli inyɔ bamɛni bésie na bátánu ka bakya ebuo ala utine ubi ɔdi kabuli bényene ukyuli ɔdi kayakun. Na uwi ɔni beedie-nwu na kabuli kemo ni,
41011005	bekyuli bani nnye mmɔ badi béye-ma banini, “Bi biidie-nwu kabuli bɛbla?”
41011006	Básu kalɛ na Yesu ɔ́su-ma. Amu na ama lɛnɔ béte-ma kuƒi na bédie-nwu.
41011007	Ka béti ebuo ɔmɛni béboku Yesu ni, bébimi bana adi béwi ebuo ɔmmɔ lɛlɔ, na Yesu ɔ́kɔ úlie-nwu kama.
41011008	Bekyuli pii lɛnɔ bébimi bana adi béwi kalɔ, na badi lɛnɔ békulo evete ku like béwi ulu ɔni lɛlɔ na ɔdubo bɔvi.
41011009	Bekyuli bani ntɔ ku bani nkpɛ ƒui baava taasu banini, “Hosiana! Bimwi anwu ɔni ndubo na Blɔti lɛnyi kemo!
41011010	Biti bumwi bite Ɔga Dawid lɛga kadikɔ kani ndubo! Hosiana ute Katɔti na katɔ ƒui!”
41011011	Ɔni na úduo Yerusalem ni, Yesu úsie Yudaƒuɔ kakpakɔ. Na ɔ́nu mmɔ ku lɛla biala ɔ́mana. Nsu ka kadi káayu ɔsu ni, ɔ́tɔlɔ úsie Betania ku nwuna batɛyane na bátátɛ mmɔ.
41011012	Kadi kégye uwi ɔni na bávia Betania badubo ni, kɔka kúbo kɔɔda Yesu.
41011013	Ɔ́nu ɔgyu ka kɔdingyii kɔdi kunye kɔni lɛlɔ na evete asia pii. Anwuɔsu úsie ɔnii útánu si ebi adi asia-ku lili. Nsu ka údu kugyii kɔmmɔ kalɔ ni, ɔ́nu ka kútanwu ebi. Evete kani nsia-ku lili. Na uwi ɔni na kɔsɔ kɔnwu lɛnɔ útedu tɔ.
41011014	Amu na Yesu ɔ́su kugyii kɔmmɔ ɔnini, “Ukyuli ɔdi uleti ƒula kegyiibi ulakya kenye kudii lɛnɔ!” Na nwuna batɛyane bénu ka ɔ́su lɛni.
41011015	Ka bétéduo Yerusalem ni, Yesu úsie Yudaƒuɔ kakpakɔ na ɔkya ɔɔgyá bekyuli bani nkya mɔɔdi kuye na mmɔ taalɛku kaduli kammɔ. Údi egulabi bavumanane ala kasiakɔ úbo. Na údi bani nlie beeyé babloduma lɛnɔ eboku úbo.
41011016	Na útatuna ɔnii ukyuli ɔdi uti lɛla lɛdi ɔvinku útéye na kakpakɔ kaduli mmɔ.
41011017	Amu na ɔ́tina bekyuli bammɔ ala na ɔ́su-ma ɔnini, “Bénweni na Bunweni Kedee Ɔku kemo ka Katɔti ɔ́su ɔnii, 'Badubɔlɔ mina kesii banii kaduli kani kemo na bayawine ƒui baakpali katɔ.' Nsu amii bíti-ka bínwini beyune kabɛkɔ!”
41011018	Bakpane benengudi ku ɔda bubo ala batinane bani nkya mmɔ bénu etemila ani na Yesu ɔ́su. Anwuɔsu báwia ulu ɔni lɛlɔ na nka basia na badu-nwu. Nsu baayia-nwu ɔ́si kalɛ na lɛlɔ lɛɛyɔ́ bekyuli ƒui na nwuna ala bɔtina ɔsu.
41011019	Ɔni na useyi uwi údu ni, Yesu ku nwuna batɛyane bátɔlɔ na ɔma ɔmmɔ kemo.
41011020	Kadi kégye ɔtanta uwi ɔni na bákɛ ulu lɛlɔ bésela ni, bánu ka kɔdingyii kɔmmɔ kúkpi ku lidu.
41011021	Petro ɔ́kali lɛla lɛni nébo, na ɔ́su Yesu ɔnini, “Ala ɔtinane, nu kugyii kɔni na éwida mmɔ kúkpi!”
41011022	Yesu ɔ́su-ma ɔnini, “Bɛƒɔ Katɔti bɛdi.
41011023	Mɔɔsu-mii geen ka ukyuli biala ɔni ndubɔsu kɔbi ɔnii kɔgyu na kutéduo ɛpu kemo, na nwuna kayi kétetile-nwu ulu mmomu ɔ́ƒɔ ɔ́di ni, ɔdububo ute lɛni.
41011024	Anwuɔsu mɔɔsu-mii nnii lɛla biala lɛni na bɛdubuye Katɔti na uwi ɔni na bɛɛkpali katɔ ni, bɛƒɔ bɛdi bɛnii bɛdubɔkɛ-ni. Na Katɔti ɔdubɔbla lɛla lɛmmɔ ute-mii.
41011025	Na si bíboku eli kalɔ bɛnii bɛɛkpali katɔ na bɛ́nu ka ukyuli ɔdi ɔ́ƒiɔ-mii ni, ɔlɛka biti bɛkyiɛ-nwu kalɛ na bina Ati ɔni nkya katɔ lɛnɔ weti bina ekpidi wakyiɛ-mii.
41011026	Nsu si bíteti bítakyiɛ-nwu ni, bina Ati ɔni nkya katɔ lɛnɔ uleti bina ekpidi ulakyiɛ-mii.”
41011027	Amu na Yesu ku nwuna batɛyane básɔ bésie Yerusalem. Ɔni na Yesu úsie útéduo kakpakɔ mmɔ ni, bakpane benengu ku ɔda bubo ala batinane ku ɔma benengu badi bébo-nwu kudɔ.
41011028	Na bébeye-nwu banini, “Ɔma ɔyikun na aabla ala amɛni? Na ɔma lɛnɔ néte-ɔ ulu?”
41011029	Yesu údie kenye ɔnini, “Kudeedi ni, ndubuye-mii litemi linwi pɛ. Na si bídie-ni kenye ni, ndubɔsu-mii ukyuli ɔni ɔyikun nda mɔɔbla ala amɛni.
41011030	Bɛsu-mi wɛ na Yohane ɔ́ƒɔ ɔyikun ɔ́siku asa na ɔ́kpila bekyuli ntu na ketu kemo? Ɔyikun ɔmmɔ ɔ́si Katɔti kudɔ, munuu ukyuli ɔyawine néte-nwu ulu?”
41011031	Bése kalɔ baaní lɛla lɛmɛni teenene na bana akɔ, na beeye lɛlɔ banini, “Bi na ɔlɛka bɔsu? Si bɔ́su bɔnii ɔyikun ɔmmɔ ɔ́si Katɔti kudɔ ni, ɔdubuye ɔnii, 'Si use lɛni ni, bi ɔsu na bitaƒɔ Yohane bitadi?'
41011032	Nsu si bɔ́su-nwu bɔnii ukyuli ɔyawine nátala-nwu ni, ɔmɛni lɛnɔ ɔɔɔdia!” Baayia ka basu lɛni lɛnɔ, ɔsika bekyuli bani nnye mmɔ ɔdi biala ɔ́ƒɔ ɔ́di ka Yohane ɔdi Katɔti kenye udiene.
41011033	Anwuɔsu básu Yesu banini, “Bɔɔɔgyi.” Amu na Yesu ɔ́su-ma ɔnini, “Ami lɛnɔ lɛɛɛdubo-mii ɔyikun ɔni mbo ɔsu mɔɔkana ala amɛni bɔbla bɔsu!”
41012001	Amu na Yesu úbo-ma lɛgba ɔnini, “Dii ni, ɔnana ɔdi úse kɔdingyii kemo kadi. Na ɔ́gyi ɔba ɔ́mana-ka. Na úku ubu na kalɔ kammɔ ntɛ kesii kani na ɔdubo ebi ammɔ ntu butaamana teewi. Na ɔ́tu kesii kani nákuku kalɛ na benye mmɔ bataagyumana kemo kammɔ. Amu na úti kemo kammɔ úte kabla bablane badi ɔnii bataanu-ka lɛlɔ, na anwu ku-ma beti lɛla lɛni bákɛ mmɔ bele. Amu na ɔ́tɔlɔ úsie ulu.
41012002	Ka uwi údu na béde ebi ammɔ ni, ɔnana ɔmɛni ɔ́tala ɔtu ɔdi ɔ́kya-ma ɔnii si béede ebi ammɔ ni, na beti nwuna kakɛ bete ɔnana ɔmmɔ na uboku-nwu.
41012003	Nsu nwuna kabla bablane bamɛni béƒie ɔtu ɔmɛni bébo na bágya-nwu, na ɔ́tɔlɔ ku enukplu.
41012004	Amu na ɔnana ɔmɛni ɔ́sɔ ɔ́tala ɔtu ɔbambadi. Na ka úsie ni, kabla bablane bamɛni bébo-nwu na ɔ́ƒɔ ɔlɛ lili, na béwi-nwu anumi kalɔ geen.
41012005	Amu na ɔnana ɔmɛni ɔ́sɔ ɔ́tala ɔtu ɔbambadi lɛnɔ, na bébo anwu lɛnɔ na bádu-nwu. Ɔ́sɔ ɔ́tala babambadi pii. Na bébo badi na bádu bakladi.
41012006	“Ukyuli ɔni násɔ úbu na ɔdubɔtala-nwu ndi ɔnana ɔmɛni ubidi ɔyɔne. Kawɔlɔkɔ ni, ɔ́tala ubidi ɔyɔne ɔmɛni. Na ɔ́su lɛlɔ ɔnini, 'Mɔɔƒɔ́ taadi ka badubute mina ubi anwu ɔbu.'
41012007	“Nsu kabla bablane bammɔ básu lɛlɔ banini, 'Ɔmɛni ndi bula unwoti ala ɔdine. Bibo na bɛya bɔdu-nwu, na buti nwuna kadikɔ bɔbla bula kadi!'
41012008	Anwuɔsu béƒie ɔnamu ɔmɛni. Na ka bádu-nwu ni, bébo-nwu báva kemo kammɔ ɔba kama.”
41012009	Amu na Yesu úye benengu bammɔ ɔnini, “Bi na bɛɛkali ka ɔnana ɔmɛni ɔdubɔbla? Ndubo-mii bɔsu! Ɔdubusie mmɔ utádu kabla bablane bammɔ na uti kemo kamɛni ɔkya bekyuli bamba lɛkɔkɔ.
41012010	Ngyi ka bɛ́ka Bunweni Kedee Ɔku kemo kesii kani na ɔ́su ɔnii, 'Lɛtabi lɛni na batune béni báva banii lɛɛɛdia ni, ani mmomu nébenwini lɛtabi lɛni náƒɔ kuye litulo na atabi ƒui akɔ.
41012011	Katɔti nábla lɛla bonwu lɛmɛni. Na lɛ́ƒɔ-bu anu geen!' ”
41012012	Amu ka bénu lɛla lɛmɛni ni, Yudaƒuɔ benengu bákya ɔkplu ka nka beƒie Yesu. Ɔsika bagyi ka úbo lɛgba lɛmmɔ ɔ́sia-ma lɛlɔ. Nsu báyia bekyuli lisu lɛni nnye mmɔ. Anwuɔsu bágyu lɛgba bátɔlɔ-nwu kudɔ.
41012013	Kama ni, bátala Ƒarisiƒuɔ badi ku Herode kama basiakune badi, na bésie Yesu kudɔ banii beesié na betéwi-nwu kenye benu.
41012014	Ka bétédu-nwu kudɔ ni, básu-nwu banini, “Ala ɔtinane, bɔgyi ka aasu litemi geen uwi biala. Na alávumana ƒula etemila na ɔ́si kalɛ bekyuli baakali taasiku-ɔ lɛlɔ ɔsu. Alánu anii ɔmɛni ɔdi ukyuli ubendi iye ɔmɛni ɔdi ukyuli ubliidi. Nsu aatina ukyuli biala Katɔti kudɔ ulu na ulu geen lɛlɔ. Anwuɔsu su-bu si ɔdia ka butaaƒɔ kuyi teete Romaƒuɔ Ɔga Unengudi.
41012015	Ɔlɛka bɔƒɔ, munuu butaƒɔ?” Nsu Yesu ɔ́ti ka anumi lɛlɔ bekyuli badi, na úye-ma ɔnini, “Bi ɔsu na bɛɛyɔ́ ka bɛkywɛ-mi kakpagyuɛ? Biti kaplɛ kadi bite-mi na lɛnu.”
41012016	Béti béte-nwu. Amu na úye-ma ɔnini, “Ɔma lili ku lɛnyi bávɔ básia mɛni?” Mmɔ na bédie kenye banini, “Romaƒuɔ Ɔga Unengudi Kaesare na ɔdi.”
41012017	Amu na Yesu ɔ́su-ma ɔnini, “Amu ni, biti lɛla lɛni ndi Kaesare lɛdi bite-nwu. Na biti lɛla lɛni ndi Katɔti lɛdi bite Katɔti.” Ɔmɛni ɔsu ni, bébimi bana inye béwi, ɔsika ɔ́bla-ma dɛye dɛye.
41012018	Amu na Sadukiƒuɔ bani mɔɔsu ka si ukyuli úkpi ni, ɔsɔ uláta teelie ngba badi bébo Yesu kudɔ, na bébeye-nwu litemi lɛdi.
41012019	Béye-nwu banini, “Ala ɔtinane, Mose únweni úse-bu ka si ɔnana ɔdi úkpi na ɔ́da ulekudi úse ɔni na bátawɔ bebi ni, ɔlɛka ɔnwani ɔnanabi uti ukpinele ɔmɛni kalɛ na si báwɔ bebi ni, na badubɔbu-ma ka ɔgya udeedi ɔmmɔ bebi badi.
41012020	Amu na dii ni, banwani maatɛ badi bélie. Udeedi úti uleku ɔdi na úkpi ɔni na bátawɔ ubi ɔdi.
41012021	Amu na unyɔdi lɛnɔ úti-nwu, na anwu lɛnɔ úkpi ɔni na anwu ku uleku ɔmɛni bátawɔ ubi ɔdi. Ɔnwani ɔtɛdi lɛnɔ úbeti uleku ɔmɛni, na anwu lɛnɔ úbekpi ɔni na bátawɔ ubi ɔdi.
41012022	Lɛni kani na bana maatɛ bammɔ ƒui béti uleku unwi ɔmɛni bása. Nsu bana ƒui békpi ɔni na ama ku uleku ɔmɛni bátawɔ bebi badi. Na kawɔlɔkɔ ni, uleku ɔmɛni lɛnɔ úkpi.
41012023	Na uwi ɔni na bekpine ƒui badubɔta bɔsi kekpine bebelie ngba ni, bana akɔ ɔmani ndubɔbla uleku ɔmɛni ɔgya ka bana nkyuli maatɛ bamɛni ƒui béti-nwu dii?”
41012024	Amu na Yesu údie kalɔ ka, “Uuuse lɛni munu munu. Mɔɔnu ka bilenu litemi lɛmɛni kalɔ, ɔsika bɛɛɛgyi Bunweni Kedee Ɔku kemo etemila iye Katɔti ɔyikun. Anwuɔsu na bɛɛƒiɔ́-nwu.
41012025	Uwi ɔni na bekpine badubɔta ni, badubuse aani Katɔti batu kalɛ, na beleti beleku.
41012026	Nsu na bekpine bɔsɔ taata litemi lɛlɔ ni, Mose únweni lɛla lɛdi na Bunweni Kedee Ɔku kemo ɔ́siku kugyii blii kɔni mɔɔkywí lɛlɔ. Munuu bilenyimo? Mmɔ na únweni ka Katɔti ɔ́su-nwu ɔnini, 'Ami ndi Abraham Katɔti ku Isak Katɔti ku Yakob lɛnɔ Katɔti.'
41012027	Ɔmɛni kalɔ ndi ɔnii bekyuli bani néekpi bamua beli ngba, na ɔdi ama lɛnɔ Katɔti. Nsu amii ni, bɛ́yii ulu ɔmmɔ geen!”
41012028	Amu na ɔda bubo ala ɔtinane ɔni nnye mmɔ únu kɔtɛ kɔni badaku. Na únu ka Yesu údie lɛla lɛmɛni kemo kaduɛ. Anwuɔsu ɔ́ni úde Yesu na úye-nwu ɔnini, “Ɔda bubo bɔmani ndi bunengudi ƒui na ɔda bubo ƒui akɔ?”
41012029	Mmɔ na Yesu ɔ́su-nwu ɔnini, “Bénweni ɔda bubo bɔni ntulo ƒui básu banini, 'Israelƒuɔ, binu kaduɛ! Unwoti ndi bula Katɔti, na anwu lɛti pɛ nkya.
41012030	Anwuɔsu ɔlɛka bɛyɔ Unwoti ɔni ndi bina Katɔti ku bina kayi ƒui ku bina kɔyu ƒui ku bina kasusu ƒui ku bina ɔyikun ƒui.'
41012031	Na ɔda bubo bɔni nsɔ nsia ɔmɛni kama ndi ka, 'Yɔ ƒula ukyulikpana aani ƒula lɛlɔ kalɛ.' Ɔda bubo bɔbambadi bɔsɔ buuubo bɔni ntulo ɔda bubo bɔmɛni.”
41012032	Amu na ɔnana ɔmmɔ údie kenye ɔnini, “Ala ɔtinane, ásu kaduɛ! Sɔsɔ na ɔdi aani kalɛ na áasu ka Unwoti lɛti pɛ ndi Katɔti, na Katɔti ɔbambadi ɔsɔ uuubo ntu anwu lɛti pɛ.
41012033	Na ɔlɛka ukyuli ɔyɔ Katɔti ɔ́siku nwuna kayi kemo ƒui ku nwuna kasusu kemo ƒui ku nwuna ɔyikun kemo ƒui. Na ɔlɛka ɔyɔ nwuna ukyulikpana aani kalɛ na ɔɔyɔ́ anwu ɔlatidi nwuna lɛlɔ kalɛ. Ɔdia ka ukyuli ɔsia ɔda bubo bɔmɛni kama utulo si úti bebuo ku akpala abambadi útákpa Katɔti.”
41012034	Ka Yesu únu lɛnunda ala ani kalɔ na ɔnana ɔmɛni údie ni, ɔ́su-nwu ɔnini, “Awɔ ni, kébu blii asa na eduo Katɔti lɛga bɔdi kemo.” Ɔmɛni kama ni, ukyuli ɔdi ɔ́sɔ útese kayi ɔnii uuye Yesu lɛla lɛdi lɛnɔ.
41012035	Ka Yesu ɔkya ɔɔtina litemi buni na Yudaƒuɔ kakpakɔ ni, úye litemi lɛdi ɔnini, “Dɛ na ɔ́bla asa na ɔda bubo ala batinane baasu ka Ukyuli Ɔƒunadi ɔdi Ɔga Dawid kaba kemo ubi?
41012036	Dawid ɔmmɔ ɔlati nkɛnku Katɔti Kɔyu lɛlɔ na únweni úse ɔnini, 'Katɔti ɔ́su mina Ɔti ɔnini, “Sɔ lie-mi kɔdianu kakɛ wetédu uwi ɔni na maya na akɔliku ƒula lɛgba anya ƒula bekisine lɛlɔ.” '
41012037	Na mɛni ni, Dawid ɔlatidi ɔɔlɔ Ukyuli Ɔƒunadi ɔnii nwuna ɔti. Anwuɔsu dɛ na ɔ́bla na anwu ɔmmɔ ɔɔbla Dawid kaba kemo ubi?” Na bekyuli pii badi benye beenú ala ani na Yesu unye ɔɔsu ku kubiti.
41012038	Ka Yesu ɔdaku bekyuli bamɛni ala bɔtina ni, ɔ́su-ma ɔnini, “Bɛnu kaduɛ na ɔda bubo ala batinane lɛlɔ. Ama mɔɔkya lɛwu libendi na baayɔ́ busie taavi kuyeya kalɛ na bekyuli bataakya-ma kenye ku ɔbu.
41012039	Ama mɔɔwia ka belie kuliekɔ kunengudi na kasalakɔ ku emeyi kadikɔ.
41012040	Beedie bekpinele kɔkpana. Na kama ni, beeƒie-ma bana ala ƒui taaƒɔ. Na beetile Katɔti atu si baakpali katɔ, ɔsika baatɛmi gyɔlɔɔ teeti taatina lɛlɔ. Bana kɔtu bɔni bɔdubo bumomo butulo bekyuli bakladi bɔdi ƒui!”
41012041	Amu na Yesu ɔ́yu úlie kalɔ na kakpakɔ mmɔ na egulabi kesekɔ kudɔ, na ulie ɔɔnu kalɛ na bekyuli baaví teetéte bana etela. Balakɛne pii bététe egulabi bonwu banii beeti batina lɛlɔ.
41012042	Na ukpinele ɔwabane ɔdi lɛnɔ úbavi na úti kaplɛ inyɔ útéyi.
41012043	Amu na Yesu ɔ́lɔ nwuna batɛyane ɔ́sala lisu na ɔ́su-ma ɔnini, “Mɔɔsu-mii geen ka na Katɔti anumi ni, ukpinele ɔwabane ɔmɛni néte egulabi útulo na bekyuli bamɛni ƒui akɔ.
41012044	Sɔsɔ ni, bekyuli bamɛni ama bana lɛlakɛ kenye na bakɛ bébo beete etela amɛni. Nsu ni, basɔ bebo egulabi abambadi pii. Na uleku ɔmɛni anwu ni, ina ka ɔwabane na ɔdi ni, úti lɛla lɛni nse-nwu ƒui úbete. Lɛla lɛni na ɔdubuti uye nwuna lɛdila ni, ani na úti úbete mɛni.”
41013001	Ka Yesu ɔ́si ɔɔlɛ́ Yudaƒuɔ kakpakɔ mmɔ ni, nwuna batɛyane akɔ unwi ɔ́su-nwu ɔnini, “Ala ɔtinane, nu atabi abuni ani béti bátu lɛtɔ libendi lɛmɛni ku kalɛ na bátu-ni! Ɔɔdia bɔnu!”
41013002	Yesu ɔ́su-nwu ɔnini, “Nu lɛtɔ libendi lɛmɛni kaduɛ, ɔsika atabi ani béti bátu-ni kemo linwi pɛ lilébu lilasia lɛdi lɛlɔ! Lɛtɔ lɛmɛni ƒui lɛdubɔƒɛ na atabi ammɔ ƒui adubugyingya ewi kalɔ.”
41013003	Yesu úsie ulie kɔbi kɔni lɛlɔ na inɔ egyii akya mmɔ lɛlɔ. Na mmɔ ni, ɔɔnu kakpakɔ ɔtɔ ɔvi ɔni ngye. Amu na Petro ku Yakobo ku Yohane ku Andrea lɛti bébo-nwu kudɔ na béye-nwu banini,
41013004	“Blɔti, uwi ɔmani na lɛtɔ lɛmmɔ lɛdubɔƒɛ? Su-bu lɛla lɛni mebo asa na bɔdubɔnu bɔti ka uwi ɔmmɔ údu ka ala amɛni alɛ.”
41013005	Amu na Yesu ɔ́su-ma ɔnini, “Binye kagyumana, na bitaya na ukyuli ɔdi ɔtɔlɔ-mii.
41013006	Bekyuli pii badubuti lɛlɔ bakɔku-mi na basu-mii banini, 'Ami mɛni!' na batɔlɔ bekyuli pii.
41013007	Na utabla-mii kalɛ kadi si biinú kekpo kɔku na bina kudɔ iye na ɔgyu kakaaka. Ɔlɛka ala amɛni udu ebo. Nsu ulátina ka kayawi kawɔlɔkɔ nédu.
41013008	Kalɔ kadubukpoku kalɔ bamba lɛlɔ. Na lɛga kadikɔ kadubukpoku lɛga kadikɔ. Kalɔ kadubɔkunku kesii biala, na kɔka kɔdububo. Ala amɛni ese aani kawɔƒɔ bɔdu kalɔ kesekɔ.
41013009	“Ɔlɛka amii alati binye kagyumana. Badubuƒie-mii na beti-mii besienku litemi katɛkɔ. Badububo-mii na kasalakɔ. Na ami ɔsu ni, bɛdubunye baga ku lɛlɔ badine anumi, na bɛdubɔsu-ma Katɔti litemi buni lɛmɛni.
41013010	Nsu asa na kawɔlɔkɔ kadububo ni, ɔlɛka basu kadi ƒui Katɔti litemi buni lɛmɛni.
41013011	Na si uwi ɔni na béƒie-mii na béti-mii bésienku litemi katɛkɔ ni, biteti kasusu bitasiku lɛla lɛni na bɛdubɔsu lɛlɔ. Si uwi ɔmmɔ údu ni, na bɛsu litemi biala lɛni na Katɔti Kɔyu kɔdubute-mii. Ɔsika ɔɔɔdi amii alati kasusu kemo litemi na bɛdubutemi. Mmomu Katɔti Kɔyu kɔdubɔya na bitemi ku nwuna kasusu.
41013012	“Bekyuli badubuti ama alati banwani bete banii badu. Na bebi bati lɛnɔ badubɔbla bana bebi lɛni kani. Bebi badubɔta benye bana bawɔne lɛlɔ na bakya-ma kakya kalɛ na badu-ma.
41013013	Ukyuli biala ɔdubukisi-mii, ɔsika bɛɛyɔ́-mi ɔsu. Nsu ukyuli biala ɔni ndubunye kpakplaa na nwuna bɔƒɔtaadi kemo wetédu nwuna ngba bulie kawɔlɔkɔ ni, Katɔti ɔdubɔda-nwu udie kɔtu bɔni bɔni nse nte ekpidi bablane ƒui kemo.
41013014	“Na mɛni ni, bise atu kaduɛ na binu kalɔ. Si bɛ́nu ala ani udu na Katɔti ukisi ka álɛ na nwuna kakpakɔ kedee ni, bekyuli bani nkya Yuda bekeli besie batábɛ na abi lɛlɔ.
41013015	Ukyuli ɔni nnye nwuna ɔtɔ lili iye lɛsa lili ni, ɔsɔ uteti kasusu ɔnii ɔɔyu ubo kalɔ ubeti lɛla lɛdi ɔsiku nwuna ɔtɔ kemo ɔnii uuti ɔda.
41013016	Ukyuli ɔni nkya kemo ɔsɔ utasi utebo kaduli ɔnii ubeti nwuna awu.
41013017	Uwi ɔmmɔ ɔdubo ɔkplu bɔyu bute beleku bani nda kaƒɔ ku bani muute bebi lɛnyi.
41013018	Bivele Katɔti na uwi ɔmmɔ utebo na kɔyɔ uwi!
41013019	Ɔsika lɛbibo lɛni ndubo uwi ɔmmɔ kemo ni, lɛdubo bubomo butulo lɛdi biala lɛni udu na kayawi kamɛni káanu dii ɔ́si kana kalɔ kesekɔ úti úbedu ɔmwi limeyi. Na lɛbibo lɛmɛni udu lɛdi lɛsɔ lilebo lɛnɔ kudii.
41013020	Nsu Unwoti ɔ́su úse ka ɔdubɔƒana emeyi ammɔ. Ɔsika si ɔɔɔdi lɛni ni, ukyuli ɔdi biala ulébu. Nsu na nwuna bekyuli bani na ɔ́ƒuna ɔsu ni, ɔdubɔƒana emeyi amɛni.
41013021	“Na si ukyuli ɔdi ɔ́su-ɔ ɔnii, 'Nu! Aanu Kristo mɛni!' iye 'Aanu-nwu ngye!' ni, taƒɔ-nwu tadi!
41013022	Ɔsika ama bani ndubɔbla lɛlɔ aani Kristo ku Katɔti kenye bediene kedee pii badubudie lɛlɔ keyi. Badubɔbla akɔla ku ayiala pii kalɛ na si bakana ni, na batɔlɔ Katɔti bekyuli bani na ɔ́ƒuna lɛnɔ.
41013023	Anwuɔsu binye kagyumana! Lɛ́su-mii lɛla biala líse asa na uwi ɔmmɔ wedu.
41013024	“Na emeyi ani ndububo na lɛbibo lɛmɛni kama ni, 'ɔƒɛ ulekeye kaduɛ, na kɔbuli lɛnɔ kulekeye.
41013025	Ayabi adubɔbla aani si bɔnu na ada taasiku katɔ, na katɔ ala ƒui adubɔkunku.'
41013026	“Amu na bekyuli badubɔnu ami, ɔni ndi Ukyuli Ɔyawine Ubi, ka ndubɔda lɛlɛ kayaa na uyɔlɔ kemo. Na ndububo ku Katɔti ɔyikun ku bukeye bonwu.
41013027	Na ndubɔtala mina katɔ batu na kayawi lɛƒɛnyi ine lɛmmɔ lɛlɔ na basala mina bekyuli bani na lɛ́ƒuna lise mmɔ básiku kalɔ kawɔlɔkɔ kamɛni utédu kawɔlɔkɔ kani ngye.
41013028	“Binyimo lɛla lɛni na bɛ́tɛya bɛ́siku kɔdingyii lɛlɔ. Si uwi ɔni na bɛ́nu ka kugyii kɔmmɔ kɔdaku evete bɔta ni, na bɛdubɔti ka ketudi kéede.
41013029	Lɛni kani si uwi ɔni na bɛ́nu ka ala ani na lɛ́su mɛni adaku bɔlɛ ni, na bɛdubɔti ka kawɔlɔkɔ kamɛni kéedu na kéebo kénye bina kegbuta kama geen!
41013030	Mɔɔsu-mii geen ka ala amɛni ƒui adubɔlɛ asa na bina kadi bekyuli ƒui badubukpi basa.
41013031	Katɔ ku kalɔ ƒui kadubɔvumana bɔdi, nsu mina litemi lilavumana kudii.
41013032	“Nsu ni, ukyuli biala ɔɔɔgyi limeyi iye lebo lɛni na kawɔlɔkɔ kamɛni kadubudu ina Katɔti batu ku Katɔti Ubidi muedi baaadubo bɔti, ntu Katɔti lɛti pɛ ngyi.
41013033	Bɛsia anu na binye kagyumana, ɔsika bɛɛɛgyi limeyi lɛni na uwi ɔmmɔ wedu.
41013034	Ɔdubuse aani ɔnana ɔni náta ɔ́lɛ ɔma ɔnii úsela ulu ɔdi, na ɔ́da nwuna kabla bablane ɔ́kya kaduli. Úte ɔdi biala nwuna kabla kani na ɔdubo bɔbla. Na nwuna kama ni, ɔ́su ukyuli ɔni nnye nwuna kayakun kenye ɔnii ɔgyumana kayakun kammɔ kaduɛ.
41013035	“Lɛni kani na ɔlɛka amii lɛnɔ binye kagyumana. Ɔsika bɛɛɛgyi lebo lɛni na bina Unwoti webeduo. Ɔkana na ɔbla useyi uwi, iye usientɛ, iye uwi ɔni na bakɔkɔ béte kenye, iye ɔtanta.
41013036	Si ɔ́da úbalɛ kɔnakunwi ni, útalɛka ubanu ka bilie bɛɛlɛɛ.
41013037	Lɛla lɛni mɔɔsu-mii mɛni ni, ani kani ndaku bekyuli ƒui bɔsu. Na ani ndi ka binye kagyumana.”
41014001	Kébu emeyi anyɔ asa na Yudaƒuɔ badi bana emeyi kedee ani baalɔ Kukpi Lili Bɔvia Limeyi ku Bodobodo Ɔni Néteƒu Bɔdi Emeyi. Na bakpane benengu ku ɔda bubo ala batinane badi bakya baawia ulu ɔni lɛlɔ basia na bɔbɛ kemo na beƒie Yesu na badu-nwu.
41014002	Básu lɛlɔ banii, “Útalɛka bɔbla lɛla lɛmɛni na emeyi amɛni bɔdi kemo. Ɔsika si ɔɔɔdi lɛni ni, bekyuli badubɔkɛ kɔnyi na bata benye-bu lɛlɔ.”
41014003	Yesu ɔ́kya Betania na Simon ɔni néƒi ɔlɛgyie dii kesii. Uwi ɔni na Yesu ulie ɔdaku bɔdi ni, uleku ɔdi úbo mmɔ na ɔda lɛtabi suɛlɛ suɛlɛ ɔsii ɔni baalɔ alabasta. Na ɔsii ɔmmɔ kemo ni, inɔmii bɔni muunwenyi ƒɛƒɛɛ bɔdi buwi. Na baalɔ inɔmii bɔmɛni nard, na bɔ́ƒɔ kuye geen. Uleku ɔmɛni ɔ́lɛmi ɔsii na úti inɔmii bɔmmɔ úwi Yesu lili lɛlɔ.
41014004	Ɔmɛni úkpoku bekyuli bani nnye mmɔ. Na béti kɔnyi básu banini, “Bi ɔsu na uubile inɔmii bɔmɛni udu lɛni?
41014005	Ɔkana na nka uti-mu uye na ɔkɛ aani lɛkwa limodi kabla lɛyuƒɔla na uti ɔmmɔ ute bekyuli bani neeebo lɛla lɛdi.” Na ɔmɛni ɔsu ni, bádɔnku-nwu momoomo.
41014006	Nsu Yesu ɔ́su-ma ɔnini, “Bɛnyonu-nwu! Bi ɔsu na bilaya na ɔkɛ kɔtu bɔyɔ? Ɔ́bla lɛla lɛbuni úte-mi.
41014007	Bawabane bakya-mii akɔ uwi biala. Na uwi biala na amii bɛɛyɔ́ ni, bɛkana na bibunku-ma. Na ami ni, ɔɔɔdi uwi biala na ndubɔkya-mii kudɔ.
41014008	Uleku ɔmɛni ɔ́bla lɛla lɛni na wakana. Úti inɔmii bɔmɛni úwi-mi lɛlɔ úse ute mina kukpi asa na bava-mi.
41014009	Na muute-mii bɔti sɔsɔ ka kesi kesii na badubɔkɔ lɛsa na Katɔti litemi buni lɛlɔ na kayawi kamɛni ƒui ni, badubuti lɛla lɛni na uleku ɔmɛni ɔ́bla mɛni basu batina na beti beteenyimo-nwu.”
41014010	Amu na Yuda Iskariot ɔni ndi Yesu batalane leevu-inyɔ akɔ unwi ni, ɔ́tɔlɔ úsie bakpane benengu kudɔ ɔnii utákya Yesu kakya na uti-nwu ɔkya-ma enu kemo.
41014011	Kubiti kɔ́da-ma geen na etemila ani na úbasu-ma ɔsu, na ama lɛnɔ básu ka badubute-nwu egulabi. Anwuɔsu Yuda ɔkya ɔɔwia ulu ɔbuni ɔni lɛlɔ na ɔdubɔsia na udie-nwu ute-ma.
41014012	Na limeyi lideedi na Bodobodo Bɔdi Emeyi kemo na limeyi lɛni lɛlɔ na baadú Kukpi Lili Bɔvia koƒonubi bakpa na bana ɔdi kenye ni, Yesu batɛyane béye-nwu banini, “Wɛ na aayɔ́ ka butáklibi bula limeyi lɛmɛni bɔdi buse bute-ɔ?”
41014013	Amu na Yesu ɔ́ƒuna bana akɔ inyɔ na ɔ́su-ma ɔnini, “Bisie ɔmankemo na bɛdubɔsiaku ukyuli ɔdi ka uti ntu ku ketubwi. Bɛsiaku-nwu na bitéduo kaduli kani kemo na wetéduo.
41014014	Na bɛsu kaduli ɔlati bɛnini, 'Ala ɔtinane ɔnii tina-bu ɔtɔ ɔni kemo na anwu ku nwuna batɛyane badubo babadi bana Kukpi Lili Bɔvia Limeyi adila.'
41014015	Mmɔ ni, ɔdubɔtina-mii ɔtɔ ubendi ɔdi na ɔtɔ katɔ ɔni kemo na báklibi ala bése-bu kaduɛ. Bɛnwa limeyi buni lɛmɛni adila bise mmɔ.”
41014016	Batɛyane bamɛni bátɔlɔ na bésie ɔmankemo, na bátánu ka lɛla biala lise aani kalɛ na Yesu ɔ́su-ma. Na bánwa Kukpi Lili Bɔvia Limeyi lɛmɛni adila bése.
41014017	Ka useyi uwi údu ni, Yesu ku nwuna batɛyane leevu-inyɔ bammɔ bésie bétéduo mmɔ.
41014018	Na uwi ɔni na belie badaku bɔdi ni, Yesu ɔ́su ɔnini, “Mɔɔsu-mii geen ka bina akɔ unwi ɔni na ami ku-nwu bulie bɔɔdi mɛni ɔdubɔkya-mi kakya.”
41014019	Litemi lɛmɛni lɛ́bla-ma ɔkwɛnu, na bakya beeye-nwu unwi unwi banini, “Geen ni, ngyi ka ɔɔɔdi ami na ada, munuu ami?”
41014020	Yesu údie kenye ɔnini, “Bina leevu-inyɔ bamɛni kemo unwi na ɔdi. Na ami ku-nwu mɔɔkya kɔnu lɛkyami kemo mɛni.
41014021	Ami, ɔni ndi Ukyuli Ɔyawine Ubi, lísela ntékpi aani kalɛ na Bunweni Kedee Ɔku ɔ́tina kalɛ. Nsu ulése buɛɛ ulete ukyuli ɔni ndubɔkya-mi kakya. Si bátawɔ ukyuli ɔmmɔ muedi ni, nka ɔdia-nwu utulo!”
41014022	Uwi ɔni na badaku bɔdi ni, Yesu úti bodobodo ɔdi. Na ka ɔ́gya Katɔti enu ɔ́wɔlɔ ni, ɔ́bwɛ-nwu kɔkɛ kɔkɛ na úle úte nwuna batɛyane. Na ɔ́su-ma ɔnini, “Bɛƒɔ ɔmɛni na bɛdi. Ɔmɛni ndi mina ɔlɔna.”
41014023	Amu na úti ɔɔƒɛɛ ɔdi, na ka ɔ́gya Katɔti enu ni, úti úte-ma na báni.
41014024	Na ɔ́su-ma ɔnini, “Ɔmɛni ndi mina ubugya ɔni na ndubuti liwiakun na bekyuli pii lili, na ɔsɔ ɔdi bunyimi bɔwɔdi na bayawine ku Katɔti ntɛ.
41014025	Na sɔsɔ ni, nsɔ lɛɛɛdubo ntɛ bɔmɛni udu bɔdi bɔni lɛnɔ, ntu lɛni ntɛ bɔwɔdi bɔdi udu na Katɔti lɛga kadikɔ.”
41014026	Amu na bátu ɔnu ɔdi béte Katɔti bumwi na bávi bálɛ bésie Inɔ Egyii Kɔbi lɛlɔ.
41014027	Mmɔ ni, Yesu ɔ́su nwuna batɛyane ɔnini, “Bina ƒui bɛdubukeli-mi. Ɔsika Katɔti ɔ́su na Bunweni Kedee Ɔku kemo ɔnini, 'Ndubɔdu baƒonu ɔdane, na nwuna baƒonu badubugyingya.'
41014028	Nsu na mina bɔsɔ bɔta bɔsi kekpine kama ni, ndubɔgyu lɛtɔ-mii na Galilea.”
41014029	Amu na Petro ɔ́su-nwu ɔnini, “Ami ni, lɛɛɛdubo-ɔ bukeli kudii, si ina bakladi ƒui badubukeli-ɔ!”
41014030	Yesu ɔ́su Petro ɔnini, “Mɔɔsu-ɔ geen ka asa na akɔkɔ ɔdubute kenye kunyɔdi ɔmwi lɛdigye lɛmɛni ni, awɔ ɔlati adubɔsu kɔtɛ ƒui ka aaagyi-mi.”
41014031	Petro ɔ́sɔ ɔ́su-nwu kpakplaa útulo udeedi ka, “Si ina ɔlɛka badu ami ku-ɔ ƒui ni, lɛɛɛdubo bɔsu ka lɛɛɛgyi-ɔ.” Na nwuna batɛyane bamɛni ƒui básu lɛni kani.
41014032	Ɔmmɔ kama ni, bésie bétédu kesii kani baalɔ banii Getsemane. Na Yesu ɔ́su nwuna batɛyane ɔnini, “Bɛsɔ bilie kalɔ mɛni na ami lisie ntákpali katɔ.”
41014033	Amu na útiku Petro ku Yakobo ku Yohane ɔ́da. Na ka kayi keekpóku-nwu na lɛla lɛni ndubo-nwu lɛlɔ ɔsu ni,
41014034	únwini na ɔ́su-ma ɔnini, “Muunú ɔlɛ na mina kɔyu kemo geen aani si bukpi nda. Bɛsɔ binye mɛni na bitaagyumana.”
41014035	Ka úsie anumi blii ni, ɔ́sɔ úbi kalɔ na úvele Ɔti ɔnii, “Si nka wadia ni, na lɛbibo uwi ɔmɛni ɔvi-mi lɛlɔ.”
41014036	Amu na ɔ́su ɔnini, “Ati, mina Ɔti! Akana na abla lɛla biala. Si átuna ni, na aƒɔ lɛbibo ɔɔƒɛɛ ɔmɛni na mina kudɔ. Nsu ni, tabla mina lɛyɔla, mmomu bla ƒula lɛdi.”
41014037	Amu na únwini úbo nwuna batɛyane ɛtɛ bammɔ kudɔ, na úbanu ka batɛ baalɛɛ. Na ɔ́su Simon Petro ɔnini, “Simon, bɔlɛɛ bɛda? Bitakana bulie bɔgyumana budu ɔdɔ unwi pɛ?”
41014038	Amu na ɔ́su-ma lɛnɔ ɔnini, “Bilie bitaagyumana na bitaakpali katɔ kalɛ na bileduo bukpoku taanu kpakplaa kemo. Kɔyu kɔɔyɔ́ ka kɔbla, nsu ɔlɔna use kpɛtɛ kpɛtɛ.”
41014039	Ɔ́sɔ ɔ́tɔlɔ úsie kama utákpali katɔ aani kudeedi kalɛ kani.
41014040	Na ɔ́sɔ únwini úbo nwuna batɛyane kudɔ na ɔ́sɔ úbanu ka bátɛ baalɛɛ. Bátakana bana anumi bubimi. Na bátati lɛla lɛni basu-nwu.
41014041	Ka ɔ́sɔ únwini úbo kɔtɛdi kɔmɛni ni, úye-ma ɔnini, “Bɔtɛ na bɛtɛ bɛɛnwuna, na bɛdaku bɔlɛɛ? Ɔ́dia, bɛgyinya! Uwi ɔmmɔ úudu! Kakya ɔkyane úuti ami, ɔni ndi Ukyuli Ɔyawine Ubi, ɔkya bekyuli bekpidi enu kemo. Bɛɛnu-ma ka bási badubo.
41014042	Bɛta na buteesie butásiaku-ma. Bɛɛnu ukyuli ɔni nákya-mi kakya ka ɔtɔnku-ma.”
41014043	Yesu ɔ́mua únye-ma kudɔ mmɔ na ɔdaku bɔtɛmi asa na Yuda ɔni ndi nwuna batɛyane leevu-inyɔ bammɔ kemo unwi úbo. Na bekyuli lisu lɛni nási bakpane benengu ku ɔda bubo ala batinane ku ɔma benengu kudɔ básiaku-nwu badubo. Bada ligyii ku lɛkɛɛ.
41014044	Kakya ɔkyane ɔmɛni ɔ́su bekyuli bamɛni úse ɔnini, “Ukyuli ɔni na bɛdubɔnu ka mɔɔkya kɔgbu ni, anwu mmɔ. Biƒie-nwu na bɛda-nwu kpakplaa bɛtɔlɔku.”
41014045	Uwi ɔni na Yuda ɔ́da ɔ́lɛ Yesu kudɔ pɛ ni, ɔ́lɔ-nwu ɔnini, “Unwoti!” Ka ɔ́ni úde-nwu ni, ɔ́kya-nwu kɔgbu.
41014046	Anwuɔsu béƒie Yesu na báda-nwu kpakplaa.
41014047	Nsu bani nnye mmɔ ku Yesu badi kemo unwi ɔ́ni nwuna ɔkɛɛ ɔ́kpa na úbeyi ɔkpane unengudi kabla ɔblane kɔtu.
41014048	Amu na Yesu ɔ́su-ma ɔnini, “Bi ɔsu na ɔlɛka biti ligyii ku lɛkɛɛ bɛda asa bibo bɛnii bibeƒie-mi aani si uyune ɔdi na ndi?
41014049	Limeyi biala ami ku-mii bɔkya kakpakɔ, na nkya mɔɔtina litemi buni mmɔ na bíteƒie-mi. Nsu aani kalɛ na Katɔti Bunweni Kedee Ɔku ɔ́su ni, ubo lɛni.”
41014050	Amu na nwuna batɛyane ƒui békeli bátɔlɔ-nwu kudɔ.
41014051	Na uwi ɔmɛni kemo ni, okloƒu ɔdi mbi kɔdi blii kɔdi lɛlɔ kani nkɛ nsiaku-nwu na ɔɔnu ala amɛni. Beƒiene bammɔ báwia ka nka beƒie okloƒu ɔmɛni. Nsu nwuna kɔdi kani báda. Ɔ́nwanɛ lɛlɔ ɔ́ƒɔ,
41014052	na ɔ́lɛ-ma enu kemo. Na úkeli ɔ́tɔlɔ ku kasɔngya. Na ɔda nwuna kɔdi ɔ́kya-ma kudɔ.
41014053	Amu na bétiku Yesu bésienku ɔkpane unengudi kesii. Mmɔ na bakpane benengu ku ɔma benengu ku ɔda bubo ala batinane bása belie.
41014054	Petro anwu ɔkpɛ kama buɛɛ na úbavi útéduo kaduli kammɔ. Na ɔ́sɔ úlie bagyumanane bammɔ kudɔ, na ɔɔwaa ogya.
41014055	Bakpane benengu bamɛni ku litemi batɛne bani nlie mmɔ ƒui báyɔ ka nka bawia Yesu litemi lɛdi lɛni lɛlɔ basia na bakɛ-nwu badu. Nsu bátakana lɛla lɛdi bɔnu bɔsiku-nwu lɛlɔ.
41014056	Bekyuli pii bébo bébetemi básiku-nwu lɛlɔ, nsu bana ƒui inye bɔ́vumanaku lɛlɔ.
41014057	Amu na badi báta báda-nwu kenye na básu banini,
41014058	“Búnu ka ɔ́su ɔnini, 'Ndubɔƒɛ kakpakɔ kani na bátu mɛni. Na emeyi atɛ kama ni, nsɔ ndubɔtu kabambadi kani na ɔɔɔdi bekyuli bayawine nátu-ka.' ”
41014059	Nsu ama lɛnɔ, bana butemi bútabla unwi ku bana bakpana bɔdi.
41014060	Ɔkpane unengudi ɔ́ta únye bana ƒui anumi na úye Yesu ɔnini, “Eenú etemila ani na baasu? Elebimi kenye? Bi na ebo na asu?”
41014061	Nsu Yesu úbile kenye na útasu lɛla lɛdi. Ɔkpane ɔmɛni ɔ́sɔ úye-nwu ɔnini, “Awɔ ndi Kristo ɔni na Katɔti ɔ́ƒuna úse? Awɔ ndi Unwoti Kedee Ubidi?”
41014062	Yesu ɔ́su-nwu ɔnini, “Ami mmɔ. Na bɛdubɔnu Ukyuli Ɔyawine Ubi ka ulie keliekɔ kenengudi kani nsiaku Katɔti Ɔyikune Ƒui kadi. Na bɛdubɔnu ka ɔ́si katɔ ɔdubo na uyɔlɔ kemo!”
41014063	Mmɔ ni, ɔkpane unengudi ɔmɛni ɔlati ɔ́ni nwuna awu ɔ́bwɛ na kɔnyi kemo na ɔ́va ɔnini, “Anii bi? Bɔsɔ buláwia litemi kama benyene badi lɛnɔ!
41014064	Ɔ́tɛmi enyekpi na Katɔti lɛlɔ! Dɛ na bɛ́nu?” Amu na bana ƒui báyuli banii badu-nwu kukpi kɔtɔ.
41014065	Bana akɔ badi bése kalɔ beetuo lisuo teewi Yesu. Na bényimi-nwu anumi, na badaku-nwu bubo ku bana enu. Na bakya baasu-nwu banini, “Ka agyi ala ƒui ni, su-bu ukyuli ɔni nébo-ɔ!” Amu na bagyumanane badi bétiku Yesu bátɔlɔku, na bétébo-nwu.
41014066	Petro ɔ́ƒɔ lɛlɔ ulie kaduli mmɔ asa na kaduli ulekubi ɔni nlie ɔkpane unengudi kudɔ úbo.
41014067	Uwi ɔni na ɔ́nu Petro ka uli ɔɔwaa ogya ni, ɔ́su-nwu ɔnini, “Awɔ lɛnɔ nka asiaku Yesu Nasareni ɔmmɔ!”
41014068	Amu na Petro úni na ɔ́su ɔnini, “Bi? Ńtenu lɛla lɛni na aasu mɛni kalɔ!” Amu na ɔ́ta ɔ́lɛ úsie kayakun. Ka uudú kayakun kani na akɔkɔ úte kenye.
41014069	Ulekubi ɔmɛni ɔ́sɔ úbanu-nwu mmɔ, na ɔ́sɔ ɔdaku bekyuli bani nnye mmɔ bɔsu ɔnini, “Ɔdi bana akɔ unwi!”
41014070	Nsu Petro ɔ́sɔ úni. Uwi útetu asa na bani nnye mmɔ baasu-nwu banini, “Útalɛka eni anii aaadi-ma akɔ unwi, ɔsika awɔ lɛnɔ ási Galilea.”
41014071	Amu na Petro ɔ́va ɔnini, “Lɛka ka Katɔti ɔni-mi kɔtu si ɔkɔ na ndaku bɔnyi! Lɛɛɛgyi ukyuli ɔni lɛlɔ na biitemi mɛni!”
41014072	Kɔnakunwi ni, akɔkɔ ɔ́sɔ úte kenye kunyɔdi, na Petro únyimo ka Yesu ɔ́su-nwu ɔnini, “Asa na akɔkɔ ɔdubute kenye kunyɔdi ni, adubɔsu kɔtɛ ƒui ka aaagyi-mi.” Ka úbenu nwuna lɛlɔ kalɔ ni, kɔyɔ kúwi Petro na ɔ́da lɛdi údie na uuwulo.
41015001	Ɔtanta tutuutu ni, bakpane benengu bátása ku Yudaƒuɔ benengu ku ɔda bubo ala batinane ku litemi batɛne ƒui. Ka béti litemi lɛmɛni lɛlɔ kasusu ku kalɛ na badubɔbla-ni ni, bényimi Yesu na bétiku-nwu bátɔlɔku bésienku aban unengu ɔni baalɔ Pilato kudɔ.
41015002	Mmɔ ni, Pilato úye Yesu ɔnini, “Awɔ ndi Yudaƒuɔ Ɔga?” Yesu ɔ́su-nwu ɔnini, “Ɛɛn, lɛni na use aani kalɛ na adaku bɔsu.”
41015003	Bakpane benengu béti etemila pii básia Yesu lili.
41015004	Anwuɔsu Pilato ɔ́sɔ úye-nwu ɔnini, “Alasu lɛla lɛdi? Se kɔtu na enu etemila ani na badaku bɔsu taasiku-ɔ lɛlɔ!”
41015005	Nsu Yesu ɔ́sɔ útebimi kenye, na ɔ́bla Pilato dɛye dɛye!
41015006	Na limeyi lɛmɛni bɔdi biala uwi ni, Pilato úti ɔ́sia lɛlɔ ka ɔdubɔnyonu ukyuli unwi na bekyuli bekpidi bani béƒie bákya ɔtɔ akɔ ɔni lili na badubuvele bete.
41015007	Uwi ɔmɛni kemo ni, béƒie ɔnana ɔdi baalɔ Baraba bákya ɔtɔ. Anwu nátɔnku bekyuli bani náta bénye Romaƒuɔ Ɔga lɛlɔ. Na bana lɛsɛ lɛni na bákya ɔsu ni, béƒie anwu ku nwuna basiakune na bádu-ma kukpi kɔtɔ na bekyuli bɔdu ɔsu.
41015008	Amu na uwi ɔni na bekyuli pii bamɛni bábasa ni, béye Pilato banii ɔkali nwuna ɔtɔ batɛne kɔnyana bɔnu aani kalɛ na ɔɔbla uwi ndi uwi mmɔ.
41015009	Úye-ma ɔnini, “Bɛɛyɔ́ ka lɛnyonu Yudaƒuɔ Ɔga lite-mii?”
41015010	Pilato úye-ma ɔmɛni ɔsika ɔ́ti ka lɛnungyie ɔsu na bakpane benengu bamɛni béti Yesu béboku-nwu.
41015011	Nsu bakpane benengu bammɔ bénwini bekyuli lisu lɛmɛni kasusu kalɛ na Pilato ɔnyonu Baraba mmomu uti ute-ma.
41015012	Pilato ɔ́sɔ útemi úte bekyuli lisu lɛmɛni na úye-ma ɔnini, “Bi na bɛɛwia ka lɛbla ku ukyuli ɔni na bɛɛlɔ Yudaƒuɔ Ɔga mɛni?”
41015013	Amu na báva básu-nwu banini, “Kana-nwu mana ugyii lɛlɔ!”
41015014	Pilato úye-ma ɔnini, “Bi ɔsu? Bi bɔƒiɔ na ɔ́ƒiɔ?” Nsu bana ƒui básɔ báva momoomo básu banini, “Kana-nwu mana ugyii lɛlɔ!”
41015015	Ka Pilato ɔɔyɔ́ ka ebiti ada-ma ɔsu ni, ɔ́nyonu Baraba úte-ma. Na ɔ́ya na bébo Yesu kaduɛ ku kɔbuli kɔni na bélii básala, na úti-nwu úte bekpone ɔnii batákana-nwu bamana ugyii lɛlɔ.
41015016	Bekpone bammɔ bétiku Yesu na bétéduo aban unengu ɔmmɔ kaduli na bálɔ bekpone bakladi banii bebo.
41015017	Amu na béti awu ugyiedi ɔdi bákya Yesu aani ɔga kalɛ, na bédi liyu kabwa kadi bébi-nwu aani kagabwa.
41015018	Na bakya beewi-nwu anumi kalɔ banini, “Yiidu! Yudaƒuɔ Ɔga ulie ngba gyɔlɔɔ!”
41015019	Béti kegyiimi bébo-nwu kuli na bétuo lisuo béwi-nwu lɛlɔ. Amu na bálɛ akɔnkɔ na nwuna anumi na béboku eli kalɔ béte-nwu.
41015020	Uwi ɔni na báma-nwu báwɔlɔ ni, bédie nwuna awu ugyiedi ɔmmɔ na basɔku nwuna lɛwu geen bakya-nwu. Amu na bétiku-nwu bátɔlɔku banii batákana-nwu bamana ugyii lɛlɔ.
41015021	Uwi ɔni na bakɛ bésela ni, básiaku ɔnana ɔni baalɔ Simon ka ɔ́si lɛkpaklɔ ɔdubo Yerusalem. Amu na bekpone bammɔ básu-nwu banii ɔlɛka ubunku Yesu ugyii ɔmmɔ buti. Na Simon ɔmɛni ɔ́si Sireni, na nwuna bebi ndi Aleksandra ku Ruƒo.
41015022	Béti Yesu bésienku kataku kadi baalɔ Golgota ɔni kalɔ ndi kesii kani nálɛ ukyuli kuli.
41015023	Mmɔ na béte-nwu ntɛ bɔni na básala ku kuvo kɔni mbo ɔdu kati kati banii ɔni, nsu Yesu útani.
41015024	Amu na bekpone bammɔ bákana-nwu bámana ugyii lɛlɔ mmɔ. Na bátu egulabi bánu asa na béti nwuna lɛwu béle béte lɛlɔ kalɛ na bati ɔdi biala ku nwuna lɛla.
41015025	Bákana-nwu bámana ugyii lɛlɔ na ɔtanta lɛdɔ yaalenwi.
41015026	Na bébo kegyiikɛ kadi bámana-nwu eli na bénweni lɛla lɛni ɔsu na bádu-nwu básia-ka lɛlɔ banini, “Ɔmɛni ndi Yudaƒuɔ Ɔga.”
41015027	Na bákana beyune inyɔ lɛnɔ bámana ligyii lɛlɔ mmɔ bébunku Yesu. Unwi ɔ́ma-nwu kɔdianu kakɛ, na unwi lɛnɔ ɔ́ma-nwu kɔmiinu kakɛ.
41015028	Ɔmɛni úbo úte lɛni kalɛ na bénweni bése na Bunweni Kedee Ɔku kemo banini, “Bádu-nwu bébunku ekpidi bablane.”
41015029	Bekyuli bani návi ƒui bákunku bana eli na bédumi Yesu básu banini, “Ɛhɛɛn! Awɔ násu ka adubɔƒɛ bula kakpakɔ kenengudi na asɔ atu-ka emeyi atɛ kama!
41015030	Yu na aƒɔ lɛlɔ asiku kukpi enu kemo na bɔnu!”
41015031	Lɛni kani na bakpane benengu ku ɔda bubo ala batinane bammɔ lɛnɔ báma-nwu básu lɛlɔ banini, “Úbunku badi, nsu ulákana nwuna lɛlɔ bubunku!
41015032	Si anwu ɔni baalɔ Yudaƒuɔ Ɔga mɛni ndi Kristo ɔni na Katɔti ɔ́ƒuna úse sɔsɔ ni, ɔkya ɔkplu na ɔyu ɔ́si ugyii lɛlɔ ubo kalɔ na bɔƒɔ-nwu bɔdi!” Nkyuli inyɔ bani na bákana bámana ligyii lɛlɔ bébunku Yesu mɛni ni, ama lɛnɔ bédumi-nwu.
41015033	Ɔƒii uwi ni, kalɔ kammɔ ƒui kábla suu. Na ɔmɛni ɔ́bla lɛni laa útédu lɛdɔ ɛtɛ kemo.
41015034	Na lɛdɔ ɛtɛ ɔmmɔ kemo ni, Yesu ɔ́va momoomo ɔ́su ɔnini, “Eli, Eli, lama sabaktani?” Bɔtɛmi bɔmɛni kalɔ ndi bɔnii, “Mina Ati, mina Ati, bi ɔsu na áda-mi ányonu?”
41015035	Bekyuli bani nnye mmɔ badi bénu lɛla lɛni na ɔ́su na badaku lɛlɔ bɔsu banini, “Binu! Ɔɔkpali Elia.”
41015036	Bana akɔ ɔdi úkeli útéti unwo ɔni na béti bákya ntɛ bɔni nányi kemo na úti ɔ́tu kegyiimi kadi lɛlɔ úboku Yesu ɔnii ɔni. Amu na ɔ́su bakladi ɔnini, “Bɛya na bɔnu si Elia ɔdubo ubamami-nwu ɔsiku ugyii ɔmɛni lɛlɔ!”
41015037	Nsu Yesu ɔ́va momoomo na ɔ́yula.
41015038	Kɔnakunwi ni, kɔdi kubendi kɔni nƒa Yudaƒuɔ kakpakɔ na béti bábala Katɔti katɔma kedee kayakun mmɔ kɔ́bwɛ kemo inyɔ kɔ́si katɔ kúbewi kalɔ.
41015039	Na ka bekpone unengu ɔni nnye ugyii ɔmɛni anumi únu Yesu bɔva na ɔ́nu kalɛ na úkpi ni, ɔ́su ɔnini, “Sɔsɔ na ukyuli ɔmɛni ɔdi Katɔti Ubidi.”
41015040	Beleku badi lɛnɔ benye ɔgyu na baanu. Bana akɔ badi ndi Maria Magdalene ku Salome ku Maria ɔni bebi ndi Yakobo ɔnamudi ku Yose.
41015041	Uwi ɔni na Yesu ɔ́kya Galilea ni, ama nátaasiaku-nwu na béteebunku-nwu. Beleku babambadi pii bani násiaku-nwu bébo Yerusalem lɛnɔ benye mmɔ.
41015042	Ala amɛni ƒui álɛ na limeyi lɛni ntɔ lɛnwunameyi lɛlɔ. Na ka ɔdaku useyi uwi budu ni,
41015043	Yudaƒuɔ litemi batɛne kemo unwi ɔni baalɔ Yoseƒ na ɔ́si Arimatea ni, úse kayi na úsie utánu Pilato. Yoseƒ ɔmɛni ɔlati ɔdi ukyuli ɔni nnye mɔɔsia anu na Katɔti lɛga kadikɔ bubo lɛlɔ. Ka útédu Pilato kudɔ ni, úvele-nwu ɔnii ute-nwu ulu na ɔƒami Yesu ukpine ɔmɛni utáva asa na lɛnwunameyi lidu.
41015044	Ɔmɛni ɔ́bla Pilato kalɛ kadi ka únu ɔnii Yesu úkpi pla lɛni. Anwuɔsu ɔ́lɔ bekpone unengudi ɔni nnye ablala amɛni kenye mmɔ, na úye-nwu únu si Yesu úukpi sɔsɔ.
41015045	Na ka unengu ɔmɛni ɔ́su-nwu ka sɔsɔ na ɔdi ni, Pilato úte Yoseƒ kuƒi ɔnii utáƒami ukpine ɔmmɔ.
41015046	Amu na Yoseƒ úse útáƒami Yesu ukpine na únyimi-nwu ɔ́kya lɛdiku lɛwɔdi lɛni na úye kemo. Na úti-nwu útákya lɛtakpɛ kaƒiɔtɔ kani béku bése na kɔbi kɔdi kaƒɔna. Amu na ɔ́ya na béminime lɛtakpɛ lɛdi béti bétile kaƒiɔtɔ kamɛni kenye.
41015047	Na uwi ɔmɛni kemo ni, Maria Magdalene ku Maria ɔni ndi Yoseƒ uni bébo mmɔ bébenye bánu kesii kani na béti Yesu ukpine bátákya.
41016001	Kadi kégye useyi uwi ɔni na lɛnwunameyi kadi káyu ni, Maria Magdalene ku Maria ɔni ndi Yakobo uni ku Salome bétéye klobo banii batáwɛɛ Yesu ukpine.
41016002	Amu ka kadi kégye Kwasida ɔtanta ni, báta bésie kaƒiɔtɔ kammɔ kudɔ.
41016003	-
41016004	Uwi ɔni na bakɛ bésela ni, béye lɛlɔ banini, “Ɔma na bɔdubɔkɛ na uminime lɛtakpɛ lɛmmɔ udie na kaƒiɔtɔ kammɔ kenye ute-bu?” Béye lɛlɔ ɔmɛni ɔsika lɛtakpɛ lɛmmɔ líbomo geen. Nsu ka bédu mmɔ ni, bánu ka ukyuli ɔdi úuminime lɛtakpɛ lɛmmɔ údie.
41016005	Anwuɔsu ka béduo kaƒiɔtɔ kammɔ kemo ni, bánu okloƒu ɔdi ka ulie kɔdianu kakɛ. Na ɔda ala aƒualadi sɔɔn! Ɔtɔtɔ ɔ́gyu-ma.
41016006	Amu na okloƒu ɔmmɔ ɔ́su-ma ɔnini, “Bitayia. Ngyi ka Yesu Nasareni na bɛɛwia, anwu ɔni na bákana bámana ugyii lɛlɔ. Uuubo mɛni! Ɔ́ta uli ngba! Bɛnu! Mɛni ndi likpo lɛni na béti-nwu bákya.
41016007	Anwuɔsu biteesie na bitásu nwuna batɛyane ku Petro lɛnɔ bɛnii, 'Yesu ɔtɔ-mii na Galilea. Mmɔ na bɛdubɔnu-nwu aani kalɛ na ɔ́su-mii úse.' ”
41016008	Ɔmɛni ɔ́bla beleku bamɛni kalɛ kadi, na bálɛ kaƒiɔtɔ kamɛni kemo ku lɛlɔ bɔtɔ, na békeli bátɔlɔ. Ɔni bakɛ ulu bésela ni, bátasu ukyuli biala lɛla lɛdi, ɔsika liƒu lɛɛda-ma.
41016009	Ka Yesu ɔ́ta ɔ́lɛ kaƒiɔtɔ kemo na Kwasida ɔmɛni lɛdigye ni, ɔ́ka lɛlɔ budie bɔtina Maria Magdalene ɔni lɛlɔ kemo na ɔ́bɔku ayu ekpidi maatɛ ɔ́lɛku dii.
41016010	Anwu nésie útásu Yesu bakpana ka Yesu ɔ́ta uwi ɔni kemo na ama bakya beewulo kɔnyana na nwuna kukpi ɔsu.
41016011	Na ka Maria ɔ́su-ma ɔnii Yesu ɔ́ta uli ngba na ɔ́nu-nwu ni, bátaƒɔ-nwu bátadi.
41016012	Ɔmɛni kama ni, Yesu údie lɛlɔ ɔ́tina batɛyane inyɔ ka bakɛ ulu. Bátanu-nwu bátati na kalɔ kesekɔ.
41016013	Nsu kama ka bábati ni, básɔ bénwini bátásu bakladi. Nsu bakladi bammɔ bátaƒɔ-ma bátadi.
41016014	Kukplodi ni, Yesu údie lɛlɔ ɔ́tina nwuna batɛyane leevu-unwi uwi ɔni na belie baadi. Nsu ɔ́dɔnku-ma ɔsika beeebo bɔƒɔtaadi, na bábla atu ɔkplu bágya, na bátaƒɔ bekyuli bani nánu-nwu ka ɔ́ta ɔ́sɔ úbo uli ngba bátadi.
41016015	Ɔ́su-ma ɔnini, “Biteesie kayawi ƒui na bitákɔ Katɔti litemi buni lɛmɛni lɛsa na bekyuli ƒui akɔ.
41016016	Ukyuli ɔni náƒɔ litemi buni lɛmɛni ɔ́di na ɔ́ƒɔ ntu bɔkpila ni, Katɔti ɔdubudie-nwu ɔlɛku ekpidi kɔtu bɔni kemo. Na ukyuli ɔni nátaƒɔ útadi ni, Katɔti ɔdubɔdu-nwu kɔtɔ.
41016017	Na Katɔti ɔdubute baƒɔtaadine ɔyikun na babla akɔla lidu lidu. Badubɔgya ayu ekpidi na mina lɛnyi kemo. Badubutemi adi lidu lidu.
41016018	Na si béƒie kɔlakpi báda iye báni ugyulo ukpidi ɔdi biala ni, ulabla-ma lɛla lɛdi. Si béti bana enu básia balɛne lɛlɔ ni, badubɔkɛ lɛlɔ ɔkplu.”
41016019	Uwi ɔni na Blɔti Yesu ɔ́tɛmiku-ma mmɔ kama ni, Katɔti úti-nwu úsienku katɔ na útélie keliekɔ kenengudi kani nsiaku Ɔti kadi.
41016020	Nwuna basiakune lɛnɔ bávi kayawi ƒui na básu litemi buni lɛmɛni. Na Blɔti ɔ́kɛnku-ma lɛlɔ na údie ɔ́tina ka nwuna litemi lɛdi litemi geen ɔ́si akɔla lidu lidu lɛni na bátaabla na nwuna ɔyikun kemo ɔsu.
42001001	Ati Tioƒilo, bekyuli pii bákya ɔkplu na bábla kalɛ na bakana bɔbla na bénweni ala ani ƒui nálɛ na bula akɔ bése.
42001002	Bénweni-nya aani kalɛ na bekyuli bani nánu ala amɛni ɔ́si nyana kalɔ kesekɔ básu-bu na bákɔ-nya lɛsa lɛnɔ.
42001003	Anwuɔsu ni, Ɔbune Tioƒilo, ka ami líwi lɛlɔ lɛ́tɛya ala amɛni ƒui ɔ́si kalɔ kesekɔ ɔsu ni, lɛ́bla kasusu ka ɔdia ka línweni kalɛ na ala amɛni álɛ nwaa lite-ɔ.
42001004	Mɔɔbla ɔmɛni kalɛ na anu litemi geen lɛmmɔ ati ƒui ɔ́si ala ani na bátina-a lɛlɔ.
42001005	Uwi ɔni na Herode ɔɔdi lɛga na Yudea kalɔ lɛlɔ ni, Katɔti ɔkpane ɔdi ɔkya ɔni baalɔ Sakaria. Ɔ́si ɔkpane bɔdi ulu ɔni nkɛ ɔkpane ɔni baalɔ Abia ulu lɛlɔ. Sakaria ɔmɛni ulekudi baalɔ Elisabet na anwu lɛnɔ ɔ́si Katɔti ɔkpane ɔni baalɔ Aaron kaba kemo.
42001006	Ɔgya ku ule bamɛni bélie ngba bɔbuni na Katɔti anumi. Na bádi nwuna ɔda bubo ƒui lɛlɔ kaduɛ.
42001007	Bekyuli bamɛni beeebo bebi badi, ɔsika Elisabet ɔdi udinkɔ. Na bana inyɔ lɛnɔ báabi lɛlɔ.
42001008	Limeyi lɛdi ni, Sakaria ɔkya Yudaƒuɔ kakpakɔ ɔɔbla nwuna ɔkpane kabla ɔsika nwuna lɛlɔ na údu.
42001009	Ɔsika na bana bakpane ɔdi bɔbla kemo ni, bátu egulabi bánu na Sakaria ɔmmɔ ɔdi nénwini úwi. Anwuɔsu anwu na báƒuna ka ɔkyula oloƒui ute Katɔti na nwuna lɛkpabi lɛlɔ. Amu na úduo úsie Yudaƒuɔ kakpakɔ mmɔ.
42001010	Na uwi ɔni na ɔkya ɔɔkyula oloƒui ɔmmɔ ni, bekyuli bakladi bewi keyi baakpali katɔ.
42001011	Amu na Katɔti ɔtu ɔdi údie lɛlɔ ɔ́tina-nwu na unye use kesii kani na oloƒui ɔmmɔ ɔɔkywí kɔdianu kakɛ.
42001012	Na ɔni na Sakaria ɔ́nu-nwu ni, liƒu lɛ́da-nwu geen.
42001013	Nsu Katɔti ɔtu ɔmmɔ ɔ́su-nwu ɔnini, “Sakaria, tayia! Katɔti únu ƒula bɔkpali, na ƒula ulekudi Elisabet ɔdubɔwɔ ɔnanabi ute-ɔ. Na adubɔsia-nwu lɛnyi anii Yohane.
42001014	Si báwɔ-nwu ni, adubɔkɛ kubiti geen. Lɛni kani na bekyuli pii lɛnɔ badubɔkɛ kubiti.
42001015	Ɔdubo ukyuli ubendi bɔbla na Katɔti anumi. Útalɛka ɔni ntɛ kpakplaa iye bɔbambadi bɔdi udu lɛnɔ. Na ɔ́si nwuna bɔwɔ uwi ni, Katɔti kɔyu kɔdubɔƒɔ-nwu lɛlɔ kemo.
42001016	Na anwu ndubo Israel bekyuli pii bɔsɔku buboku bana Unwoti Katɔti kudɔ.
42001017	Anwu ndubɔka Blɔti bubo na ɔyikun ku kayi buse kemo aani kalɛ na Katɔti Kenye Udiene Elia úse kalɛ. Na anwu ndubo bebi ku bati bɔsɔku bɔsala. Na ɔdubunwini batuɔkplune kasusu úboku kasusu kedee bɔbla lɛlɔ. Ɔmɛni ndubɔya na Blɔti bekyuli benye kagyumana bete-nwu.”
42001018	Amu na Sakaria úye ɔtu ɔmɛni ɔnini, “Bi ndubɔya na lɛƒɔ ɔmɛni lɛdi? Ɔsika lɛ́ɛbla unengu na mina ulekudi lɛnɔ ɔ́ɔbi.”
42001019	Amu na ɔtu ɔmɛni údie kenye ɔnini, “Ami ndi Gabriel ɔni muunye Katɔti anumi. Anwu nátala-mi ɔnii mbasu-ɔ kenye kabuni kamɛni.
42001020	Nsu átaƒɔ-mi kenye kamɛni átadi. Ina ka átaƒɔ-ka átadi ni, kadubo bɔlɛ na uwi ɔni na Katɔti úse-ka úse lɛlɔ. Na ɔmɛni ɔsu adububo limu wetédu limeyi lɛni na kenye kamɛni kébo kéte lɛni sɔsɔ.”
42001021	Uwi ɔni na ala amɛni ƒui aalɛ́ ni, ɔ́bla bekyuli bani nnye bagya Sakaria na keyi mmɔ kalɛ kadi, ɔsika balati lɛla lɛni ɔsu na uutu uwi na Yudaƒuɔ kakpakɔ mmɔ lɛni.
42001022	Ka ɔ́lɛ úbo ni, ɔsɔ ulákana-ma butemiku. Anwuɔsu bánu báti ka ɔ́nu budie bɔtina bɔdi na Yudaƒuɔ kakpakɔ mmɔ. Na ka ulákana butemi ɔsu ni, enu kani na uudie taatɛmiku-ma ala.
42001023	Na uwi ɔni na nwuna lɛkpa kabla kása na Yudaƒuɔ kakpakɔ mmɔ ni, Sakaria ɔ́tɔlɔ úsie kaduli.
42001024	Na ɔmɛni kama ni, Elisabet úbada kaƒɔ ɔni na ɔsɔ ulalɛ. Na ɔ́bɛla lɛlɔ abuli alɔ sɔɔn.
42001025	Amu na Elisabet ɔ́su ɔnini, “Ɔƒɛni ni, Katɔti ɔ́bla ɔmɛni úte-mi, na ɔ́tala mina kɔƒa na kadi anumi.”
42001026	Na Elisabet kaƒɔ bɔda kɔbuli kɔkundi kemo ni, Katɔti ɔ́tala nwuna ɔtu Gabriel ɔnii usie ɔma ɔni baalɔ Nasaret na Galilea kalɔ lɛlɔ.
42001027	Ɔtu ɔmɛni úti kenye úsienku ulekubi ɔni na bévele béte ɔnana ɔni baalɔ banii Yoseƒ na ɔ́si Ɔga Dawid kaba kemo. Ulekubi ɔmmɔ lɛnyi ndi Maria.
42001028	Ɔtu ɔmmɔ úbo Maria kudɔ na ɔ́su-nwu ɔnini, “Mɔɔkɔ́-ɔ lɛlɔ buɛɛ! Blɔti ɔsiaku-ɔ na úte-ɔ kusɛ kusɛ.”
42001029	Ɔtu ɔmɛni kenye kani na ɔ́su ɔ́ya na Maria kasusu kéƒu, ɔsika útenu kenye kammɔ kalɔ.
42001030	Amu na ɔtu ɔmmɔ ɔ́su-nwu ɔnini, “Maria, tayia. Ƒula lɛlɔ lɛ́da Katɔti kubiti geen.
42001031	Adubo kaƒɔ bɔda na awɔ ɔnanabi, na adubɔsia-nwu lɛnyi anii Yesu.
42001032	Ɔdubo lɛnyi bɔƒɔ geen na badubɔlɔ-nwu banii Katɔti ɔni ndi Ɔyikune Ƒui ɔlati Ubidi. Na Unwoti Katɔti ɔdubɔya na ubi ɔmmɔ ɔdi lɛga aani nwuna Nana Dawid kalɛ.
42001033	Na ɔdubo lɛga bɔdi na Yakob kaba kemo uwi ƒui. Na nwuna lɛga kadikɔ kalása kudii.”
42001034	Amu na Maria úye-nwu ɔnini, “Dɛ na ɔmɛni webo wete lɛni ka adagyaa na ndi?”
42001035	Mmɔ na ɔtu ɔmmɔ údie kenye ɔnini, “Ɔyikune Ƒui ɔmmɔ Kɔyu kɔdubo-ɔ lɛlɔ na nwuna ɔyikun ɔƒɔ-ɔ lɛlɔ kemo. Anwuɔsu ubi kedee ɔni na adubo bɔwɔ ni, badubɔlɔ-nwu banii Katɔti Ubidi.
42001036	Ɔƒɛni mɔɔyá-a na ati ka ni, ƒula ɔtɔ kemo uleku ɔni ndi Elisabet na baalɔ-nwu udinkɔ ni, ɔ́ɔda kaƒɔ ina ka nwuna akwa éesie lɛtɔtɔ geen. Na nwuna kɔbuli kɔkundi kemo na ɔkya mɛni.
42001037	Ɔsika lɛla lɛdi liiibo Katɔti ɔkplu.”
42001038	Amu na Maria ɔ́su-nwu ɔnini, “Nu, Blɔti kabla ɔblane na ndi. Ɔbla ute-mi aani kalɛ na ásu.” Amu na Katɔti ɔtu ɔmmɔ ɔ́tɔlɔ.
42001039	-
42001040	Uwi ɔmmɔ kemo kani na Maria úmi ɔ́ta na ɔ́babla úsie Sakaria kesii na abi lɛlɔ na Yudea kalɔ lɛlɔ ɔnii utégyele Elisabet.
42001041	Na ka Elisabet únu Maria kegye ni, ubi ɔni nkya-nwu kaƒɔ kemo úkpo, na Katɔti Kɔyu kɔ́ƒɔ Elisabet lɛlɔ kemo ƒui.
42001042	Mmɔ na ɔ́su ku lɛdi momoomo ɔnini, “Béte-ɔ kusɛ kusɛ na beleku ƒui akɔ, na béte ƒula kaƒɔ ubi lɛnɔ kusɛ kusɛ!
42001043	Ɔma na ndi ɔsu na Blɔti uni ɔɔkɔ́-mi lɛlɔ?
42001044	Uwi ɔni kani na ƒula kegye kánya kéduo-mi atu kemo ni, mmɔ kani na ubi ɔni nkya-mi kaƒɔ kemo úkpo na lɛlɔyɔ kemo.
42001045	Na lɛlɔ litaayɔ-ɔ geen, ɔsika áƒɔ ádi ka kenye kani na Katɔti ɔ́su ɔ́siku-ɔ lɛlɔ kadububo kete lɛni.”
42001046	Amu na Maria ɔ́su ɔnini, “Mina kayi keemwi Blɔti.
42001047	Na lɛlɔ lɛɛyɔ́ mina kɔyu na Katɔti ɔni ndi mina Ɔƒɔne lɛlɔ.
42001048	Ɔsika únyimo ami, nwuna kabla ɔblane ɔni naaadi lɛla lɛdi. Na ɔ́si ɔƒɛni úsela ni, kaba ƒui badubo-mi bɔlɔ banii ukyuli ɔni na lɛlɔ lɛɛyɔ́-mi.
42001049	Ɔsika Ɔyikune Ƒui nábla ala ebendi amɛni úte-mi, na nwuna lɛnyi nse kedee.
42001050	Nwuna kɔnyana bɔnu kuse kute kaba ƒui bekyuli bani mɔɔbu-nwu.
42001051	Údie nwuna ɔyikun keyi, na úgyingya bekyuli bani mɔɔtalaku lɛlɔ katɔ.
42001052	Úboku baga benengudi ƒui kalɔ, na ɔ́kɔliku bani néboku lɛlɔ kalɔ katɔ.
42001053	Ɔ́ya na bekyuli bani na kɔka kɔɔda ƒui bémo ku ala abuni sɔɔn, na balakɛne bénwini ku enukplu.
42001054	Nwuna anumi asia kenye kani na ɔ́su bula bati kuuku úse lɛlɔ, na úbo ɔnii ubebunku Israel kadi bekyuli ƒui.
42001055	Únyimo ka uti kɔnyana bɔnu ute Abraham ku nwuna bawɔ úsela ƒui!”
42001056	Amu na Maria ɔ́sɔ ɔkya Elisabet kudɔ aani abuli atɛ sɔɔn asa na ɔ́sɔ únwini úsie ɔma.
42001057	Uwi úbedu Elisabet ka ɔwɔ. Na ɔ́wɔ ɔnanabi.
42001058	Na Elisabet bekutene ku banwa ƒui bénu akɔla ebendi ani na Katɔti ɔ́bla úte-nwu. Na bana ƒui bákɛku-nwu ebiti kaduɛ.
42001059	Ka ɔnamu ɔmmɔ ɔ́ƒɔ emeyi maane ni, bébo banii bebekulo-nwu lego na báwia ka basia-nwu ɔti lɛnyi banii Sakaria.
42001060	Nsu uni útatunaku-ma na ɔ́su-ma ɔnini, “Bɛsia-nwu lɛnyi bɛnii Yohane.”
42001061	Amu na bákyaku-nwu unyeƒi banii, “Na ka balálɔ ƒula ɔtɔ kemo ukyuli ɔdi banii Yohane nɔɔ?”
42001062	Amu na bébo ɔti enu béye-nwu bénu lɛnyi lɛni na ɔɔwia ka basia ubidi.
42001063	Mmɔ na Sakaria ɔ́ƒɔ lɛla lɛni lɛlɔ na beenweni ala taasia na únweni ɔnii, “Nwuna lɛnyi ndi Yohane.” Na ɔ́bla bana ƒui dɛye dɛye.
42001064	Mmɔ kani na Sakaria úse kalɔ ku butemi na uumwi Katɔti.
42001065	Liƒu bonwu lɛdi lɛ́da nwuna bekutene ɔni náya na litemi lɛmɛni lígyingya lɛ́kya lɛma lɛni nkya Yudea abi lɛlɔ ƒui kemo.
42001066	Bekyuli bani ƒui nénu ala amɛni béti kasusu kadi na béye lɛlɔ banii, “Bi ukyuli udu na ɔnamu ɔmɛni ɔdubo bunwini geen tɔ?” Béye lɛlɔ lɛni ɔsika use nwaa ka Katɔti ɔyikun ɔsiaku-nwu.
42001067	Mmɔ na Katɔti Kɔyu kɔ́ƒɔ ubi ɔmmɔ ɔti Sakaria lɛlɔ kemo na ɔ́su úse ɔnini,
42001068	“Bɛya na bumwi Blɔti, Israel Unwoti, ɔsika úbo úbebunku nwuna kadi na ɔƒɔ-ma na bakɛ bɔnwuna.
42001069	Úti Ɔƒɔne Ɔyikune ɔdi úte-bu ɔni na ɔdi anwu ɔlati kabla ɔblane Dawid kaba kemo ubi.
42001070	Úse kenye kamɛni úse kukuuku ɔkɛ nwuna kenye bediene kedee lɛlɔ ka ni,
42001071	ɔdubudie-bu ɔlɛku ekpidi bablane ku ama bani na muukisi-bu ƒui enu kemo.
42001072	Ɔ́su ka ɔdubɔnu bula bati kuuku kɔnyana na wenyimo bunyimi kedee bɔni nkya ama ku-nwu ntɛ.
42001073	Na ɔ́su bula ɔti Abraham kenye kpakplaa kamɛni úse ka ni,
42001074	ɔdubudie-bu na bula bekisine enu kemo, na ɔdubɔya na bɔbla-nwu kabla na liƒu lɛsɔ lɛɛɛdubo-bu bɔda.
42001075	Na ɔdubɔbla-bu kedee na buse siin na nwuna anumi na bula ngba emeyi kemo ƒui.
42001076	Na awɔ, mina ubi ni, badubɔlɔ-ɔ banii Katɔti Ɔni Ntulo Ƒui Kenye Udiene. Awɔ ndubo bɔgyu bɔtɔ na Blɔti lɛtɔtɔ kalɛ na aklibi ulu ese ete nwuna bubo.
42001077	Na aya nwuna bekyuli bati ka badubɔkɛ bɔƒɔ na bana ekpidi buti taakyiɛ ɔsu.
42001078	Bula Katɔti use buɛɛ, na ɔɔnu kɔnyana. Ɔdubɔtala Ɔƒɔne ɔkya-bu ɔni muukeye aani kalɛ na ɔƒɛ ɔɔtu.
42001079	Na ɔya na bukeye bɔmɛni bɔsi katɔ buwi bekyuli bani nli kasuudikɔ na kukpi liƒu lɛɛda-ma kalɛ na ɔkpanku-bu ɔvinku keyi buɛɛ ulu lɛlɔ.”
42001080	Amu na ubi ɔmmɔ ɔ́lɛ lili na kayi kasia Katɔti lɛlɔ kpakplaa. Na ketele ntɛ kani na úlie úti útédu uwi ɔni na ɔ́da ɔ́lɛ Israel kadi anumi.
42002001	Na uwi ɔmmɔ kemo ni, Ɔga Unengudi Kaesare Augusto úte ɔyikun ɔnii benweni bekyuli bani ƒui nkya Roma lɛga bɔdi kalɔ anyi.
42002002	Na bekyuli anyi bunweni budeedi bɔmɛni kemo ni, aban unengu ɔni baalɔ banii Kirenio mɔɔdi Siria kalɔ lɛlɔ.
42002003	Anwuɔsu ukyuli biala úsie nwuna ɔma úténweni lɛnyi.
42002004	Amu na Yoseƒ lɛnɔ ɔ́ta ɔ́si Nasaret ɔma na Galilea kalɔ lɛlɔ úsie Betlehem na Yudea kalɔ lɛlɔ kesii kani na báwɔ Ɔga Dawid. Yoseƒ úsie mmɔ ɔsika ɔdi Dawid kaba kemo ubi.
42002005	Útiku Maria ɔni na bévele béte-nwu na ɔda kaƒɔ lɛnɔ.
42002006	Na uwi ɔni na bakya Betlehem mmɔ ni, uwi úbedu Maria ka ɔwɔ.
42002007	Ɔ́wɔ nwuna ubi ɔnanabi udeedi na ɔtɔ kakɛ kani na bebuo batɛ. Na únyimi-nwu ɔ́kya kɔdi kemo, na úti-nwu ɔ́va lɛla lɛni kemo na bebuo bammɔ baadi, ɔsika kakyakɔ kadi kasɔ keeebo na baƒɔ keduokɔ.
42002008	Amu na likpo lɛmmɔ na kalɔ kammɔ lɛlɔ ni, baƒonu badane badi bakya baanu bana bebuo lɛlɔ usien ƒui.
42002009	Katɔti ɔtu ɔdi ɔ́da ɔ́lɛ-ma lɛlɔ na Unwoti bukeye bɔdi búkeye búbewi-ma lɛlɔ. Ɔmɛni ɔsu báyia geen,
42002010	nsu Katɔti ɔtu ɔmmɔ ɔ́su-ma ɔnini, “Bitayia. Líboku-mii linyesia lɛbuni lɛni ndubuti lɛlɔyɔ ku ebiti geen ute bekyuli ƒui.
42002011	Na ɔmwi limeyi lɛmɛni kani lɛlɔ ni, báwɔ Ɔƒɔne ɔni ndi Blɔti Kristo béte-mii na Ɔga Dawid ɔma kemo.
42002012	Na lɛla lɛni na bɛdubuti bɛnu bɛti ni, ani ndi ka bɛdubɔnu ubiwɔ ɔni bényimi bákya kɔdi kemo na ɔtɛ bebuo kadikɔ.”
42002013	Kɔnakunwi ni, Katɔti batu lɛkpa bonwu lɛdi lɛ́si kayaa lɛ́da lɛ́lɛ-ma lɛlɔ na líbebunku ɔtu ɔmɛni na bakya beemwi Katɔti banii,
42002014	“Ɔbu ku bumwi ute Katɔti na katɔ kakaaka ƒui, na keyi buɛɛ kasiaku bayawine ƒui bani na Katɔti ɔɔyɔ́!”
42002015	Na uwi ɔni na Katɔti batu bamɛni bátɔlɔ-ma kudɔ na básɔ bénwini bésie katɔ ni, baƒonu badane bamɛni básu lɛlɔ banii, “Bɛya na busie Betlehem butánu ala ani nálɛ na Unwoti údie ɔ́tina-bu mɛni.”
42002016	Amu na bábabla bésie na bátánu Maria ku Yoseƒ ku ubiwɔ ɔni ntɛ bebuo kadikɔ mmɔ.
42002017	Na ka bánu-nwu lɛni ni, básu ala ani ƒui na Katɔti ɔtu ɔmmɔ ɔ́su-ma ɔ́si ubi ɔmmɔ lɛlɔ.
42002018	Amu na bekyuli bani ƒui nénu baƒonu badane bamɛni etemila ni, ɔ́bla-ma kalɛ kadi.
42002019	Nsu Maria únyimo ala amɛni ƒui, na úti-nya lɛlɔ kasusu úsie ɔgyu.
42002020	Amu na baƒonu badane bammɔ básɔ bénwini na beemwi Katɔti na ala ani ƒui na bánu ku ani bénu lɛnɔ lɛlɔ, ɔsika ana ƒui ese pɛpɛɛpɛ kalɛ kani na Katɔti ɔtu ɔmmɔ ɔ́su-ma.
42002021	Na emeyi maane kama ka uwi úbedu ka bekulo ubi ɔmmɔ lego ni, básia-nwu lɛnyi banii Yesu aani kalɛ kani na Katɔti ɔtu ɔmmɔ ɔ́su úse asa na badubɔda-nwu kaƒɔ.
42002022	Amu na uwi úbedu ka Yoseƒ ku Maria babla lɛlɔ bɔbla sɛɛn ɔdi aani kalɛ na Mose ɔda bubo bɔɔtina kenye. Na béti ubiwɔ ɔmmɔ lɛnɔ bésienku Yerusalem banii beeti-nwu bete Unwoti.
42002023	Lɛni na bénweni bákya Katɔti ɔda bubo ɔku kemo banii, “Ɔnanabi udeedi biala ku ebuo ɔgyani udeedi biala ni, ɔdi ka bedie-nwu bese bete Unwoti.”
42002024	Na bésie bátábla akpala béte Unwoti, ɔsika ɔda bubo bɔmmɔ bɔ́tina ka beti babloduma inyɔ iye bamangbɛ inyɔ bakpa bete-nwu.
42002025	Na uwi ɔmmɔ kemo ni, ɔnana ɔdi baalɔ banii Simeon ɔkya Yerusalem. Na ɔdi ukyuli ɔbuni ɔni na ɔɔyia Katɔti na unye ɔɔnu ulu ute Israel bɔƒɔ. Na Katɔti Kɔyu kɔsiaku-nwu
42002026	na kúse-nwu kayi ka ulekpi wetédu lebo lɛni na ɔ́nu ka báwɔ Ukyuli Ɔƒunadi ɔni kenye na Katɔti ɔ́su úse.
42002027	Amu na Kɔyu kɔmmɔ kɔ́tɔnku Simon kúsienku Yudaƒuɔ kakpakɔ mmɔ. Na ka bawɔne bamɛni béti Yesu ubiwɔ béboku banii bababla ala ani ƒui na ɔdi ka babla bete-nwu na ɔda bubo bɔmmɔ kenye ni,
42002028	Simon ɔ́ƒɔ ubiwɔ ɔmmɔ ɔ́da, na ɔ́gya Katɔti enu ɔnini,
42002029	“Unwoti, ɔƒɛni ni, ka ásia ƒula linyese anu ɔsu ni, akana na edie ami, ƒula kabla ɔblane, ulu na nteesie ku keyi buɛɛ.
42002030	Ami ɔlati mina anumi ánu Ɔƒɔne
42002031	ɔni na áya na úbo na kadi bekyuli ƒui anumi.
42002032	Ɔdi bukeye bɔni ndubudie ƒula lɛyɔla keyi ute bekyuli bani naaadi Yudaƒuɔ. Na ɔdubuti ɔbu uboku ƒula kadi bekyuli Israelƒuɔ akɔ.”
42002033	Ala ani na Simon ɔ́su mɛni áya na ɔ́bla Yoseƒ ku Maria dɛye dɛye.
42002034	Na Simon úte-ma kusɛ kusɛ na ɔ́su Maria ɔnini, “Ubi ɔmɛni ɔdi Katɔti Ukyuli Ɔƒunadi. Na ɔdi bɔƒɔ iye bɔyii ute Israelƒuɔ pii na kalɛ na báƒɔ-nwu kenye. Ɔdi bɔnu bɔti bɔni nási Katɔti kudɔ na bekyuli pii badubɔta benye-nwu lɛlɔ.
42002035	Na ɔdubo bekyuli bamɛni kasusu kani nábɛ keyi budie. Na ɔkɛ ɔmɛni ɔsu ni, adubunu ɔlɛ aani kalɛ na kewii kaatu ukyuli kayi.”
42002036	-
42002037	Amu na uleku ɔdi ɔni ndi Katɔti kenye udiene ɔkya mmɔ na baalɔ-nwu banii Hana. Na nwuna ɔti Ƒanuel ɔ́si Aser kaba kemo. Akwa maatɛ kani na úlie kɔgya asa na ɔgyani úkpi. Na ɔdi ukpinele ɔni na ɔ́ɔbi lɛlɔ geen. Ɔbla akwa liti ku aavlatɛ-ine sɔɔn mɛni. Uusié Yudaƒuɔ kakpakɔ mmɔ uwi ndi uwi teetémwi Katɔti usien ku ɔƒɛ na ɔɔkpali katɔ na uulie kɔka lɛnɔ.
42002038	Uwi ɔmmɔ kani kemo ni, anwu lɛnɔ úbo na úti linugya úte Katɔti, na útemi ɔ́siku ubi ɔmmɔ lɛlɔ úte bekyuli bani ƒui nnye baanu Katɔti ulu ka waƒɔ Yerusalem.
42002039	Na ka Yoseƒ ku Maria báwɔlɔ bana ɔdi bɔbla aani kalɛ na Katɔti ɔda bubo ɔku ɔ́tina kalɛ ni, bénwini bésie bana ɔma Nasaret na Galilea kalɔ lɛlɔ.
42002040	Ubi ɔmmɔ ɔ́lɛ lili na ɔ́kɛ lɛlɔ ɔkplu, na ɔ́da anu geen. Na nwuna lɛlɔ lɛ́da Katɔti kubiti.
42002041	Lɛkwa ndi lɛkwa ni, Yesu bawɔne beesié Yerusalem taatádi limeyi lɛni baalɔ banii Kukpi Lili Bɔvia Limeyi.
42002042	Amu ka Yesu ɔ́ƒɔ akwa leevu-anyɔ ni, básɔ bésie Yerusalem aani kalɛ na baabla kukuuku kalɛ.
42002043	Na ka limeyi lɛmmɔ bɔdi lɛ́sa na básɔ bénwini bésela ɔma ni, Yesu anwu ɔ́sɔ ɔ́kya kama na Yerusalem mmɔ. Na nwuna bawɔne bátati lɛni.
42002044	Ama bábu banii ɔkya bekyuli bammɔ akɔ ɔsu bésie ɔƒɛ umodi ulu asa na bése kalɔ baawia-nwu na bakpana ku nwuna lɛlɔ bekyuli akɔ.
42002045	Na ka bátanu-nwu ɔsu ni, básɔ bénwini bésie Yerusalem bakɛ baawia-nwu.
42002046	Na limeyi lɛtɛdi lɛlɔ ni, bátánu-nwu na Yudaƒuɔ kakpakɔ ka anwu ku Yudaƒuɔ ala batinane badi belie. Mmɔ na ɔkya uunú bana ala ani na baasu na uuye-ma etemila ekpo ekpo teenu.
42002047	Na bani nénu-nwu ala kenye budie ni, ɔ́bla-ma dɛye dɛye na lɛlati bonwu lɛni udu na ɔda uudie ala ani beeye-nwu kenye ɔsu.
42002048	Ɔtɔtɔ ɔ́gyu nwuna bawɔne ka bánu-nwu lɛni. Na uni úye-nwu ɔnini, “Ubi, bi ɔsu na ábla-bu lɛmɛni udu? Ami ku ƒula ɔti ƒui búduo lɛƒɛda kemo na bɔkɛ bɔɔví taawia-a.”
42002049	Amu na Yesu údie kenye ɔnini, “Bi ɔsu na bɛkɛ bɛɛwia-mi taavi? Bɛɛɛgyi bɛnii mina Ɔti kesii na ɔlɛka lɛkya yoo?”
42002050	Nsu ama bétenu lɛla lɛni na ɔ́su-ma mɛni kalɔ.
42002051	Amu na Yesu ɔ́siaku-ma na bátɔlɔ bésie Nasaret, na úboku lɛlɔ kalɔ úte-ma. Na ala amɛni ƒui éduo uni kasusu kemo úsie ɔgyu.
42002052	Na Yesu úbalɛ lili na lɛnunda ku ɔlɔna kemo, na ɔ́ƒɔ lɛnyi na bekyuli ku Katɔti ƒui anumi.
42003001	-
42003002	Na lɛkwa leevu-lɛlɔndi lɛni na Ɔga Unengudi Kaesare Tiberio ɔɔdi lɛga ni, Kenye Udiene Yohane ɔni ndi Sakaria ubidi ɔ́kɛ linyesia lɛdi ɔ́siku Katɔti kudɔ uwi ɔni na uli ketele kemo. Na Pontio Pilato ɔɔtɔnku aban na Yudea kalɔ lɛlɔ. Na Herode ɔɔdi Galilea kalɔ lɛlɔ. Na uwi ɔmmɔ kani kemo ni, Herode ɔnwani Ƒilipo lɛnɔ ɔɔdi kalɔ kani baalɔ Iturea ku Trakoniti kalɛkɛ lɛlɔ. Na Lɛlɔ Ɔdine Lisania lɛnɔ ɔɔdi Abilene kalɔ lɛlɔ. Na uwi ɔmɛni kemo ni, Hana ku Kaiaƒa badi Katɔti bakpane benengudi.
42003003	Amu na Yohane ɔkɛ ɔɔví Yordan utuvi ku kalɛkɛ mmɔ bene ƒui ɔɔsu Katɔti litemi ɔnii, “Binwini kama bɛkya bina ekpidi na bɛƒɔ ntu bɔkpila ɔdi kalɛ na Katɔti uti bina ekpidi ɔkyiɛ-mii.”
42003004	Na Katɔti Kenye Udiene Yesaia ɔku kemo ni, lɛni na bénweni bákya banini, “Ukyuli ɔdi ɔɔva na ketele kemo ɔnini, 'Binye kagyumana bite Blɔti. Bɛklibi bina lɛlɔ kaduɛ bite nwuna bubo.
42003005	Biyile lɛbonga na bɛbwɛ abi ku abinkpo ƒui na atɛ kalɔ. Na binyene lilu lɛni nábu. Na kesii kani nse kpukplo kpukplo ni, bɛbla-nwu suɛlɛ suɛlɛ.
42003006	Mmɔ na bekyuli ƒui badubɔnu Ɔƒɔne ɔni na ɔ́tala!' ”
42003007	Bekyuli pii bálɛ bébo banii Yohane ɔkpila-ma ntu. Nsu Yohane ɔ́su-ma ɔnini, “Bibo likyulikpi aani balakpi! Bitatɔlɔ lɛlɔ bɛnii si bákpila-mii ntu kani ni, ɔ́sa na bɛ́lɛ Katɔti kɔtu kɔni na ɔdubɔni bekyuli bekpidi kemo.
42003008	Bɛtina na bina ɔbladu kemo ka bínwini kama bɛ́kya bina alaekpidi. Na bitakali ka Abraham kaba kemo bebi bɛdi ɔsu ni, Katɔti ɔɔɔdubo-mii kɔtu bɔni. Mɔɔsu-mii nnii Katɔti ɔkana udie kaba ɔsiku atakpɛ amɛni kemo ute Abraham.
42003009	Bɛɛnu ka bada kadadi benye kugyii lɛlɔ na bada-ku ku ligyiitu. Kugyii biala naaanwu ebi buni ni, badubɔmɛnɛ-ku bakya lɛgyavonku kemo!”
42003010	Amu na bekyuli bammɔ béye-nwu banii, “Na bi na ɔlɛka bɔbla ɔƒɛni?”
42003011	Amu na údie kenye ɔ́su-ma ɔnini, “Awɔ ɔni mbo awu ɔkyadi na údu inyɔ ni, ti unwi te ukyuli ɔni neeebo ɔdi. Na ukyuli ɔni mbo adila lɛnɔ ni, na ule-nya lɛni kani.”
42003012	Kuyi baƒɔne badi lɛnɔ bébo banii ɔkpila-ma ntu. Ama béye-nwu banini, “Ala ɔtinane, bi na ɔlɛka bɔbla?”
42003013	Amu na Yohane ɔ́su-ma ɔnini, “Bitaƒɔ kuyi bitetulo lɛla lɛni na ɔda bubo búte ulu bɔ́wɔ.”
42003014	Bekpone badi lɛnɔ béye-nwu banini, “Na abu nɔɔ? Bi na ɔlɛka bɔbla?” Amu na ɔ́su ama lɛnɔ ɔnini, “Bɛya na bina lɛyuƒɔla lɛda-mii ebiti. Na bɛsɔ bitasia ɔmɛni kama bitanya ukyuli ɔdi bitamana na bɛƒɔ-nwu egulabi adi iye bitadu ukyuli ɔdi kɔtɔ na ulu ukpidi lɛlɔ.”
42003015	Bekyuli bamɛni lɛnunsia lɛ́kɔ katɔ líbu na bákali ka Yohane ndi Ukyuli Ɔƒunadi ɔni na benye bagya.
42003016	Anwuɔsu Yohane ɔ́su bana ƒui ɔnini, “Ntu na ami líti mɔɔkpila-mii. Nsu ukyuli ɔdi ɔsia-mi kama ɔdubo ɔni na utulo-mi ƒui! Ńtedu ka lɛbla kabla kadi lite-nwu muedi. Na ukyuli ɔmɛni ndubuti Katɔti Kɔyu ku ogya ɔkpila-mii.
42003017	Ɔda nwuna kɔɔlɛ kɔni na ɔdubɔƒɛ nwuna edula udie na uti uwi unwu kemo. Nsu ɔdubɔkyula aƒaƒa ku lɛmuyɔ lɛkladi na ogya ɔni naaadubo buni kudii!”
42003018	Na Yohane ɔ́su Katɔti litemi na lilu pii lɛlɔ úte bekyuli, na ɔ́su-ma geen ka bavumana udu ku bana ngba bulie.
42003019	Na ka aban lɛga ɔdine Herode úƒie ɔnwani ulekudi ɔni baalɔ Herodia ɔ́ƒɔ ku udunkpi ala bamba pii ani na ɔ́bla ɔsu ni, Yohane ɔ́dɔnku-nwu.
42003020	Ɔmɛni ɔsu Herode ɔ́sɔ ɔ́bla lɛla lɛni návi ntu lítulo ƒui ɔni na ɔ́ya na béti Yohane bátákya ɔtɔ kemo.
42003021	Ka Yohane ɔ́kpila bekyuli ƒui ntu ɔ́wɔlɔ ni, ɔ́kpila Yesu lɛnɔ ntu. Na uwi ɔni na Yesu ɔkya ɔɔkpali katɔ ni, katɔ kálɛmi.
42003022	Na Katɔti Kɔyu kɔ́yu kúbo kúbelie-nwu lɛlɔ aani abloduma kalɛ. Amu na bénu Katɔti lɛdi ka lɛ́si katɔ lɛnini, “Awɔ ndi mina Ubi Ɔyɔne. Aaƒɔ́-mi anu geen.”
42003023	Yesu ɔ́ƒɔ aani akwa aavlatɛ uwi ɔni na úse nwuna kabla kalɔ. Bekyuli kasusu kaatina-ma ka nwuna ɔwɔne ndi Yoseƒ ɔni ɔti ndi Eli
42003024	ɔni ɔti ɔdi Mattat ɔni ɔti ɔdi Lewi ɔni ɔti ɔdi Melki ɔni ɔti ɔdi Yanai ɔni ɔti ɔdi Yoseƒ
42003025	ɔni ɔti ɔdi Matatia ɔni ɔti ɔdi Amos ɔni ɔti ɔdi Nahum ɔni ɔti ɔdi Hesli ɔni ɔti ɔdi Nagai
42003026	ɔni ɔti ɔdi Mahat ɔni ɔti ɔdi Matatia ɔni ɔti ɔdi Semein ɔni ɔti ɔdi Yosek ɔni ɔti ɔdi Yoda
42003027	ɔni ɔti ɔdi Yohanan ɔni ɔti ɔdi Resa ɔni ɔti ɔdi Sorobabel ɔni ɔti ɔdi Sealtiel ɔni ɔti ɔdi Neri
42003028	ɔni ɔti ɔdi Melki ɔni ɔti ɔdi Adi ɔni ɔti ɔdi Kosam ɔni ɔti ɔdi Elmadam ɔni ɔti ɔdi Er
42003029	ɔni ɔti ɔdi Yesu ɔni ɔti ɔdi Elieser ɔni ɔti ɔdi Yorim ɔni ɔti ɔdi Matat ɔni ɔti ɔdi Lewi
42003030	ɔni ɔti ɔdi Simeon ɔni ɔti ɔdi Yuda ɔni ɔti ɔdi Yoseƒ ɔni ɔti ɔdi Yonam ɔni ɔti ɔdi Eliakim
42003031	ɔni ɔti ɔdi Melea ɔni ɔti ɔdi Mena ɔni ɔti ɔdi Matata ɔni ɔti ɔdi Natan ɔni ɔti ɔdi Dawid
42003032	ɔni ɔti ɔdi Yisai ɔni ɔti ɔdi Obed ɔni ɔti ɔdi Boas ɔni ɔti ɔdi Sala ɔni ɔti ɔdi Nahson
42003033	ɔni ɔti ɔdi Aminadab ɔni ɔti ɔdi Admin ɔni ɔti ɔdi Arni ɔni ɔti ɔdi Hesron ɔni ɔti ɔdi Peres ɔni ɔti ɔdi Yuda
42003034	ɔni ɔti ɔdi Yakob ɔni ɔti ɔdi Isak ɔni ɔti ɔdi Abraham ɔni ɔti ɔdi Tera ɔni ɔti ɔdi Nahor
42003035	ɔni ɔti ɔdi Serug ɔni ɔti ɔdi Reu ɔni ɔti ɔdi Peleg ɔni ɔti ɔdi Eber ɔni ɔti ɔdi Sala
42003036	ɔni ɔti ɔdi Kainan ɔni ɔti ɔdi Arƒaksad ɔni ɔti ɔdi Sem ɔni ɔti ɔdi Noa ɔni ɔti ɔdi Lamek
42003037	ɔni ɔti ɔdi Metusala ɔni ɔti ɔdi Henok ɔni ɔti ɔdi Yared ɔni ɔti ɔdi Mahaleel ɔni ɔti ɔdi Kainan
42003038	ɔni ɔti ɔdi Enos ɔni ɔti ɔdi Set ɔni ɔti ɔdi Adam ɔni ɔti ɔdi Katɔti.
42004001	Ɔni na Katɔti Kɔyu kɔ́ƒɔ-nwu lɛlɔ kemo ƒui ni, Yesu únwini ɔ́si Yordan mmɔ. Na Kɔyu kɔmmɔ kɔ́tɔnku-nwu kúsienku ketele kemo.
42004002	Mmɔ na Satan útékpoku-nwu ɔ́nu emeyi aavlene sɔɔn. Na uwi ɔmɛni kemo ƒui ni, Yesu útadi lɛla lɛdi ɔsu kɔka kúbo kɔɔda-nwu na kawɔlɔkɔ.
42004003	Amu na Satan ɔ́su-nwu ɔnini, “Si Katɔti ubi na adi ni, na asu lɛtabi lɛmɛni na linwini adila.”
42004004	Nsu Yesu ɔ́su-nwu ɔnini, “Bunweni Kedee Ɔku ɔ́su ɔnii ɔɔɔdi lɛdila lɛti pɛ muute ukyuli ngba geen.”
42004005	Ɔmmɔ kama ni, Satan ɔ́sɔ útiku-nwu útényene kesii kani nákuku. Na ɔ́tina-nwu kayawi ala ku kana lɛga kadikɔ ƒui.
42004006	Na ɔ́su-nwu ɔnini, “Ndubuti kayawi ƒui ɔyikun ɔmɛni ku kana akɛla amɛni ƒui lite-ɔ, ɔsika béti-nya béte-mi, na lɛkana liti-nya lite ukyuli ɔni mɔɔyɔ́.
42004007	Anwuɔsu ala amɛni ƒui adubunwini awɔdi si ákya lili kalɔ ete-mi.”
42004008	Amu na Yesu ɔ́su-nwu ɔnini, “Bunweni Kedee Ɔku ɔɔsu ka ni, 'Unwoti Katɔti lɛti pɛ kani na ukyuli ɔdubumwi na ɔbla-nwu kabla.' ”
42004009	Nwuna kama ni, Satan útiku Yesu úsienku Yerusalem na Yudaƒuɔ kakpakɔ ɔtɔ katɔ ƒui, na ɔ́su-nwu ɔnini, “Si Katɔti ubi na adi ni, da lɛlɔ nyonu siku mɛni na atáƒiɛmi kalɔ.
42004010	Ɔsika Bunweni Kedee Ɔku ɔɔsu ɔnii, 'Katɔti ɔdubɔya na nwuna batu benye-ɔ kagyumana.'
42004011	'Badubukeyi-ɔ ɔni na eleti lɛlɔ alaƒiɛmi lɛtabi lɛdi muedi.' ”
42004012	Nsu Yesu ɔ́su-nwu ɔnini, “Bunweni Kedee Ɔku ɔmmɔ ɔɔsu ka ni, 'Takɔku Unwoti Katɔti aanu.' ”
42004013	Ka Satan úkpoku Yesu ɔ́nu lɛni ɔ́wɔlɔ ni, ɔ́gyu ɔ́tɔlɔ-nwu kudɔ na ɔ́da-nwu únyene mmɔ asa.
42004014	Amu na Yesu ɔ́sɔ únwini úsie Galilea na Katɔti Kɔyu ɔyikun kemo. Na nwuna lɛlɔ kɔtɛ kúgyingya kɔ́kya mmɔ ku amadɔ mmɔ ƒui.
42004015	Ɔ́tina ala na Yudaƒuɔ kɔsakɔ na ukyuli biala úmwi-nwu ala bɔtina.
42004016	Ɔmmɔ kama ni, Yesu úsie Nasaret kesii kani na bátumini-nwu ɔ́si lɛnamu uwi. Na lɛnwunameyi lɛlɔ ni, úsie Yudaƒuɔ kasalakɔ aani kalɛ kani na ɔɔyɔ́ bɔbla. Na ɔ́ta únye utaaka Bunweni Kedee Ɔku kemo ala.
42004017	Amu na béti Katɔti Kenye Udiene Yesaia ɔku béte-nwu. Ɔ́ƒɛnimi ɔku ɔmmɔ na ɔ́ka kesii kani na bénwini banii,
42004018	“Katɔti Kɔyu kɔ́ƒɔ-mi lɛlɔ kemo ƒui, ɔsika Katɔti náƒuna-mi ɔnii nti litemi buni lɛmɛni mboku bawabane. Na ɔ́tala-mi ɔnii nkɔ lɛsa nte bekyuli bani na béƒie kalɛ na bakɛ bɔnwuna. Na bani na anumi ábwɛ-ma ni, bataanu. Na bekyuli bani na baanya taakya ku lɛbibo ni, bakɛ bɔnwuna.
42004019	Na lɛya bati ka Katɔti uwi ɔni na weti waƒɔ nwuna bekyuli údu.”
42004020	Na Yesu únyimi kakunkɛ kammɔ na ɔ́sɔku-nwu úte ala ammɔ lɛlɔ ɔnune, na ɔ́yu úlie kalɔ. Bekyuli bammɔ ƒui béti anumi bálɛ-nwu lɛlɔ, na benye baanu-nwu kpoo.
42004021	Na ɔ́su-ma ɔnini, “Bunweni Kedee likpo lɛni na bínu ka lɛ́ka mɛni ni, líbo líte lɛni ɔmwi kadi.”
42004022	Na nwuna etemila ani na ɔɔsu áda-ma kayi geen, na kalɛ na unyemi lɛnɔ ɔɔta-nwu útakɔsi na ɔ́bla-ma dɛye dɛye. Na béye lɛlɔ banini, “Ɔɔɔdi Yoseƒ ubidi ɔmmɔ na ɔdi mɛni yoo?”
42004023	Na Yesu ɔ́su-ma ɔnini, “Ngyi ka bɛdubo-mi lɛgba lɛmɛni bunyimene bɛnii, 'Uvone, bwi awɔ ɔlati ƒula lɛlɔ.' Na bɛsɔ bɛdubo-mi bɔsu lɛnɔ bɛnii, 'Ala ani udu na búnu ka ábla na Kapernaum ni, bla-nya na awɔ ɔlati ƒula ɔma.' ”
42004024	Na Yesu ɔ́sɔ ɔ́su-ma ɔnini, “Nsu mɔɔsu-mii ka ni, balábu Katɔti kenye udiene ɔdi na anwu ɔlati nwuna ɔma.
42004025	Ɔdi litemi geen ka bekpinele pii bákya Israel kalɔ lɛlɔ na lebo lɛni na Elia ɔ́kya. Na ɔnantu úbada akwa atɛ ku kakɛ. Na kɔka bonwu kɔdi kúbo kalɔ kammɔ ƒui lɛlɔ.
42004026	Nsu ni, Katɔti útatala Elia ɔnii utébunku Israel ukpinele ɔdi. Mmomu ɔ́tala-nwu ɔ́kya ukpinele ɔdi na Sarep na Sidon kalɔ lɛlɔ.
42004027	Lɛnɔ ni, bekyuli pii bákya béteeƒi ɔlɛgyie na Israel kalɔ na Katɔti Kenye Udiene Elisa uwi. Nsu ɔɔɔdi bana akɔ ɔdi na bábwi, amu ntu Naeman ɔni nási Siria kalɔ lɛlɔ lɛti pɛ.”
42004028	Ka bekyuli bani nkya kasalakɔ mmɔ bénu ɔmɛni ni, béti kɔnyi geen.
42004029	Na báta bénye na bátákpɛ Yesu bálɛku ɔma ɔmmɔ kemo bétényene kɔyuɛ kɔdi kɔtu ku kasusu ka bebo-nwu batákya kɔyuɛ kemo.
42004030	Nsu Yesu úsie ɔ́vi-ma ntɛ na ɔ́tɔlɔ.
42004031	Ɔmmɔ kama ni, Yesu ɔ́tɔlɔ úsie Kapernaum ɔmankemo na Galilea kalɔ lɛlɔ. Mmɔ ni, úse kalɔ ɔ́tina bekyuli ala na lɛnwunameyi lɛlɔ.
42004032	Na nwuna butemi ku ɔyikun ɔsu ni, nwuna ala bɔtina bɔ́bla bekyuli bammɔ dɛye dɛye.
42004033	Amu na ukyuli ɔdi ɔ́kya Yudaƒuɔ kasalakɔ mmɔ ɔni lɛlɔ na kɔyu kukpidi kulie. Na ɔ́va ku lɛdi momoomo ɔ́su ɔnini,
42004034	“Ao! Bi na aawia-bu kudɔ mɛni, Yesu Nasareni? Bubo na ébo mɛni anii abakyula-bu? Ngyi ukyuli ɔni na adi! Awɔ ndi Katɔti Ɔtalane Kedee!”
42004035	Amu na Yesu ɔ́bɔku kɔyu kɔmmɔ ɔnini, “Ba lɛsɛ! Na avi alɛ ukyuli ɔmmɔ lɛlɔ kemo!” Amu na kɔyu kukpidi kɔmmɔ kúƒwimi ukyuli ɔmmɔ ɔ́ƒiɛmi kalɔ na bana anumi, na kɔ́vi kɔ́lɛ-nwu lɛlɔ kemo kɔ́tɔlɔ. Nsu ukyuli ɔmmɔ útaƒɔ ɔlɛ ɔdi.
42004036	Ɔ́bla bekyuli bammɔ ƒui yaa na béye lɛlɔ banii, “Bi etemila udu na adi mɛni? Ukyuli ɔmɛni ubo kuƒi na uuti ɔyikun taabɔku ayu ekpidi na aaví taalɛ bekyuli lɛlɔ kemo.”
42004037	Na ala ani baasu taasiku Yesu lɛlɔ mɛni égyingya ákya ekpo ani ƒui na amadɔ mmɔ.
42004038	Yesu ɔ́lɛ Yudaƒuɔ kasalakɔ mmɔ na ɔ́tɔlɔ úsie Simon kesii. Na Simon ɔmɛni uleni ɔtɛ ɔlɛ ɔni na lɛlɔ lɛ́ƒɔ ogya geen. Na báya na Yesu ɔ́ti.
42004039	Amu na úsie uténye-nwu kudɔ na kesii kani na ɔtɛ, na ɔ́bɔku ɔlɛ ɔmmɔ. Na kɔnakunwi ni, ɔlɛ ɔmmɔ ɔ́ba-nwu na ɔ́ta únye na úsie kalɔ ɔɔnwá teete-ma.
42004040	Na ka kadi kábla buɛɛ ni, bekyuli bani ƒui na lɛlɛ lidu lidu lɛda bana bakpana ni, béti-ma béboku Yesu kudɔ. Na úti enu ɔ́sia-ma lɛlɔ unwi unwi na ɔ́bwi-ma ƒui.
42004041	Ayu ekpidi lidu pii lɛnɔ lɛ́vi lɛ́lɛ bekyuli kemo na baava taasu banii, “Awɔ ndi Katɔti Ubidi!” Nsu Yesu ɔ́bala ayu ekpidi ammɔ na útete-ma ulu ka basu lɛla lɛdi, ɔsika báti ka anwu ndi Ukyuli Ɔƒunadi ɔmmɔ.
42004042	Kadi kégye ni, Yesu ɔ́tɔlɔ ɔma ɔmmɔ kemo úsie kesii kani nábɛ. Amu na bekyuli bammɔ bése kalɔ baawia-nwu taavi. Na ka bánu-nwu ni, bákya ɔkplu ka betile-nwu kuƒi kalɛ na ulatɔlɔ.
42004043	Nsu ɔ́su-ma ɔnini, “Ɔlɛka lisie ntásu Katɔti lɛga bɔdi litemi buni lɛmɛni na lɛma bamba lɛnɔ kemo, ɔsika ɔmɛni na Katɔti ɔ́tala-mi ɔnii mbabla.”
42004044	Anwuɔsu ɔ́su Katɔti litemi na Yudaƒuɔ kɔsakɔ ƒui na kalɔ kammɔ kemo.
42005001	Limeyi lɛdi ni, Yesu unye ɛpu ɔni baalɔ banii Genesaret kɔtu, na bekyuli baanwanɛ lɛlɔ kalɛ na bakpɛ bede-nwu na benu Katɔti litemi lɛni na ɔɔsu.
42005002	Yesu ɔ́nu ka lɛkɔlɔ inyɔ linye ɛpu kɔtu mmɔ na lɛsawu bewine bammɔ bátɔlɔ bésie baaƒɔ bana lɛsawu.
42005003	Amu na Yesu ɔ́kɔ úduo unwi kemo ɔni ndi Simon ɔdi, na ɔ́su-nwu ɔnii udi ɔkɔlɔ ɔmmɔ usienku ntu anumi blii. Ɔkɔlɔ kemo mmɔ na úlie ɔ́tina bekyuli bammɔ ala.
42005004	Ka ɔ́tina-ma ala ɔ́wɔlɔ ni, Yesu ɔ́su Simon ɔnini, “Di ɔkɔlɔ ɔmmɔ sienku kesii kani na ntu bɔmmɔ bɔ́gyu blii, na awɔ ku ƒula bakpana biwi bina lɛsawu na bidie lɛna.”
42005005	Na Simon údie kenye ɔnini, “Ati, usien umodi ɔmɛni bɔ́bla kabla ku lɛnungyie na bútedie lɛla lɛdi. Nsu ni, ndubɔya na buwi lɛsawu lɛmmɔ aani kalɛ na ásu.”
42005006	Béwi lɛsawu lɛmmɔ na bédie lɛna pii ɔni náya na bana lɛsawu líse kalɔ liikúlo.
42005007	Ɔmɛni ɔsu ni, bébo bana bakpana enu na ɔkɔlɔ unyɔdi kemo banii bebo bebebunku-ma. Bébo na bédie lɛna béwi lɛkɔlɔ inyɔ lɛmɛni kemo tɛtɛɛtɛ ɔni blii nébu na lɛkɔlɔ lɛmmɔ lɛnyi ntu kemo.
42005008	Ka Simon Petro ɔ́nu lɛla lɛni nálɛ mɛni ni, ɔ́lɛ akɔnkɔ na Yesu anumi na ɔ́su-nwu ɔnini, “Blɔti, takpɛ tede-mi, ɔsika alaekpidi ɔblane na ndi.”
42005009	Lɛna pii lɛni na bédie mɛni ɔsu ni, ɔ́bla anwu ku nwuna badi kalɛ kadi.
42005010	Lɛni kani na ɔ́bla Simon bakpana Yakobo ku Yohane bani ndi Sebedeo bebi lɛnɔ. Amu na Yesu ɔ́su Simon ɔnini, “Tayia. Ɔ́si ɔƒɛni úsela ni, bɛdubuteedie bekyuli teete Katɔti.”
42005011	Ɔmmɔ kama ni, báni lɛkɔlɔ lɛmmɔ ƒui bétéwi utublii na bányonu lɛla biala béwi na bésie bátásiaku Yesu kama.
42005012	Uwi ɔdi ni, Yesu úsie ɔma ɔdi kemo ɔni na ukyuli ɔdi ɔ́kya úteeƒi ɔlɛgyie. Amu ka ukyuli ɔmɛni ɔ́nu Yesu ni, ɔ́yu ɔ́tɛ kalɔ na Yesu anumi na úvele-nwu ɔnii, “Ati, si aayɔ́ ni, akana na aya na ɔlɛ ɔmɛni ɔba-mi.”
42005013	Yesu únene kɔnu útuku-nwu. Na ɔ́su ɔnana ɔmmɔ ɔnini, “Mɔɔyɔ́ lɛni. Anwuɔsu ɔlɛ ɔmɛni ɔba-a.” Mmɔ kani ni, ɔlɛ ɔmmɔ ɔ́ba-nwu.
42005014	Amu na Yesu úbo-nwu ɔda ɔnini, “Tasu ukyuli ɔdi lɛla lɛdi. Mmomu teesie siin na eti lɛlɔ atátina Katɔti ɔkpane. Na ɔdubɔnu-ɔ kaduɛ na wedie-ɔ kenye wete ukyuli biala ka sɔsɔ ni, ɔlɛ ɔmmɔ ɔ́ba-a. Na abla akpala aani kalɛ na Mose ɔda bubo bɔɔtina.”
42005015	Nsu Yesu lɛlɔ kɔtɛ kuugyingya teesie ɔgyu kakaaka. Na bekyuli pii beebo kalɛ na benu-nwu ala bɔtina na ɔbwi-ma lɛlɛ lɛni nda-ma.
42005016	Nsu uwi ndi uwi ni, ɔɔlɛ́ teesie kesii kani nábɛ taatákpali katɔ.
42005017	Limeyi lɛdi ka Yesu ɔkya ɔɔtina ala ni, Yudaƒuɔ lɛkpa lɛni baalɔ Ƒarisiƒuɔ ku ɔda bubo ala batinane badi bási Galilea ku Yudea kalɔ lɛlɔ ekpo ekpo ƒui bébo bélie mmɔ. Na Katɔti ɔyikun ɔni Yesu uti ɔbwi balɛne lɛnɔ ɔkya-nwu lɛlɔ kemo.
42005018	Na mmɔ ni, bekyuli badi béti ukyuli ɔni na lɛlɔ kakɛ kenwi kékpi-nwu béboku. Na báwia ulu ɔni na beti-nwu beduoku ɔtɔ kemo na beti-nwu batáva Yesu anumi.
42005019	Nsu bekyuli bumomo ɔsu ni, bátakana ulu bɔkɛ. Ɔmɛni ɔsu béti-nwu bákɔliku lɛsa. Na bátu liƒi na kugyiikɛ akɔ mmɔ na báyula-nwu ku nwuna atɛla bátáva Yesu anumi na bekyuli bammɔ ntɛntɛ na ɔtɔ kemo mmɔ.
42005020	Na ka Yesu ɔ́nu bana bɔƒɔtaadi ɔsu ni, ɔ́su ukyuli ɔmmɔ ɔnini, “Ɔnana, ákɛ ƒula ekpidi buti taakyiɛ!”
42005021	Amu na Ƒarisiƒuɔ ku ɔda bubo ala batinane bákya anumi ku lɛlɔ buye banii, “Ɔma na ɔdi mɛni na úti lɛlɔ ɔɔkɔ́ku Katɔti lɛni! Katɔti lɛti pɛ kani ndubɔkana na uti ukyuli ekpidi ɔkyiɛ-nwu!”
42005022	Amu ka Yesu ɔ́nu-ma kasusu ɔ́ti ɔsu ni, úye-ma ɔnini, “Bi ɔsu na bɛɛkali ala amɛni udu?
42005023	Ɔmani bɔsu mbo ɔkplu ntulo na amɛni kemo, 'Ákɛ ƒula ekpidi buti taakyiɛ' munuu 'Ta nye na esie'?
42005024	Ndubudie lɛtina-mii ka Ukyuli Ɔyawine Ubi ubo kuƒi na kayawi kamɛni lɛlɔ na uti ekpidi ɔkyiɛ.” Anwuɔsu únwini na ɔ́su lɛlɔ kakɛ kenwi ukpine ɔmɛni ɔnini, “Mɔɔsu-ɔ nnii ta na eti ƒula atɛla na eteesie kaduli!”
42005025	Mmɔ kani ni, ɔnana ɔmmɔ ɔ́ta únye bekyuli bammɔ anumi na úti nwuna atɛla ani lɛlɔ na ɔtɛ na ɔ́tɔlɔ úsie kaduli na uumwi Katɔti.
42005026	Ɔmɛni ɔ́bla bekyuli bammɔ ƒui dɛye dɛye! Na ka liƒu lɛ́ƒɔ-ma lɛlɔ kemo ƒui ɔsu ni, bémwi Katɔti na básu banii, “Bi akɔla budie taatina adi na bɔ́nu mɛni ɔmwi?”
42005027	Ɔmmɔ kama ni, Yesu ɔ́vi ɔ́lɛ ɔtɔ ɔmmɔ kemo na útánu kuyi ɔƒɔne ɔdi baalɔ banii Lewi ka ɔkya nwuna kabla kablakɔ. Amu na Yesu ɔ́su-nwu ɔnini, “Ta, na asiaku-mi.”
42005028	Lewi ɔ́ta na ɔ́siaku-nwu na ɔ́da lɛla biala úwi.
42005029	Lewi ɔ́ya na bánwa adila abuni ɔnii uuti ɔkya Yesu kubiti na nwuna kaduli. Na bekyuli pii bébo mmɔ ku kuyi baƒɔne bamba lɛnɔ.
42005030	Ƒarisiƒuɔ ku ɔda bubo ala batinane bani nkya kasalakɔ mmɔ bákyaku Yesu basiakune unyeƒi banii, “Bi ɔsu na bɛɛdi na bɛɛní ku kuyi baƒɔne ku alaekpidi bablane babambadi bamɛni?”
42005031	Amu na Yesu údie kenye ɔnini, “Bekyuli bani mbo lɛlɔ ɔkplu baláwia uvone, amu ntu balɛne lɛti.
42005032	Ɔɔɔdi bekyuli bani nse siin na líbo mbalɔ nnii benwini kayi, mmomu alaekpidi bablane.”
42005033	Bekyuli badi béye Yesu banii, “Dɛ na ɔ́bla na Yohane basiakune béteelie kɔka bulie bulie na baakpali katɔ, na Ƒarisiƒuɔ basiakune lɛnɔ baabla lɛni, nsu ƒula badi ama bɔdi kani na baadi na baaní?”
42005034	Amu na Yesu údie kenye ɔnini, “Bɛɛkali ka bekyuli bani na bálɔ béboku uleku ketikɔ badubulie kɔka lebo lɛni na uleku ɔgya ɔmmɔ ɔmua ɔkya-ma kudɔ? Kudi kudii! Ulakana bubo bute lɛni!
42005035	Nsu ni, limeyi lɛdi lɛdubo lɛni na badubuti uleku ɔgya ɔmmɔ batɔlɔku-ma kudɔ. Na mmɔ ni, ɔɔɔdi ukyuli ɔdi nsɔ ndubo-ma bɔsu asa na badubulie kɔka.”
42005036	Ɔmmɔ kama ni, Yesu ɔ́sɔ úbo-ma lɛgba lɛmɛni ɔnini, “Ukyuli ɔdi ulabwɛ awu awɔdi taaka taada ɔkukudi liƒi. Si ɔdi ɔ́bla lɛni ni, agyi anii úbile awu ɔwɔdi ɔmmɔ. Na ɔkukudi ɔmmɔ lɛnɔ ku ɔwɔdi ɔmmɔ ulamanku lɛlɔ.
42005037	Na beleti ntɛ bɔwɔdi teewi ɔku koƒo kɔkukudi kɔni kemo béewi ntɛ dii. Si ɔɔɔdi lɛni ni, ntɛ bɔwɔdi bɔmmɔ bɔdubuƒuƒuo na bɔya ɔku koƒo kɔkukudi kɔmmɔ kɔbwɛ, na ntɛ bɔmmɔ lɛnɔ buwiakun.
42005038	Nsu beeti ntɛ bɔwɔdi beewi ɔku koƒo kɔwɔdi kemo.
42005039	Na ɔƒɛni lɛnɔ ni, ukyuli ɔdi ɔ́sɔ uláwia ntɛ bɔwɔdi si ɔ́ɔni bɔkukudi úmo. Si ɔɔɔdi lɛni ni, bɔsu na ɔdubɔsu ɔnii, 'Budeedi bɔdia butulo bɔmɛni!' ”
42006001	Na lɛnwunameyi lɛdi lɛlɔ ni, Yesu ku nwuna basiakune bakɛ ulu ɔni ntɛ ɔ́vi edula kemo kadi. Amu na basiakune bammɔ bakya baaƒɛ edula ammɔ taavumi taakun.
42006002	Amu na Ƒarisiƒuɔ badi béye-ma banini, “Bi ɔsu na bɛɛbla lɛla lɛni na bula ɔda bubo bútete-bu kuƒi ka bɔbla na lɛnwunameyi lɛlɔ?”
42006003	Mmɔ na Yesu údie kenye na úye-ma ɔnini, “Bítaka Bunweni Kedee Ɔku kemo ala bítenu lɛla lɛni na Dawid ɔ́bla uwi ɔni na kɔka kɔɔda anwu ku nwuna bekyuli?
42006004	Dawid útéduo Katɔti ɔtɔ kemo na útéti adila ani na béti bákpa béte Katɔti ɔ́di. Na úte nwuna badi lɛnɔ na bádi ɔdi ina ka ɔdi bɔƒiɔ na bula ɔda bubo kenye ka ukyuli bamba ɔdi adila ammɔ. Amu ntu Katɔti ɔkpane lɛti pɛ.”
42006005	Amu na kawɔlɔkɔ ni, Yesu ɔ́su-ma ɔnini, “Ukyuli Ɔyawine Ubi ni, anwu ndi Unwoti ute lɛnwunameyi.”
42006006	Na lɛnwunameyi lɛbambadi lɛlɔ ni, Yesu úsie Yudaƒuɔ kasalakɔ na útátina ala. Na mmɔ ni, ukyuli ɔdi ɔkya ɔni na nwuna kɔdianu kɔ́gogolo-nwu.
42006007	Na ka ɔda bubo ala batinane ku Ƒarisiƒuɔ badi baawia ulu ɔni lɛlɔ na basia na bada Yesu kenye ka ɔɔƒiɔ́ ɔda bubo bɔmmɔ ɔsu ni, básia-nwu anumi kaduɛ banii baanu si wabwi ɔlɛ na lɛnwunameyi lɛlɔ.
42006008	Nsu ka Yesu ɔ́nu bana kasusu ɔ́ti ɔsu ni, ɔ́su ɔnana ɔmmɔ ɔnini, “Ta nye, na alɛ ebo anumi mɛni.” Na ɔnana ɔmmɔ ɔ́ta úbenye-ma anumi.
42006009	Amu na Yesu úye-ma ɔnini, “Bi na bula ɔda bubo búte-bu ulu ka bɔbla na lɛnwunameyi lɛlɔ? Ɔdia ka bɔbla lɛbuni na lɛnwunameyi lɛlɔ munuu ka bɔbla likpidi? Iye ni, ɔdia ka bɔƒɔ bekyuli ngba munuu bɔyila-mu?”
42006010	Yesu ɔ́tɛ anu ɔ́mana-ma na ɔ́su ɔnana ɔmmɔ ɔnini, “Nene ƒula kɔnu.” Únene-ku, na mmɔ kani ni, nwuna kɔnu kɔ́sɔ kɔ́bla-nwu kaduɛ.
42006011	Kɔnyi kɔ́kɔ bana ƒui ɔsu bése kalɔ beeti kasusu na lɛla lɛni na badubɔkana Yesu bɔbla lɛlɔ.
42006012	Uwi ɔmmɔ kemo ni, Yesu ɔ́tɔlɔ úsie kɔbi lɛlɔ. Na ɔkya ɔɔkpali katɔ usien ɔmmɔ ƒui.
42006013	Ka kadi kégye ni, ɔ́lɔ nwuna basiakune ƒui úbasala nwuna kudɔ na ɔ́ƒuna leevu-inyɔ bani na ɔ́sia-ma lɛnyi ɔnii nwuna batalane.
42006014	Ama ndi Simon ɔni na ɔ́sia lɛnyi ɔnii Petro ku ɔnwani Andrea ku Yakobo ku Yohane ku Ƒilipo ku Bartolomeo
42006015	ku Mateo ku Toma ku Alƒeo ubidi Yakobo ku Simon ɔni bátaalɔ banii ukyuli ɔni mɔɔyɔ́ nwuna ɔma
42006016	ku Yakobo ubidi Yuda ku Yuda Iskariot ɔni nébenwini kakya ɔkyane.
42006017	Uwi ɔni na Yesu ku nwuna basiakune báyu bási kɔbi kɔmmɔ lɛlɔ ni, bébo bébenye kesii kani na nse ƒiaa. Na nwuna basiakune pii badi bakya mmɔ ku bekyuli lisu bonwu lɛni nási Yudea kalɔ lɛlɔ ƒui ku Yerusalem ku lɛma lɛni nde ɛpu kɔtu lɛni ndi Tiro ku Sidon.
42006018	Bébo banii bebenu ala ani na Yesu ɔɔtina na ɔbwi-ma lɛlɛ lidu lɛni na beeƒi. Bekyuli bani na ayu ekpidi eekpóku lɛnɔ bébo na ɔ́bwi-ma.
42006019	Bekyuli bammɔ ƒui bákya ɔkplu ka betuku Yesu na bana lɛlɛ lɛba-ma, ɔsika ɔyikun ɔdi udu útaalɛ Yesu lɛlɔ kemo na ɔɔbwi bekyuli ƒui.
42006020	Yesu ɔ́sia nwuna basiakune anu na ɔ́su-ma ɔnini, “Lɛlɔ litaayɔ amii bawabane, ɔsika Katɔti lɛga kadikɔ kadi bina ɔdi!
42006021	Lɛlɔ litaayɔ amii bani na kɔka kɔɔda ɔƒɛni, ɔsika amii ndubumo! Lɛlɔ litaayɔ amii bani muuwulo ɔƒɛni, ɔsika bɛdubɔma!
42006022	Lɛlɔ litaayɔ-mii si bekyuli beekisi-mii na beení-mii na beedumi-mii na baasu-mii banii bibo likyulikpi na ami Ukyuli Ɔyawine Ubi ɔsu!
42006023	“Bɛkɛ ebiti si amɛni ƒui aalɛ́ na bɛtɔ ku ebiti, ɔsika Katɔti ɔdubute-mii lɛyuƒɔla bonwu na katɔ. Ɔsika ala amɛni udu na béti bábla Katɔti kenye bediene bani nákya ƒui.
42006024	“Nsu bɔbwɛ muute amii balakɛne, ɔsika bɛ́ɛkɛ bina ngba ebiti mɛni!
42006025	Bɔbwɛ muute amii bani némo ɔƒɛni, ɔsika kɔka kɔdubo-mii bɔda! Bɔbwɛ muute amii bani mɔɔmá ɔƒɛni, ɔsika bɛdubo kɔnyana ku keku buwulo!
42006026	Bɔbwɛ muute amii bani na bekyuli ƒui beemwi ɔƒɛni, ɔsika lɛni kani na bana bati kuuku bémwi bekyuli bani nátɔlɔ bekyuli ka badi Katɔti kenye bediene.
42006027	“Nsu amii bani muunú-mi butemi ni, mɔɔsu-mii nnii bɛyɔ bina bekisine na bɛbla lɛbuni bite-ma.
42006028	Na bekyuli bani mɔɔkpali ala taakya-mii ni, bite-ma kusɛ kusɛ. Na bekyuli bani mɔɔbla-mii kalala ni, bɛkpali katɔ na bana lili.
42006029	Na si ɔdi ɔƒiɛmi-ɔ kɔnu ɔtugya unwi ni, ya na ɔƒiɛmi-ɔ ɔtugya unyɔdi lɛnɔ. Na si ukyuli ɔdi úti ƒula awu ɔni na aakya taasia ɔtɔdi lɛlɔ ni, ya na uti ɔtɔdi lɛnɔ si ɔɔyɔ́.
42006030	Ukyuli biala ɔni mevele-ɔ lɛla lɛdi ni, te-nwu. Na si ɔdi úti-ɔ lɛla lɛdi ni, tasu anii aasia-ni kama.
42006031	Lɛla lɛni na aayɔ́ anii babla bete-ɔ ni, ani kani na awɔ lɛnɔ ɔlɛka abla ete bekyuli.
42006032	“Si bekyuli bani mɔɔyɔ́-ɔ kani na awɔ lɛnɔ aayɔ́ ni, bi ɔsu na ɔlɛka bemwi-ɔ? Alaekpidi bablane muedi ni, baayɔ́ bekyuli bani mɔɔyɔ́-ma.
42006033	Na si bekyuli bani nábla-a lɛbuni kani na awɔ lɛnɔ aabla lɛbuni teete ni, bi ɔsu na ɔlɛka bemwi-ɔ? Alaekpidi bablane lɛnɔ baabla lɛni.
42006034	Na si bekyuli bani na masɔku mete-ɔ lɛti pɛ na eevó ƒula ala teete ni, bi ɔsu na aawia ka bemwi-ɔ? Alaekpidi bablane lɛnɔ beevó teete bana bakpana kalɛ basɔku bete-ma!
42006035	Mmomu ni, bɛyɔ bina bekisine na bɛbla-ma lɛbuni. Bivo ala bite-ma, na bina anu atasia ka badubɔsɔku bete-mii kokooko. Si bɛ́bla lɛni ni, bɛdubɔkɛ lɛyuƒɔla bonwu. Na bɛdubɔlɔ-mi banii Katɔti Ɔni Ntulo Ƒui bebi. Ɔsika Katɔti ubo kaƒɔ buni ute bani ala alaƒɔ-ma anu ku belikplune lɛnɔ muedi.
42006036	Bitaanu kɔnyana aani kalɛ kani na bina Katɔti ɔɔnu kɔnyana.
42006037	“Bitababla bitatɛku bekyuli litemi, na Katɔti lɛnɔ ulatɛku-mii litemi. Bitadu bekyuli kɔtɔ, na Katɔti lɛnɔ uládu-mii kɔtɔ. Biti bɛkyiɛ bekyuli, na Katɔti lɛnɔ weti wakyiɛ-mii.
42006038	Bite bekyuli ala, na Katɔti lɛnɔ wete-mii ala. Geen ni, Katɔti ɔdubuyile-mii kɔvumi tɛtɛɛtɛ na nwuna lɛƒɔndia kenye. Keyile kani udu na ákɔku éte ukyuli ni, kana udu kani na Katɔti ɔdubɔkɔku ute-ɔ.”
42006039	Amu na Yesu úbo-ma lɛgba ɔnini, “Ɔnumbwɛne ulakana ɔnumbwɛne ɔkpana bɔtɔnku. Si ɔɔɔdi lɛni ni, bana inyɔ ƒui badubɔnu beduo ubu kemo.
42006040	Ala ɔtɛyane biala uletulo nwuna ɔtinane. Nsu si uwi ɔni na ɔtɛyane ɔmmɔ ɔ́wɔlɔ ala bɔtɛya ni, ɔɔbla aani nwuna ala ɔtinane kalɛ.
42006041	“Bi ɔsu na aanu lɛlakpi lɛni nkya ƒula ɔnwani lɛnumi na alánu kegyiikɛ kani nsia-a lɛnumi ani?
42006042	Dɛ na ɔ́bla na aasu ƒula ukyulikpana anii, 'Buvele, ya na lidie-ɔ lɛlakpi lɛnumi.' Na átakana na anu kegyiikɛ kani nsia-a lɛnumi? Anumi lɛlɔ ukyuli na adi! Ka kegyiikɛ kani nsia-a lɛnumi bɔtimi asa na anu nwaa na edie ƒ^ɔnwani lɛlakpi lɛnumi.
42006043	“Kugyii kɔbuni kulánwu ebi ekpidi, na kugyii kukpidi lɛnɔ kulanwu ebi buni.
42006044	Kugyii biala ni, kuna ebi lɛlɔ na baanu-ku taati. Belede kɔnwingyie ebi na liyu kugyii lɛlɔ, na belede atoo na lɛnyɛ kɔbuli lɛnɔ lɛlɔ.
42006045	Ukyuli ɔbuni ni, ala abuni na uudie taalɛku nwuna akɛla abuni ani nkya nwuna kayi kemo. Na ukyuli ukpidi lɛnɔ uuboku akɛla ekpidi ani nkya-nwu kayi kemo. Ɔsika ala ani néyi ukyuli kayi kemo ni, anya na nwuna kenye kaasu.
42006046	“Bi ɔsu na bɛɛlɔ-mi bɛnii Blɔti, nsu bilábla taasiaku lɛla lɛni na lɛ́su-mii lɛlɔ?
42006047	Ukyuli biala ɔni muubo-mi kudɔ na uubo teebenu lɛla lɛni mɔɔsu na ɔɔbla taasiaku-ni lɛlɔ ni, ndubɔtina-mii kalɛ na ukyuli ɔmmɔ use.
42006048	Use aani ukyuli ɔni mɔɔtú ɔtɔ na ɔ́ka awodu libu budie, na ɔ́nwu lɛti ku atabi kpakplaa úti ɔ́kya lɛtakpɛ lɛlɔ asa na ɔ́tu ɔtɔ ɔ́sia-nwu lɛlɔ. Ka ketu kéyi na kágba kávi awodu ammɔ kalɔ ni, ɔtɔ ɔmmɔ útabla lɛla lɛdi, ɔsika ɔ́kɛ kenyekɔ kabuni.
42006049	Nsu ukyuli biala ɔni muunú-mi litemi na uleti-ni taada ni, use aani ukyuli ɔni mɔɔtú ɔtɔ na ɔtɔ kalɔ katayu ɔkplu. Ɔsu si uwi ɔni na ketu kéyi na kágba kávi ɔtɔ ɔmmɔ kalɔ ni, ɔɔƒɛ teewi kalɔ ku kɔku bonwu!”
42007001	Ka Yesu ɔ́su bekyuli bamɛni ala amɛni ƒui ɔ́wɔlɔ ni, ɔ́tɔlɔ úsie Kapernaum.
42007002	Mmɔ ni, Romaƒuɔ bekpone unengu ɔdi ɔkya ɔni na mbo kabla ɔblane ɔni na ɔɔyɔ́ geen. Kabla ɔblane ɔmɛni úbo uuƒi kpakplaa ɔni na ɔɔyɔ́ ukpi muedi.
42007003	Amu ka unengu ɔmɛni únu Yesu kɔku ni, ɔ́tala Yudaƒuɔ benengu badi ɔnii batásu-nwu na ubo, na ubabwi nwuna kabla ɔblane ɔmɛni ute-nwu.
42007004	Bébo Yesu kudɔ na bébevele-nwu kpakplaa banii, “Ukyuli ɔmɛni ɔ́manku ka ete-nwu kebunku,
42007005	ɔsika ɔɔyɔ́ bula kadi. Na anwu ɔlati ɔ́tu Yudaƒuɔ kasalakɔ úte-bu.”
42007006	Ɔmɛni ɔsu Yesu ɔ́ta ɔ́siaku-ma. Yesu útagyunku kaduli kammɔ pii ɔdi asa unengu ɔmɛni ɔ́tala nwuna bakpana ɔnii batásu-nwu banii, “Ati, sɔ tebo abi. Ami ni, ntamanku ka awɔ ebo-mi kudɔ na mina kaduli.
42007007	Na ntamanku lɛnɔ ka ami lɛda lɛlɛ-ɔ anumi. Anwuɔsu su ƒula kenye litemi kani, na mina kabla ɔblane lɛlɔ lɛyu ɔkplu.
42007008	Ami lɛnɔ ndi unengu ɔdi ɔni na nsɔ nkya benengu betulone bamba ɔyikun kalɔ. Na mbo bekpone na bakya-mi kalɔ. Mɔɔsu ɔdi nnii, 'Sie mɛni' na uusié. Na mɔɔsu ɔbambadi lɛnɔ nnii, 'Bo mɛni' na uubo. Na mɔɔsu mina kabla ɔblane nnii, 'Bla lɛni' na ɔɔbla.”
42007009	Ka ɔ́su lɛni ni, ɔ́bla Yesu kalɛ kadi. Amu na únwini na ɔ́su bekyuli lisu lɛni nsiaku-nwu ɔnini, “Mɔɔyá-mii bɛti ka ni, ńtanu bɔƒɔtaadi bɔmɛni udu na Israelƒuɔ akɔ muedi dii!”
42007010	Amu na bekyuli bani na bátala mmɔ básɔ bénwini bésie kaduli na bátánu ka kabla ɔblane ɔmmɔ ɔlɛ ɔ́ba-nwu.
42007011	Ɔmmɔ kama ni, Yesu úsie ɔma ɔni baalɔ Nain kemo, na nwuna basiakune ku bekyuli pii badi bakɛ basiaku-nwu.
42007012	Uwi ɔni na údu ɔma ɔmmɔ kabanye ni, ɔ́siaku kekwa bablane otogyi ɔdi ka ɔ́si ɔɔlɛ́. Ukpinele ɔdi ubi ɔnanabi unwi pɛ ndi ukpine ɔni na beti béselaku. Na ɔma ɔmmɔ bekyuli pii báka bámana ukpinele ɔmɛni.
42007013	Ka Yesu ɔ́nu uleku ɔmɛni ni, nwuna lɛlɔ lɛ́bla-nwu kɔnyana. Amu na ɔ́su-nwu ɔnini, “Da buwulo ya.”
42007014	Amu na Yesu úsie ɔ́vi-ma ntɛ na útétuku ukpine adaka ɔmmɔ. Amu na bekyuli bani nti ukpine ɔmmɔ bédi bénye. Mmɔ na Yesu ɔ́su ɔnini, “Okloƒu! Mɔɔsu-ɔ nnii ta nye!”
42007015	Na ukpine ɔmmɔ ɔ́ta úlie na úse kalɔ ku butemi. Amu na Yesu úti-nwu úte uni.
42007016	Bekyuli bammɔ ƒui báyia geen, na bémwi Katɔti. Ɔmɛni ɔsu básu banini, “Katɔti kenye udiene ɔni náƒɔ kuye geen ɔ́da ɔ́lɛ-bu akɔ! Katɔti ɔ́yu úbo ɔnii ubedie nwuna bekyuli!”
42007017	Yesu lɛlɔ litemi lɛmɛni lɛ́ku lɛ́vi Yudea kalɔ kammɔ ku amadɔ ƒui.
42007018	Amu uwi ɔni na Yohane basiakune básu Yohane ala amɛni ni, ɔ́lɔ bana akɔ inyɔ badi,
42007019	na ɔ́tala-ma ɔ́kya Blɔti ɔnii betéye-nwu banini, “Awɔ ndi ukyuli ɔni mebo munuu butaasia ukyuli bamba anu?”
42007020	Amu ka bébo Yesu kudɔ ni, básu banini, “Ntu Ɔkpilane Yohane nátala-bu ɔnii bubeye-ɔ bɔnii, 'Awɔ ndi ukyuli ɔni na ndububo munuu butaanu ukyuli bamba ulu?' ”
42007021	Na uwi ɔmmɔ kani kemo ni, Yesu ɔ́bwi bekyuli pii lɛlɛ na ɔ́gya ayu ekpidi, na ɔ́ya na banumbwɛne pii bánu.
42007022	Amu na údie kenye na ɔ́su Yohane batalane ɔnini, “Bɛsɔ binwini na bitásu Yohane ala ani na bɛ́nu na bínu bɛnii banumbwɛne baanu, bani na báƒɛ bewi kalɔ beesié, ɔlɛgyie beƒine lɛlɛ lɛ́ba-ma, batutine beenú, bekpine baata teelie ngba, na mɔɔsu bawabane Katɔti litemi buni.
42007023	Lɛlɔ lɛdubɔyɔ ukyuli ɔni nátanu linyeyɔla lɛdi na mina lɛlɔ.”
42007024	Ka Yohane batu bátɔlɔ kama ni, Yesu úse kalɔ uutemi taasiku Yohane lɛlɔ teete kasalakɔ bekyuli bammɔ ɔnini, “Uwi ɔni na bɛ́lɛ bísie Yohane kudɔ na ketele kemo ni, bi na bɛ́sia anu ka bɛdubo bɔnu? Ukyuli ɔni nse aani livete lɛni na ɔƒɛƒɛɛ uubó taavinku?
42007025	Bi geen ndi lɛla lɛni na bɛ́lɛ bísie bitánu? Ukyuli ɔni nálɛ bɔkpi ku adala? Bekyuli bani na báda lɛlɔ lɛni na belie ebiti kemo ni, bagadine lɛgbanya na beelie.
42007026	Bɛsu-mi lɛla lɛni na bísie bitánu! Katɔti kenye udiene ɔdi bɔnu na bísie? Sɔsɔ na ɔdi, na mɔɔsu-mii nnii utulo Katɔti kenye udiene.
42007027	Ɔsika Yohane lɛlɔ litemi na Bunweni Kedee Ɔku ɔ́su ɔnii, 'Ndubɔtala ɔtu ɔdi na ƒula lɛtɔtɔ, na ɔdubɔgyu ɔtɔ-ɔ ɔni ndubɔklibi ulu use ute-ɔ.' ”
42007028	Yesu ɔ́sɔ ɔ́su-ma ɔnini, “Yohane utulo ukyuli biala ɔni na báwɔ na kayawi kamɛni kemo. Nsu ukyuli ɔni na uuubo lɛnyi lɛdi muedi na Katɔ Ɔga Ɔma ni, utulo Yohane.”
42007029	Bekyuli bammɔ ƒui bénu Yohane litemi buni bɔsu, na ama ku kuyi baƒɔne muedi báƒɔ lɛla lɛni na Katɔti ɔɔwia taasiku-ma kudɔ ku bana kɔyi kemo, na ɔ́kpila-ma ntu.
42007030	Nsu Ƒarisiƒuɔ ku ɔda bubo ala batinane béni lɛla lɛni ndi Katɔti lɛyɔla, na bátatuna ka Yohane ɔkpila-ma ntu.
42007031	Yesu úsie anumi ku nwuna butemi na ɔ́su-ma ɔnini, “Ɔƒɛni ni, bi na ɔlɛka liti ɔmwi limeyi bekyuli lɛkɔku geen tɔ? Dɛ na bese?
42007032	Bese aani banamu wɛlɛ wɛlɛ bani mɔɔƒia na kuyeya. Badi baava taasu bakpanadi banini, 'Búdie uleku buti lɛnu búte-mii, nsu bítatɔ! Búdie lɛkwanu búte-mii, na bítewulo.'
42007033	Ntu Ɔkpilane Yohane úbo na anwu úlie kɔka, na ntɛ lɛnɔ bútetuku-nwu kenye, nsu bɛnii, 'Kɔyu kukpidi kɔsiaku-nwu!'
42007034	Na Ukyuli Ɔyawine Ubi úbo lɛnɔ na anwu ɔ́di na ɔ́ni ntɛ. Na bɛnii, 'Bɛnu ɔdivone ku ntɛkpine ɔmɛni! Ɔdi kuyi baƒɔne ku alaekpidi bamba lidu bablane ɔkpana!'
42007035	Nsu bekyuli bani ƒui nsiaku Katɔti lɛnunda kama ni, beedie taatina ka lɛdi lɛnunda geen.”
42007036	Ƒarisini ɔdi ɔ́lɔ Yesu ɔnii ubadi na nwuna kesii. Na Yesu úsie na útádi.
42007037	Uleku ɔyalɛ ɔdi ɔkya ɔma ɔmmɔ kemo. Amu ka únu banii Yesu úbo Ƒarisini ɔmmɔ kesii ɔnii ubadi ni, úti ɔsii ku inɔmii ƒɛƒɛɛ bɔdi úboku.
42007038	Úbenye Yesu kudɔ na uuwulo teewi-nwu lɛgba lɛlɔ. Na uleku ɔmmɔ úti nwuna lili linwini úni imii bɔni néwi Yesu lɛgba mmɔ, na ɔ́dada-nwu lɛgba. Na úti inɔmii bɔmmɔ úwi Yesu lɛgba lɛnɔ.
42007039	Ka Ƒarisini ɔni nálɔ Yesu bɔdi ɔ́nu ɔmɛni ni, ɔ́bla kasusu ɔnii, “Si ukyuli ɔmɛni ɔdi Katɔti kenye udiene geen ni, nka ɔlɛka ɔnu ɔti uleku ɔni udu nébo uutuku-nwu mɛni, na ɔti lɛyalɛ ngba bɔni lɛnɔ na ulie!”
42007040	Amu na Yesu údie ɔ́lɛ-nwu na ɔ́su-nwu ɔnini, “Simon, mbo lɛla lɛdi na ndubo-ɔ bɔsu.” Amu na Simon ɔnini, “Ala ɔtinane, taasu-mi lɛla lɛmmɔ.”
42007041	Amu na Yesu úse kalɔ na ɔ́su-nwu ɔnini, “Ukyuli ɔdi ɔ́kya ɔni muuvó egulabi teete bekyuli, na nkyuli inyɔ badi bada-nwu kayu. Unwi ɔda egulabi bumomo ɔni mabla aani kɔbuli kunwi lɛyuƒɔla kayu. Na unyɔdi ɔda abuli leevu lɛyuƒɔla kayu.
42007042	Bekyuli bamɛni ƒui ɔdi útakana na ɔƒɔ-nwu kayu kamɛni. Anwuɔsu úti kayu kɔmmɔ ƒui ɔ́kyiɛ-ma. Na nkyuli inyɔ bamɛni kemo ni, ɔmani na aabu anii ɔdubɔyɔ ɔlakɛne ɔmɛni utulo?”
42007043	Amu na Simon ɔnini, “Mɔɔbu nnii ukyuli ɔni na úti kayu kenengudi ɔ́kyiɛ.” Amu na Yesu ɔ́su-nwu ɔnini, “Ásu na ɔ́tɛ.”
42007044	Mmɔ na Yesu únwini útánu uleku ɔmmɔ na ɔ́su Simon ɔnini, “Aanu uleku ɔmɛni? Ka líbo-ɔ kudɔ ni, étete-mi ntu anii nƒɔ lɛgba. Nsu uleku ɔmɛni úti nwuna imii ɔ́ƒɔ-mi lɛgba, na úti nwuna lili linwini úni-ni.
42007045	Átaƒɔ-mi ku kubiti na akya-mi kɔgbu. Nsu ɔ́si uwi ɔni mbeduo ni, anwu útada tɔ mina lɛgba bɔdada útaya.
42007046	Awɔ étete-mi inɔmii bɔdi anii nkya lili. Nsu anwu úti inɔmii ƒɛƒɛɛ úwi-mi lɛgba ƒui.
42007047	Anwuɔsu mɔɔsu-ɔ ka ni, na bɔyɔ bɔni na údie ɔ́tina-mi ɔsu ni, ɔ́kɛ nwuna ekpidi pii ani na ɔ́bla ƒui buti taakyiɛ. Na ukyuli ɔni na blii na béti bákyiɛ-nwu ni, nwuna bɔyɔ lɛnɔ buse blii.”
42007048	Amu na Yesu ɔ́su uleku ɔmmɔ ɔnini, “Ákɛ ƒula ekpidi buti taakyiɛ.”
42007049	Ka bekyuli bani lɛnɔ nlie kadikɔ mmɔ bénu Yesu lɛla lɛni na ɔ́su ni, béye lɛlɔ banii, “Ɔma na ɔdi mɛni ɔni mɔɔkana na uuti bekyuli ekpidi muedi taakyiɛ-ma?”
42007050	Amu na Yesu ɔ́su uleku ɔmmɔ ɔnini, “Ƒula bɔƒɔtaadi búdie-ɔ, ɔsu teesie ku keyi buɛɛ.”
42008001	Na uwi ɔdi kama ni, Yesu ɔ́vi ɔgbami úsie lɛma ku akpaklɔ kemo. Na ɔkɛ ɔɔsu litemi buni taasiku Katɔti lɛga kadikɔ lɛlɔ. Leevu-inyɔ banii na ɔ́ƒuna lɛnɔ basiaku-nwu.
42008002	Beleku bani na Yesu ɔ́bwi na bana lɛlɛ lidu ku bani na ɔ́gya ayu ekpidi ɔ́lɛku-ma lɛlɔ kemo badi lɛnɔ basiaku-nwu. Na bana akɔ ɔdi ndi Maria ɔni bátaalɔ banii Magdalene ɔni lɛlɔ kemo na Yesu ɔ́gya ayu ekpidi maatɛ ɔ́lɛku.
42008003	Uleku ɔbambadi lɛnɔ ɔkya-ma akɔ ɔni baalɔ banii Yohana na ɔgyani baalɔ Kusa na útaabla kabla na Ɔga Herode litemi katɛkɔ aani ɔkutine unengu ɔdi kalɛ. Beleku bamba pii ku ɔni baalɔ Susana lɛnɔ básiaku Yesu na béteeti bana akɛla teebunku anwu ku nwuna batɛyane.
42008004	Bekyuli pii bátaasi lɛma bun bun teebo Yesu kudɔ. Na uwi ɔni na bekyuli pii bábasala ni, Yesu úbo-ma lɛgba lɛmɛni ɔnini,
42008005	“Edula ɔkyane ɔdi úsie utágya edula. Amu ka ɔɔgya edula amɛni teewi kemo ni, adi álɛ ébo ulu kudɔ na bekyuli bánya-nya, na baasɛ bála bádi.
42008006	Adi álɛ ébo atakpɛ lɛlɔ. Na ka ákwɛ ni, átakɛ ntu ku lɛti buni. Anwuɔsu ákwi na ékpi.
42008007	Edula ammɔ adi éduo liyu livo akɔ. Na livo lɛ́tu libi edula ammɔ lɛlɔ, na ényimi-nya ƒui.
42008008	Na akladi anya álɛ ébo kalɔ buni lɛlɔ. Na ka ákwɛ ni, ánwu ebi eti anyɔ anyɔ.” Amu na Yesu ɔ́su-ma ɔnini, “Bibimi atu, na binu kaduɛ!”
42008009	Yesu basiakune béye-nwu lɛgba lɛmɛni kalɔ bénu.
42008010	Amu na ɔ́su-ma ɔnini, “Katɔti úti nwuna lɛga bɔdi lɛnunda abɛla ɔ́tina-mii. Nsu bekyuli bakladi ama ni, agba na muubó-ma kalɛ na 'si ina baanu ni, balanu baláti. Na ina beenú ni, belénu kalɔ.'
42008011	“Lɛgba lɛni na líbo kalɔ bunu ndi ɔmɛni. Edula ammɔ ndi Katɔti litemi.
42008012	Na edula ani nálɛ ébo ulu kɔtu ese aani bekyuli bani muunú, nsu ukisine uubo taabada litemi lɛmmɔ teedie-ma kayi kemo. Na ɔ́ya-ma na balakana bɔƒɔ bɔdi na Katɔti ɔƒɔ-ma ngba.
42008013	Na ani nálɛ ébo atakpɛ lɛlɔ ni, ese aani bekyuli bani na bénu litemi lɛmmɔ na báƒɔ-ni ku ebiti mmɔ kani, nsu líteduo-ma lɛlɔ kemo geen. Anwuɔsu baaƒɔ́ taadi uwi klukui kemo kani. Na si uwi ɔni na bukpoku taanu bɔdi búbo ni, baayuɛ.
42008014	Edula ani nálɛ ébo liyu livo akɔ ni, ese aani bekyuli bani muunú litemi lɛmmɔ, nsu kayawi lɛƒɛda ku lɛlakɛ ku kayawi kamɛni ebiti aatú taabali-ma, na alaya na ebi ammɔ egyie na baƒɛ-nya.
42008015	Na edula ani nálɛ ébo kalɔ kabuni lɛlɔ ni, ese aani bekyuli bani muunú litemi lɛmmɔ teeti-ni taada ku kayi nwaa. Na beeboku lɛlɔ kalɔ na beenye momoomo teetédu kawɔlɔkɔ kalɛ na banwu ebi pii.
42008016	“Ukyuli ɔdi ulátu asogya teebi-nwu ala iye uti-nwu utábɛla ɔkya lɛla lɛdi kalɔ. Mmomu ɔɔkɔliku asogya ɔmmɔ taasia katɔ likpo lɛni maya na wekeye wewi kesii biala. Na ukyuli biala ɔni muuduo ɔtɔ ɔmmɔ kemo ɔnu nwaa.
42008017	Lɛla biala lɛni na bábala bákya kesii biala ni, lɛdubɔda lɛlɛ keyi. Na lɛla lɛni na bébi ala ni, badubudie-ni beboku bukeye kemo.
42008018	“Bɛnu lɛlɔ kemo kaduɛ na kalɛ na biinú etemila lɛlɔ. Na ukyuli ɔni muunú na únu kalɔ ni, ɔdubunu kalɔ ubu. Na ukyuli ɔni neeese atu ni, libliidi lɛni na ɔɔbu ɔnii únu muedi ni, badubɔƒɔ-ni na nwuna kudɔ.”
42008019	Yesu banwani ku bana uni bébo-nwu kudɔ, nsu bátakana Yesu bɔkpɛ bude ɔkɛnku bekyuli bammɔ bumomo ɔsu.
42008020	Amu na ukyuli ɔdi útásu Yesu ɔnii, “Ƒula uni ku ƒula banwani benye keyi baawia-a.”
42008021	Amu na Yesu ɔ́su bana ƒui ɔnini, “Mina uni ku mina banwani ndi bekyuli bani muunú Katɔti litemi na baadi-ni lɛlɔ.”
42008022	Limeyi lɛdi ni, Yesu úduo ɔkɔlɔ kemo ku nwuna batɛyane. Amu na ɔ́su-ma ɔnini, “Bɛya na bɔvia busie ɛpu ɔvi ɔni ngye.” Anwuɔsu ama lɛnɔ bése kalɔ ku ɔkɔlɔ ɔmmɔ buku.
42008023	Ka bakɛ ntu anumi bésela ni, Yesu ɔ́lɛɛ. Na kɔnakunwi ni, ɔƒɛƒɛɛ kpakplaa ɔdi úbo uukpó na ntu anumi mmɔ ɔni na ɔkɔlɔ ɔmmɔ kemo ƒui kadaku ntu bɔƒɔ ɔsu bakya kukpi ku ngba ntɛ.
42008024	Batɛyane bammɔ bésie na bátágyila Yesu na básu-nwu banini, “Ati! Bɔdaku bukpi!” Amu na Yesu ɔ́ta únye na údie lɛdi ɔ́bɔku ɔƒɛƒɛɛ ku ntu bɔni mɔɔnwanɛ lɛlɔ mmɔ, na ana ƒui kenye káyɔ na ɔ́bla buɛɛ.
42008025	Na úye batɛyane bammɔ ɔnini, “Bi ɔsu na biiibo bɔƒɔtaadi?” Nsu bunye kani na benye yaa, na liƒu lɛnɔ lɛ́da-ma. Na béye lɛlɔ banini, “Ukyuli ɔmani na ɔdi mɛni bɔdi? Ɔɔtɛmi teete ɔƒɛƒɛɛ ku ɛpu ntu bɔni mɔɔnwanɛ lɛlɔ na beenú-nwu litemi!”
42008026	Amu na Yesu ku nwuna batɛyane bávia bésie bétédu kalɔ kani baalɔ Gerase na ɛpu ɔvi si ási Galilea.
42008027	Ka Yesu ɔ́si ɔɔlɛ́ ɔkɔlɔ kemo kani na ukyuli ɔdi na ayu ekpidi eli-nwu lɛlɔ úsie úbasiaku-nwu. Na ɔdi ukyuli ɔni na ɔ́si ɔma ɔmmɔ kemo. Ɔbla uwi pii ɔdi mɛni ni, kasɔngya kani na ukyuli ɔmɛni ɔɔkɛ. Na ulátuna ɔnii uulie nwuna kaduli amu ntu bekyuli kɔƒiɔtɔ akɔ.
42008028	Uwi ɔni na ɔ́nu Yesu ni, ɔ́va momoomo na úƒwimi lɛlɔ ɔ́va kalɔ na Yesu lɛgba kudɔ. Na ɔ́su-nwu ɔnini, “Yesu, Katɔti Ɔni Ntulo Ƒui Ubi! Bi na aawia mina kudɔ mɛni? Muuvele nda-a, tani-mi kɔtu.”
42008029	Ukyuli ɔmmɔ ɔ́su ɔmɛni, ɔsika Yesu ɔ́bɔku kɔyu kɔni nlie-nwu lɛlɔ mmɔ, na ɔ́su-ku ɔnii, “Vi lɛ-nwu lɛlɔ kemo!” Uwi pii kɔyu kɔmmɔ kɔɔdi ukyuli ɔmmɔ lɛlɔ ɔni na si ina bényimi-nwu enu na bébo-nwu kɔgba muedi ni, ɔɔƒɛ abuala ammɔ na kɔyu kɔmmɔ kuukeliku-nwu taatákya ketele kemo.
42008030	Yesu úye-nwu ɔnini, “Dɛ na baalɔ-ɔ lɛnyi?” Amu na údie kenye ɔnini, “Ami baalɔ banii Lisu.” Ɔ́su lɛni ɔsika ayu ekpidi pii néduo akya-nwu lɛlɔ kemo.
42008031	Amu na ayu ammɔ évele Yesu anii utabɔku-ma utatákya ayu ekpidi abi kebokɔ.
42008032	Mmɔ ni, baplakuo pii badi bakɛ kataku kadi lɛlɔ baadi. Amu na ayu ekpidi ammɔ évele Yesu anii ɔya na betéduo baplakuo bammɔ lɛlɔ kemo. Amu na Yesu úte-ma kuƒi.
42008033	Anwuɔsu bávi bálɛ ɔnana ɔmmɔ lɛlɔ kemo bétéduo baplakuo bammɔ kemo. Na bana ƒui békeli báyu kataku kammɔ lɛlɔ na bátányina lɛlɔ bákya ɛpu kemo na báyii ku udu.
42008034	Ka bekyuli bani mɔɔnu baplakuo bammɔ lɛlɔ bánu ala ani nálɛ ni, békeli bésie ɔmankemo na bátásu bekyuli bávi ku akpaklɔ lɛnɔ ƒui.
42008035	Na bekyuli bammɔ bálɛ bésie banii batánu lɛla lɛni nálɛ. Amu ka bébedu Yesu kudɔ ni, bánu ɔnana ɔni lɛlɔ kemo na Yesu ɔ́bɔku ayu ekpidi ɔ́lɛku mmɔ ka ulie Yesu lɛgba akɔ ku kasusu sɛɛn na ɔda adala na ulie kpoo. Amu na bana ƒui báyia.
42008036	Na bekyuli bani nánu kalɛ na ala ammɔ álɛ ni, básu bakladi kalɛ na ukyuli ɔni lɛlɔ na ayu ekpidi amɛni élie lɛlɔ lɛ́bla nwaa.
42008037	Ɔmɛni ɔsu Gerase kalɔ kammɔ ku kana amadɔ bekyuli básu Yesu banii ɔtɔlɔ bana kalɔ lɛlɔ, ɔsika baayia. Anwuɔsu Yesu úduo ɔkɔlɔ kemo ka ɔtɔlɔ.
42008038	Amu na ukyuli ɔni na Yesu ɔ́bwi mɛni úvele Yesu ɔnii, “Ya na lɛsiaku-ɔ.” Nsu Yesu útatuna na ɔ́su-nwu ɔnini,
42008039	“Teesie kaduli na atásu lɛla lɛni na Katɔti ɔ́bla úte-ɔ.” Amu na ukyuli ɔmɛni úsie útávi ɔmankemo na ɔ́su ɔ́vi ƒui lɛla lɛni na Yesu ɔ́bla úte-nwu.
42008040	Uwi ɔni na Yesu ɔ́sɔ únwini úsie ɛpu ɔvi ɔni ngye ni, bekyuli bammɔ báƒɔ-nwu kaduɛ, ɔsika bana ƒui benye bagya-nwu.
42008041	Amu na ɔnana ɔni baalɔ Yairo na ɔdi Yudaƒuɔ kasalakɔ benengu akɔ unwi ɔ́da úbalɛ. Na ɔ́yu ɔ́tɛ Yesu lɛgba kalɔ na úvele-nwu ɔnii ɔsiaku-nwu na besie nwuna kaduli,
42008042	ɔsika ubidi ulekubi unwi ɔni na ɔdubɔƒɔ aani akwa leevu-anyɔ ni, ɔtɛ ɔlɛ ɔdaku bukpi. Ka Yesu ɔkɛ úsela ni, lɛni na bekyuli baanwanɛ lɛlɔ ka bani bede-nwu.
42008043	Na bekyuli bamɛni akɔ ni, uleku ɔni na ubugya uuwi na ɔbla akwa leevu-anyɔ sɔɔn lɛnɔ ɔ́kya-ma akɔ. Uleku ɔmɛni úubile nwuna egulabi ƒui ɔnii ɔɔbwi ɔlɛ ɔmmɔ, nsu úutuku ɔ́nɔ.
42008044	Amu na ɔkɛ buɛɛ útávi Yesu kama na bekyuli akɔ na útuku-nwu awu kɔtu. Mmɔ kani ni, ubugya ɔmmɔ kenye kékulo.
42008045	Amu na Yesu úye ɔnii, “Ɔma nétuku-mi?” Nsu ukyuli biala úni. Amu na Petro ɔ́su-nwu ɔnini, “Ati, nu kalɛ na bekyuli ƒui bɛ́mua basiaku-ɔ!”
42008046	Nsu Yesu ɔ́su ɔnini, “Lɛ́ti ka ukyuli ɔdi útuku-mi, ɔsika ɔyikun ɔdi ɔ́vi ɔ́lɛ-mi lɛlɔ kemo.”
42008047	Ka uleku ɔmmɔ ɔ́nu ɔ́ti ka ulakana bɔbɛ ɔsu ni, lɛlɔ lɛɛtɔ́-nwu na ɔ́yu ɔ́tɛ Yesu lɛgba kalɔ. Amu na ɔ́sɔku lɛla biala kalɔ údie na bekyuli bammɔ ƒui anumi. Na údie ɔ́su lɛla lɛni ɔsu na útuku-nwu awu ku kalɛ na ɔlɛ ɔmmɔ ɔ́ba-nwu kɔnakunwi.
42008048	Ɔmɛni ɔsu Yesu ɔ́su-nwu ɔnini, “Mina ubi uleku, ƒula bɔƒɔtaadi bɔ́bwi-ɔ. Teesie ku keyi buɛɛ.”
42008049	Uwi ɔni na Yesu ɔmua ɔdaku litemi lɛmɛni bɔsu ni, anwu kani na ɔtu ɔdi ɔ́da úbalɛ na ɔ́si Yudaƒuɔ kasalakɔ unengu ɔni baalɔ Yairo mmɔ kesii. Na úbasu-nwu kenye ɔnini, “Ƒ^ubidi ulekubi ɔmmɔ úukpi ɔsu da ala ɔtinane ɔmmɔ bɔlɔ ya.”
42008050	Nsu Yesu únu litemi lɛmmɔ na ɔ́su Yairo ɔnini, “Tayia. Awɔ ƒɔ di ka ubi ɔmmɔ lɛlɔ lɛdubɔyu ɔkplu.”
42008051	Uwi ɔni na bétéduo Yairo kaduli mmɔ ni, útete kuƒi na ukyuli ɔdi uduo ɔtɔ kemo ntu Petro ku Yohane ku Yakobo ku ulekubi ɔmmɔ ɔti ku uni kani.
42008052	Na bekyuli pii benye mmɔ beewulo kɔnyana ku keku na ubi ɔmmɔ ɔsu. Amu na Yesu ɔ́su-ma ɔnini, “Bɛsɔ bitewulo. Ubi ɔmmɔ útekpi. Bɔlɛɛ na ɔda.”
42008053	Amu na bana ƒui béti-nwu báma, ɔsika ama bagyi ka úkpi.
42008054	Amu na Yesu úƒie-nwu kɔnu ɔ́da na ɔ́kpali-nwu ɔnini, “Ubi, ta nye!”
42008055	Ulekubi ɔmmɔ ɔ́sɔ únwini úbo ngba na ɔ́ta kɔnakunwi. Amu na Yesu ɔ́su-ma ɔnii bawia lɛla lɛdi bete ulekubi ɔmmɔ na ɔdi.
42008056	Ala amɛni ƒui ábla nwuna bawɔne dɛye dɛye, nsu Yesu úbo-ma ɔda ɔnii batasu ukyuli ɔdi lɛla lɛni nálɛ mɛni.
42009001	Ɔmmɔ kama ni, Yesu ɔ́lɔ nwuna batɛyane leevu-inyɔ bammɔ ɔ́sala na úte-ma kuƒi ku ɔyikun ɔni na beti bagya ayu ekpidi ƒui na babwi lɛlɛ lidu lɛnɔ.
42009002	Amu na ɔ́tala-ma ɔnii beteesie na batásu Katɔti lɛga kadikɔ etemila bete bekyuli na babwi balɛne.
42009003	Asa na badubɔgyu ni, Yesu ɔ́su-ma ɔnini, “Biteti lɛla lɛdi bitada na bina ulu busie kemo aani ugyii ɔdadi iye ala bevelene koƒo iye adila iye egulabi. Na awu ɔbambadi muedi ni, bitasu bɛnii biiti ɔdi.
42009004	Kesii biala na báƒɔ-mii ni, bɛsɔ bɛkya kaduli kammɔ kemo utédu uwi ɔni na ɔlɛka bɛtɔlɔ ɔma ɔmmɔ kemo.
42009005	Na kesii kani na bátaƒɔ-mii ni, bɛtɔlɔ ɔma ɔmmɔ kemo na biveli bina lɛgba kalɔ ɔtumu muedi biwi ɔma ɔmmɔ kemo aani Katɔti kɔtu bɔni kati bute.”
42009006	Amu na batɛyane bammɔ bátɔlɔ na bátávi akpaklɔ ani ƒui kemo na baasu Katɔti litemi buni na baabwi balɛne lɛnɔ.
42009007	Ka Herode ɔni mɔɔdi Galilea lɛlɔ únu ala ani ƒui mɔɔlɛ́ mɛni ni, úbeƒu ɔsika bekyuli badi baasu ka Ntu Ɔkpilane Yohane násɔ ɔ́ta úbo uli ngba.
42009008	Na babambadi lɛnɔ baasu banii Elia násɔ únwini úbo. Na badi lɛnɔ banii Katɔti kenye bediene bakukudi bammɔ akɔ unwi násɔ úbo uli ngba.
42009009	Amu na Herode ɔ́su ɔnini, “Lɛ́ya na békulo Yohane lili, na ɔma na ɔdi nsɔ nkɛ mɔɔbla ala amɛni na muunú-nwu kɔku?” Anwuɔsu Herode ɔkya ɔɔwia ulu ɔni na ɔsia na ɔnu Yesu.
42009010	Batɛyane bammɔ bénwini bébo na bábasu Yesu ala ani ƒui na bábla. Amu na útiku-ma na bátɔlɔ bésie ɔma ɔni baalɔ banii Betsaida kakɛ.
42009011	Ka bekyuli pii bénu lɛni ni, básia-nwu kama bésie mmɔ. Yesu lɛnɔ ɔ́ƒɔ-ma na ɔ́tɛmi úte-ma ɔ́si Katɔti lɛga kadikɔ ala lɛlɔ, na ɔ́bwi bani na ɔlɛ ɔda.
42009012	Lebo lɛni na ɔƒɛ úsela bɔnu ni, Batɛyane leevu-inyɔ bammɔ bébo Yesu kudɔ na básu-nwu banini, “Ya na bekyuli bamɛni batɔlɔ na beteesie akpaklɔ ani nde amadɔ mɛni kemo, kalɛ na bakɛ adila ku keduokɔ, ɔsika mɛni ɔdi ketele ntɛ.”
42009013	Amu na Yesu ɔ́su-ma ɔnini, “Amii alati bite-ma lɛla lɛdi na badi.” Mmɔ na básu-nwu banii, “Adila ani ƒui na bɔda mɛni ndi bodobodo ɛlɔ ku kɔbɛ inyɔ. Aawia ka busie butéye adila bute bekyuli pii bamɛni?”
42009014	Na banana bammɔ babla mpimu ɛlɔ na mmɔ. Amu na Yesu ɔ́su nwuna batɛyane ɔnini, “Bɛya na bekyuli bammɔ belie esu esu aani nkyuli liti liti.”
42009015	Na ka batɛyane bábla lɛni ni,
42009016	Yesu úti bodobodo ɛlɔ ku kɔbɛ inyɔ bɔmmɔ na ɔ́kɔliku anumi ɔ́nu katɔ. Amu na ɔ́gya Katɔti enu úte-ma, na ɔ́bwɛ-nwu kɔkɛ kɔkɛ na úti úte nwuna batɛyane ɔnii beti bele bete bekyuli bammɔ.
42009017	Na bana ƒui bádi bémo na batɛyane bammɔ básala kɔkɛ wɛlɛ wɛlɛ kɔni nébu na kúyi kɔgyigyɛ leevu-inyɔ.
42009018	Ka Yesu lɛti ɔkya ɔɔkpali katɔ limeyi lɛdi ni, nwuna batɛyane bébo-nwu kudɔ. Amu na úye-ma ɔnini, “Ɔma na bekyuli baasu banii anwu na ndi?”
42009019	Amu na bédie kenye banii, “Badi baasu banii awɔ ndi Ntu Ɔkpilane Yohane. Na badi lɛnɔ banii awɔ ndi Elia. Na badi lɛnɔ baasu taatina banii Katɔti kenye bediene bakukudi bammɔ akɔ unwi násɔ únwini úbo uli ngba.”
42009020	Amu na úye-ma ɔnini, “Na amii nɔɔ? Ɔma na bɛɛsu ka anwu na ndi?” Mmɔ na Petro údie kenye ɔnii, “Awɔ ndi Katɔti Ukyuli Ɔƒunadi ɔmmɔ.”
42009021	Amu na Yesu úbo-ma ɔda kpakplaa ɔnii batasu ukyuli ɔdi kenye kamɛni.
42009022	Yesu ɔ́sɔ ɔ́su-ma ɔnii, “Ɔlɛka ami, Ukyuli Ɔyawine Ubi, libo abi geen na kadi benengu ku bakpane benengu ku ɔda bubo ala batinane enu kemo na beni-mi, na badu-mi. Nsu na emeyi atɛ kama ni, Katɔti ɔdubɔgyila-mi ɔlɛku bekpine akɔ mbelie ngba.”
42009023	Amu na ɔ́su-ma ɔnii, “Si ukyuli ɔdi ɔɔwia ka ɔsiaku-mi ni, ɔlɛka udie lɛlɔ atu na ubo abi limeyi ndi limeyi na ɔsiaku-mi kama.
42009024	Ɔsika ukyuli biala ɔni mɔɔwia ka ɔƒɔ nwuna lili ngba ute lɛlɔ ni, ɔdubɔyila-mu. Na ukyuli biala ɔni nányonu nwuna ngba ka ɔsiaku-mi ɔsu ni, ɔdubɔkɛ ngba geen.
42009025	Bi kɔsia na ukyuli ɔdubɔkɛ si ɔ́kɛ kayawi ala ƒui na ɔ́yila ngba geen bɔmmɔ?
42009026	Si ami ku mina ala ani mɔɔtina ƒui ékpo ukyuli ɔdi kɔƒa ni, anwu lɛnɔ ɔdubukpo ami Ukyuli Ɔyawine Ubi kɔƒa uwi ɔni na mebo na mina bukeye ku Katɔti ku nwuna batu kedee ƒui bukeye kemo.
42009027	Mɔɔsu-mii geen nnii bina akɔ badi na mɛni ni, belekpi wetédu uwi ɔni na Katɔti wedie nwuna lɛga bɔdi ɔyikun keyi na limeyi likplodi lɛmmɔ lɛlɔ.”
42009028	Ɔ́bla aani Kwasida unwi ɔni na Yesu ɔ́su ala amɛni kama ni, útiku Petro ku Yohane ku Yakobo na bákɔ bésie kɔbi lili batákpali katɔ.
42009029	Ka ɔdaku katɔ bɔkpali ni, nwuna anumi bɔnu bɔ́vumana na nwuna adala eekeye na aatu anumi.
42009030	Na kɔnakunwi ni, banana inyɔ badi bébenye-nwu kudɔ bani ndi Mose ku Elia na baatɛmi.
42009031	Báda bálɛ na Katɔ Ɔga Ɔma bukeye kemo na bátɛmi ku Yesu na ulu ɔni lɛlɔ na ɔdubɔsia na ɔwɔlɔ lɛla lɛni na Katɔti ɔɔwia na nwuna kukpi na Yerusalem kemo.
42009032	Petro ku nwuna bakpana béduo lɛlɛɛ kemo geen, nsu bágyinya bábanu lɛlɔyɔ bukeye bɔni kemo na Yesu ɔkya ku bekyuli inyɔ bani nnye-nwu kudɔ.
42009033	Ka bekyuli bammɔ baagyú ni, Petro ɔ́su Yesu ɔnini, “Ati, bula mɛni bubo bɔdia geen! Ya bɔtu nvo ɛtɛ na mɛni. Kenwi kadi ƒula kadi, kenwi kadi Mose kadi, na kenwi kadi Elia lɛnɔ kadi.” Na ala ani na ɔɔsu mɛni ƒui ni, tati tati kemo na ɔ́su-nya.
42009034	Lebo lɛni na ɔmua unye ɔɔtɛmi ni, uyɔlɔ ɔdi ɔ́yu úbewi-ma lɛlɔ. Na batɛyane bammɔ báyia uwi ɔni na uyɔlɔ ɔmɛni ɔ́da ɔ́lɛ-ma lɛlɔ.
42009035	Amu na bénu Katɔti lɛdi na uyɔlɔ ɔmmɔ kemo ka lɛɛsu lɛnini, “Ɔmɛni ndi mina Ubi Ɔƒunadi. Binu-nwu litemi!”
42009036	Amu ka lɛdi lɛmmɔ lɛ́da bɔtɛmi lɛ́ya ni, bánu ka Yesu lɛti nébu unye. Amu na batɛyane bammɔ béti ala ani na bánu mmɔ bábala, na bátasu-nya ukyuli ɔdi uwi ɔmmɔ.
42009037	Ka kadi kégye ni, Yesu ku nwuna batɛyane ɛtɛ bammɔ bási báyu kɔbi kɔmmɔ lɛlɔ. Na bábasiaku bekyuli pii badi.
42009038	Mmɔ na ɔnana ɔdi ɔ́va momoomo ɔ́su ɔnini, “Ala ɔtinane! Muuvele nda-a, nu mina ubi! Anwu kani ndi-mi ubi!
42009039	Kɔyu kukpidi kɔdi kuukpóku-nwu na kɔɔyá na ɔɔva momoomo kɔnakunwi. Ɔɔsinsi lɛlɔ na uuti lɛlɔ taaƒiɛmi kalɔ na avlɔvɔ aalɛ́-nwu kenye. Lɛni na ɔɔbla-nwu laa ɔkplu kemo asa na kɔyu kɔmmɔ kɔɔnyonu-nwu.
42009040	Lívele ƒula batɛyane nnii bagya kɔyu kukpidi kɔmmɔ bete-mi, nsu bátakana-ku bɔgya.”
42009041	Amu na Yesu ɔ́su-ma ɔnini, “Amii, ɔmwi limeyi bekyuli, bi ɔsu na bilaƒɔ-mi taadi na bɛɛyu atu ɔkplu? Uwi ɛlɛ sɔɔn na ndubɔkɛku-mii kayi? Na uwi ɔmani na ndubɔda-mii ntálɛ?” Amu na ɔ́su ɔnana ɔmmɔ ɔnini, “Ti ƒ^ubidi boku mɛni.”
42009042	Ka ɔnamu ɔmmɔ ɔ́si ɔdubo ni, anwu kani na kɔyu kɔmmɔ kúbo-nwu kɔ́va kalɔ na ɔ́sinsi. Amu na Yesu ɔ́bɔku kɔyu kukpidi kɔmmɔ na ɔ́bwi ɔnamu ɔmmɔ, na ɔ́sɔku-nwu úte ɔti.
42009043	Katɔti ɔyikun bonwu ɔmɛni ɔ́bla bekyuli bammɔ ƒui dɛye dɛye. Yesu ala bɔbla átakɔsi na aabla-ma dɛye dɛye uwi ɔni na Yesu ɔ́su nwuna batɛyane ɔnini,
42009044	“Bitayiƒla lɛla lɛni na líse kalɔ ndaku-mii bɔsu! Badubo Ukyuli Ɔyawine Ubi buti bɔkya bekyuli enu kemo.”
42009045	Nsu batɛyane bammɔ bétenu ɔmɛni kalɔ. Ɔdi lɛla lɛni na béti bábala-ma, nsu baayia-nwu lɛla lɛdi buye bɔsiku litemi lɛmmɔ lɛlɔ.
42009046	Unyeƒi ɔdi úbeduo batɛyane bammɔ ntɛ ɔni ndi bana akɔ ɔni náƒɔ kuye utulo lɛlɔ.
42009047	Amu ka Yesu ɔ́ti-ma kasusu ɔsu ni, úti ɔnamu ɔdi úbenyene-ma anumi na nwuna kudɔ.
42009048	Mmɔ na ɔ́su-ma ɔnii, “Ukyuli ɔni náƒɔ ɔnamu ɔmɛni na mina lɛnyi kemo ni, ɔ́ƒɔ ami lɛnɔ. Na ukyuli ɔni mɔɔƒɔ́-mi ni, ɔ́ƒɔ ukyuli ɔni nátala-mi. Ɔsika ukyuli ɔni néboku lɛlɔ kalɔ ƒui na bina akɔ ni, anwu ndi ukyuli ɔni náƒɔ kuye utulo ƒui.”
42009049	Amu na Yohane ɔ́su-nwu ɔnini, “Ati, bɔ́nu ka ukyuli ɔdi ɔkya ɔɔgyá ayu ekpidi na ƒula lɛnyi kemo na bɔ́su-nwu bɔnii ɔda ɔya, ɔsika ɔɔɔdi bula akɔ unwi.”
42009050	Amu na Yesu ɔ́su nwuna batɛyane ɔnini, “Bitabala-nwu. Ɔsika si ukyuli ɔdi útata útenye-mii lɛlɔ ni, bɛti bɛnii unye-mii kama.”
42009051	Amu ka uwi ɔni na ɔlɛka Katɔti uti Yesu usienku katɔ ɔdaku budu ni, ɔ́lɛ ugyii ka uteesie Yerusalem.
42009052	Ɔ́tala batu badi ɔnii bagyu batɔ lɛkpaklɔ lɛdi kemo na Samaria na batáklibi lɛla biala bese bete-nwu.
42009053	Nsu ka ɔma ɔmmɔ bekyuli báti ka bɔvi na ɔ́vi úsela Yerusalem ɔsu ni, bétenu kalɔ.
42009054	Amu na ka batɛyane bani ndi Yohane ku Yakobo bánu lɛni ni, béye Yesu banii, “Ati, aawia ka bɔkpali ogya bɔsi katɔ bubewi-ma lɛlɔ na ɔkyula-ma?”
42009055	Mmɔ na Yesu únwini na ɔ́dɔnku-ma, na ɔ́su ɔnini, “Bilenu Kɔyu kɔni mɔɔdi-mii lɛlɔ kalɔ! Ami, Ukyuli Ɔyawine Ubi, ńtebo nnii mbakyula bekyuli, mmomu líbo nnii mbaƒɔ-ma ngba.”
42009056	Na anwu ku batɛyane bammɔ bébo bávi bésie lɛkpaklɔ bamba.
42009057	Ka bakɛ bésela ni, ɔnana ɔdi ɔ́su Yesu ɔnini, “Ndubɔsiaku-ɔ kesii biala na ésela.”
42009058	Amu na Yesu ɔ́su-nwu ɔnini, “Beƒiebuo bebo libu lɛni kemo na baatɛ, na baasɛ lɛnɔ bebo ayu. Nsu Ukyuli Ɔyawine Ubi ni, anwu uuubo katɛnkɔ muedi.”
42009059	Na Yesu ɔ́su ukyuli bamba ɔnini, “Siaku-mi.” Nsu ukyuli ɔmmɔ ɔnini, “Ati, ya na lɛka mina ɔti busie butáva asa.”
42009060	Amu na Yesu ɔ́su-nwu ɔnini, “Ya na ama bani neeebo Katɔti ngba geen bɔmmɔ bataava bana bekpine. Na awɔ eteesie na atásu Katɔti lɛga bɔdi litemi.”
42009061	Ukyuli bamba lɛnɔ ɔnii, “Blɔti, masiaku-ɔ. Nsu ya-mi lɛka mina lɛlɔ bekyuli busie butákada asa.”
42009062	Amu na Yesu ɔ́su-nwu ɔnini, “Ukyuli ɔni naaabla nwuna kabla ku kayi ƒui ni, útamanku Katɔ Ɔga Ɔma.”
42010001	Ɔmɛni kama ni, Blɔti ɔ́ƒuna banana liti ku aavlanyɔ-inyɔ babambadi na ɔ́tala-ma inyɔ inyɔ ɔnii besie lɛma ku akpaklɔ ani kemo na nka ɔlɛka usie.
42010002	Na ɔ́su-ma ɔnini, “Edula pii éedu bɔƒɛ, nsu nkyuli ɛlɛɛ badi kani nnye kabla kamɛni lɛlɔ. Bɛkpali katɔ na bivele kemo ɔlati na umene bekyuli bani maƒɛ-nya masala.
42010003	Biteesie! Mɔɔtala-mii aani baƒonu na begiti akɔ.
42010004	Na biteti egulabi kavumi iye koƒo iye lɛgbanvuo, na bitedi bitenye ulu bɛnii biigyele ukyuli ɔdi.
42010005	“Kaduli biala na bítéduo ni, bɛka bɔsu bɛnii, 'Keyi buɛɛ kasiaku kaduli kamɛni bekyuli.'
42010006	Na si ukyuli ɔni mɔɔyɔ́ keyi buɛɛ ɔdi ɔkya mmɔ ni, bɛya na bina keyi buɛɛ kasiaku-nwu. Nsu si ɔdi uuubo ni, bɛsɔku bina keyi buɛɛ kegye bɛtɔlɔku.
42010007	Bɛsɔ bɛkya kaduli kani kemo na báƒɔ-mii. Na lɛla biala lɛni na badubuti bete-mii ni, bɛdi na bɛni-ni. Ɔsika kabla ɔblane biala ni, ɔlɛka bete-nwu nwuna lɛyuƒɔla. Bitatáka bitamana ɔ́si kaduli kani úsie kani.
42010008	“Na ɔma biala ɔni kemo na báƒɔ-mii ni, bɛdi lɛla biala na bákɛ béte-mii.
42010009	Bɛbwi balɛne na ɔma ɔmmɔ kemo. Na bɛsu ɔma ɔmmɔ bekyuli bɛnii, 'Uwi ɔni na Katɔti ɔdi lɛga na bula kɔyi kemo ɔ́ɔkpɛ úde.'
42010010	Nsu si bísie ɔma ɔdi kemo na bátaƒɔ-mii ni, bɛlɛ bisie kuyeya na bɛsu bɛnii,
42010011	'Bina ɔma ɔtumu ɔni mma-bu lɛgba kalɔ muedi ni, búveli búwi-mii. Nsu binyimo ka uwi ɔni na Katɔti ɔdi lɛga na bina kɔyi kemo ɔ́ɔkpɛ úde-mii!'
42010012	Na mɔɔsu-mii kede kede nnii na litemi bɔtɛ limeyi ni, Katɔti ɔdubɔnu Sodom ɔma kɔnyana utulo ɔma ɔmmɔ!
42010013	“Bɔbwɛ muute amii Korasin! Na bɔbwɛ muute amii Betsaida! Si Tiro ku Sidon lɛma likpidi kemo na lɛ́bla akɔla budie taatina ani lɛ́bla na bina akɔ ni, nka badubɔyu belie kalɔ kukuuku na beti aƒɔ ekuku bada lɛlɔ na bawɛɛ ntɔ ɔni mɔɔtina ka béni bana ekpidi!
42010014	Katɔti ɔdubɔnu Tiro ku Sidon lɛma kɔnyana butulo amii na litemi bɔtɛ limeyi.
42010015	Na awɔ Kapernaum ni, bɔkali na bɛda bɛnii bɛdubɔkɔliku lɛlɔ bitédu katɔ? Badubɔyula-mii na bɛyii udu!”
42010016	Amu na Yesu ɔ́su nwuna batɛyane ɔnini, “Ukyuli biala ɔni muunú bina litemi ni, ɔɔtina ka uunú ami lɛnɔ litemi. Na ukyuli biala ɔni muuní-mii ni, ɔɔtina ka uuní ami lɛnɔ. Na ukyuli biala ɔni muuní-mi ni, ɔɔtina ka uuní Katɔti ɔni nátala-mi lɛnɔ.”
42010017	Nkyuli liti ku aavlanyɔ-inyɔ bammɔ básɔ bénwini bébo ku ebiti. Na bábasu-nwu banii, “Blɔti, ayu ekpidi muedi énu-bu litemi ɔni bɔ́bɔku-ma na ƒula lɛnyi kemo.”
42010018	Amu na Yesu ɔ́su-ma ɔnini, “Lɛ́nu Satan ka ɔ́si katɔ úbanu aani ogya bɔtu kalɛ.
42010019	Binu kaduɛ! Líte-mii ɔyikun ɔni na bɛkana na bɛkɔ bɛnya balakpi ku batamlukpa lɛlɔ. Na bɛkana bɛdi ukisine ɔmmɔ ɔyikun ƒui lɛlɔ ɔni na lɛla lɛdi lilabla-mii.
42010020	Nsu ni, lɛlɔ litayɔ-mii ka ayu ekpidi eenú-mii litemi ɔsu. Mmomu ebiti ada-mii ka Katɔti únweni-mii anyi ɔ́kya Katɔ Ɔga Ɔma.”
42010021	Uwi ɔmmɔ lɛlɔ ni, Katɔti Kɔyu ebiti áƒɔ Yesu lɛlɔ kemo ƒui na ɔ́su ɔnini, “Ati, katɔ ku kalɔ Unwoti, mɔɔgyá-a enu ɔsika lɛla lɛni na éti ábɛla bakutine ku banundane ni, ani na éti átina bekyuli bani na baaagyi lɛku ku badɔlɔdi. Sɔsɔ na ɔdi, Ati, lɛni geen na aayɔ́ anii ɔlɛ.”
42010022	Amu na ɔ́sɔ ɔ́su ɔnini, “Mina Ɔti úti ala ƒui úte-mi. Ɔdi biala ɔɔɔgyi ukyuli ɔni na Katɔti Ubi ɔmmɔ ɔdi, ntu Katɔti lɛti pɛ. Na ɔdi lɛnɔ ɔɔɔgyi ukyuli ɔni na Katɔti ɔmmɔ lɛnɔ ɔdi, ntu Ubidi ɔmmɔ lɛti pɛ ku bekyuli bani na Ubi ɔmmɔ ɔ́ƒuna ka udie Ɔti ɔmmɔ ɔtina kani.”
42010023	Amu na Yesu únwini útánu nwuna batɛyane bammɔ na ɔ́su-ma na bɔbɛ kemo ɔnini, “Lɛlɔ litaayɔ-mii geen ka bɛɛnu ala ani na bɛdaku bɔnu mɛni!
42010024	Mɔɔsu-mii ka ni, Katɔti kenye bediene pii ku baga lɛnɔ báwia ka banu lɛla lɛni bɛɛnu ɔƒɛni, nsu bátanu. Na báwia ka benu lɛla lɛni na amii biinú mɛni, nsu bétenu.”
42010025	Mmɔ na ɔda bubo ala ɔtinane ɔdi úbo ku kasusu ka ɔkɔku Yesu ɔnu. Na úye-nwu ɔnini, “Ala ɔtinane, bi na ɔlɛka lɛbla asa lɛkɛ ngba ƒui?”
42010026	Amu na Yesu údie kenye na úye-nwu ɔnini, “Bi na Bunweni Kedee Ɔku ɔɔsu? Na dɛ na awɔ eenú litemi lɛmmɔ kalɔ?”
42010027	Mmɔ na ɔnana ɔmmɔ údie kenye ɔnii, “Yɔ Unwoti Katɔti ku ƒula kayi ƒui, ku ƒula kɔyu ƒui ku ƒula ɔyikun ƒui ku ƒula kasusu ƒui lɛnɔ, na ayɔ ƒula ukyulikpana aani ƒula lɛlɔ kalɛ.”
42010028	Amu na Yesu ɔ́su-nwu ɔnini, “Ásu na ɔ́tɛ. Bla lɛni na adubɔkɛ ngba ƒui.”
42010029	Nsu ka ɔda bubo ala ɔtinane ɔmɛni ɔɔwia ka ute lɛlɔ ubo ɔsu ni, ɔ́sɔ úye Yesu ɔnini, “Ɔma ndi mina ukyulikpana?”
42010030	Amu na Yesu údie kenye ɔnini, “Dii ni, ɔnana ɔdi ɔ́kya ɔni nási Yerusalem úsela Yeriko, na beyune bátáda-nwu ulu. Na bébo-nwu na bédie-nwu lɛlɔ ala na bányonu-nwu báva na ɔɔyɔ́ ukpi.
42010031	Úbebo úte ka Katɔti ɔkpane ɔdi úbo ɔɔví ulu ɔmmɔ lɛlɔ. Nsu ka ɔ́nu ukyuli ɔmɛni na kuludɔ ni, ɔ́sia ɔ́vi ɔbambadi ɔ́tɔlɔ.
42010032	Lɛni kani na Lewini ɔdi lɛnɔ úbo ɔɔví. Na ka ɔ́nu ɔnana ɔmmɔ ni, anwu lɛnɔ ɔ́sia ɔ́vi ɔbambadi ɔ́tɔlɔ.
42010033	Nsu Samariani ɔdi ɔni nábasia mmɔ úsela ulu ɔdi ni, úbasiaku ukyuli ɔmmɔ. Na ka ɔ́nu-nwu ni, kaƒɔ kákywi-nwu.
42010034	Amu na úsie útédu-nwu kudɔ na úti inɔmii ku ntɛ úwi-nwu lɛlɛ lɛmmɔ kemo na únyimi-ni ƒui. Na ɔ́gyu ɔnana ɔmmɔ útásia anwu ɔlati ebuo lɛlɔ. Na úti-nwu úsienku baƒɔ keduokɔ na ɔ́nu-nwu lɛlɔ.
42010035	Kadi kégye ni, údie egulabi adi úte keduokɔ lɛlɔ ɔnune ɔmmɔ ɔnii, 'Taanu-nwu lɛlɔ. Na si lɛ́si líbo mɔɔví mɛni ni, ndubɔƒɔ-ɔ lɛla biala lɛni na adubɔsɔ ebile na nwuna lɛlɔ.' ”
42010036	Amu na Yesu úye ɔda bubo ala ɔtinane ɔmmɔ ɔnini, “Na ƒula kasusu kenye ni, nkyuli ɛtɛ bamɛni akɔ ɔmani nátina lɛlɔ aani ukyulikpana na ukyuli ɔni néduo beyune enu kemo mɛni lɛlɔ?”
42010037	Mmɔ na ɔda bubo ala ɔtinane ɔmmɔ údie kenye ɔnini, “Ukyuli ɔni nánu-nwu kɔnyana.” Amu na Yesu ɔ́su-nwu ɔnini, “Awɔ lɛnɔ teesie na atábla lɛni.”
42010038	Amu na ɔni na Yesu ku nwuna batɛyane básia bana ulu bátɔlɔ bésela ni, bébedu ɔma ɔdi. Mmɔ na uleku ɔdi baalɔ Marta ɔ́ƒɔ-nwu úsienku nwuna kaduli.
42010039	Marta ɔmɛni ubo ɔnwani ulekubi ɔni baalɔ Maria. Anwu ɔ́yu úlie Yesu kudɔ na uunú-nwu ala ani na ɔɔtina.
42010040	Kaduli ablala ani nsia Marta lɛti pɛ lɛlɔ ékpoku-nwu kayi. Ɔmɛni ɔsu úbo na úbasu Yesu ɔnini, “Blɔti, ulábla-a lɛla lɛdi ka mina ɔnwani ulekubi ɔ́da kaduli ablala amɛni ƒui ɔ́sia-mi lɛlɔ? Su-nwu na ubo ubebunku-mi!”
42010041	Amu na Yesu ɔ́su-nwu ɔnini, “Marta! Nu kalɛ na eekpóku lɛlɔ na ala pii lɛlɔ.
42010042	Nsu lɛlakpa linwi kani námanku baawia. Na lɛbuni lɛmmɔ na Maria ɔ́ƒuna. Na basɔ baláƒɔ-ni na nwuna kudɔ.”
42011001	Limeyi lɛdi ni, Yesu ɔkya likpo lɛdi ɔɔkpali katɔ. Ka ɔ́wɔlɔ ni, nwuna batɛyane akɔ unwi ɔdi úbo-nwu kudɔ, na ɔ́su-nwu ɔnini, “Ati, tina-bu kalɛ na butaakpali katɔ aani kalɛ na Yohane ɔ́tina nwuna batɛyane.”
42011002	Amu na Yesu ɔ́su-nwu ɔnini, “Si bɛɛkpali katɔ ni, na bɛsu bɛnii, 'Ati, balɔ-ɔ lɛnyi buni. Ƒula lɛga kadikɔ kebo-bu akɔ. Babla ƒula lɛƒɔyɔ na kalɔ lɛlɔ aani kalɛ na use na katɔ.
42011003	Te-bu bula limeyi adila limeyi ndi limeyi.
42011004	Na eti bula alaekpidi akyiɛ-bu, ɔsika abu lɛnɔ buuti taakyiɛ ukyuli biala ɔni mɔɔƒiɔ́-bu. Na taya na buduo bukpoku taanu kemo. na edie-bu alɛku alaekpidi akɔ.' ”
42011005	Amu na Yesu ɔ́su nwuna batɛyane ɔnini, “Si banii bina akɔ ɔdi úsie nwuna ɔkpana ɔdi kudɔ usien ntɛ útásu-nwu ɔnii, 'Ɔkpana, vo-mi bodobodo ɛtɛ ɔdi,
42011006	ɔsika mina ɔkpana ɔdi ɔ́si ulu úbeduo-mi ɔƒɛni kani. Na liiibo lɛdila lɛdi na lite-nwu!'
42011007	“Na banii ƒula ɔkpana ɔmmɔ ɔ́su-ɔ ɔnii, 'Tebete-mi lɛƒɛda lɛdi! Ami ku mina bebi bɔ́ɔtɛ na bɔ́kalɛ ɔtɔ. Nsɔ lɛɛɛdubo bɔkana bɔta ɔƒɛni bubete-ɔ lɛla lɛdi.'
42011008	Si úbo úte lɛni ni, bi na adubo bɔbla? Mɔɔsu-mii nnii si nka kɔkpana kenye lɛti ɔsu ni, ulata. Nsu kalɛ na enye eevele-nwu taasia kama ɔsu ni, ɔdubɔta na ute-ɔ lɛla biala lɛni na aawia.
42011009	“Anwuɔsu mɔɔsu-mii nnii bivele Katɔti na ɔdubuti ute-mii, bɛwia na bɛdubɔkɛ, bibo kɔnu kegbuta na ɔdubɔlɛmi ute-mii.
42011010	Ɔsika ukyuli biala ɔni muuvele Katɔti ni, uute-nwu. Na ukyuli biala ɔni mɔɔwia lɛla lɛdi ni, ɔɔkɛ́-ni. Na ukyuli biala ɔni muubó kɔnu kegbuta ni, Katɔti ɔɔlɛmi teete-nwu.
42011011	“Na amii bani ndi bebi bati ni, bute na ɔdi ɔdubuti kɔlakpi ute ubidi si úye-nwu kabɛ?
42011012	Munuu, katamlukpa na adubuti ete-nwu si úye-nwu akɔkɔ lɛvala?
42011013	Ina ka bɛdi alaekpidi bablane ni, bɛgyi kalɛ na biti ala abuni bite bina bebi. Amu na Ati ɔni nkya katɔ nɔɔ? Bi ɔsu na uleti nwuna Kɔyu ulete bekyuli bani muuvele-nwu?”
42011014	Uwi ɔdi ni, Yesu ɔkya ɔɔgyá kɔyu kɔdi na kulákana butemi. Amu ka kɔyu kɔmmɔ kɔ́vi kɔ́lɛ ukyuli ɔmmɔ lɛlɔ kemo ni, ukyuli ɔmmɔ úse kalɔ ku butemi. Ɔmɛni ɔ́bla bekyuli bani nnye mmɔ dɛye dɛye.
42011015	Nsu bana akɔ badi básu banini, “Ayu ekpidi ƒui unengu ɔni baalɔ banii Beelsebul muute-nwu ɔyikun ɔmmɔ ɔnii utaagya-ma taalɛku.”
42011016	Na babambadi lɛnɔ báyɔ ka bakywɛ Yesu kakpagyuɛ ɔsu básu-nwu banii ɔbla akɔla adi na uti udie ɔtina ka Katɔti náƒuna-nwu.
42011017	Nsu Yesu ɔ́ti lɛla lɛni na badanku na bana kasusu kemo. Anwuɔsu ɔ́su-ma ɔnini, “Kalɔ kani muule lɛlɔ akpa akpa na beenye teekpoku lɛlɔ ni, kalɔ kammɔ kelétu uwi. Na kaduli kenwi bekyuli bani muule lɛlɔ na beekpóku lɛlɔ ni, bugyingya na beegyingya.
42011018	Anwuɔsu si Satan lɛga kadikɔ kebo akpa akpa ani muukpóku lɛlɔ ni, dɛ na lɛga kadikɔ kammɔ kadubunye? Bɛɛsu ka mɔɔgyá ayu ekpidi taalɛku ka Beelsebul uute-mi ɔyikun ɔnii mbla lɛni ɔsu.
42011019	Na si Beelsebul lɛlɔ na mɔɔgyá-ma ni, ɔma lɛlɔ na bina basiakune ama baasia taagya ayu ekpidi taalɛku bekyuli lɛlɔ kemo? Amii alati bina basiakune muudie taatina-mii ka bɛɛnyi ɔkɔ.
42011020	Oowo! Katɔti ɔyikun kemo mmomu na mɔɔgyá ayu ekpidi taalɛku. Na ɔmɛni uudie taatina-mii nwaa ka ni, Katɔti lɛga kadikɔ kéebo kébeduo-mii kudɔ.
42011021	“Si ɔyikune ɔdi ɔ́klibi nwuna ekpola na unye ɔɔgyumana nwuna kaduli ni, agyi anii nwuna akɛla adi alayi.
42011022	Nsu si ukyuli ɔni mbo ɔkplu utulo-nwu úbo úbekpoku-nwu na ɔ́di-nwu lɛlɔ ni, uuƒie nwuna ekpola ani lɛlɔ ɔ́sia anu taaƒɔ na anwu ku nwuna bakpana beti ukyuli ɔmmɔ akɛla ani na béyu bele.
42011023	“Ukyuli ɔni neeenyeku-mi ni, agyi anii ɔ́ta únye-mi lɛlɔ geen. Na ukyuli ɔni neeebunku-mi na bɔsala ni, agyi anii bugyingya na uugyingya.
42011024	“Si kɔyu kukpidi kɔ́vi kɔ́lɛ ukyuli lɛlɔ kemo ni, kɔɔkɛ taavi ekpo ekpo ani nákwi taawia kesii kani na kulie. Na si útakɛ kadi ni, ɔɔsu lɛlɔ ɔnii, 'Ndubɔsɔ linwini lisie mina kaduli kani na lɛ́tɔlɔ mmɔ.'
42011025	Anwuɔsu ɔɔsɔ teesie taatánu ka bákpala ɔtɔ ɔmmɔ kemo sɛɛn na béni ala ƒui.
42011026	Ɔmmɔ ɔsu ni, ɔɔsɔ teenwini teesie na utákpanku ayu ekpidi maatɛ ani mbo kalala ntulo-nwu na bebo bebelie mmɔ. Na kawɔlɔkɔ ni, ukyuli ɔmmɔ ablala eebie teetulo kalɛ na úse kudeedi muedi.”
42011027	Uwi ɔni na Yesu ɔ́su ala amɛni ni, uleku ɔdi ɔ́va ku lɛdi momoomo na bekyuli akɔ mmɔ na ɔ́su ɔnini, “Lɛlɔ lɛyɔ uleku ɔni náwɔ-ɔ na úte-ɔ lɛnyi na ányimi!”
42011028	Amu na Yesu údie kenye ɔnini, “Bekyuli bani muunú Katɔti litemi na baabla taasiaku-ni lɛlɔ mmomu na lɛlɔ lɛyɔ!”
42011029	Amu ka bekyuli bammɔ beemomo Yesu kudɔ teebu ni, úsie anumi na ɔ́su-ma ɔnini, “Bɛnu kalɛ na ɔmwi limeyi bekyuli bebo likyulikpi! Akɔla budie bɔtina na baawia banu, nsu balanu budie bɔtina bɔdi uti utulo Yona bɔdi.
42011030	Kalɛ kani na Katɔti Kenye Udiene Yona ɔdi likposela ute Niniweƒuɔ ni, lɛni kani na Ukyuli Ɔyawine Ubi lɛnɔ wenwini likposela wete ɔmwi limeyi bekyuli.
42011031	Na litemi bɔtɛ limeyi ni, Uleku Ɔga ɔni nási kada kakɛ ɔdubɔta unye na ubo-mii lɛnimi enwu, ɔsika ɔ́ta ɔ́si nwuna kalɔ úsie ɔgyu kakaaka ɔnii úténu Ɔga Salomo lɛnunda ala bɔtina. Nsu mɔɔsu-mii nnii ukyuli ɔni ntulo Salomo ɔkya mɛni.
42011032	Niniweƒuɔ badubɔta benye na bebo-mii lɛnimi enwu na litemi bɔtɛ limeyi. Ɔsika uwi ɔni na Yona ɔ́su-ma Katɔti litemi ni, bávumana udu na bénwini bana ekpidi kudɔ. Nsu mɔɔsu-mii geen ka ni, ukyuli ɔdi ɔkya-mii akɔ mɛni na utulo Yona!
42011033	“Ukyuli ɔdi ulátu asogya na uuti taabɛla iye ubi-nwu ala. Mmomu buti na uuti taasia likpo lɛni na bekyuli bani muuduo mmɔ banu nwaa.
42011034	Buse na ukyuli anumi ese aani asogya ute nwuna ɔlɔna. Si anumi aanu-ɔ kaduɛ ni, awɔ ukyuli umodi ɔmmɔ ni, use-ɔ nwaa ɔ́ka ɔ́mana. Nsu si ƒula anumi aaadia ni, agyi anii awɔ ukyuli ɔmmɔ akya lɛdisa kemo.
42011035	Anwuɔsu sia lɛlɔ anu na ati ka bukeye bɔni na bɔkya-a lɛlɔ kemo bɔɔɔdi lɛdisa.
42011036	Si bukeye bɔ́ƒɔ-ɔ lɛlɔ ƒui na ƒula kakɛ kadi kaaakya lɛdisa kemo ni, agyi anii kesii biala kadubo bukeye kalɛ kani na si asogya ɔɔda na nwuna bekeye buuwi-ɔ na use kalɛ.”
42011037	Uwi ɔni na Yesu ɔ́wɔlɔ butemi ni, Ƒarisini ɔdi ɔ́lɔ-nwu bɔdi na nwuna kaduli. Amu na úsie útélie kalɔ na ɔtɔ kemo na baadi.
42011038	Ɔ́bla Ƒarisini ɔmmɔ dɛye dɛye ka ɔ́nu ka Yesu útaƒɔ kɔnu kalɛ na ɔdi ɔmmɔ ɔɔtina asa na úse kalɔ ku bɔdi.
42011039	Anwuɔsu Blɔti ɔ́su-nwu ɔnini, “Ɔƒaani ni, amii Ƒarisiƒuɔ bɛɛƒɔ bina akyami ku lɛɛƒɛɛ kama, nsu bina lɛlɔ kemo geen anwu ni, likyulikpi ku kalala bɔbla bɔ́ƒɔ-ni ƒui.
42011040	Badɔlɔdi! Ɔɔɔdi Katɔti ɔmmɔ kani na ábla ala ƒui kemo ku kama yoo?
42011041	Biti ala ani ƒui nkya bina akyami ku lɛɛƒɛɛ kemo mmɔ bite bawabane kalɛ na bina lɛla biala lɛbla sɛɛn.
42011042	“Bɔbwɛ muute amii Ƒarisiƒuɔ! Biiti bina edula lɛkpa leevudi ku kevoma kutu akyala ƒɛƒɛɛ aani evete lidu lidu teete Katɔti. Nsu biiní ka utalɛka bɛnu bekyuli anumi bɛbla ala, na bilayɔ Katɔti lɛnɔ. Amɛni na ɔdi ka bɛbla bibunku ala ani na bɛdaku, na ɔɔɔdi ka bɛda ɔdi bise.
42011043	“Bɔbwɛ muute amii Ƒarisiƒuɔ! Ɔsika bɛɛwia ka bilie kuliekɔ kunengudi na bina kasalakɔ. Na bɛɛwia ka bekyuli bataakya-mii kenye ku ɔbu na kuyeya.
42011044	“Bɔbwɛ muute-mii, ɔsika bise aani kɔƒiɔtɔ kɔni na bétese-ku likpo, na bekyuli beesié taavi-ku lɛlɔ ɔsika baaagyi.”
42011045	Amu na ɔda bubo ala batinane akɔ unwi ɔ́su-nwu ɔnini, “Ala ɔtinane, si ásu ɔmɛni ni, eedumi abu lɛnɔ.”
42011046	Mmɔ na Yesu údie kenye ɔ́su-nwu ɔnini, “Bɔbwɛ muute amii ɔda bubo ala batinane lɛnɔ. Etila ani na bekyuli balakana buti ni, anya bɛɛtɛ taasia bekyuli kama. Na bilábla kasusu bɛnii biibunku-ma na bakana etila ammɔ buti.
42011047	“Bɔbwɛ muute-mii geen, ɔsika bɛɛtú kɔƒiɔtɔ kɔbuni teete Katɔti kenye bediene. Nsu Katɔti kenye bediene bammɔ geen na bina bati kuuku bádu.
42011048	Na amii alati bɛɛƒɔ́ ɔmɛni enu ka lɛla lɛni na bina bati bammɔ bábla lɛdia-mii. Ama bádu Katɔti kenye bediene na amii bɛ́tu bana kɔƒiɔtɔ.
42011049	Ɔmɛni ɔsu na Katɔti lɛnunda lɛ́su lɛnii, 'Ndubɔtala Katɔti kenye bediene ku batu lɛkya-ma na badubɔdu badi na badubukpoku bakladi.'
42011050	Anwuɔsu ɔmwi limeyi bekyuli ƒui ni, badubo-ma kɔtu bɔni na Katɔti kenye bediene bani ƒui na bádu ɔ́si kayawi kamɛni kalɔ kesekɔ ƒui ɔsu.
42011051	Ɔ́si ɔni bádu Abel úbedu Sakaria ɔni na bádu na lɛkpabi ku kesii kani na baalɔ banii likpo kedee ntɛ. Lɛni geen mɔɔsu-mii ka ni, Katɔti ɔdubo ɔmwi limeyi bekyuli kɔtu bɔni na bana ƒui ɔsu!
42011052	“Bɔbwɛ muute amii ɔda bubo ala batinane! Ɔsika ɔtɔ ɔni kemo na lɛnunda lɛkya ni, bɛ́kalɛ kayakun kammɔ bíse. Nsu amii alati bini bɛnii bileduo. Na biitile bekyuli bamba bani mɔɔwia beduo lɛnɔ kuƒi.”
42011053	Ka Yesu ɔ́tɔlɔ likpo lɛmmɔ ni, Ƒarisiƒuɔ ku ɔda bubo ala batinane bese kalɔ ku Yesu litemi lɛmmɔ lɛlɔ kɔnyi buti, na beedie-ni bɔƒiɔ taasu ala lidu lidu.
42011054	Na bakya baawia ulu ɔni lɛlɔ na basia bakya-nwu litemi kenye na ɔbla likpidi lɛdi.
42012001	Ka bekyuli mpimu mpimu badi bábasa mmɔ ɔni na baanya lɛlɔ muedi ni, Yesu ɔ́ka nwuna batɛyane bɔsu ɔnini, “Binye kagyumana kaduɛ na Ƒarisiƒuɔ ɔkɔ ablala ani muuƒú bekyuli mmɔ lɛlɔ.
42012002	Ala ani ƒui na bekyuli bábla bábɛ ni, adubo bɔda bɔlɛ keyi nwaa.
42012003	Anwuɔsu lɛla biala na bɛ́su na kasuudikɔ ni, ɔdubɔlɛ keyi. Na kabɛsɛ iye katɔma kɔtɛ biala na bɛ́su ni, ɔtɔ katɔ na badubo-ku lɛsa bɔkɔ.
42012004	“Bakpana, mɔɔsu-mii ka ni, bitayia bekyuli bani na ɔlɔna kani na badubɔkana bɔdu na ɔmmɔ kama na basɔ balakana lɛla lɛdi bɔbla.
42012005	Ukyuli ɔni na ɔlɛka bɛyia ni, ndubo-mii bɔtina. Bɛyia Katɔti ɔni na si ɔ́du-ɔ ɔ́wɔlɔ ni, na ɔsɔ ubo ɔyikun na uti-ɔ ubo ɔkya lɛgyavonku lɛni mɔɔda uwi ƒui kemo. Bɛƒɔ-mi bɛdi ka ni, anwu ndi ukyuli ɔni na ɔlɛka bɛyia.
42012006	Ɔɔɔdi kaplɛ inyɔ kani na beeyé baasɛ wɛlɛ wɛlɛ ɛlɔ? Nsu Katɔti anu alávia ɔdi lɛlɔ.
42012007	Bula lili linwini muedi ni, Katɔti ɔgyi-ni bumomo. Anwuɔsu ni, bɛda bɔyia bɛya ɔsika bɛ́ƒɔ kuye bitulo baasɛ pii.
42012008	“Mɔɔsu-mii nwaa ka ni, ukyuli ɔni masu na kadi anumi ka ɔdi mina ɔdi ni, Ukyuli Ɔyawine Ubi lɛnɔ ɔdubɔsu lɛni kani na Katɔti batu anumi na nwuna lɛlɔ.
42012009	Nsu ukyuli ɔni meni-mi na kadi anumi ni, Ukyuli Ɔyawine Ubi lɛnɔ weni-nwu na Katɔti batu ƒui anumi.
42012010	Na ukyuli biala ɔni masu lɛla lɛdi na wata wenye Ukyuli Ɔyawine Ubi lɛlɔ ni, Katɔti ɔdubuti ɔkyiɛ-nwu. Nsu ukyuli ɔni matɛmi enyekpi Katɔti Kɔyu lɛlɔ ni, Katɔti uleti ulakyiɛ-nwu.
42012011	“Si bákpanku-mii bésienku Yudaƒuɔ kɔsakɔ iye batɔnkune iye bagadine anumi banii baatɛku-mii litemi ni, ɔƒɛ utada-mii bɛnii bi na bɛdubo bɔsu iye dɛ na bɛdubudie lɛlɔ kenye.
42012012	Ɔsika Katɔti Kɔyu kɔdubɔtina-mii na uwi ɔmmɔ kani lɛlɔ lɛla lɛni na bɛdubo bɔsu.”
42012013	Ukyuli ɔdi ɔkya bekyuli akɔ mmɔ na ɔ́su Yesu ɔnini, “Ala ɔtinane, su mina ɔnwani na ule bula ɔti kadikɔ kani na ɔ́da úse-bu ute-mi.”
42012014	Amu na Yesu údie kenye ɔnini, “Ɔnana, ɔma néte-mi kuƒi ɔnii nle ala iye ntɛ litemi na bina inyɔ ntɛ?”
42012015	Amu na ɔ́su bana ƒui ɔnini, “Bɛsia lɛlɔ anu na binye lɛlɔ kagyumana na ɔdivo udu biala bɔdi lɛlɔ, ɔsika ukyuli ngba geen bɔɔɔkɛnku ala ani nse-nwu lɛlɔ ina dɛ na ɔdi ɔlakɛne.”
42012016	Amu na Yesu úbo-ma lɛgba lɛmɛni ɔnini, “Ɔlakɛne ɔdi ɔ́kya dii ɔni na ubo kalɔ buni kani náya na nwuna edula ádia geen.
42012017	Ɔmɛni ɔsu ɔ́bla kasusu ɔnii, 'Ka liiibo kesii kani makya mina edula amɛni ni, bi na ɔlɛka lɛbla?
42012018	“ 'Lɛla lɛni ndubɔbla ndi ɔnii ndubugyingya mina edula kakyakɔ kakukudi na lɛbla kawɔdi kani na kébomo kétulo kamɛni. Mmɔ na ndubɔkɛ kesii kani na makya mina edula ƒui.
42012019	Na ndubɔsu lɛlɔ nnii kuli kɔdia-mii. Ala buni ani ƒui ása-mi ute akwa pii. Ndubɔnwuna, na lɛdi, na lɛni, na lɛkya lɛlɔ ebiti.'
42012020	“Nsu Katɔti anwu ɔ́su-nwu ɔnini, 'Awɔ ɔdɔlɔdi! Usien ɔmɛni kani na adubo ƒula ngba bɔda buse. Na ɔma ndubɔdi ala ani na áwia ése éte lɛlɔ mɛni?' ”
42012021	Amu na Yesu ɔ́wɔlɔ nwuna kɔtɛ ɔnini, “Lɛni na use ute bekyuli bani mɔɔwia akɛla batɛ bese lɛlɔ, na beeebo lɛla lɛdi na Katɔti anumi.”
42012022	Mmɔ na Yesu ɔ́su nwuna batɛyane ɔnini, “Anwuɔsu na mɔɔsu-mii nnii bitekpoku lɛlɔ na lɛla lɛni na bɛdi bilie ngba lɛlɔ iye ɔlɔna adala lɛlɔ.
42012023	Ngba bɔ́ƒɔ kuye butulo adila, na ɔlɔna lɛnɔ ɔ́ƒɔ kuye utulo adala.
42012024	Bɛnu baasɛ na kayaa ka balágya na baláƒɛ edula lɛnɔ. Beeebo linwu iye edula kakyakɔ. Nsu Katɔti uute-ma bɔdi! Na amii bɛ́ƒɔ kuye bitulo baasɛ kukuuku.
42012025	Bɛɛkali ka ɔdi wakana ngba bulie gyɔlɔɔ butulo nwuna uwi ina blii suɛ na nwuna lɛlɔ bukpoku ɔsu?
42012026	Na si bɛɛɛdubo lɛla lɛdi bɔkana bɔbla na ala wɛlɛ wɛlɛ amɛni lɛlɔ ni, bi ɔsu na biikpóku lɛlɔ na ala bamba lɛnɔ lɛlɔ.
42012027	“Bɛnu kalɛ na anwula ani mɔɔdia bɔnu aalɛ́ lili. Balábla kabla kadi iye beledi adi teete lɛlɔ. Nsu mɔɔsu-mii nnii Ɔga Salomo muedi ku nwuna lɛkɛ ƒui ni, útakɛ adala ani ndia édu anwula amɛni.
42012028	Katɔti muute livo lɛmɛni bɔdia bɔmɛni udu. Livo lɛmɛni linye ɔmwi na uwi bamba na bekulo-ni bakya ogya na bakyula-ni na livongu kemo. Bute na Katɔti ɔmmɔ ulete-mii adala uletulo livo lɛmmɔ? Bi ɔsu na bina bɔƒɔtaadi buse blii suɛ lɛni?
42012029	Anwuɔsu bitayia na anumi eteegyie-mii na biteeye bɛnii bi na bɔdubɔdi iye bi na bɔdubɔni.
42012030	Ɔsika bekyuli bani nátaƒɔ Katɔti bátadi ni, ama mɔɔsia ala amɛni anu uwi ndi uwi. Bina Ɔti ɔgyi ka ala amɛni ƒui adi ala ani na bɛɛwia.
42012031	Mmomu ni, biteeti kasusu na Katɔti lɛga kadikɔ lɛlɔ na ɔdubuti ala amɛni ƒui ute-mii.
42012032	“Mina basiakune lisu libliidi, bitayia. Ɔsika ɔdi Katɔti lɛƒɔyɔ ka ute-mii nwuna lɛga kadikɔ.
42012033	Biti bina lɛlɔ ala biye na bile egulabi ammɔ bite bawabane. Na bɛwia egulabi kɔvumi kɔni na bɛgyi ka kulatɔ bise katɔ bite lɛlɔ. Mmɔ na bina akɛla adubuse kpoo na alaƒana kudii. Ɔsika uyune ɔdi ulakana mmɔ buduo, na kubweyi kɔni muubile ala lɛnɔ kulakana-nya bubile.
42012034	Ɔsika kesii kani na bina akɛla ese ni, mmɔ na bina kɔyi lɛnɔ kɔdubɔkya.
42012035	“Bɛklibi lɛlɔ bise bite lɛla biala mebo, na bɛtu akpagya. Na bina likpo liteni.
42012036	Na binye lɛni aani kabla bablane bani nnye bagya bana Unwoti ka ɔsi uleku ketikɔ ɔda ubalɛ. Na si úbo na uubó kɔnu kegbuta ni, na balɛmi bete-nwu kɔnakunwi.
42012037	Kabla bablane bammɔ badubɔkɛ ebiti geen si bana Unwoti úbanu-ma ka benye kagyumana bete nwuna bɔsɔ bubo! Mɔɔsu-mii ka ni, ɔdubɔsabla kɔdi lɛlɔ use, na ɔya na belie kalɔ na anwu alati ute-ma adila na badi.
42012038	Na ina usientɛ iye kadi ƒulu ƒulu na webo na wabanu-ma ka benye kagyumana ni, nu ebiti ani udu na wabla-ma!
42012039	Ɔƒɛni ni, bɛdubɔnu bɛti ka si bɔti na kaduli ɔlati wati uwi na uyune webeyu-nwu ni, nka ulete-nwu kuƒi na wabwɛ weduo-nwu ɔtɔ.
42012040	Anwuɔsu na ɔlɛka amii lɛnɔ binye kagyumana, ɔsika ami Ukyuli Ɔyawine Ubi ndububo mbeyu-mii lɛtu.”
42012041	Amu na Petro úye Yesu ɔnini, “Blɔti, abu na lɛgba lɛmɛni lɛdanku, munuu ukyuli biala na ada?”
42012042	Mmɔ na Yesu údie kenye ɔnini, “Kabla ɔblane ɔni náda anu na ɔɔbla ulu lɛlɔ ni, anwu na nwuna Unwoti uuti teenyene kabla bablane bakladi kenye. Na anwu ndubute kabla bablane bakladi bana lɛdila kalɛ na ɔ́manku na uwi ɔbuni kemo.
42012043	Nu, si kabla ɔblane ɔmmɔ ɔ́kana na ɔɔbla ɔmɛni kaduɛ asa na nwuna Unwoti úbo ni, ɔdubɔbla ebiti bonwu geen ute kabla ɔblane ɔmmɔ!
42012044	Geen geen ni, mɔɔsu-mii nnii Unwoti ɔmmɔ ɔdubuti kabla ɔblane ɔmmɔ unyene nwuna ala ƒui kenye.
42012045	Nsu si kabla ɔblane ɔmmɔ ɔ́su ɔnii, 'Mina Unwoti úsela útákya ulu na uwi utu,' ɔsu na úse kalɔ ɔɔdi na ɔɔní ntɛ teekpi na uubó kabla bablane bakladi bani ndi banana ku beleku ƒui na ɔɔbla-ma kalala ni,
42012046	nwuna Unwoti ɔdububo ubeyu-nwu ɔtu ɔni na ɔɔɔgyi uuuse. Mmɔ ni, Unwoti ɔmmɔ ɔdubɔni-nwu kɔtu kpakplaa kɔni námanku batuɔkplune bammɔ udu.
42012047	“Kabla ɔblane ɔni ngyi lɛla lɛni na nwuna Unwoti ɔɔwia ka nka ɔbla ute-nwu nsu uuní-ni bɔbla ka útada lɛlɔ útese ɔsu ni, bubo na badubo-nwu bubo na ebola eduo-nwu lɛlɔ.
42012048	Nsu kabla ɔblane ɔni naaagyi lɛla lɛni na nwuna Unwoti ɔɔwia ka ɔbla nsu ɔ́bla lɛla lɛni na bani-nwu kɔtu ni, nwuna kɔtu bɔni bɔɔbla blii suɛ. Si ukyuli ɔni na béte-ɔ ala pii ni, lɛni kani na ɔlɛka abla ala pii. Na ukyuli ɔni na béte-ɔ ala pii betulo ni, lɛni kani na ɔlɛka abla kabla pii etulo.
42012049	“Líti Katɔti kɔtu bɔni líboku bekyuli akɔ ɔni nse aani ogya kalɛ. Na mɔɔwia geen ka nka ogya ɔmmɔ úuse kalɔ ɔdaku bɔda.
42012050	Lɛƒɛda bonwu lɛdi lɛdubo-mi lɛlɔ aani kalɛ na ketu keeti ukyuli. Na liiibo bɔnwuna bɔdi úti utédu uwi ɔni na lɛƒɛda lɛmɛni líbo líbavi.
42012051	Bɔkali bɛda bɛnii keyi buɛɛ na líti líboku kayawi? Oowo! Ɔɔɔdi keyi buɛɛ, mmomu lɛlɔ bugyingyaku na bɔdi.
42012052	Na ɔ́si ɔƒɛni úsela ni, kaduli kani kemo na nkyuli ɛlɔ bakya ni, badubo lɛlɔ bule. Inyɔ bata benye ɛtɛ lɛlɔ.
42012053	Ubi ɔti wata wenye bananabi lɛlɔ, na bananabi bata benye bana ɔti lɛlɔ. Bebi beni badubɔta benye bana belekubi lɛlɔ, na belekubi lɛnɔ bata benye bana beni lɛlɔ. Na begyieni badubɔta benye bana bebi bele lɛlɔ, na bebi bata benye bana begyieni lɛlɔ.”
42012054	Yesu ɔ́su bekyuli bammɔ lɛnɔ ɔnini, “Si bɛ́nu ka uyɔlɔ úminime lɛlɔ ɔ́si ɔƒɛ kanukɔ na kayaa ni, bɛɛsu kɔnakunwi ka ɔnantu ɔdubo bɔna. Na ɔɔlɛ́ lɛni.
42012055	Na si bɛ́nu bɛ́ti ka kada kakɛ ɔƒɛƒɛɛ uukpó ni, bɛɛsu ka liwulu lɛdubo. Na ɔɔlɛ́ lɛni.
42012056	Anumi lɛlɔ bekyuli, ka bɛɛnu kalɔ ku kayaa na bɛɛtí uwi taatina ni, bi ɔsu na bilenu uwi ɔmɛni anwu kalɔ?
42012057	“Bi ɔsu na bileduo ala kemo taanu lɛbuni lɛni na ɔlɛka bɛbla bɛti?
42012058	Si ukyuli ɔdi ɔ́lɔ-ɔ katɛ na litemi katɛkɔ ka awɔ ku-nwu bɛ́kɛ lɛla lɛdi ni, sia ulu biala lɛlɔ na bɛklibi litemi lɛmmɔ asa na biduo litemi katɛkɔ. Si ɔɔɔdi lɛni ni, ɔdubuti-ɔ ute litemi batɛne ku beƒiene na bakya-a ɔtɔ.
42012059	Na mɔɔyá-a na ati ka mmɔ na adubo bɔkya wetédu uwi ɔni na áƒɔ ƒula kɔtu bɔni kayu étédu kawɔlɔkɔ.”
42013001	Lebo lɛmmɔ ni, bekyuli badi bakya mmɔ bani násu Yesu kalɛ na Pilato ɔ́du Galileaƒuɔ badi uwi ɔni na bákya bátaabla akpala teete Katɔti.
42013002	Amu na Yesu úye-ma ɔnini, “Bɛɛbu bɛnii ka bádu Galileaƒuɔ bammɔ lɛni ɔsu ni, ama ndi alaekpidi bablane benengudi ntulo Galileaƒuɔ bakladi ƒui?
42013003	Oowo, ɔɔɔdi lɛni kudii! Nsu bɔsu nda-mii nnii si bítada bina ala ekpidi bɔbla bítaya ni, lɛni kani na amii lɛnɔ bɛdubo bukpi.
42013004	Na nkyuli leevu-maane bani na Siloa ɔtɔ ubendi ɔmmɔ ɔ́ƒɛ úbo na békpi nɔɔ? Bɛɛkali ka ɔmɛni ɔsu ama ndi bekyuli bekpidi ntulo ama bani nli Yerusalem mmɔ ƒui?
42013005	Oowo, ɔɔɔdi lɛni kudii! Mɔɔsu-mii ka si bítavumana udu ni, lɛni kani na bina ƒui bɛdubo bukpi aani ama kalɛ.”
42013006	Amu na Yesu úbo-ma lɛgba lɛmɛni ɔnini, “Uwi ɔdi kemo ni, ɔnana ɔdi ɔ́kya ɔni na ubo kɔdingyii kɔdi na nwuna kemo. Úsie ɔnii utáwia kugyii kɔmɛni ebi, nsu útakɛ adi.
42013007	Amu na ɔ́su nwuna kemo kammɔ lɛlɔ ɔnune ɔnii, 'Nu! Akwa atɛ sɔɔn mɛni ka muubo mɛni taabawia kugyii kɔmɛni ebi taanɔ. Da-ku va kalɔ, ɔsika kuuubo lɛblakula na kalɔ kani lɛlɔ na kunye mmɔ.'
42013008	“Nsu kemo lɛlɔ ɔnune ɔmmɔ údie kenye ɔnini, 'Ati, nyonu-ku na kɔsɔ kunye lɛkwa linwi pɛ bɔnu. Ndubuku-ku kalɔ na lɛkya-ku ala ani ndubɔya na kalɔ kammɔ kelie lɛmwi na bɔnu.
42013009	Na si kɔ́kana ebi bonwu ni, ɔdia. Nsu si útakana bɔnwu ni, akana na ada-ku ava kalɔ.' ”
42013010	Na lɛnwunameyi lɛdi lɛlɔ ni, Yesu ɔkya ɔɔtina ala na Yudaƒuɔ kasalakɔ kadi.
42013011	Na uleku ɔdi lɛnɔ ɔ́kya mmɔ ɔni na kɔyu kukpidi kɔdi kuukpóku akwa leevu-maane sɔɔn. Kɔyu kɔmmɔ kɔ́ya na kalɔ kani na uleku ɔmmɔ úbo ɔkɛ uwi biala ɔni na ulakana na unye ligeen.
42013012	Uwi ɔni na Yesu ɔ́nu-nwu ni, ɔ́kpali-nwu na ɔ́su-nwu ɔnini, “Uleku, ƒula ɔlɛ ɔ́ba-a!”
42013013	Na Yesu úti nwuna enu ɔ́sia uleku ɔmmɔ lɛlɔ. Na kɔna kunwi ni, uleku ɔmmɔ ɔ́ta únye ligeen na úmwi Katɔti.
42013014	Yudaƒuɔ kasalakɔ kammɔ lɛlɔ ɔnune úti kɔnyi geen sɔsɔ na ɔni na Yesu ɔ́bwi ɔlɛne na lɛnwunameyi lɛlɔ ɔsu. Anwuɔsu ɔ́su bekyuli bammɔ ƒui ɔnini, “Bubo emeyi aku ani buti bɔbla bula kabla. Anwuɔsu bibo na emeyi amɛni kemo si lɛla lɛdi lɛda bina akɔ ɔdi na babwi-nwu, na ɔɔɔdi lɛnwunameyi lɛlɔ!”
42013015	Mmɔ na Blɔti údie kenye na ɔ́su-nwu ɔnini, “Amii, anumi lɛlɔ bekyuli, biidie bebuo bani mɔɔbla-mii kabla iye beeti-mii ala lɛbuli na bɛɛkpanku-ma teesienku ntu kanikɔ.
42013016	Na ɔƒɛni ni, bɛɛnu Abraham kaba kemo ubi nnye mɛni ɔni na Satan úbo lɛkpu akwa leevu-maane sɔɔn mɛni. Ɔɔɔdia ka baƒɛnimi-nwu abuli ammɔ na lɛnwunameyi lɛlɔ?”
42013017	Kenye kani na Yesu údie mɛni ɔ́ya na kɔƒa kúkpo nwuna bekisine, na bekyuli bakladi bákɛ ebiti na akɔla budie taatina ani ƒui na ɔ́bla ɔsu.
42013018	Amu na Yesu úye-ma ɔnini, “Bɛgyi kalɛ na Katɔti lɛga bɔdi litemi bugyingya buse? Na bi na ɔlɛka buti-mu bɔmanku?
42013019	Bɛnu! Ɔnana ɔdi úti edula kebi blii suɛ kadi útáva nwuna kemo. Ka edula kebi kamɛni kákwɛ ni, kébenwini kugyii bonwu na baasɛ bábatu ayu bákya-ku kɔgba akɔ.”
42013020	Yesu ɔ́sɔ úbo-ma lɛgba lɛbambadi ɔnini, “Katɔti lɛga bɔdi litemi bugyingya buse aani ɔmɛni.
42013021	Uleku ɔdi úti bɔnyii ɔ́salaku ɔlaaƒɔ koƒo kunwi, na ɔ́nwu ɔ́sala útédu uwi ɔni na bɔnyii bɔmmɔ bɔ́ƒɔ ɔlaaƒɔ ɔmmɔ ƒui na úƒu.”
42013022	Yesu úsie ɔ́vi lɛma ku akpaklɔ kemo na ɔ́tina bekyuli ala uwi ɔni na úsela Yerusalem.
42013023	Mmɔ na ukyuli ɔdi úye-nwu ɔnini, “Ati, bekyuli bani na ndubɔkɛ bɔƒɔ ni, baaadubo bumomo yoo?” Amu na Yesu údie kenye ɔnini,
42013024	“Kya ɔkplu na asia kayakun kani nse blii suɛ kemo eduo. Ɔsika bekyuli pii badubɔwia geen banii baasia mmɔ beduo, nsu balakana.
42013025	Uwi ɔdubo ubedu ɔni na Unwoti ɔmmɔ ɔdubɔta na ɔkalɛ kayakun kammɔ. Na amii bani nébu binye keyi bɛdubo kɔnu kayakun buteebo bɛnii, 'Ati, lɛmi-bu!' “Nsu Unwoti ɔmmɔ ɔdubudie kenye ɔnii, 'Lɛɛɛgyi-mii!'
42013026	“Na bɛdubɔsu bɛnii, 'Abu ku-ɔ nádi na bɔ́ni, na átina ala na bula ɔma!'
42013027	“Nsu anwu ɔdubɔsɔ udie kenye ɔnii, 'Lɛɛɛgyi-mii! Bɛkpɛ bisie-mii lɛlɔ, amii bekyuli bekpidi.'
42013028	“Mmɔ na keku ku animi bɔdu bɔdubɔkya uwi ɔni na bɛdubɔnu Abraham ku Isak ku Yakob ku Katɔti kenye bediene ƒui na Katɔ Ɔga Ɔma uwi ɔni kemo na Katɔti ɔ́gya-mii ɔnii biteduo.
42013029	Bekyuli badubɔsi ɔƒɛ katukɔ ku kanukɔ bebo. Na basi katɔ kakɛ ku kada kakɛ babasala na badi na bani na Katɔ Ɔga Ɔma.
42013030	Na bekyuli bani ndi bekplodi ni, badubunwini bedeedi. Na bani ndi bedeedi ni, badubunwini bekplodi.”
42013031	Na uwi ɔmmɔ kemo ni, Ƒarisiƒuɔ badi bébo Yesu kudɔ na bábasu-nwu banii, “Babla na avi alɛ mɛni kɔnakunwi eteesie likpo bamba, ɔsika Ɔga Herode ɔɔwia ka ɔdu-ɔ.”
42013032	Mmɔ na Yesu ɔ́su-ma ɔnini, “Bisie na bitásu uƒukutu ɔmmɔ ka lɛ́su lɛnii, 'Ɔmwi ni, ndubo ayu ekpidi bɔgya na lɛbwi bekyuli lɛlɛ lɛni na beeƒi utálɛ kɔnaadi. Na limeyi lɛtɛdi lɛlɔ ni, ndubɔwɔlɔ mina kabla.'
42013033	Anwuɔsu ɔ́bla bi ɔ́bla dɛ ni, ndubusie anumi ɔmwi utálɛ kɔnaadi ku keegye. Ɔsika útalɛka badu Katɔti kenye udiene ɔdi na likpo bamba si ɔɔɔdi Yerusalem ɔma kemo.
42013034	“Yerusalem, Yerusalem! Awɔ mɔɔdú Katɔti kenye bediene, na awɔ muubó Katɔti batalane bani na ɔ́tala ɔ́kya-a atabi. Kɔlɛ kɔlɛ sɔɔn mɛni ka líbimi mina enu nnii mɔɔsála-mii aani kalɛ na akɔkɔ uledi uuti nwuna avwi teebi nwuna bebi lɛlɔ, nsu étenu kalɔ.
42013035	Ɔmɛni ɔsu ni, Katɔti ɔdubudie ɔma ɔmɛni atu. Na mɔɔsu-mii geen ka ni, bɛsɔ bɛɛɛdubo-mi bɔnu wetédu uwi ɔni na bɛdubɔsu bɛnii, 'Bimwi anwu ɔni ndubo na Blɔti lɛnyi kemo!' ”
42014001	Na lɛnwunameyi lɛdi lɛlɔ ni, Yesu úsie Ƒarisiƒuɔ benengu akɔ unwi ɔdi kesii likpo lɛni na bálɔ-nwu banii ubadi. Na bekyuli bakya baatú-nwu kpakplaa.
42014002	Mmɔ na ɔnana ɔdi na lɛgba ku enu eeƒu-nwu úbo-nwu kudɔ.
42014003	Amu na Yesu úye ɔda bubo ala batinane ku Ƒarisiƒuɔ bammɔ ɔnini, “Bula ɔda bubo búte-bu ulu ka bɔbwi ukyuli na lɛnwunameyi lɛlɔ, munuu bútete-bu ulu?”
42014004	Nsu bátakana kenye bubimi bɔsu lɛla lɛdi. Mmɔ na Yesu ɔ́kpɛ ukyuli ɔmɛni úsienku kɔƒɛlɛ na ɔ́bwi-nwu na ɔ́ya-nwu na ɔ́tɔlɔ.
42014005	Amu na ɔ́su-ma ɔnini, “Si bina ɔdi ubo ubi iye ebuo ɔni muuti ala na ɔ́nu libiɔ lɛdi kemo na lɛnwunameyi lɛlɔ ni, bɛɛɛdubo-nwu budie na lɛnwunameyi lɛmmɔ lɛlɔ kɔnakunwi?”
42014006	Nsu bátakana-nwu kenye budie.
42014007	Ka Yesu ɔ́nu ɔ́ti kalɛ na bekyuli bani na bálɔ-ma béboku likpo lɛdi bakya baanwanɛ kuliekɔ kɔni na kɔ́ƒɔ kuye ni, úbo-ma lɛgba lɛdi ɔnini,
42014008	“Si ukyuli ɔdi ɔ́lɔ-ɔ ɔnii bo-nwu uleku ketikɔ ni, tetélie likpo lɛni na lɛ́ƒɔ kuye litulo. Ɔsika ɔƒɛni kalɛ ɔ́lɔ ukyuli ɔni náƒɔ kuye utulo-ɔ lɛnɔ na mmɔ.
42014009	Na ukyuli ɔni nálɔ bina inyɔ ƒui úboku mmɔ ulasu-ɔ ɔnii, 'Ya na ukyuli ɔmɛni ubelie mmɔ.' Na alata eletélie likpo lɛni nátaƒɔ kuye ku kɔƒa.
42014010	Mmomu si bálɔ-ɔ bésienku likpo lɛdi ni, sie télie likpo lɛni nátaƒɔ kuye. Na si ukyuli ɔni nálɔ-ɔ úboku mmɔ úbo ni, na ubasu-ɔ ɔnii, 'Ɔkpana, ta mmɔ na ebelie likpo lɛni náƒɔ kuye mɛni.' Na ɔmɛni ɔdubɔkɔliku-ɔ katɔ na bekyuli bakladi bani na bálɔ béboku mmɔ ƒui anumi.
42014011	Ɔsika ukyuli biala ɔni makɔli lɛlɔ katɔ ni, Katɔti ɔdububoku-nwu kalɔ. Na ukyuli biala ɔni meboku lɛlɔ kalɔ ni, Katɔti ɔdubɔkɔliku-nwu katɔ.”
42014012	Amu na Yesu ɔ́su ukyuli ɔni nálɔ-nwu ɔnii ubo kadikɔ mmɔ ɔnini, “Si álɔ bekyuli anii bebo na babadi na ƒula kesii ni, talɔ bakpana iye ƒula banwani iye lɛlɔ bekyuli iye ƒula bekutene bani ndi balakɛne. Ɔsika ama lɛnɔ badubɔlɔ-ɔ lɛni kani banii bo na abadi. Na si úbo lɛni ni, agyi anii lɛla lɛni na ábla éte-ma lɛyuƒɔla na básɔku beete-ɔ mmɔ.
42014013	Mmomu si aadi limeyi lɛmɛni udu ni, lɔ bawabane ku bekyuli bani naaakana busie kaduɛ ku bani náƒɛ bewi kalɔ ku bani na anumi ábwɛ-ma.
42014014	Ɔmɛni ɔdubɔya na Katɔti ute-ɔ kusɛ kusɛ. Ɔsika bekyuli bammɔ baaadubo-ɔ kayu kadi bɔkana bɔƒɔ. Katɔti ndubɔƒɔ-ɔ kayu na limeyi lɛni lɛlɔ na bekyuli babuni badubɔsɔ bata bási bekpine akɔ.”
42014015	Ka bekyuli bani nlie kadikɔ mmɔ akɔ unwi únu litemi lɛmɛni ni, ɔ́su Yesu ɔnini, “Kubiti geen ndubɔda bekyuli bani ndubo babadi Katɔ Ɔga Ɔma.”
42014016	Amu na Yesu ɔ́su-nwu ɔnini, “Dii ni, ɔnana ɔdi ɔ́lɔ bekyuli pii badi na limeyi libendi lɛdi kadikɔ.
42014017	Ka uwi údu ka bese bɔdi ku bɔni kalɔ ni, ɔ́tala nwuna kabla bablane ɔnii batásu nwuna bekyuli bani ƒui na ɔ́lɔ na bebo. Ɔsika lɛla biala lɛ́ɛsadi!
42014018	“Nsu bana ƒui bése kalɔ atɔ asia ku kuƒi buvele. Ukyuli udeedi ɔ́su kabla ɔblane ɔmmɔ ɔnii, 'Líye kalɔ kadi na ɔdi ka lisie ntánu-ka. Anwuɔsu su-nwu anii, “Buvele, naaakana bubo.” '
42014019	“Ɔbambadi lɛnɔ ɔnii, 'Líye ɔmantɛ bakɔ leevu bani mebunku-mi na kemo. Na ulu ndaku bɔyu ntábla-ma lɛnu kalɛ na badubo bɔkana bɔtuma. Ɔmɛni ɔsu ni, su-nwu anii, “Buvele, naaakana bubo.” '
42014020	“Ɔbambadi lɛnɔ ɔnii, 'Ɔƒɛni kani na búti lɛlɔ na báwɛɛ-bu ɔgya ku ule, anwuɔsu naaakana bubo.'
42014021	“Kabla ɔblane ɔmmɔ ɔ́sɔ únwini úsie útásu nwuna Unwoti ala amɛni ƒui. Mmɔ ni, Unwoti ɔmmɔ úti kɔnyi geen na ɔ́su nwuna kabla ɔblane ɔmmɔ ɔnini, 'Babla na esie lilu lɛlɔ ku ekpo ani ƒui na akpanku bawabane ku bekyuli bani naaakana busie kaduɛ ku bani na anumi ábwɛ-ma ku bani ƒui náƒɛ bewi kalɔ eboku.'
42014022	“Amu na kabla ɔblane ɔmmɔ úsie útábla lɛni. Na ɔ́sɔ únwini úbasu nwuna Unwoti ka ɔ́lɔ-ma, nsu kuliekɔ pii kɔ́sɔ kúbu.
42014023	“Amu na Unwoti ɔmmɔ ɔ́su-nwu ɔnini, 'Sie na asia umolu ku akpaklɔ lilu na akya ɔkplu na akpanku bekyuli ƒui eboku kalɛ na mina ɔtɔ ɔmmɔ kemo ƒui keyi.
42014024	Na mɔɔsu-ɔ nwaa nnii bekyuli bani ƒui na lɛ́lɔ nnii bebo kadikɔ ni, ɔdi biala ulétuku mina adila amɛni kenye ulanu!' ”
42014025	Uwi ɔdi ka bekyuli pii badi basiaku Yesu ni, únwini na ɔ́su-ma ɔnini,
42014026	“Ukyuli biala ɔni muubo-mi kudɔ ni, ulakana-mi bɔtɛya si ulayɔ-mi teetulo ɔti ku uni ku ulekudi ku bebi ku nwuna banwani bananabi ku belekubi ku anwu ɔlati lɛlɔ muedi.
42014027	Si ukyuli ɔni naaadubo bɔkana na ubo abi aani ami kalɛ na ɔsiaku-mi kama ni, ulakana-mi bɔtɛya.
42014028	“Si ukyuli ɔdi ɔɔwia ka ɔtu ɔtɔ bonwu ɔdi ni, ɔɔka kalɔ bulie na ɔɔbu atula ammɔ ƒui kuye taanu si ubo egulabi ammɔ udu ɔyikun kalɛ na wakana ɔtɔ ɔmmɔ bɔwɔlɔ asa na use kalɔ.
42014029	Na si útakana ɔmɛni bɔbla ni, ulakana ɔtɔ ɔmmɔ bɔwɔlɔ, ina ɔ́nwu lɛti ku atabi kpakplaa ɔ́kya awodu kalɔ ɔ́wɔlɔ. Na si bekyuli bani nnye amadɔ bánu ɔmɛni báti ni, badubo-nwu butaama banii,
42014030	'Ukyuli ɔmɛni úse ɔtɔ bɔtu kalɔ, nsu útakana bɔwɔlɔ.'
42014031	“Si ɔga ɔdi ɔ́ta kekpo ku nwuna bekpone mpimu leevu na útásiaku ɔga ɔbambadi ɔni mbo bekpone mpimu aavlanyɔ ni, ɔɔsɔku lili kemo taabu kaduɛ si nwuna ɔyikun ɔni na ubo ɔdubɔya na unye ɔsiaku nwuna ukisine ɔmmɔ.
42014032	Na si ɔ́nu ka uuubo ɔyikun ɔmmɔ udu ni, ɔdubɔtala nwuna batu na besie batásiaku ɔga ɔmmɔ na bevele-nwu na basɔ belékpo na benwini bakpana mmomu asa na ɔga ɔmmɔ ɔda ɔlɛ muedi.”
42014033	Amu na Yesu ɔ́wɔlɔ nwuna kɔtɛ ɔ́su-ma ɔnini, “Lɛni kani na bina akɔ ɔdi ulakana-mi bɔtɛya si útada atu útedie lɛla biala lɛlɔ.
42014034	“Mma bubo emini. Nsu si emini ása mma kemo ni, ulu ɔdi biala ɔsɔ uuubo na bakya-mu emini lɛnɔ.
42014035	Ɔɔɔdi lɛla lɛni na beti bakya kalɔ lɛmwi na útamanku kebu muedi. Buwiakun na beewiakun-mu. “Anwuɔsu bibimi atu na binu-mi kalɔ kaduɛ!”
42015001	Limeyi lɛdi ni, kuyi baƒɔne pii ku alaekpidi bablane babambadi bébo Yesu kudɔ banii bebenu-nwu litemi.
42015002	Mmɔ na Ƒarisiƒuɔ ku ɔda bubo ala batinane bése kalɔ beetemi teewi-nwu na bana lɛlɔ kemo banii, “Ukyuli ɔmɛni ɔɔƒɔ́ alaekpidi bablane na anwu ku-ma baadi muedi!”
42015003	Anwuɔsu Yesu úbo-ma lɛgba lɛmɛni ɔnini,
42015004	“Si banii bina akɔ ɔdi ubo baƒonu eti anyɔ na bana akɔ unwi ɔ́yii ni, bi na adubo bɔbla? Adubɔda liti ku aavlene-yaalenwi bammɔ enyene kadikɔ mmɔ na atásia kɔni náyi mmɔ kama wetédu uwi ɔni nánu-ku.
42015005	Na si ánu-ku ni, adubɔkɛ kubiti geen, na agyu-ku asia amangba.
42015006	Na eti-ku eboku kaduli. Na adubɔlɔ ƒula bakpana ku bekutene na asu-ma anii, 'Ebiti aada-mi geen, ɔsika lɛ́nu mina koƒonu kɔni náyii ɔsu bɛkɛku-mi ebiti!'
42015007	Na mɔɔsu-mii ka ni, lɛni na ebiti enengudi adubɔda Katɔ Ɔga Ɔma badi ƒui na alaekpidi ɔblane unwi pɛ ɔni nénwini kayi ɔsu utulo ebiti ani bebo na nkyuli liti ku aavlene-yaalenwi babuni bani naaawia kayi bunwini.
42015008	“Na si uleku ɔdi ubo sika ɔƒualadi ebi leevu ani ndubɔƒɔ nkyuli leevu limeyi kayu na ɔ́yila unwi ni, bi na ɔdubo bɔbla? Ɔdubɔtu asogya na ɔkpala nwuna ɔtɔ kemo ƒui na ɔwia lɛkɔkɔ lɛmmɔ ƒui kaduɛ wetédu uwi ɔni na ɔ́nu sika ubi ɔmmɔ.
42015009	Na si ɔ́nu-nwu ni, ɔdubɔlɔ nwuna bakpana ku bekutene ɔsala, na ɔsu-ma ɔnii, 'Ebiti aada-mi geen, ɔsika lɛ́nu mina sika ubi ɔni náyii ɔsu bɛkɛku-mi ebiti.'
42015010	Na mɔɔsu-mii geen ka ni, lɛni kani na Katɔti batu lɛnɔ baakɛ́ ebiti na alaekpidi ɔblane unwi ɔni nénwini kayi ɔsu.”
42015011	Yesu úsie anumi na ɔ́su-ma ɔnini, “Ɔnana ɔdi ɔ́kya ɔni mbo bebi bananabi inyɔ.
42015012	Amu na ɔnamudi ɔ́su ɔti ɔnini, 'Ati, ti mina kadikɔ kani na adubo-mi bute te-mi gyɔnkɔ.' Ɔmɛni ɔsu ɔnana ɔmmɔ úti ala ammɔ úle akpa anyɔ úte nwuna bebi inyɔ bammɔ.
42015013	“Na emeyi alɛɛ adi kama ni, ɔnamudi ɔmmɔ úti nwuna ala ammɔ ƒui úye na úti egulabi ammɔ na ɔ́tɔlɔ úsie ɔlɔgyu kakaaka kesii kani na útélie ngba basa basa na úbile egulabi ammɔ ƒui.
42015014	Ɔ́di lɛla biala lɛni na ɔda ɔ́wɔlɔ. Na ɔmmɔ kama ni, kɔka kubendi kɔdi kúbo na kalɔ kammɔ lɛlɔ ƒui ɔsu kɔka kúbo kɔɔda-nwu na ɔsɔ uuubo lɛla lɛdi na ɔdi.
42015015	Ɔmɛni ɔsu úti lɛlɔ útése ɔkpa úte ɔnana ɔdi ɔnii utaabla kabla udu biala na wakɛ ute-nwu. Na ɔnana ɔmmɔ lɛnɔ úti-nwu útákya nwuna baplakuo kanyuɛkɔ na nwuna lɛkpaklɔ lɛdi.
42015016	Kɔka ɔsu ni, ɔ́yɔ ka nka ɔkɛ baplakuo adila ani na beete-ma mmɔ adi ɔdi, ɔsika ɔ́nu aani bekyuli lɛnɔ bakana-nya bɔdi, nsu ukyuli ɔdi útete-nwu adi.
42015017	“Kawɔlɔkɔ ni, ɔ́sɔ únwini úbo lɛlɔ kemo na ɔ́su lɛlɔ ɔnii, 'Bekyuli bani nése lɛlɔ ɔkpa béte mina ɔti na baabla nwuna kabla ni, baakɛ́ adila taadi na eebú muedi. Na ami nlie mɛni na kɔka kɔdubo-mi bɔdu!
42015018	Ndubo bɔta na lɛsɔ linwini nteesie mina ɔti kudɔ, na ntásu-nwu nnii, “Ati, lɛ́bla likpidi na lɛ́ƒiɔ Katɔti ku awɔ lɛnɔ.
42015019	Ńsɔ ńtamanku ka alɔ-mi anii ƒula ubi. Mmomu bla-mi aani bekyuli bani néti lɛlɔ bése ɔkpa béte-ɔ akɔ ɔdi.” '
42015020	Amu na ɔ́ta kɔnakunwi na úti ala na ɔ́yu ulu úsela ɔti kudɔ. “Ka ɔti ɔ́nu-nwu ɔ́ti ɔni na ubidi ɔmɛni ɔmua ɔkɛ ɔgyu ɔdubo ni, ubidi lɛlɔ lɛ́bla-nwu kɔnyana, na úkeli útátu ɔda-nwu ku kubiti.
42015021	“Mmɔ na ubidi ɔ́su-nwu ɔnini, 'Ati, lɛ́bla likpidi lɛ́ƒiɔ Katɔti, na lɛ́ƒiɔ awɔ lɛnɔ. Na ńsɔ ńtamanku ka alɔ-mi anii ubi lɛnɔ!'
42015022	“Nsu ni, ɔti ɔ́kpali nwuna kabla bablane ɔnii, 'Bɛbabla na biti adala abuni bibakya-nwu. Na biti asɛɛ ku lɛgbanvuo lɛbuni lɛnɔ bɛkya-nwu enu ku lɛgba.
42015023	Ɔmɛni kama ni, bisie na bitéƒie ebuo ɔni nélie lɛmwi kaduɛ na bɛdu-nwu. Na bɛya na bɔdi limeyi.
42015024	Ɔsika mina ubi ɔmɛni ni, búti-nwu bɔnii úkpi. Nsu ɔ́sɔ únwini úbo ngba. Ɔ́yii na bɔ́sɔ bɔ́nu-nwu.' Ɔmɛni ɔsu bése kalɔ ku limeyi bɔdi.
42015025	“Amu na uwi ɔmɛni kemo ƒui ni, ubidi unengudi úsie ɔɔví taanu bana imo. Ka ɔ́si ɔdubo na ɔ́kpɛ uudé kaduli ni, únu kɔgya ku katɔ kani nda.
42015026	Amu na ɔ́kpali kabla bablane bammɔ akɔ unwi na úye-nwu ɔnini, 'Bi mɔɔlɛ́ kaduli?'
42015027	Mmɔ na kabla ɔblane ɔmmɔ údie kenye ɔnini, 'Ƒ^ɔnwani násɔ únwini úbo ɔma na ƒ^ɔti ɔ́ya na bádu ebuo ɔni nélie lɛmwi, ɔsika ɔ́sɔ únwini úbo úbeduo ɔni na lɛla lɛdi lɛɛɛda-nwu.'
42015028	“Ɔmɛni ɔ́ya na livo líƒi ɔnwani unengudi ɔmmɔ kaduɛ ɔni na úni ɔnii ɔsɔ uleduo kaduli muedi. Ɔmɛni ɔsu ɔti ɔ́vi ɔlɛ úbo-nwu kudɔ mmɔ, na úbevele-nwu ɔnii ubo ubeduo kaduli.
42015029	Nsu ubidi ɔmmɔ únwini na ɔ́su ɔti kɔnakunwi ɔnii, 'Bi ɔsu na nnye mɔɔbla kabla akwa pii amɛni kemo teete-ɔ aani ƒula kabla ɔblane na ńtata ńtenye ƒula ɔda bubo ɔdi lɛlɔ kudii, na étete-mi lɛla lɛdi ina ese muedi étete-mi anii ndi limeyi ku mina bakpana.
42015030	Nsu ka ƒ^ubidi ɔni nébile ƒula lɛkɛ na ɔkɛ ɔsiaku bayalɛ mɛni ɔ́sɔ únwini úbo ɔma ni, ádu ebuo ɔni nélie lɛmwi éte-nwu!'
42015031	“Mmɔ na ɔti ɔ́su-nwu ɔnini, 'Mina ubi, awɔ akya-mi kudɔ uwi biala na ala ani na mbo ƒui ni, awɔ adi na adi.
42015032	Nsu ni, ɔlɛka bɔdi limeyi na bɔkɛ ebiti, ɔsika búti-nwu bɔnii bukpi na ƒ^ɔnwani úkpi na ɔ́sɔ únwini úbo ngba. Bɔyii na ɔ́yii na bɔ́sɔ bɔ́nu-nwu.' ”
42016001	Yesu ɔ́su nwuna batɛyane ɔnini, “Dii ni, ɔlakɛne ɔdi ɔkya ɔni mbo kabla ɔblane ɔni mɔɔnu-nwu ala lɛlɔ. Amu na bábasu ɔlakɛne ɔmmɔ ka nwuna ala lɛlɔ ɔnune ɔmɛni uubile-nwu egulabi.
42016002	Ɔmɛni ɔsu ɔlakɛne ɔmmɔ ɔ́lɔ nwuna ala lɛlɔ ɔnune ɔmɛni na ɔ́su-nwu ɔnini, 'Bi ndi lɛla lɛni udu na línu lɛ́siku-ɔ lɛlɔ mɛni? Bu akunta na kalɛ na éti aanu mina ala lɛlɔ ƒui boku-mi, ɔsika asɔ alakana mina ala lɛlɔ bɔsɔ bɔnu lɛnɔ.'
42016003	“Mmɔ na kabla ɔblane ɔmmɔ ɔ́su lɛlɔ ɔnii, 'Mina Unwoti ɔdubo-mi bɔgya na mina kabla kemo. Bi na ndubo bɔbla? Liiibo ɔyikun na makana kalɔ bubeyi. Na ala buvele lɛnɔ buukpó-mi kɔƒa.
42016004	Ɛhɛɛn! Lɛ́ɛti lɛla lɛni mabla! Na si mina kabla kálɛ-mi enu kemo muedi ni, na mina bakpana baƒɔ-mi na banu-mi lɛlɔ na bana kɔduli.'
42016005	“Ɔmɛni ɔsu ɔ́lɔ bekyuli bani nda nwuna Unwoti kayu unwi unwi. Úye udeedi ɔnini, 'Ɛlɛ kayu na ada mina Unwoti?'
42016006	“Ɔyune ɔmmɔ údie kenye ɔnini, 'Inɔ kutubwi bonwu eti anyɔ.' “Amu na ala lɛlɔ ɔnune ɔmmɔ ɔ́su-nwu ɔnini, 'Aanu ƒula kayu ɔku mɛni. Sɔ lie kalɔ na enweni liti kani ese.'
42016007	“Lɛni kani na úye ɔyune ɔbambadi ɔnii, 'Awɔ nɔɔ? Ɛlɛ kayu na ada?' “Ɔyune ɔmmɔ lɛnɔ ɔnini, 'Ɔbla aani antabi aƒɔ apimu unwi.' “Mmɔ na ala lɛlɔ ɔnune ɔmɛni ɔ́su-nwu ɔnini, 'Aanu ƒula kayu ɔku mɛni. Nweni eti leevu-maane se.'
42016008	“Ɔmɛni ɔsu ni, Unwoti ɔmmɔ úmwi kabla ɔblane ɔmmɔ na lɛkwɛ lɛni na ɔ́bla mmɔ ɔsu. Sɔsɔ ni, bekyuli bani nli nte kayawi kamɛni lɛlɔ ala ni, baasia anu taabla bana lɛlɔ ala teetulo ama bani mɔɔsia Katɔti lɛga kadikɔ anu.”
42016009	Mmɔ na Yesu úse anumi na ɔ́su-ma ɔnini, “Biti bina kayawi lɛlakɛ bibunku bekyuli. Na si lɛkɛ lɛmmɔ lɛ́sa ni, na Katɔti waƒɔ-mii wakya nwuna ɔma kemo.
42016010	“Ukyuli ɔni mɔɔda ala ani nse blii suɛ na ulu lɛlɔ ni, ɔdubɔda ala enengudi lɛnɔ na ulu lɛlɔ. Na ukyuli ɔni naaasia ulu lɛlɔ ku ala ani nse blii suɛ ni, ulasia ulu lɛlɔ ku ala enengudi lɛnɔ.
42016011	Ɔmmɔ ɔsu si bítada kayawi kamɛni kemo lɛlakɛ na ulu lɛlɔ ni, dɛ na wabla asa na ukyuli waƒɔ-mii wadi ka bɛdubɔda kɔyu kemo lɛlakɛ lɛni ndi Katɔti etela na ulu lɛlɔ?
42016012	Na si átanu ukyuli bamba ala ani nse-ɔ kudɔ lɛlɔ na ulu lɛlɔ ni, dɛ wabla asa na banyonu awɔ ɔlati adi bete-ɔ?
42016013	“Kabla ɔblane ɔdi ulakana benwoti inyɔ kabla bɔbla. Si ɔɔɔdi lɛni ni, ɔdubɔyɔ unwi na ukisi ɔkladi. Lɛnɔ ni, ɔdubunu unwi litemi na weni ɔkladi lɛdi. Bilakana Katɔti bɔsiaku na bɛsɔ bɛsiaku lɛlakɛ lɛnɔ.”
42016014	Uwi ɔni na Ƒarisiƒuɔ bénu ala ani na Yesu ɔ́su ni, báma-nwu ɔsika baayɔ́ egulabi geen.
42016015	Amu na Yesu ɔ́su-ma ɔnini, “Amii ndi bekyuli bani mɔɔtina lɛlɔ aani bekyuli babuni na bakladi anumi. Nsu Katɔti ɔgyi bina ƒui kayi kemo. Ɔsika ala ani náƒɔ kuye na bekyuli anumi ni, aaadi lɛla lɛdi na Katɔti anumi.
42016016	“Mose ɔda bubo ɔku ku Katɔti kenye bediene ala ani na bénweni bése ni, ábla kabla ábawɔ Ntu Ɔkpilane Yohane lebo. Na ɔ́si uwi ɔmmɔ lɛlɔ ni, biinú ka baasu litemi buni lɛni nkɛnku Katɔti lɛga kadikɔ lɛlɔ. Na ukyuli biala ɔɔnwanɛ lɛlɔ ka ɔkɛ nwuna ulu uduo Katɔti lɛga kadikɔ kammɔ kemo.
42016017	Nsu ni, use kpɛtɛ kpɛtɛ ka katɔ ku kayawi kakana na kavi utulo ɔni na bada ɔda bubo bɔmɛni litemi blii suɛ lɛdi muedi bedie.
42016018	“Ɔnana biala ɔni manyonu uleku na weti ɔbambadi ni, anwu lɛnɔ ɔ́di kɔsɔnɔ. Na ɔnana ɔni meti uleku ɔni na bányonu ni, ɔ́di kɔsɔnɔ.
42016019	“Dii ni, ɔnana ɔlakɛne ɔdi ɔkya ɔni mɔɔda adala ani náƒɔ kuye, na ebiti kemo sɔɔn na ɔ́kya nwuna ngba emeyi kemo ƒui.
42016020	Na ɔwabane ɔdi na baalɔ banii Lasaro lɛnɔ ɔ́kya. Alɛbi áƒɔ ɔwabane ɔmɛni lɛlɔ ƒui ɔni na béteeti-nwu taabava ɔlakɛne ɔmmɔ ɔtɔ kayakun.
42016021	Ubo lɛnunsia ka si ɔlakɛne ɔmmɔ ɔɔdi ni, kɔkɛ wɛlɛ wɛlɛ kɔni muuwi kalɔ kɔdubudu-nwu na ɔ́la ɔdi. Bakpɛwe muedi beebo taabayalɛ-nwu alɛbi ammɔ.
42016022	“Ɔwabane ɔmmɔ úbekpi na Katɔti batu bébetiku-nwu bétésie Abraham kudɔ, na baadi limeyi na katɔ. Ɔlakɛne ɔmmɔ lɛnɔ úbekpi na báva-nwu.
42016023	Na kekpine mmɔ ni, ɔ́nu ka ɔkya abi kebokɔ. Mmɔ ka ɔ́talaku anumi katɔ ni, ɔ́nu Abraham na katɔ kakaaka ka Lasaro ulie-nwu kudɔ.
42016024	Amu na ɔ́kpali ɔnii, 'Ati Abraham! Nu-mi kɔnyana na aya na Lasaro uti lɛnimi ɔkya ntu bɔdi kemo na udu ubo-mi unyemi lɛlɔ na lɛlɔ lɛbla-mi buɛɛ. Ɔsika lɛlɔ lɛɛkywí-mi na ogya ɔmɛni kemo!'
42016025	“Nsu Abraham ɔ́su-nwu ɔnini, 'Ubi, nyimo ka na ƒula ngba bɔni na élie kemo ni, ala abuni sɔɔn na áƒɔ. Na Lasaro anwu ni, ala ekpidi sɔɔn na ɔ́ƒɔ. Nsu ɔƒɛni ni, ɔɔkɛ́ ebiti na awɔ eebó abi.
42016026	Na ɔni mbunku ɔmmɔ ni, ubu bonwu ɔdi ɔkya abu ku-ɔ ntɛ. Na si ukyuli ɔdi ɔɔwia ka ɔvia ubo mmɔ ni, ulakana. Na lɛni kani na ɔdi lɛnɔ ulakana bɔvia bɔsi mmɔ bubo bula kudɔ mɛni.'
42016027	“Mmɔ ni, ɔlakɛne ɔmmɔ ɔ́su-nwu ɔnini, 'Ati Abraham, muuvele nda-a nnii tala Lasaro na usie mina ɔti kesii.
42016028	Mmɔ ni, mbo banwani bananabi ɛlɔ. Ya na utébo-ma ɔda kaduɛ kalɛ na ama belebo likpo lɛni na lɛbibo lɛkya mɛni.'
42016029	“Amu na Abraham ɔ́su-nwu ɔnini, 'Ƒula banwani bebo ala ani na Mose ku Katɔti kenye bediene bénweni bése. Na ɔdi ka benu na badi-nya lɛlɔ.'
42016030	“Mmɔ na ɔlakɛne ɔmmɔ údie kenye ɔnini, 'Ati Abraham, belénu-ma litemi! Nsu si banii ukyuli ɔdi ɔ́si kekpine mɛni úsie-ma kudɔ ni, badubunu-nwu litemi na benwini kama bakya bana ekpidi.'
42016031	“Nsu Abraham ɔ́su-nwu ɔnini, 'Si bétenu Mose ku Katɔti kenye bediene litemi ni, si ina ukyuli ɔdi ɔ́ta ɔ́si kekpine mɛni úsie-ma kudɔ muedi ni, baláƒɔ-nwu litemi!' ”
42017001	Yesu ɔ́su nwuna batɛyane ɔnini, “Ala ani mɔɔyá na ukyuli ɔɔbla likpidi ni, adubo bɔkya. Nsu bɔbwɛ muute ukyuli ɔni lɛlɔ na ala amɛni adubɔsia asa na eduo bekyuli akɔ!
42017002	Si béti kukɔ bonwu kɔdi báƒala-nwu ɔkwɛ na bányina-nwu bákya ɛpu kemo muedi ni, ɔdia-nwu utulo kɔtu kɔni na Katɔti ɔdubɔni anwu ɔni maya na likpidi lɛsia-nwu lɛlɔ liduo mina banamu akɔ.
42017003	Anwuɔsu bɛsia ala ani na bɛɛbla anu. “Na si ƒula ɔkpana ɔ́bla-a likpidi lɛdi ni, dɔnku-nwu. Na si úkpi kɔtɔ ni, na eti akyiɛ-nwu.
42017004	Si ɔ́bla lɛla lɛdi ɔ́ƒiɔ-ɔ maatɛ na limeyi linwi kemo na ɔ́sɔ únwini úbo ubekpi-ɔ kɔtɔ maatɛ ɔmmɔ ni, ti kyiɛ-nwu.”
42017005	Yesu batalane bévele Yesu banii, “Blɔti, ya na bula bɔƒɔtaadi bumomo bubu.”
42017006	Amu na Blɔti ɔ́su-ma ɔnini, “Si bibo bɔƒɔtaadi na búdu aani lɛla lɛdi kebi kani nse blii suɛ ntulo ƒui ni, nka bɛdubɔkana na bɛsu kugyii kɔmɛni bɛnii, 'Gyu likpo lɛmɛni na etéduo ɛpu kemo ngye.' Na kɔdubɔbla lɛni kani.
42017007	“Bɛbu ɔmɛni bɛnu. Si bina ɔdi ubo kabla ɔblane ɔni mɔɔtuma kemo teete-nwu iye ɔɔnu-ɔ baƒonu lɛlɔ na ɔ́si kemo úbeduo ni, bɔsu na adubɔsu-nwu anii ɔbabla na utélie kalɔ utaadi nwuna adila?
42017008	Oowo! Mmomu adubɔsu-nwu anii, 'Klibi lɛlɔ na asabla kɔdi, na anwa, na eti mina adila ese-mi na lɛdi lɛwɔlɔ asa na awɔ lɛnɔ adi.'
42017009	Útalɛka agya-nwu enu ka ɔ́bla nwuna kabla ɔblane kabla ɔsu.
42017010	Lɛni kani na use ute amii lɛnɔ. Si bɛ́bla ala ani ƒui na lɛ́su-mii nnii bɛbla ni, bɛsu bɛnii, 'Kabla bablane kani na bɔdi. Na bɔ́bla lɛla lɛni kani na ɔdi ka bɔbla.' ”
42017011	Amu ka Yesu ɔkɛ úsela Yerusalem ni, ɔ́vi Samaria ku Galilea ɔmii lɛlɔ.
42017012	Na ka ɔdaku lɛkpaklɔ lɛdi buduo ni, banana leevu badi na beeƒi ɔlɛgyie bábasiaku-nwu. Balɛne bamɛni bénye ɔgyu.
42017013	Na báva ku lɛdi momoomo banii, “Ati Yesu, nu-bu kɔnyana!”
42017014	Yesu ɔ́nu-ma na ɔ́su-ma ɔnini, “Biteesie na biti bina lɛlɔ bitátina Katɔti bakpane na banu-mii kaduɛ.” Ka bakɛ bésela ni, bánu báti ka bana ɔlɛ ɔ́ba-ma.
42017015	Nsu ka bana unwi ɔ́nu ɔ́ti ka nwuna ɔlɛ ɔ́ba-nwu ni, ɔ́sɔ únwini na uumwi Katɔti ku lɛdi momoomo.
42017016	Na úbo úbalɛ akɔnkɔ na Yesu anumi na ɔ́gya-nwu enu. Na ɔnana ɔmmɔ ɔdi Samariani.
42017017	Mmɔ na Yesu úye ɔnini, “Ɔɔɔdi banana leevu na lɛ́bwi yoo? Wɛ na yaalenwi bakladi básia?
42017018	Dɛ na ɔ́bla asa na ukyuli ɔni naaadi Yudani ɔmɛni kani násɔ únwini úbo ɔnii ubagya Katɔti enu?”
42017019	Amu na Yesu ɔ́su-nwu ɔnini, “Ta nye, na eteesie. Ƒula bɔƒɔtaadi náya na ƒula ɔlɛ ɔ́ba-a.”
42017020	Amu na Ƒarisiƒuɔ badi béye Yesu banii baawia bati uwi ɔni geen na Katɔti lɛga kadikɔ kadububo. Mmɔ na Yesu údie kenye ɔnini, “Katɔti lɛga kadikɔ kelebo na ulu ɔni lɛlɔ na bekyuli bakana-ka bɔnu.
42017021	Ɔdi ulasu ɔnii, 'Bɛnu! Aanu-ka mɛni!' iye 'Aanu-ka ngye'. Ɔsika Katɔti lɛga kadikɔ kammɔ kakya bina akɔ.”
42017022	Amu na Yesu ɔ́su nwuna batɛyane ɔnini, “Uwi ɔdi ɔdubo ɔni na bɛdubɔwia bɛnii bɛɛnu limeyi lɛni na ami, Ukyuli Ɔyawine Ubi, mebo. Nsu bilanu!
42017023	Bekyuli badi badubo-mii akɔ bɔkya bani ndubɔsu-mii banii, 'Bɛnu-nwu ngye!' iye 'Bɛnu-nwu mɛni!' Nsu bitesie bitatáwia-mi mmɔ!
42017024	Ɔsika kalɛ na kayaa kaabwɛ ogya taasi ɔƒɛnyi unwi teesie ɔkladi ni, lɛni geen na Ukyuli Ɔyawine Ubi limeyi lɛmmɔ lɛdubo buse.
42017025	Nsu ni, ɔlɛka lɛka abi bubo geen na ɔmwi limeyi bekyuli beni-mi.
42017026	“Ala ani nálɛ na Noa uwi ni, anya kani na ndubo bɔlɛ na uwi ɔni na ami, Ukyuli Ɔyawine Ubi, masɔ mebo.
42017027	Bekyuli baadi na baaní. Na banana ku beleku beeti lɛlɔ úti útédu limeyi lɛni lɛlɔ na Noa úduo ɔkɔlɔ ubendi ɔmmɔ kemo. Na ɔnantu ɔ́na na ntukpa búyi bɔ́ƒɔ kalɔ ƒui na ɔ́du bekyuli ƒui.
42017028	“Lɛni na ɔdubo buse aani kalɛ na úse na Lot uwi lɛnɔ. Bekyuli baadi na baaní, na baadi kuye lɛnɔ. Badi benye baakya edula, na badi benye baatú lɛtɔ.
42017029	Na limeyi lɛni na Lot ɔ́vi ɔ́lɛ Sodom ni, ogya ku agyabi ani muunwenyi ku ɔnyi gbagbangba ási katɔ ébewi ɔma ɔmmɔ kemo na ɔ́kyula-ma ƒui.
42017030	“Lɛni kani na ɔdubo buse na limeyi lɛni lɛlɔ na ami Ukyuli Ɔyawine Ubi ndubɔda lɛlɛ.
42017031	Limeyi lɛmmɔ lɛlɔ ni, ukyuli ɔni nnye nwuna ɔtɔ lɛsa ni, ɔsɔ utayu ɔnii utéduo ɔtɔ kemo uti nwuna ala adi. Lɛni kani si kemo na ɔdi ɔkya ni, ɔsɔ utasu ɔnii uunwíni usie kaduli.
42017032	Binyimo lɛla lɛni nálɛku Lot ulekudi!
42017033	Ukyuli biala ɔni mɔɔwia ka ɔƒɔ nwuna lili ngba ute lɛlɔ ni, ɔdubɔyila-mu. Na ukyuli biala ɔni nányonu nwuna ngba ni, ɔdubɔsɔ ɔkɛ-mu.
42017034	Na usien ɔmmɔ ni, nkyuli inyɔ badubɔtɛ lɛtala linwi lɛlɔ, na Katɔti ɔdubuti unwi na ɔda ɔkladi ɔva.
42017035	Beleku inyɔ badubunye bataakɔ ɔlaaƒɔ na kukɔ lɛlɔ. Na Katɔti ɔdubuti unwi na ɔda ɔkladi unyene.
42017036	Banana inyɔ badubunye bataatuma na ɔkpanku unwi ɔtɔlɔku na ɔnyonu ɔkladi unyene.”
42017037	Mmɔ na batɛyane bammɔ béye Yesu banini, “Blɔti, na wɛ?” Amu na Yesu údie kenye ɔnini, “Kesii kani na lɛla líkpi lɛ́tɛ ni, mmɔ na begbini baasa.”
42018001	Yesu úbo nwuna batɛyane lɛgba lɛdi ɔ́tina-ma ɔnii ɔlɛka bataakpali katɔ uwi biala na ɔɔɔdi ka enu aƒɛ-ma.
42018002	Ɔ́su ɔnini, “Litemi ɔtɛne ɔdi ɔ́kya ɔma ɔdi kemo ɔni na uláyia Katɔti na uláƒalɛ ukyuli lɛnɔ.
42018003	Na ɔma ɔmmɔ kani kemo ni, ukpinele ɔdi ɔ́kya ɔni muusié teebo-nwu kudɔ teebevele-nwu ɔnii, 'Bunku-mi na mina ukisine ɔsu.'
42018004	“Ɔbla uwi pii ni, litemi ɔtɛne ɔmmɔ úni na útabla lɛla lɛdi na litemi lɛmmɔ lɛlɔ. Nsu kawɔlɔkɔ ni, ɔ́su nwuna lɛlɔ ɔnini, 'Ina ka naaayia Katɔti na naaaƒalɛ ukyuli ni,
42018005	na lɛƒɛda lɛni na ukpinele ɔmɛni uute-mi ɔsu ni, ndubɔnu ka líkpo nwuna ukisine líte-nwu. Si ɔɔɔdi lɛni ni, ulada bubo uláya na ulete-mi bɔnwuna.' ”
42018006	Mmɔ na Blɔti úsie anumi na ɔ́su-ma ɔnini, “Binu lɛla lɛni na litemi ɔtɛne ukpidi ɔmmɔ ɔ́su.
42018007	Na ɔƒɛni ni, bɔtɛ na Katɔti ulatɛ litemi uledie nwuna bekyuli bani muuwulo taakpali-nwu usien ku ɔƒɛ banii ubunku-ma? Munuu bɛɛkali bɛnii ɔdubɔkpɛ kama ku bana bɔƒɔ?
42018008	Mɔɔsu-mii geen nnii Katɔti ɔdubɔtɛ litemi na ute-ma ubo kɔnakunwi. Nsu ni, si Ukyuli Ɔyawine Ubi úbo ni, ɔdubɔnu bekyuli bani mbo bɔƒɔtaadi?”
42018009	Yesu úbo lɛgba lɛmɛni úte bekyuli bani mɔɔkali banii ama bana udu kani ndia na basɔ balánu ukyuli bamba ɔdi aani bana kalɛ.
42018010	Na ɔ́su ɔnii, “Uwi ɔdi kemo ni, nkyuli inyɔ badi bésie Katɔti kakpakɔ banii batákpali katɔ. Unwi ɔdi Ƒarisini na ɔkladi ɔdi kuyi ɔƒɔne.
42018011	Ƒarisini ɔmmɔ ɔ́tu anwu lɛti na útákpali katɔ ɔnini, 'Katɔti mɔɔgyá-a enu, ɔsika liiibo egulabi lɛnungyie, na liiibo likyulikpi, na naaadi kɔsɔnɔ aani bekyuli bakladi kalɛ. Na mɔɔgyá-a enu lɛnɔ, ɔsika liiise aani kuyi ɔƒɔne ɔni ngye lɛnɔ kalɛ.
42018012	Muulie kɔka emeyi anyɔ na Kwasida unwi kemo. Na muuti mina lɛkɛ lɛkpa leevudi teeboku-ɔ.'
42018013	“Nsu kuyi ɔƒɔne ɔmmɔ anwu únye ɔgyu ɔgyu na uláwia ɔnii ɔɔkɔliku nwuna lili muedi katɔ. Nsu úti nwuna enu úwi kayi na ɔ́su ɔnini, 'Katɔti, nu ami alaekpidi ɔblane kɔnyana!' ”
42018014	Mmɔ na Yesu ɔ́su-ma ɔnini, “Mɔɔsu-mii nnii ka básɔ bénwini bésie kaduli ni, kuyi ɔƒɔne ɔmmɔ ɔ́bla sɛɛn na Katɔti anumi na ɔɔɔdi Ƒarisini ɔmmɔ. Ɔsika ukyuli biala ɔni na ɔ́bla nwuna lɛlɔ ukyuli ubendi ni, Katɔti ɔdububoku-nwu kalɔ. Na ukyuli biala ɔni na weboku lɛlɔ kalɔ ni, Katɔti ɔdubɔkɔliku-nwu katɔ.”
42018015	Bekyuli badi béti bana bebi béboku Yesu banii uti nwuna enu ɔsia-ma eli. Ka Yesu batalane bánu ɔmɛni ni, bádɔnku bekyuli bammɔ na ɔmmɔ ɔsu.
42018016	Nsu Yesu ɔ́lɔ banamu bammɔ úboku na ɔ́su ɔnini, “Bɛya na banamu bebo-mi kudɔ na bitetile-ma kuƒi. Ɔsika Katɔti lɛga kadikɔ kese kete bekyuli bani néboku lɛlɔ kalɔ aani banamu bamɛni udu kalɛ.
42018017	Na binyimo ɔmɛni bɛnii ukyuli biala ɔni naaadubo Katɔti lɛga kadikɔ bɔƒɔ aani ɔnamu blii kalɛ ni, uleduo-ka kemo kudi kudii.”
42018018	Yudani ɔtɔnkune ɔdi úye Yesu ɔnini, “Ala ɔtinane buni, bi na ɔlɛka lɛbla asa na lɛkɛ ngba bɔni nsɔ naaadubo bɔsa kudii?”
42018019	Amu na Yesu úye-nwu ɔnini, “Bi ɔsu na aalɔ-mi aani ɔbuni? Ukyuli biala ɔdi ɔɔɔdia ntu Katɔti lɛti pɛ.
42018020	Ngyi ka agyi ɔda bubo bɔni mɔɔsu bɔnii, 'Tadi kɔsɔnɔ, tadu ukyuli, teyu, tada ƒula ukyulikpana kenye, na abu ƒula ɔti ku ƒula uni.' ”
42018021	Amu na ukyuli ɔmmɔ údie kenye ɔnini, “Ɔ́si mina lɛnamu uwi ƒui ni, mɔɔdi ɔda bubo bɔmmɔ ƒui lɛlɔ kaduɛ.”
42018022	Ka Yesu únu-nwu litemi lɛmmɔ ni, ɔ́su-nwu ɔnini, “Lɛla linwi lɛ́sɔ líbu-ɔ na abla. Ti ala ani nse-ɔ ƒui ye, na eti egulabi ammɔ ete bawabane. Ɔmɛni ndubɔya-a na akɛ akɛla ese ete lɛlɔ na katɔ. Ɔmmɔ kama na ebo abasiaku-mi.”
42018023	Nsu uwi ɔni na ɔnana ɔmmɔ únu lɛla lɛmɛni ni, lɛlɔ lɛ́yuɛ-nwu ɔsika ubo lɛlakɛ geen.
42018024	Yesu ɔ́nu kalɛ na lɛlɔ lɛ́yuɛ-nwu na ɔ́su ɔnini, “Ubo ɔlakɛne ɔkplu asa na weduo Katɔti lɛga kadikɔ!
42018025	Na kalɛ na ɔlakɛne uduo Katɔti lɛga kadikɔ ni, ubo ɔkplu utulo kalɛ na ebuo ɔni nébomo utulo ƒui ɔvili udila liƒi.”
42018026	Mmɔ na bekyuli bani nénu lɛla lɛmɛni béye Yesu banii, “Na ɔma geen ndubɔkɛ bɔƒɔ?”
42018027	Amu na Yesu údie kenye ɔnini, “Lɛla lɛni na ukyuli ulakana bɔbla kudii ni, lise Katɔti anwu kpɛtɛ kpɛtɛ ka ɔbla-ni.”
42018028	Mmɔ na Petro ɔ́su Yesu ɔnini, “Nu, abu bɔ́da bula kɔduli ala ƒui búwi na búbo bɔsiaku-ɔ.”
42018029	Amu na Yesu ɔ́su-ma ɔnini, “Sɔsɔ na ɔdi. Na mɔɔyá-mii bɛti bɛnii ukyuli biala ɔni náda nwuna kaduli úwi iye ɔ́da ulekudi iye banwani bananabi iye nwuna bawɔne iye bebi úwi na Katɔti lɛga kadikɔ ɔsu ni,
42018030	ɔdubɔkɛ ala ammɔ udu ɔsia kama na ngba bɔmɛni kemo ku ngba bɔni nsɔ naaadubo bɔsa kudii na uwi ɔni mebo lɛnɔ kemo.”
42018031	Yesu útiku batɛyane leevu-inyɔ bammɔ úsienku kɔmadɔ na ɔ́su-ma ɔnini, “Binu! Búsela Yerusalem, kesii kani na ala ani na Katɔti kenye bediene bénweni básiku ami, Ukyuli Ɔyawine Ubi, lɛlɔ adububo ete lɛni.
42018032	Bekyuli badubuti-mi bakya bekyuli bani naaadi Yudaƒuɔ enu kemo na beti-mi babla lɛmala. Badubo-mi budumi na betuo lisuo bewi-mi lɛlɔ.
42018033	Badubo-mi bubo na badu-mi. Nsu na emeyi atɛ kama ni, ndubɔsɔ lɛta lɛsi bekpine akɔ.”
42018034	Na ala amɛni ƒui ni, batɛyane bammɔ bétenu-nya kalɔ. Etemila amɛni kalɔ bunu lɛnɔ ɔdi lɛla lɛni nábɛ-ma. Na bétenu lɛla lɛni na Yesu ɔ́su-ma mmɔ kalɔ.
42018035	Uwi ɔni na Yesu ɔ́kpɛ úde Yeriko ni, ɔnumbwɛne ɔdi ulie ulu kɔtu mmɔ uuvele ala.
42018036	Ka únu bekyuli pii bani mɔɔví kɔku ni, úye ɔnii, “Bi na ɔdi mɔɔlɛ́?”
42018037	Amu na básu-nwu banii, “Yesu Nasareni nási ɔɔví.”
42018038	Mmɔ na ɔ́va momoomo ɔnii, “Yesu, Ɔga Dawid Uwɔ! Nu-mi kɔnyana!”
42018039	Amu na bekyuli bani ntɔ lɛtɔtɔ bádɔnku-nwu banii ɔba ku lɛsɛ. Nsu ɔƒɛni geen na ɔ́sɔ ɔ́talaku lɛdi katɔ úbu ɔnii, “Dawid Uwɔ, nu-mi kɔnyana!”
42018040	Ɔmmɔ ɔsu Yesu údi únye na ɔ́su ɔnii bakpanku ɔnumbwɛne ɔmmɔ beboku-nwu kudɔ. Ka úbedu-nwu kudɔ ni, Yesu úye-nwu ɔnini,
42018041	“Bi na aawia-mi anii mbla nte-ɔ?” Ɔnumbwɛne ɔmmɔ údie kenye ɔnini, “Ati, mɔɔyɔ́ ka lɛsɔ ntaanu.”
42018042	Mmɔ na Yesu ɔ́su-nwu ɔnini, “Amu sɔ taanu! Ƒula bɔƒɔtaadi bɔ́bwi-ɔ.”
42018043	Kɔnakunwi ni, ɔ́sɔ ɔ́kana na ɔɔnu na ɔ́siaku Yesu na ɔkɛ uumwi Katɔti. Na ka bekyuli pii bammɔ bánu ɔmɛni ni, bana ƒui bémwi Katɔti.
42019001	Yesu úsie útéduo Yeriko, na ɔ́sia ɔma ɔmmɔ kemo úsela.
42019002	Mmɔ na kuyi baƒɔne unengu ɔdi baalɔ banii Sakeo ɔ́kya, na ubo egulabi geen.
42019003	Ɔ́kya útaawia ulu ɔni lɛlɔ na ɔsia na ɔnu ukyuli ɔni geen na Yesu ɔdi. Nsu ka anwu ɔlati ɔdi ukyuli klukui ɔsu ni, útakana na ɔkɛ ulu ɔdi ka bekyuli bemomo ɔsu.
42019004	Anwuɔsu úkeli ɔtɔ bekyuli bammɔ lɛtɔtɔ na útákɔ kugyii kɔni nákuku kalɛ na ɔnu Yesu, ɔsika ɔgyi ɔnii ɔdubo ubasia mmɔ.
42019005	Ka Yesu úbedu kugyii kɔmmɔ kalɔ ni, údi únye na ɔ́kɔliku anumi katɔ na ɔ́su Sakeo ɔnini, “Sakeo, babla na ayu ebo kalɔ, ɔsika ƒula kudɔ na ndubo buduo ɔmwi.”
42019006	Sakeo ɔ́babla ɔ́yu úbo kalɔ na úte Yesu eduo ku ebiti geen.
42019007	Bekyuli bammɔ ƒui bése kalɔ beetemi-nwu na Yesu lɛlɔ kalɔ kalɔ banii, “Ɔnana ɔmɛni úsela utéduo ukyuli ɔni ndi alaekpidi ɔblane ɔmɛni kudɔ.”
42019008	Amu na Sakeo ɔ́ta únye na ɔ́su Blɔti ɔnini, “Ati! Buvele, nu! Ndubuti mina lɛkɛ kakɛ kenwi ƒui lite bawabane. Na bekyuli bani ƒui na líti lɛnungyie kemo lɛ́ƒɔ-ma ala litulo kalɛ na ɔdi ka lɛƒɔ ni, ndubɔƒɔ-ma kayu kammɔ akpa ene.”
42019009	Mmɔ na Yesu ɔ́su-nwu ɔnini, “Ɔmwi ni, ngba bɔƒɔ búbo búbedu kaduli kamɛni kemo. Ɔsika ukyuli ɔmɛni lɛnɔ ɔdi Abraham kaba kemo ubi.
42019010	Na ami, Ukyuli Ɔyawine Ubi, líbo nnii mbedie bekyuli bani ƒui náyii ulu geen ɔmmɔ.”
42019011	Amu na bekyuli bammɔ bakɛ beenú ala ani na Yesu ɔkɛ ɔɔsu-ma. Na úsie anumi na úbo-ma lɛgba lɛdi, ɔsika ɔ́ɔkpɛ úde Yerusalem na bákali banii Katɔti lɛga kadikɔ kammɔ kéede geen ɔƒɛni.
42019012	Na ɔ́su-ma ɔnini, “Dii ni, ɔnana ɔbune ɔdi ɔkya ɔni náta úsie kalɔ ɔgyu kakaaka ɔdi kemo kalɛ na betése-nwu lɛga. Na ɔ́bla kasusu ka ɔmmɔ kama ni, ɔdubɔsɔ unwini ubo ɔma.
42019013	Asa na watɔlɔ ni, ɔ́lɔ nwuna kabla bablane leevu ɔ́sala. Na úte ɔdi biala egulabi koƒo kunwi. Amu na ɔ́su-ma ɔnini, 'Biti egulabi ammɔ bɛdi kuye na bɔnu kɔsia kɔni na ɔdi biala wakɛ.'
42019014	“Nsu ɔnana ɔmɛni ɔma bekyuli béteekisi-nwu, anwuɔsu bátala batu badi na básia-nwu kama banii batásu Ɔga Unengudi banii, 'Bulayɔ ka ɔnana ɔmɛni unwini-bu ɔga.'
42019015	“Nsu Ɔga Unengudi úse ɔnana ɔmmɔ lɛga na ɔ́sɔ únwini úbo ɔma. Kɔnakunwi ni, ɔ́ya na bálɔ nwuna kabla bablane bábasala na nwuna anumi ɔnii uunú kɔsia kɔni na bákɛ.
42019016	“Kabla ɔblane udeedi úbo na ɔ́su-nwu ɔnini, 'Ati, lɛ́kɛ egulabi aƒo leevu lɛ́sia unwi ɔni na éte-mi mmɔ lɛlɔ.'
42019017	“Mmɔ na Unwoti ɔmmɔ úte-nwu mbo ɔnii, 'Ábla-nwu kaduɛ! Kabla ɔblane ɔbuni na adi! Ka áda kabla blii suɛ kamɛni ulu lɛlɔ ɔsu ni, ndubuti-ɔ linyene lɛma linengudi leevu kenye.'
42019018	“Kabla ɔblane unyɔdi lɛnɔ úbo na úbasu-nwu ɔnini, 'Ati, lɛ́kɛ egulabi aƒo alɔ lɛ́sia unwi ɔni néte-mi lɛlɔ!'
42019019	“Amu na Unwoti ɔmmɔ ɔ́su kabla ɔblane ɔmmɔ lɛnɔ ɔnini, 'Awɔ adubunye lɛma ɛlɔ kenye!'
42019020	“Kabla ɔblane ɔbambadi úbo na anwu ɔnini, 'Ati, aanu ƒula egulabi koƒo kunwi kɔni néte-mi. Líti-ku lɛ́bɛla na mina lɛdiku kemo.
42019021	Mɔɔyia-a ɔsika ƒula udu ubo ɔkplu. Na eeti lɛla lɛni naaadi awɔ lɛdi teenwini awɔ lɛdi. Na edula ani na átakya muedi aaƒɛ-nya.'
42019022	“Mmɔ na Unwoti ɔmmɔ ɔ́su-nwu ɔnini, 'Kabla ɔblane ukpidi na adi! Awɔ ɔlati ƒula kenye etemila na ndubuti lɛdu-ɔ kɔtɔ! Agyi ka udu ubo-mi ɔkplu. Na muuti lɛla lɛni naaadi ami lɛdi teenwini ami lɛdi. Na mɔɔƒɛ edula ani na ńtakya.
42019023	Na si agyi lɛni ni, bi ɔsu na éteti mina egulabi átatákya egulabi kesekɔ? Mmɔ ni, ngyi ka nka ndubɔkɛ kɔsia lɛsia-nwu lɛlɔ si lɛ́si líbo.'
42019024	“Amu na ɔ́su bekyuli bani nnye mmɔ ɔnii, 'Bɛda egulabi ammɔ bɛƒɔ-nwu kudɔ bite kabla ɔblane ɔni mbo egulabi aƒo leevu.'
42019025	“Nsu bekyuli bammɔ básu-nwu banini, 'Ati, kabla ɔblane ɔmmɔ anwu ubo egulabi aƒo leevu use!'
42019026	“Amu na Unwoti ɔmmɔ údie kenye ɔnini, 'Mɔɔsu-mii geen ka ni, ukyuli ɔni mbo lɛla lɛdi ni, anwu na Katɔti ɔdubute ɔsia. Na ukyuli ɔni neeebo lɛla lɛdi ni, libliidi lɛni na úbo muedi ni, Katɔti ɔdubɔƒɔ-ni na nwuna kudɔ.
42019027	Na ɔƒɛni ni, mina bekisine bani na banii nka baláwia ka bese-mi lɛga ni, bɛkpanku-ma biboku mɛni na bɛdu-ma na mina anumi.' ”
42019028	Ka Yesu ɔ́su-ma ala amɛni ɔ́wɔlɔ ni, ɔ́gyu ɔ́tɔ-ma Yerusalem.
42019029	Uwi ɔni na ɔ́kpɛ uudé Betƒage ku Betania na Inɔ Egyii Kɔbi kudɔ ni, ɔ́tala nwuna batɛyane inyɔ ɔnii bataatɔ.
42019030	Mmɔ na ɔ́su-ma ɔnini, “Biteesie ɔma ɔni nkya-mii lɛtɔtɔ mmɔ kemo. Na si biiduo-nwu kemo ni, bɛdubɔnu ebuo ala utine ubi ɔdi ka bébo-nwu báda mmɔ. Na ukyuli ɔdi útelie-nwu lɛlɔ kudii. Bɛƒɛnimi-nwu na biti-nwu biboku mɛni.
42019031	Si ukyuli ɔdi úye-mii lɛla lɛni ɔsu na bɛɛƒɛnimi-nwu ni, bɛsu-nwu bɛnii, 'Blɔti mɔɔwia-nwu.' ”
42019032	Batɛyane bammɔ báyu ulu bésie na bátánu lɛla biala aani kalɛ kani na Yesu ɔ́su-ma.
42019033	Na uwi ɔni na benye baaƒɛnimi ebuo ɔmmɔ ni, ebuo ɔmmɔ balati béye-ma banii, “Bi ɔsu na bɛɛƒɛnimi-nwu?”
42019034	Amu na batɛyane bammɔ bédie kenye banii, “Blɔti mɔɔwia-nwu.”
42019035	Na béti ebuo ɔmmɔ béboku Yesu. Mmɔ na béti bana adi béwi ebuo ɔmmɔ kama na bébunku Yesu na ɔ́kɔ úlie-nwu kama.
42019036	Ka ulie-nwu lɛlɔ na bésela ni, bekyuli badi béti bana adi béwi kalɔ na ulu lɛlɔ.
42019037	Uwi ɔni na Yesu ɔ́kpɛ úde Yerusalem na likpo lɛni na ulu ɔmmɔ úti ɔ́yu Inɔ Egyii Kɔbi lɛlɔ ni, nwuna batɛyane pii bammɔ bése kalɔ baagyá Katɔti enu na beete yiidu ku kɔvanu momoomo na ala ebendi ani na bánu ɔsu.
42019038	Na básu banii, “Bimwi Ɔga ɔni nási ɔdubo na Blɔti lɛnyi kemo! Na keyi buɛɛ kaƒɔ Katɔ Ɔga Ɔma ƒui! Hosiana!”
42019039	Mmɔ na Ƒarisiƒuɔ bani nkya otogyi ɔmmɔ kemo básu Yesu banini, “Ala ɔtinane, bɔku ƒula batɛyane na baba ku lɛsɛ!”
42019040	Amu na Yesu údie kenye ɔnini, “Mɔɔsu-mii geen nnii si bába lɛsɛ ni, atabi amɛni alati adubuse kalɔ ataava.”
42019041	Ɔni na Yesu ɔ́ni úde Yerusalem úbu na ɔ́nu ɔma ɔmmɔ ni, úwulo na nwuna lili.
42019042	Na ɔ́su ɔnini, “Mɔɔyɔ́ geen ka nka bɛnu bɛti ɔmwi limeyi lɛmɛni lɛlɔ lɛla lɛni námanku-mii asa bɛkɛ keyi buɛɛ! Nsu ku ɔƒɛni ni, bilánu taati!
42019043	Uwi ɔdi ɔdubo ɔni na bina bekisine badubɔka-mii bakya ekpo ekpo ƒui. Na badubutile eƒi ƒui na lɛla biala lɛsɔ lilakana buduo iye lɛlɛ keyi.
42019044	Bekyuli badubo ɔma ɔmɛni bɔyila ku udu na badu bekyuli bani nkya-nwu kemo ƒui. Na lɛtabi lɛdi muedi lɛsɔ lilése nina keliekɔ. Ɔsika bíni na bítanu bítati uwi ɔni na Katɔti úbo ɔnii ubedie-mii!”
42019045	Yesu úsie útéduo Katɔti kakpakɔ na úse kalɔ ɔɔgyá beyedine bani nkya mmɔ taalɛku.
42019046	Na ɔ́su-ma ɔnini, “Benweni bákya Bunweni Kedee Ɔku kemo ka Katɔti ɔ́su ɔnini, 'Mina kaduli ni, bekyuli badubɔlɔ-ka banii kaduli kani bekyuli baakpali katɔ.' Na amii bíti mmɔ bínwini beyune kabɛkɔ!”
42019047	Limeyi ndi limeyi ni, Yesu ɔ́tina ala na Katɔti kakpakɔ mmɔ. Katɔti bakpane benengu ku ɔda bubo ala batinane ku bekyuli batɔnkune báwia ka badu-nwu.
42019048	Nsu bátakɛ ulu ɔni lɛlɔ na basia, ɔsika bekyuli pii bakya mmɔ na bana atu asia nwuna etemila ammɔ lɛlɔ kpakplaa.
42020001	Limeyi lɛdi ka Yesu ɔkya ɔɔtina bekyuli ala na Katɔti kakpakɔ na ɔɔsu-ma litemi buni ala ni, bakpane benengu ku ɔda bubo ala batinane ku ɔma benengu bébo mmɔ.
42020002	Amu na bábasu-nwu banini, “Su-bu kenyekɔ kani na ebo asa na aabla ala amɛni udu? Na ɔma néte-ɔ kenyekɔ kammɔ?”
42020003	Amu na Yesu údie kenye ɔnini, “Bɛya na liye-mii lɛla lɛdi linu na bɛsu-mi.
42020004	Kenyekɔ kani na Yohane ɔ́kɛ asa na ɔ́bla ntu bɔkpila ɔdi úte bekyuli ni, Katɔti kudɔ na kási munuu ukyuli kudɔ na kási?”
42020005	Mmɔ na bese kalɔ ku unyeƒi bɔkya ama alati bana akɔ banii, “Bi na ɔlɛka bɔsu? Si bɔ́su bɔnii Katɔti kudɔ na ɔ́kɛ kenyekɔ kammɔ ɔ́siku ni, ɔdubuye-bu ɔnii, 'Bi ɔsu na bítaƒɔ Yohane bítadi?'
42020006	Na si bɔ́su bɔnii ukyuli kudɔ na ɔ́kɛ-ka ɔ́siku ni, kasalakɔ bekyuli bamɛni ƒui badubo-bu atabi bubo, ɔsika bana ƒui báƒɔ bádi ka Katɔti kenye udiene na Yohane ɔdi.”
42020007	Ɔmmɔ ɔsu bédie kenye banii, “Bɔɔɔgyi kesii kani na ɔ́kɛ kenyekɔ kammɔ ɔ́siku.”
42020008	Mmɔ na Yesu lɛnɔ ɔ́su-ma ɔnini, “Lɛni kani na ami lɛnɔ lɛɛɛdubo-mii bɔsu kenyekɔ kani mbo asa na mɔɔbla ala amɛni udu.”
42020009	Amu na Yesu úbo bekyuli bammɔ lɛgba lɛmɛni ɔnini, “Dii ni, ɔnana ɔdi ɔ́bla adingyii kemo kadi. Ka úsela ulu ɔdi utákya na uwi utu ɔsu ni, úti-ka ɔ́kya bekyuli badi enu ɔnii bataanu-ka lɛlɔ teete-nwu.
42020010	Ka uwi údu ka bese kalɔ ku ebi ammɔ bude ni, ɔ́tala nwuna kabla ɔblane ɔdi ɔnii usie na utáƒɔ nwuna kadikɔ na kemo kammɔ lɛlɔ banune kudɔ uboku. Nsu kemo lɛlɔ banune bammɔ bébo kabla ɔblane ɔmmɔ na bábɔku-nwu, na bétete-nwu lɛla lɛdi.
42020011	Ɔmmɔ ɔsu ɔ́tala kabla ɔblane ɔbambadi. Nsu kemo lɛlɔ banune bammɔ bébo anwu lɛnɔ na béwi-nwu anumi kalɔ, na béti-nwu bémene, na bétete-nwu lɛla lɛdi.
42020012	Ɔ́tala kabla ɔblane ɔtɛdi. Na kemo lɛlɔ banune bammɔ bébo-nwu na bákya-nwu ɔlɛ lɛlɔ na bábɔku-nwu bálɛku mmɔ.
42020013	“Mmɔ na kemo ɔlati ɔmmɔ úye lɛlɔ ɔnii, 'Bi na ɔlɛka lɛbla? Ndubɔtala mina ubidi ɔyɔne na lɛ́ƒɔ lɛ́di ka badubɔƒalɛ-nwu.'
42020014	“Nsu ka kemo lɛlɔ banune bammɔ bánu ubi ɔmmɔ ni, básu lɛlɔ banii, 'Aanu kemo ɔlati ɔmmɔ ubi geen mɛni. Bɛya na bɔdu-nwu na nwuna ala amɛni ƒui enwini abu adi!'
42020015	Anwuɔsu báni-nwu bálɛku ɔba ɔmmɔ kemo na bádu-nwu.” Mmɔ na Yesu úye-ma ɔnini, “Bi na kemo ɔlati ɔmmɔ ɔdubo kemo lɛlɔ banune bammɔ bɔbla?
42020016	Mɔɔyá na bɛti ka ɔdububo ubadu kemo lɛlɔ banune bammɔ ƒui na uti kemo kammɔ ɔkya lɛlɔ banune babambadi lɛkɔkɔ.” Ka bekyuli bammɔ bénu lɛni ni, básu banii, “Oowo! Utebo lɛni!”
42020017	Yesu ɔtɛ anu ɔ́nu-ma na úye-ma ɔnini, “Bi na Bunweni Kedee bɔmɛni kalɔ bɔɔtina bɔni mɔɔsu bɔnii, 'Lɛtabi lɛni na batune béni báva banii lɛɛɛdia ni, ani mmomu nébenwini lɛtabi lɛni náƒɔ kuye litulo na atabi ƒui akɔ'?
42020018	Ukyuli biala ɔni mebuli mebo lɛtabi lɛmmɔ lɛlɔ ni, ɔdubo-nwu bukulo eku eku. Na si lɛtabi lɛmmɔ lɛnɔ lɛlɛ libo ɔdi lɛlɔ ni, lɛdubo-nwu bɔbwɛ kpɛtɛ kpɛtɛ.”
42020019	Ɔda bubo ala batinane ku Katɔti bakpane benengu bákya ɔkplu banii beeƒie Yesu na mmɔ, ɔsika bánu báti ka bana lɛlɔ geen ɔsu na úbo lɛgba lɛmmɔ. Nsu baayia bekyuli bammɔ.
42020020	Ɔmmɔ ɔsu ni, báwia ulu ɔbambadi ɔni lɛlɔ basia na beƒie-nwu. Béte bekyuli badi ala na bɔbɛ kemo. Na bása ku-ma lili banii besie Yesu kudɔ. Na babla lɛlɔ aani si litemi lɛmmɔ geen na ama alati baawia bati bete lɛlɔ. Na bátala-ma banii batákywɛ Yesu kakpagyuɛ ku etemila adi. Na bakɛ ulu ɔni na beti-nwu bakya Roma aban unengu enu kemo.
42020021	Ɔmɛni ɔsu kenye bewine bamɛni bésie Yesu kudɔ. Na béye-nwu banini, “Ɔtinane, bɔgyi ka ala ani na aasu ku ani na aatina ƒui adi etemila geen. Na bɔgyi lɛnɔ ka alánu ukyuli anumi taabla ala. Mmomu aatina litemi geen lɛni na Katɔti ɔɔyɔ́ ka bekyuli babla.
42020022	Ɔmɛni ɔsu bɔɔwia ka bɔti si ɔdia ka buteeyi kuyi teete Romaƒuɔ Ɔga Unengudi iye ɔɔɔdia?”
42020023	Nsu Yesu ɔ́ɔnu bana lɛkwɛ likpidi ɔ́ti na ɔ́su-ma ɔnini,
42020024	“Biti sika ɔƒualadi ubi ɔmmɔ bɛtina-mi. Ɔma bɔtaa ku lɛnyi nsia mɛni?”
42020025	Amu na bédie kenye banini, “Ɔga Unengudi Kaesare ɔdi na ɔdi.” Mmɔ na Yesu ɔ́su-ma ɔnini, “Bɛƒɔ lɛla biala lɛni ndi Ɔga Unengudi ɔdi bite Ɔga Unengudi. Na bɛƒɔ lɛla biala lɛni ndi Katɔti lɛdi bite Katɔti.”
42020026	Na bekyuli anumi mmɔ ni, bátakana na beƒie-nwu na lɛla lɛdi lɛlɔ. Bana kenye kékpi-ma na bábla yaa na kenye kani na Yesu údie ɔsu.
42020027	Amu na Sadukiƒuɔ bani mɔɔsu banii ukpine ɔsɔ ɔɔɔdubo bɔta ni, bébo Yesu kudɔ na bábasu-nwu banini,
42020028	“Ala ɔtinane, Mose únweni ɔda bubo bɔmɛni úte-bu ɔnini, 'Si ɔnana ɔdi úkpi na ɔ́da ulekudi úse na beeebo bebi ni, na ɔnana ɔmmɔ ɔnwani uti uleku ɔmmɔ. Na anwu ku ukpinele ɔmmɔ bawɔ. Na bebi bammɔ ni, bekyuli badubɔnu-ma aani ɔnana ɔni nsɔ neeebo mmɔ bebi.'
42020029	Na uwi ɔdi ni, banwani banana maatɛ bákya. Ɔnanabi unengudi úbeti uleku na úbekpi na anwu ku ulekudi bátawɔ.
42020030	Ɔnwani unyɔdi lɛnɔ úbeti ukpinele ɔmmɔ.
42020031	Ɔtɛdi lɛnɔ lɛni kani. Na lɛla lɛmmɔ kani nálɛku banwani maatɛ bamɛni ƒui. Bana ƒui békpi ɔni na ɔdi útawɔ.
42020032	Kawɔlɔkɔ ƒui ni, uleku ɔmmɔ ɔlati úbekpi.
42020033	Na ɔƒɛni ni, limeyi lɛni lɛlɔ na bekpine badubɔsɔ bata ni, ɔmani uleku na uleku ɔmmɔ wadi wenwini ka bana ƒui béti-nwu dii?”
42020034	Yesu údie kenye ɔnini, “Ngba bɔmɛni kemo kani na banana ku beleku beeti lɛlɔ.
42020035	Nsu banana ku beleku ƒui bani námanku ka bata basi bekpine akɔ na ngba bɔni nsɔ naaadubo bɔsa kudii kemo ni, basɔ beleti lɛlɔ.
42020036	Badubuse aani kalɛ na Katɔti batu bese, na basɔ belekpi lɛnɔ. Badi Katɔti bebi ɔsika báta bálɛ kekpine.
42020037	Ɔmmɔ kalɔ geen na Mose údie na Bunweni Kedee Ɔku kemo ka bekpine basɔ baata teelie ngba. Ɔsika uwi ɔni na unye kugyii kɔni mɔɔda anumi ni, ɔ́lɔ Katɔti aani Abraham Katɔti ku Isak Katɔti ku Yakobo lɛnɔ Katɔti.
42020038	Ɔmɛni ɔɔtina ka ama bani néekpi ni, bamua beli ngba. Anwuɔsu ɔdi ama lɛnɔ Katɔti.”
42020039	Mmɔ ni, ɔda bubo ala batinane bammɔ badi bédie kenye banini, “Ala ɔtinane, édie kenye kammɔ geen!”
42020040	Ɔmmɔ kama ni, ɔdi ɔ́sɔ útese kayi na uye lɛla bamba lɛdi lɛnɔ.
42020041	Yesu úye-ma ɔnini, “Dɛ na ɔ́bla asa na bekyuli básu banii Ukyuli Ɔƒunadi ɔmmɔ ɔdubɔsi Dawid kaba kemo?
42020042	Na Dawid ɔmmɔ ɔlati ɔ́su na kɔgya ɔku kemo ɔnini, 'Unwoti ɔ́su mina Ɔti ɔnii, “Sɔ lie-mi kɔdianu kakɛ
42020043	wetédu uwi ɔni na meti ƒula bekisine makya-a lɛgba kalɔ.” '
42020044	Na si Dawid ɔ́lɔ-nwu ɔnii Ɔti ni, dɛ na ɔ́bla na Ukyuli Ɔƒunadi ɔmmɔ ɔɔbla Dawid kaba kemo ubi?”
42020045	Uwi ɔni na bekyuli ƒui benye beenú ala ani na Yesu ɔɔsu ni, ɔ́su nwuna batɛyane ɔnini,
42020046	“Binye kagyumana bite lɛlɔ kaduɛ na ɔda bubo ala batinane lɛlɔ. Bekyuli bamɛni baayɔ́ busie taavi na bakya bana lɛwu bonwu bonwu. Na baayɔ́ ka bekyuli beteeboku kalɔ teegyele-ma na kuyeya. Ama mɔɔyɔ́ kuliekɔ kunengudi bulie na Yudaƒuɔ kasalakɔ ku kuliekɔ kɔbuni na emeyi kadikɔ.
42020047	Beesié bekpinele kudɔ ka betébunku-ma, nsu baatɔ́lɔ-ma taaƒɔ-ma ala. Na baakpali katɔ gyɔlɔɔ taabu bekyuli kɔdɔlɔ. Anwuɔsu bana kɔtu bɔni bɔdubɔkɔ katɔ butulo ƒui!”
42021001	Na kakpakɔ mmɔ ni, Yesu ɔ́talaku anumi na ɔ́nu kalɛ na balakɛne beeti bana etela taabakya kakpakɔ kavumi kemo.
42021002	Na ɔ́nu lɛnɔ kalɛ na ukpinele ɔwabane ɔdi úti kɔplɛ inyɔ bɔdi úbakya kavumi kammɔ kemo.
42021003	Na ɔ́su ɔnini, “Mɔɔsu-mii nnii ukpinele ɔwabane ɔmɛni ni, úte lɛla útulo bakladi ƒui.
42021004	Ɔsika bakladi ama ni, lɛla lɛni kani na baayɔ́ na bana lɛkɛ kemo kani na béte. Nsu uleku ɔmmɔ ku nwuna kɔwaba ni, lɛla lɛni ƒui na nse-nwu na nka wadi ni, ani na úti úte mɛni.”
42021005	Uwi ɔmɛni ni, batɛyane badi bakya baatɛmi taasiku Katɔti kakpakɔ lɛlɔ. Na básu kalɛ na kakpakɔ kammɔ kaadia bɔnu ku kalɛ na atabi ammɔ aadia bɔnu ku etela ani na bekyuli béti báklibi Katɔti kakpakɔ kammɔ. Mmɔ na Yesu ɔ́su-ma ɔnini,
42021006	“Ala ani ƒui na bɛɛnu mɛni ni, uwi ɔdi ɔdubo ɔni na lɛtabi lɛdi lɛsɔ lɛɛɛdubo buse nina keliekɔ. Mmomu bekyuli badubo ɔdi biala bugyingya búwi kalɔ.”
42021007	Amu na béye-nwu banini, “Ala ɔtinane, uwi ɔmani na ɔdubɔlɛ lɛni? Na bi na bɔdubuti bɔnu bɔti bɔnii uwi ɔni na ala amɛni alɛ údu?”
42021008	Yesu ɔ́su-ma ɔnini, “Binye kagyumana na ukyuli ɔdi utatɔlɔ-mii. Bekyuli pii bani mɔɔsu banii ami mina kenye na beedie ni, badubo na bábasu banii, 'Ami na ɔdi,' na 'Uwi ɔmmɔ úudu'. Nsu bitasiaku-ma kama.
42021009	Bitayia si biinú kekpo kɔku ku bekyuli lɛlɔ bɔta bunye. Ala amɛni udu adubɔka bɔlɛ, nsu ɔɔɔdi nwuna kalɔ ndi ɔnii kawɔlɔkɔ kéede.”
42021010	Yesu ɔ́sɔ úsie anumi na ɔ́su ɔnini, “Kɔlɔ kɔdubukpoku lɛlɔ, na lɛga kɔdikɔ kɔdubukpoku lɛlɔ.
42021011	Kalɔ bɔkunku kpakplaa bɔdubɔkya. Na kɔka bonwu lɛnɔ kɔdubo bɔkya. Na lɛlɛ lidu lidu lɛnɔ lɛdubɔƒɔ ekpo ekpo ƒui. Na liƒu ala adubo butaalɛ na kayaa.
42021012	“Na asa na ala amɛni adububo abalɛ ni, bekyuli badubo-mii buƒie na bekpoku-mii. Bekyuli badubuti-mii bete na batɛku litemi na Yudaƒuɔ kasalakɔ na bakya-mii ɔtɔ. Na badubo-mii buti buboku baga ku lɛlɔ badine anumi na batɛku-mii litemi na ami ɔsu.
42021013	Na uwi ɔmɛni kemo geen na ulu ɔ́lɛmi úte-mii ka bɛsu Katɔti litemi buni lɛmmɔ.
42021014	Bɛklibi lɛlɔ bise kalɛ na bilékpoku lɛlɔ na ulu ɔni lɛlɔ na bɛdubuti bidie bina lɛlɔ ɔsu.
42021015	Ɔsika ndubuti kenye ogya etemila ku lɛnunda lite-mii kalɛ na bina bekisine badi balakana bunye bɔsiaku-mii iye batɛmi bedie-mii kudii.
42021016	Bina bawɔne ku banwani bananabi ku bina lɛlɔ bekyuli ku bina bakpana ndubo-mii buti bute. Na badubɔdu bina badi.
42021017	Ukyuli biala ɔdubo-mii bukisi na ami ɔsu.
42021018	Nsu alɔlɔ muedi ulelie ɔdi lɛlɔ.
42021019	Binye kpakplaa, na bɛdubɔkɛ ngba bɔni nsɔ naaadubo bɔsa kudii.
42021020	“Si uwi ɔni na bɛ́nu ka bekpone báka bámana Yerusalem ni, bɛdubɔti ka ɔma ɔmmɔ bɔbwɛ uwi údu.
42021021	Uwi ɔmmɔ ni, bekyuli bani ƒui nkya Yudea ni, ɔdi ka bekeli besie abi lɛlɔ. Na bekyuli bani ƒui nkya ɔma bonwu ɔmmɔ kemo ni, ɔdi ka batɔlɔ. Na bekyuli bani ƒui nkya akpaklɔ ku lɛma lɛni na amadɔ ni, betesie ɔma bonwu ɔmmɔ kemo.
42021022	Ɔsika uwi ɔmmɔ kemo ndi kɔtu bɔni emeyi ani nálɛ ka ebo aani kalɛ na Bunweni Kedee Ɔku kemo etemila átina kalɛ.
42021023	Ɔdubɔyu ɔkplu geen ute beleku bani nda kaƒɔ ku bebi beni bani muute bebi lɛnyi. Lɛbibo bonwu lɛdi lɛdubo kalɔ kamɛni lɛlɔ. Na Katɔti kɔtu bɔni bɔdubo bekyuli bamɛni lɛlɔ.
42021024	Badubo badi bɔdu ku kewii. Na badubo badi buƒie bɔtɔlɔku busienku kɔlɔ bamba lɛlɔ ƒui. Na bekyuli bani naaadi Yudaƒuɔ badubɔdi Yerusalem lɛlɔ úti útédu uwi ɔni na Katɔti ɔ́tunaku-ma.
42021025	“Akɔla ala budie taatina adubo butaalɛ na ɔƒɛ ku kɔbuli ku ayabi anumi. Na kalɔ lɛlɔ bekyuli ƒui badubɔyila lɛnunsia biala. Na bɔyia bonwu bɔdubɔkya bekyuli lɛlɔ kemo na kalɛ na ɛpu uudie lɛdi na uukpóku lɛlɔ ɔsu.
42021026	Bekyuli badubo butaayila na liƒu ɔsu uwi ɔni na béti benye bagya lɛla lɛni ndubɔlɛku kayawi kemodi kammɔ lɛlɔ. Ɔsika ala ani nkya kayaa asɔ elenye ana kenyekɔ, na lɛla biala ɔbladu ɔvumana.
42021027	Ɔmmɔ kama ni, ami Ukyuli Ɔyawine Ubi ndubɔda lɛlɛ kayaa na uyɔlɔ kemo na mina ɔyikun bonwu ku bukeye kemo.
42021028	Si uwi ɔni na ala amɛni ése kalɔ aalɛ́ ni, bɛklibi lɛlɔ na bitaasia anu, ɔsika bina bɔƒɔ uwi úude.”
42021029	Amu na Yesu úbo-ma lɛgba lɛdi ɔnini, “Bɛbu kɔdingyii ku egyii abambadi lɛlɔ bɛnu.
42021030	Si bɛ́nu ka evete awɔdi ése kalɔ aalɛ́ ni, bɛgyi bɛnii ketudi kéede.
42021031	Lɛni kani na si bɛ́nu ka ala amɛni aalɛ́ ni, bɛgyi bɛnii Katɔti lɛga kadikɔ kammɔ bubo uwi úudu.
42021032	“Mɔɔsu-mii geen ka ala amɛni ƒui adubɔlɛ asa na bina akɔ badi na mɛni bɛdubɔsa bukpi.
42021033	Katɔ ku kalɔ kadubɔvi, nsu mina etemila anya aaadubo bɔvi kudii.
42021034	“Bɛnu kaduɛ na bileti bina uwi bilete bɔdi ku bɔni ebiti sɔɔn. Na ɔdi uléteekpoku nwuna lɛlɔ na kayawi kamɛni ala lɛlɔ. Si ɔɔɔdi lɛni ni, limeyi lɛmmɔ lɛdubo-mii buyu bɔtu.
42021035	Na ɔdubɔbla aani kalɛ na kakpagyuɛ keedie ebuo. Na ukyuli biala ulálɛ-nwu kemo.
42021036	Anwuɔsu binye kagyumana na bitaakpali katɔ uwi biala kalɛ na bɛkɛ ɔyikun na bɛlɛ sɛɛn na ala ani ƒui ndubɔlɛ mɛni kemo ku kalɛ na bɛkana ami, Ukyuli Ɔyawine Ubi, litemi bɔtɛ kenye bunye.”
42021037	Na emeyi ammɔ kemo ƒui ni, Yesu úti útaatina bekyuli bammɔ ala na Katɔti kakpakɔ. Na useyi uwi ni, ɔɔtɔlɔ teesie Inɔ Egyii Kɔbi lɛlɔ.
42021038	Na ɔdigyewi biala ni, bekyuli bammɔ baata teesie kakpakɔ teeténu-nwu ala bɔtina.
42022001	Uwi údu ka Yudaƒuɔ badi bodobodo ɔni néteƒu na limeyi lɛni baalɔ Kukpi Lili Bɔvia Limeyi lɛlɔ.
42022002	Nsu ka Katɔti bakpane benengu ku ɔda bubo ala batinane baayia bekyuli bammɔ ɔsu ni, bátaawia ulu ɔni lɛlɔ na basia badu Yesu na bɔbɛ kemo.
42022003	Amu na Satan úduo Yuda ɔni baalɔ lɛnɔ banii Iskariot lɛlɔ kemo. Na ɔdi Yesu batɛyane leevu-inyɔ bammɔ akɔ unwi.
42022004	Anwuɔsu Yuda úsie Katɔti bakpane benengu ku Katɔti kakpakɔ lɛlɔ banune benengu kudɔ. Na bátɛmi básiku ulu ɔni lɛlɔ na ɔdubɔvi asa na beƒie Yesu lɛlɔ.
42022005	Ebiti áda-ma, na básu-nwu ka badubɔƒɔ-nwu kayu kadi.
42022006	Na Yuda lɛnɔ únu kalɔ lɛni. Anwuɔsu úse kalɔ ɔɔwia uwi ɔbuni ɔni lɛlɔ na weti Yesu wakya-ma enu.
42022007	Ɔmmɔ kama ni, limeyi lɛni na badu baƒonu bebi bete Kukpi Lili Bɔvia Limeyi líbedu na bodobodo ɔni néteƒu emeyi bɔdi kemo.
42022008	Na Yesu ɔ́tala Petro ku Yohane ku kenye kamɛni ɔnini, “Bisie na bitáklibi Kukpi Lili Bɔvia adila bise kalɛ na bɔdi.”
42022009	Mmɔ na béye-nwu banini, “Wɛ na aayɔ́ ka bɔklibi-nya buse?”
42022010	Amu na údie kenye ɔnini, “Si biiduo Yerusalem ɔma ɔmmɔ kemo ni, ɔnana ɔdi ɔdubo-mii bɔsiaku ɔni nti ntu ku ketubwi. Bɛsiaku-nwu na bitéduo kaduli kani kemo na weduo.
42022011	Na bɛsu ɔtɔlati ɔmmɔ bɛnii, 'Ala ɔtinane ɔnii buye-ɔ bɔnii, “Ɔtɔ ɔmani kemo na ami ku mina batɛyane bɔdubo Kukpi Lili Bɔvia adila bɔdi?” '
42022012	Ɔdubɔtina-mii katu taasia lɛgbanya lɛdi ka báklibi-nwu na bése kuliekɔ bése-nwu kemo. Bɛklibi adila ammɔ bise mmɔ.”
42022013	Amu na báyu ulu na bésie bátánu lɛla biala pɛpɛɛpɛ aani kalɛ na Yesu ɔ́su-ma. Na báklibi Kukpi Lili Bɔvia adila ammɔ bése mmɔ.
42022014	Ka uwi ɔmmɔ údu ni, Yesu ku nwuna batalane bésie bétélie kalɔ kalɛ na badi.
42022015	Na ɔ́su-ma ɔnini, “Ɔdi-mi bɔyɔ ɔ́si kukuuku ƒui ka lɛdiku-mii Kukpi Lili Bɔvia adila amɛni asa na libo abi.
42022016	Na mɔɔsu-mii kede kede nnii nsɔ lɛɛɛdubo-nya bɔdi úti útédu uwi ɔni na lɛla lɛni na adila amɛni bɔdi bɔdanku lɛdubɔlɛ na Katɔti lɛga kadikɔ.”
42022017	Ɔmmɔ kama ni, Yesu úti ɔɔƒɛɛ na ɔ́gya Katɔti enu. Na ɔ́su ɔnini, “Bɛƒɔ ɔmɛni na bɛni bite lɛlɔ.
42022018	Mɔɔsu-mii nnii ɔ́si ɔƒɛni úsela ni, nsɔ lɛɛɛdubo ntɛ bɔmɛni udu bɔni amu ntu uwi ɔni na Katɔti lɛga kadikɔ kammɔ kébo.”
42022019	Amu na úti bodobodo ɔdi na ɔ́gya Katɔti enu. Na ɔ́bwɛ-nwu kɔkɛ kɔkɛ na úti úte-ma. Na ɔ́su-ma ɔnini, “Ɔmɛni ndi mina ɔlɔna ɔni na ndubuti lɛkpa lite Katɔti na bina lili. Bɛbla ɔmɛni na biti bitaakali-mi.”
42022020	Lɛni kani na úti ɔɔƒɛɛ ɔni kemo na ntɛ buwi úte-ma na adila ammɔ kama na ɔ́su-ma ɔnini, “Ɔɔƒɛɛ ɔmɛni ndi Katɔti bunyimi bɔwɔdi bɔni na úse likpo ku mina ubugya ɔni ndubuwi kalɔ na amii ɔsu.
42022021	Nsu ni, bɛnu bɛti bɛnii ukyuli ɔni ndubuti-mi ute badu ni, ulie ɔɔdiku-mi na kadikɔ mɛni.
42022022	Na ami, Ukyuli Ɔyawine Ubi, ndubo bukpi aani kalɛ na Katɔti ɔ́lɛ ugyii úse. Nsu ni, bɔbwɛ muute ukyuli ɔni makya-mi kakya.”
42022023	Mmɔ na bese kalɔ ku lɛlɔ buye teenu bana akɔ ɔni geen ndubo udu ɔmɛni bɔbla.
42022024	Unyeƒi ɔdi úbeduo batɛyane bammɔ akɔ ɔ́si bana akɔ ɔni baakali banii anwu ntulo ƒui lɛlɔ.
42022025	Mmɔ na Yesu ɔ́su-ma ɔnini, “Bekyuli bani naaadi Yudaƒuɔ ni, bana baga bebo ɔyikun na bana bekyuli lɛlɔ. Na lɛlɔ badine bamɛni bebo lɛnyi lɛni na baayɔ́ ka bekyuli bammɔ bataalɔ-ma lɛni ndi Bekyuli Bakpana.
42022026	Nsu ɔɔɔdi lɛni na ɔlɛka use na bina akɔ. Mmomu ukyuli ɔni ntulo ƒui na bina akɔ ni, ɔlɛka ɔbla lɛlɔ ubliidi ƒui na bakladi akɔ. Na ɔdi ka ɔtɔnkune unwini kabla ɔblane.
42022027	Ɔma ndi ukyuli ɔni ntulo, ukyuli ɔni nlie kalɔ ɔɔdi, munuu ukyuli ɔni néti adila úse-nwu? Use nwaa ka ukyuli ɔni nlie kalɔ ɔɔdi ntulo. Nsu ami nkya-mii akɔ aani ukyuli ɔni mɔɔbla-mii kabla.
42022028	Bíise kayi bɛ́siaku-mi na mina uwi kpakplaa ƒui kemo.
42022029	Na aani kalɛ na mina Ɔti úte-mi kenyekɔ ka lɛdi bekyuli lɛlɔ ni, lɛni kani na ndubo-mii kenyekɔ kammɔ udu bute.
42022030	Bɛdubɔdi na bɛni na mina adila kadikɔ na mina lɛga kadikɔ. Na bɛdubulie bagaboku lɛlɔ na bɛdi Israel kaba leevu-inyɔ kɔmmɔ lɛlɔ.”
42022031	Mmɔ na Yesu ɔ́su Simon Petro ɔnini, “Simon, Simon! Se atu! Katɔti úte Satan kuƒi ka ɔkɔku-mii ɔnu na ule bani ndia ku bani naaadia ntɛ aani kalɛ umonsene ɔɔƒɛ́ kamu ebi taalɛku ligyɔ kemo.
42022032	Nsu ni, Simon, lɛ́ɛkpali katɔ na ƒula lili kalɛ na ƒula bɔƒɔtaadi bulayuɛ. Na uwi ɔni na adubunwini ebo-mi kudɔ ni, na akya ƒula banwani ɔkplu.”
42022033	Mmɔ na Petro ɔ́su-nwu ɔnini, “Blɔti, nnye kagyumana ka ami ku awɔ ƒui bɔtɛ ɔtɔ, na bukpi muedi!”
42022034	Amu na Yesu ɔ́su-nwu ɔnini, “Petro, mɔɔsu-ɔ nnii usien ɔmɛni asa na akɔkɔ wete kenye ni, adubɔsu kɔtɛ ƒui ka aaagyi-mi.”
42022035	Amu na Yesu úye nwuna batɛyane ɔnini, “Uwi ɔdi návi ka lɛ́tala-mii na bɛɛɛda kavumi iye koƒo iye lɛgbanvuo lɛdi ni, bɛ́yaki lɛla lɛdi?” Amu na bédie kenye banii, “Bútayaki ina lɛlakpa linwi muedi.”
42022036	Amu na Yesu ɔ́su-ma ɔnini, “Nsu ɔƒɛni ni, ukyuli ɔni mbo kavumi kadi iye koƒo kɔdi ni, uti ɔda. Na ukyuli ɔni neeebo kewii kadi ni, ɔdi ka uti nwuna awu ɔni na ɔɔkya taasia ɔtɔdi lɛlɔ uye, na usie utéye kewii kadi.
42022037	Na mɔɔsu-mii nnii Bunweni Kedee Ɔku kemo litemi lɛni mɔɔsu lɛnii, 'Baka-nwu bákya bekyuli bekpidi akɔ' ni, ɔlɛka libo-nwu kemo lɛni na mina lɛlɔ. Ɔsika lɛla lɛni na bénweni básiku-mi lɛlɔ ni, ɔlɛka ubo-nwu kemo lɛni sɔsɔ.”
42022038	Mmɔ na batɛyane bammɔ básu-nwu banini, “Blɔti, nu! Aanu kuwii inyɔ mɛni!” Amu na údie kenye ɔnini, “Ɔmmɔ ɔ́bɔ.”
42022039	Yesu ɔ́vi ɔ́lɛ ɔma ɔmmɔ kemo na ɔ́tɔlɔ úsie Inɔ Egyii Kɔbi lɛlɔ aani kalɛ na ɔɔyɔ́ bɔbla. Na batɛyane bammɔ lɛnɔ básiaku-nwu.
42022040	Ka údu likpo lɛmmɔ ni, Yesu ɔ́su nwuna batɛyane ɔnini, “Bitaakpali katɔ kalɛ na bileduo bukpoku taanu kemo.”
42022041	Amu na ɔ́da-ma úse na ɔ́kpɛ ɔ́lɛ-ma kudɔ úsie sɛsɛɛ na útálɛ akɔnkɔ na ɔ́kpali katɔ.
42022042	Na ɔ́su ɔnini, “Ati, si átuna ni, na aƒɔ lɛbibo ɔɔƒɛɛ ɔmɛni na mina kudɔ. Nsu ni, tabla mina lɛyɔla, mmomu bla ƒula lɛdi.”
42022043	Mmɔ na Katɔti ɔtu ɔdi ɔ́si katɔ ɔ́da ɔ́lɛ-nwu anumi na ɔ́kya-nwu ɔyikun.
42022044	Na ɔ́sɔ ɔ́kpali katɔ úbu kpakplaa ɔni na únu ɔlɛ geen. Na ewulu ani nátuku-nwu ese aani ubugya na eedú teewi kalɔ.
42022045	Ka Yesu ɔ́ta na kesii kani na ɔɔkpali katɔ mmɔ ni, únwini úsie batɛyane bammɔ kudɔ. Na útánu ka batɛ baalɛɛ na kɔnyana kɔni néƒie-ma ɔsu.
42022046	Amu na ɔ́su-ma ɔnini, “Bi ɔsu na bɛtɛ bɛɛlɛɛ? Bɛta na bitaakpali katɔ kalɛ na bileduo bukpoku taanu kemo.”
42022047	Uwi ɔni na Yesu ɔmua unye ɔɔtɛmi ni, bekyuli pii badi bábalɛ-nwu lɛlɔ. Na Yuda ɔni ndi batɛyane leevu-inyɔ bammɔ akɔ unwi ntɔnku-ma. Úsie úbo Yesu kudɔ na ɔ́kya-nwu kɔgbu.
42022048	Nsu Yesu ɔ́su Yuda ɔnini, “Yuda, kɔgbu na ébo aakya ami, Ukyuli Ɔyawine Ubi, na eti-mi akya bekyuli enu kemo?”
42022049	Uwi ɔni na batɛyane bani nkya mmɔ ku Yesu bánu lɛla lɛni ndubo bɔlɛ ni, béye Yesu banini, “Blɔti, buteebeyi-ma ku bula kuwii?”
42022050	Amu na batɛyane bammɔ akɔ unwi úbeyi ɔkpane unengudi kabla ɔblane kɔdianu kɔtu úkulo.
42022051	Nsu Yesu ɔ́bala-ma ɔnini, “Ɔdi ɔsɔ utabla lɛla lɛdi na ɔmmɔ kama.” Amu na útuku kabla ɔblane ɔmmɔ kɔtu na nwuna kɔtu kɔ́sɔ kúnwini kúbese kalɛ kani na kuse.
42022052	Amu na Yesu ɔ́su bakpane benengu ku kakpakɔ lɛlɔ banune benengu ku kadi benengu bani nébo mmɔ banii bebeƒie-nwu ɔnini, “Bi ɔsu na ɔlɛka biti ligyii ku lɛkɛɛ bibo aani si ɔkantankpine na ndi?
42022053	Lɛ́kya-mii kudɔ na Yudaƒuɔ kakpakɔ limeyi ndi limeyi na bitákya ɔkplu bɛnii biiƒie-mi. Nsu ni, Katɔti néte-mii kuƒi kɔmɛni. Na Satan ɔyikun ɔdi lɛlɔ ɔƒaani.”
42022054	Bakpane benengu ku lɛlɔ badine bammɔ béƒie Yesu, na béti-nwu bésienku ɔkpane unengudi kaduli. Na Petro lɛnɔ ɔsiaku-ma na kama kama.
42022055	Bekyuli badi básula ogya ɔdi na kaduli kammɔ kemo, na Petro lɛnɔ úsie unye ɔɔwaaku-ma.
42022056	Ka beleku kabla bablane bammɔ akɔ unwi ɔ́nu Petro ka ulie mmɔ ni, ɔ́kywɛ-nwu lɛnimi kɔnakunwi na ɔ́su ɔnini, “Ukyuli ɔmɛni lɛnɔ ɔsiaku Yesu.”
42022057	Nsu Petro úni ɔmɛni na ɔ́su ɔnini, “Uleku lɛɛɛgyi-nwu muedi!”
42022058	Na uwi klukui ɔdi kama ni, ɔnana ɔdi lɛnɔ ɔ́nu Petro ɔ́ti na ɔ́su-nwu ɔnini, “Awɔ lɛnɔ bana akɔ unwi na adi?” Nsu Petro ɔ́sɔ údie kenye ɔnini, “Ɔnana, ɔɔɔdi ami na ɔdi!”
42022059	Amu na ɔbla aani ɔdɔ unwi bubo kama ni, ɔnana ɔbambadi ɔdi lɛnɔ ɔ́sɔ úbo unye ɔɔsu kpakplaa ɔnii, “Unyeƒi ɔdi biala uuubo ɔmɛni kemo banii ɔnana ɔmɛni lɛnɔ ɔ́siaku Yesu, ɔsika Galileani na ɔdi!”
42022060	Nsu Petro údie kenye ɔnini, “Ɔnana, lɛɛɛgyi lɛla lɛni na aasu mɛni kula kula!” Kɔnakunwi ni, ɔni na ɔ́mua unye ɔɔtɛmi ni, akɔkɔ úte kenye.
42022061	Mmɔ na Blɔti únwini na ɔ́nu Petro ɔnusɛ. Amu na Petro únyimo ka Blɔti ɔ́su-nwu ɔnini, “Asa na akɔkɔ wete kenye usien ɔmɛni ni, adubɔsu kɔtɛ ƒui ka aaagyi-mi.”
42022062	Mmɔ na Petro ɔ́vi ɔ́lɛ na útéwulo momoomo.
42022063	Bekyuli bani mɔɔgyumana Yesu na mmɔ ni, bákya-nwu lɛlɔ lɛma na bébo-nwu.
42022064	Bényimi-nwu anumi na bébo-nwu, na béye-nwu banini, “Su-bu ukyuli ɔni nébo-ɔ.”
42022065	Na bédumi-nwu na lilu bamba pii lɛnɔ lɛlɔ.
42022066	Uwi ɔni na kadi káda ni, kadi benengu ku Katɔti bakpane benengu ku ɔda bubo ala batinane bábasa lisu. Na béti Yesu béboku bana anumi.
42022067	Amu na kasalakɔ bekyuli bammɔ béye Yesu banini, “Su-bu si awɔ ndi Ukyuli Ɔƒunadi ɔmmɔ.” Amu na údie kenye ɔnini, “Si ina lɛ́su-mii lɛla lɛdi ni, bɛɛɛdubo bɔƒɔ bɔdi.
42022068	Na si líye-mii litemi lɛdi ni, bɛɛɛdubo kenye budie bɔsu-mi lɛla lɛdi.
42022069	Nsu ɔ́si ɔƒɛni úsela ni, Katɔti ɔdubuse ami, Ukyuli Ɔyawine Ubi, liboku na nwuna kɔdianu.”
42022070	Amu na bana ƒui béye-nwu banini, “Amu ni, Katɔti Ubidi na adi?” Amu na údie kenye ɔnini, “Amii alati mɔɔsu bɛnii anwu na ndi.”
42022071	Amu na básu banini, “Bɔsɔ buláwia ka ukyuli bamba ɔdi udie kenye kadi na ɔmɛni lɛlɔ. Abu alati búnu ala ani na ɔ́su!”
42023001	Amu na bana ƒui báta na bétiku Yesu bésienku Pilato kudɔ.
42023002	Mmɔ na bése baadá-nwu kenye banini, “Búƒie ukyuli ɔmɛni ka ɔ́kpanku bula kadi ɔɔvínku ulu ukpidi lɛlɔ. Na ɔɔsu-ma ɔnii basɔ bataƒɔ kuyi betete Romaƒuɔ Ɔga Unengudi. Na ɔ́su lɛnɔ ɔnii anwu ndi Katɔti Ukyuli Ɔƒunadi na ɔnii ɔdi ɔga lɛnɔ.”
42023003	Amu na Pilato úye-nwu ɔnini, “Awɔ ndi Yudaƒuɔ Ɔga?” Na Yesu údie kenye ɔnini, “Awɔ mɔɔsu.”
42023004	Mmɔ na Pilato ɔ́su bakpane benengu ku bekyuli bammɔ ɔnini, “Ńtanu lɛla lɛdi na ukyuli ɔmɛni lɛlɔ kalɛ na lɛdu-nwu kɔtɔ kɔdi.”
42023005	Nsu bénye kpakplaa bébu na básu banii, “Nwuna ala ani na ɔɔtina éti lɛsɛ éboku Yudea bekyuli ƒui akɔ. Úse ɔmɛni kalɔ na Galilea, na úubo úbedu mɛni lɛnɔ.”
42023006	Uwi ɔni na Pilato únu litemi lɛmɛni ni, úye-ma ɔnini, “Galileani na ukyuli ɔmɛni ɔdi?”
42023007	Anwuɔsu ka ɔ́ti ka Yesu ɔ́si Galilea kalɛkɛ kani lɛlɔ na Herode ɔɔdi ɔsu ni, úti-nwu úmene Herode. Na Herode ɔmɛni úsie ɔkya Yerusalem uwi ɔmmɔ kemo.
42023008	Ebiti áda Herode geen uwi ɔni na ɔ́nu Yesu, ɔsika úunu-nwu kɔku na ɔɔwia ka ɔnu-nwu ɔ́si kukuuku ƒui. Na ubo lɛnunsia ka ɔdubɔnu Yesu na ɔbla akɔla budie taatina bɔdi.
42023009	Anwuɔsu Herode úye Yesu etemila pii, nsu Yesu útedie lɛdi kenye.
42023010	Mmɔ na bakpane benengu ku ɔda bubo ala batinane bálɛ bébo animi na báda kenye bonwu bonwu básia Yesu.
42023011	Herode ku nwuna bekpone báma Yesu na bédumi-nwu. Na béti awu gyɔlɔɔ ɔbuni ɔdi bákya-nwu aani ɔga kalɛ, na básɔku-nwu bémene Pilato.
42023012	Limeyi lɛmmɔ kani na Herode ku Pilato bénwini bakpana, na nka badi bekisine.
42023013	Pilato ɔ́lɔ bakpane benengu ku batɔnkune ku bekyuli bammɔ ɔ́sala.
42023014	Na ɔ́su-ma ɔnini, “Bɛ́kpanku ukyuli ɔmɛni biboku-mi bɛnii ɔɔkpanku bekyuli taavinku ulu ukpidi lɛlɔ. Na ɔƒɛni ni, líye-nwu ala na amii alati anumi. Na ńtanu lɛla likpidi lɛdi na nwuna lɛlɔ aani kalɛ na amii bɛ́da-nwu kenye.
42023015	Na Herode lɛnɔ útanu lɛla likpidi lɛdi na nwuna lɛlɔ, ɔsika na ɔ́sɔku-nwu úmene-bu. Ukyuli ɔmɛni útabla lɛla lɛni na bɔdu-nwu kukpi kɔtɔ.
42023016	Anwuɔsu ndubɔya na bebo-nwu kugyiimi na lɛda-nwu lɛnyonu.”
42023017	Na Kukpi Lili Bɔvia bɔdi emeyi biala kemo ni, ɔdi Pilato kabla ka ɔnyonu ɔtɔ batɛne akɔ unwi ute-ma.
42023018	Amu na bana ƒui báva momoomo banii, “Du-nwu! Na anyonu Baraba ete-bu!”
42023019	Na Baraba ɔmɛni ni, bákya-nwu ɔtɔ na lɛsɛ lɛdi na ɔ́kya na ɔma unengudi ɔmmɔ kemo ku ukyuli bɔdu ɔsu.
42023020	Na ka Pilato ɔ́yɔ ka ɔnyonu Yesu ɔsu ni, ɔ́sɔ útemi úte bekyuli bammɔ.
42023021	Nsu ama báva básialaku-nwu litemi lɛlɔ banii, “Kana-nwu mana ugyii lɛlɔ! Kana-nwu mana ugyii lɛlɔ!”
42023022	Mmɔ na Pilato ɔ́sɔ ɔ́su-ma kɔtɛdi ɔnini, “Na bi likpidi na ɔ́bla? Ńtanu lɛla lɛni na ɔ́bla na mɔɔdú-nwu kukpi kɔtɔ! Ndubɔya na bebo-nwu kugyiimi na lɛnyonu-nwu.”
42023023	Nsu bunye kani na benye baava momoomo banii, “Ɔdi ka aya na bɔkana Yesu bɔmana ugyii lɛlɔ.” Na kawɔlɔkɔ ni, bádi lɛlɔ.
42023024	Anwuɔsu Pilato úkulo litemi lɛmmɔ kemo kalɛ na bekyuli bammɔ baawia.
42023025	Na ɔ́nyonu ukyuli ɔni na baayɔ́ úte-ma. Na ɔdi ukyuli ɔni na litemi batɛne bákya ɔtɔ na lɛsɛ ku ukyuli bɔdu ɔsu. Na ɔ́nyonu Yesu ɔ́kya-ma enu kemo na batáblaku-nwu kalɛ na baayɔ́.
42023026	Bekpone bákpanku Yesu bátɔlɔku. Na ɔni bakɛ ulu bésela ni, bátásiaku Kireneni ɔdi baalɔ Simon ka ɔ́si lɛkpaklɔ lɛdi ɔdubo Yerusalem. Bédi-nwu bényene na bénye-nwu lɛlɔ banii uti ɔƒɔ ugyii ɔni na Yesu uti mmɔ na ɔsiaku-nwu kama.
42023027	Bekyuli pii badi basiaku Yesu kama. Na beleku badi bakya bana akɔ bani nkɛ muuwulo teete-nwu.
42023028	Amu na Yesu únwini na ɔ́su-ma ɔnini, “Yerusalem beleku, bitewulo bitete-mi. Mmomu biteewulo na amii ku bina bebi lili.
42023029	Ɔsika uwi ɔdi ɔdubo ɔni na bekyuli badubɔsu banii, 'Lɛlɔ litaayɔ bedinkɔ ku kaƒɔ kani kemo na ubi útalɛ tɔ kudii ku anyi ani na bátanyimi kudii!'
42023030	Uwi ɔmmɔ ndi uwi ɔni na bekyuli badubɔsu abi banii, 'Ƒɛ beewi-bu lɛlɔ!' Na badubɔsu abinkpo banii, 'Bɛla-bu!'
42023031	Ɔsika si bákana na báni ukyuli ɔni na útabla lɛla lɛdi kɔtu lɛni ni, bɛti bɛnii bekyuli bekpidi kɔtu bɔni bɔdubutulo ɔmɛni ƒui.”
42023032	Uwi ɔmmɔ ni, bekpone bétiku banana bekpidi inyɔ badi bésela batádu ku Yesu.
42023033	Ka bébedu likpo lɛni baalɔ banii Opokuo ni, bákana Yesu bámana ugyii lɛlɔ mmɔ. Na banana bekpidi inyɔ bammɔ lɛnɔ ni, bákana-ma bámana ligyii lɛlɔ na Yesu kɔmii ku kɔdianu kakɛ.
42023034	Mmɔ na Yesu ɔ́su ɔnini, “Ati, ti kyiɛ-ma, ɔsika baaagyi lɛla lɛni na baabla.” Ɔmmɔ kama ni, bekpone bammɔ béle Yesu adala aani kalɛ na ɔdi biala egulabi ani na ɔ́tu ádi kalɛ.
42023035	Na uwi ɔmmɔ ni, bekyuli bammɔ ƒui benye mmɔ baanu. Na Yudaƒuɔ batɔnkune bammɔ benye baamá Yesu taasu banini, “Ɔ́ƒɔ bekyuli bamba ngba, anwuɔsu ɔlɛka ɔƒɔ anwu ɔlati bɔdi lɛnɔ si anwu ndi Ukyuli Ɔƒunadi ɔni na Katɔti úse likpo úse na bɔnu ɛ-ɛ!”
42023036	Lɛni kani na bekpone bammɔ lɛnɔ báma Yesu. Na bésie-nwu kudɔ na béti ntɛ bɔni nányi béte-nwu banii ɔni.
42023037	Na básu-nwu banini, “Si Yudaƒuɔ ɔga na adi ni, na ekpo aƒɔ lɛlɔ!”
42023038	Na nwuna eli kakɛ ni, bunweni bɔdi bɔsia na bɔɔsu bɔnii, “Ɔmɛni ndi Yudaƒuɔ Ɔga.”
42023039	Bekyuli bekpidi bani lɛnɔ na bákana bámana ligyii lɛlɔ mmɔ akɔ unwi ɔkya uudumi Yesu ɔnini, “Ɔɔɔdi awɔ ndi Ukyuli Ɔƒunadi ɔmmɔ? Kpo die lɛlɔ, na edie abu lɛnɔ!”
42023040	Mmɔ na ukyuli unyɔdi ɔ́dɔnku-nwu ɔnini, “Awɔ aláyia Katɔti yoo? Kɔtu bɔni bunwi pɛ na bekpone béti béte awɔ ku anwu ƒui.
42023041	Na abu bula kɔtu bɔni ni, bɔdi ulu lɛlɔ. Ɔsika lɛla lɛni námanku-bu ni, ani na béti béte-bu. Nsu anwu útabla lɛla likpidi lɛdi.”
42023042	Amu na ɔ́su Yesu ɔnini, “Yesu, nyimo-mi si éduo ƒula lɛga kadikɔ.”
42023043	Mmɔ na Yesu ɔ́su-nwu ɔnini, “Mɔɔsu-ɔ geen nnii ɔmwi ɔmɛni kani ni, ami ku awɔ ƒui bɔdubo buduo Paradiso kemo.”
42023044	Uwi ɔmmɔ ka ɔ́bla aani ɔƒiiwi lɛdɔ leevu-inyɔ ni, ɔƒɛ ɔ́da bɔlɛ ɔ́ya na kadi kábla suu na kalɔ kammɔ ƒui lɛlɔ úti útédu lɛdɔ ɛtɛ kemo.
42023045	Na Katɔti kakpakɔ kɔdi kɔni nƒa mmɔ kɔ́bwɛ na kúle akpa anyɔ.
42023046	Na Yesu ɔ́va ku lɛdi momoomo ɔnini, “Ati, líti mina kɔyu lɛ́kya-a enu kemo.” Ka ɔ́su ɔmɛni ni, ɔ́yula.
42023047	Bekpone ɔtɔnkune ɔmmɔ ɔ́nu lɛla lɛni nálɛ na úmwi Katɔti ɔ́su ɔnini, “Sɔsɔ geen na ɔdi ka ukyuli ɔmɛni ɔdi ukyuli ɔbuni.”
42023048	Ka bekyuli bani nébo banii babanu ala ani mɔɔlɛ́ bánu lɛla lɛni nálɛ ni, bénwini bésie kɔduli na béti enu béwi lili.
42023049	Na bekyuli bani ƒui ngyi Yesu ku beleku bani nsiaku-nwu bási Galilea ni, bédi bénye ɔgyu sɛsɛɛ baanu ala amɛni.
42023050	Ɔnana ɔdi ɔkya ɔni baalɔ Yoseƒ na ɔ́si Arimatea na Yudea kalɔ lɛlɔ. Ɔdi ukyuli ɔbuni ɔni na bekyuli baabu geen. Na unye ɔgya uwi ɔni na Katɔti lɛga kadikɔ kadububo.
42023051	Ina ka ɔ́kya Yudaƒuɔ litemi batɛne bammɔ akɔ ni, útatunaku-ma na lɛla lɛni na bálɛ ugyii ku lɛla lɛni na bábla lɛlɔ.
42023052	Úsie Pilato anumi na útévele-nwu Yesu ukpine.
42023053	Amu na ɔ́ƒami ukpine ɔmmɔ na úti kɔdi kɔƒualadi únyimi-nwu lɛlɔ ƒui. Na úti-nwu útáva lɛtabi ubu kaƒiɔtɔ ɔdi kemo ɔni bátáva ukyuli ɔdi nwuna kemo kudii.
42023054	Limeyi lɛmmɔ lɛdi limeyi lɛni na baaklibi lɛlɔ asa na lɛnwunameyi kadi kegye.
42023055	Na beleku bani nsiaku Yesu ɔ́si Galilea ni, básiaku Yoseƒ bésie kaƒiɔtɔ kudɔ kesii kani na báva Yesu ukpine ɔmmɔ.
42023056	Na básɔ bénwini bésie kaduli na bátákɔ ala ƒɛƒɛɛ ɔni na beeti taawɛɛ ukpine lɛlɔ bése. Amu na lɛnwunameyi lɛlɔ ni, bánwuna aani kalɛ na ɔda bubo bɔmmɔ bɔɔtina.
42024001	Na Kwasida ɔtanta tutuutu ni, beleku bammɔ bésie kaƒiɔtɔ kɔtu na bada ala ani ƒui na báklibi bése.
42024002	Mmɔ ni, bánu ka kaƒiɔtɔ kammɔ kenye kewi na lɛtabi bonwu lɛni na béti bákalɛ mmɔ lɛlɛ kɔmadɔ.
42024003	Anwuɔsu béduo bésie kaƒiɔtɔ kammɔ kemo, nsu bátanu Blɔti Yesu ukpine ɔmmɔ.
42024004	Ɔmɛni ɔ́bla-ma dɛye dɛye. Na kɔnakunwi ni, nkyuli inyɔ badi báda bálɛ-ma lɛlɔ. Na bakya lɛwu lɛni muukeye na lɛɛtu anumi.
42024005	Liƒu lɛ́da-ma geen ɔni na béboku lɛlɔ kalɔ béte bekyuli bammɔ. Na bekyuli bammɔ béye-ma banini, “Bi ɔsu na bɛɛwia ukyuli ɔni nli ngba na bekpine akɔ?
42024006	Uuubo mɛni. Katɔti ɔ́gyila-nwu! Binyimo lɛla lɛni na ɔ́su-mii uwi ɔni na ɔkya Galilea ɔnii
42024007	ɔlɛka bekyuli beti Ukyuli Ɔyawine Ubi bakya bekyuli bekpidi enu kemo. Na bakana-nwu bamana ugyii lɛlɔ. Na emeyi atɛ kama ni, ɔdubɔsɔ ɔta ɔlɛ bekpine akɔ.”
42024008	Mmɔ ni, beleku bammɔ bényimo nwuna etemila ammɔ.
42024009	Na básɔ bénwini bási kaƒiɔtɔ kammɔ kudɔ na bátásu batalane leevu-unwi bammɔ ku bakladi ƒui lɛnɔ ala amɛni.
42024010	Beleku bammɔ ndi Maria Magdalene ku Yohana ku Maria ɔni ndi Yakobo uni. Ama ku beleku babambadi násu batalane bammɔ ala amɛni.
42024011	Nsu batalane bammɔ bákali banii ala ani na beleku bammɔ básu-ma adi kɔdɔlɔ etemila. Na bátaƒɔ bátadi.
42024012	Nsu Petro ɔ́ta na úkeli úsie kaƒiɔtɔ kudɔ mmɔ. Na ka úbo kalɔ ɔ́nu kaƒiɔtɔ kammɔ kemo ni, ɔ́nu ukpine kɔvadi, nsu ɔ́sɔ útanu lɛla lɛdi. Na ɔ́sɔ únwini ɔni na ɔ́bla-nwu dɛye dɛye na ala ani nálɛ ɔ́su.
42024013	Na limeyi lɛmmɔ kani lɛlɔ ni, Yesu basiakune inyɔ badi bakɛ ulu bésela lɛkpaklɔ lɛdi baalɔ banii Emaus kemo. Na ɔdubɔbla aani eluku maatɛ ɔ́si mmɔ útédu Yerusalem.
42024014	Na bakya baatɛmiku lɛlɔ na ala ani ƒui nálɛ lɛlɔ.
42024015	Ka bakɛ baatɛmi na béduo atɛ amɛni kemo ni, Yesu ɔlati úsie útásiaku-ma na anwu ku-ma bakɛ.
42024016	Bánu-nwu, nsu bátati banii anwu na ɔdi.
42024017	Amu na Yesu úye-ma ɔnini, “Bi na bɛkɛ bɛɛsu na ulu?” Na bédi bénye. Na bana anumi aatina ka bana lɛlɔ lɛ́ɛkywi kaƒɔ.
42024018	Na bana akɔ unwi ɔni baalɔ banii Kleopa úye Yesu ɔnini, “Awɔ lɛti pɛ ndi ɔƒɔ na Yerusalem na átati ala ani nátaalɛ mmɔ emeyi klukui amɛni kemo yoo?”
42024019	Amu na Yesu úye-ma ɔnini, “Bi ala?” Na bédie kenye banii, “Ala ani nálɛku Yesu Nasareni. Ukyuli ɔmɛni ɔdi Katɔti kenye udiene ɔni na Katɔti ku bekyuli ƒui bánu ka ubo ɔyikun geen na nwuna ablala ku ala ani na ɔ́su ƒui kemo.
42024020	Yudaƒuɔ Katɔti bakpane benengu ku bula lɛlɔ badine béti-nwu bákya Roma aban unengu enu kemo na ɔ́du-nwu kukpi kɔtɔ na bákana-nwu bámana ugyii lɛlɔ.
42024021	Nsu abu bɔ́kya bútaasia anu bɔnii anwu ndi ukyuli ɔni ndubɔƒɔ Israel bekyuli ƒui. Na ɔmmɔ kama ni, ɔmwi ndi limeyi lɛtɛdi ka ala amɛni álɛ.
42024022	Bula lɛkpa lɛmɛni akɔ beleku badi báya na bula kayi kábla kalɛ kadi. Ɔsika bésie nwuna kaƒiɔtɔ kammɔ kudɔ ɔtanta tutuutu ɔmɛni.
42024023	Nsu bátatánu ukpine ɔmmɔ. Na bénwini bábasu-bu banii Katɔti batu badi bédie lɛlɔ bátina-ma. Na básu-ma banii Yesu uli ngba.
42024024	Bula badi akɔ badi bésie kaƒiɔtɔ kudɔ mmɔ na bátánu kalɛ na beleku bammɔ básu pɛpɛɛpɛ, nsu bátanu-nwu.”
42024025	Amu na Yesu ɔ́su-ma ɔnini, “Bɛ́dɔlɔ! Na bina bɔƒɔtaadi na ala ani na Katɔti kenye bediene básu-mii lɛlɔ bɔba!
42024026	Bɛɛɛgyi bɛnii ɔlɛka Ukyuli Ɔƒunadi ɔmmɔ ubo abi amɛni udu asa na uduo nwuna lɛga bɔdi bukeye kemo?”
42024027	Na Yesu údie ala ammɔ kalɔ úte-ma ɔ́si ala ani na bénweni bákya Bunweni Kedee Ɔku kemo ɔ́si Mose ɔku ku ala ani ƒui na Katɔti kenye bediene bénweni ɔkɛnku anwu Yesu ɔmmɔ lɛlɔ.
42024028	Ka badaku lɛkpaklɔ lɛmmɔ budu ni, Yesu ɔ́bla aani si ɔ́vi úsela anumi.
42024029	Nsu bábala-nwu básu banini, “Kadi káasa ɔsu ni, sɔ kya-bu kudɔ mɛni.” Anwuɔsu úsie útéduo-ma kudɔ mmɔ.
42024030	Úlie kalɔ ɔnii ɔɔdiku-ma. Na úti bodobodo na ɔ́gya Katɔti enu, na ɔ́bwɛ-nwu kemo na úti úte-ma.
42024031	Mmɔ na bana anumi ébimi na bánu-nwu báti. Nsu ɔ́yii-ma anumi.
42024032	Amu na básu lɛlɔ banii, “Uwi ɔni na ɔkya ɔɔtɛmiku-bu na uudie Bunweni Kedee Ɔku etemila kalɔ teete-bu na ulu lɛlɔ ni, ebiti adi udu áda-bu kayi kemo.”
42024033	Mmɔ na báta kɔnakunwi na básɔ bénwini bésie Yerusalem. Na bátánu batalane leevu-unwi bammɔ ka básala lɛlɔ ku bekyuli bamba lɛnɔ.
42024034	Na básu-ma banini, “Blɔti ɔ́ta ɔ́lɛ kekpine sɔsɔ, na údie lɛlɔ ɔ́tina Simon.”
42024035	Amu na nkyuli inyɔ bammɔ lɛnɔ bédie kalɔ básu-ma ala ani nálɛ na ulu lɛlɔ ku kalɛ na bánu-nwu báti uwi ɔni na ɔ́bwɛ bodobodo ɔmmɔ úte-ma.
42024036	Ka nkyuli inyɔ bamɛni badaku bana litemi bɔsu ni, kɔnakunwi Yesu úbo úbenye-ma ntɛ. Na ɔ́su-ma ɔnini, “Keyi buɛɛ kasiaku-mii.”
42024037	Liƒu lɛ́da-ma geen, na básu banii ukpine kɔyu na baanu.
42024038	Nsu ɔ́su-ma ɔnini, “Liƒu litada-mii lɛni! Na bina kasusu lɛnɔ keteƒu.
42024039	Bɛnu-mi enu ku lɛgba. Na bituku-mi na bɛnu bɛti ka ami na ɔdi. Ɔsika ukpine kɔyu kuuubo ɔlɔna ku ekubi aani kalɛ na bɛɛnu-mi ka mbo mɛni.”
42024040	Ka ɔ́su lɛni ni, úti nwuna enu ku lɛgba ɔ́tina-ma.
42024041	Ebiti áda-ma geen na ɔ́bla-ma kalɛ kadi ɔni na bátati kalɛ baƒɔ badi muedi! Mmɔ na Yesu úye-ma ɔnini, “Adila adi ese?”
42024042	Amu na béti kakpaku keƒidi kadi béte-nwu.
42024043	Na ɔ́ƒɔ-ka ɔ́kun na bana anumi.
42024044	Amu na ɔ́su-ma ɔnini, “Ala amɛni lɛlɔ kɔtɛ geen na lɛ́tɛmiku-mii ɔni na lɛ́kya-mii kudɔ. Ala ani ƒui na bénweni na Mose ɔda bubo ɔku kemo ku Katɔti kenye bediene ala ani bénweni ku kɔgya ɔku kemo ni, ɔlɛka ebo-nwu kemo lɛni.”
42024045	Mmɔ na ɔ́lɛmi-ma kasusu kalɛ na benu Bunweni Kedee Ɔku kemo etemila ammɔ kalɔ.
42024046	Na ɔ́su-ma ɔnini, “Lɛni na bénweni banii Ukyuli Ɔƒunadi ɔmmɔ ɔdububo abi na ɔdubɔta ɔlɛ bekpine akɔ limeyi lɛtɛdi lɛlɔ.
42024047	Na nwuna basiakune badubɔkɔ lɛsa na nwuna lɛnyi kemo bete kalɔ ƒui bekyuli banii benwini kayi kalɛ na Katɔti uti bana ekpidi ɔkyiɛ-ma. Na lɛsa bɔkɔ bɔmmɔ bɔdubuse kalɔ bɔsi Yerusalem.
42024048	Amii na ɔlɛka bidie litemi lɛmɛni kenye kesii biala.
42024049	Na ami ɔlati ndubuti lɛla lɛni na Katɔti ɔ́su-mii úse limene-mii. Nsu ɔlɛka binye bɛgya Katɔti ɔyikun ɔmɛni na Yerusalem wetédu uwi ɔni na ɔyikun ɔmmɔ ɔsi katɔ ubeduo-mii lɛlɔ kemo.”
42024050	Amu na ɔ́tɔnku-ma na bálɛ Yerusalem ɔmankemo bésie Betania. Mmɔ na ɔ́kɔliku nwuna enu katɔ na úte-ma kusɛ kusɛ.
42024051	Na uwi ɔni kani na uute-ma kusɛ kusɛ mɛni ni, ɔ́tɔlɔ-ma kudɔ na Katɔti úti-nwu úsienku katɔ.
42024052	Amu na bémwi-nwu na bénwini bésie Yerusalem ku ebiti sɔɔn.
42024053	Na beesié Katɔti kakpakɔ busie busie taatágya Katɔti enu uwi biala.
43001001	Kalɔ kesekɔ ƒui ni, Anwu ɔni ndi Katɔti Litemi mmɔ ɔkya. Na Litemi lɛmɛni ku Katɔti nkya. Na Litemi lɛmɛni ɔlati ku Katɔti badi unwi. Na ɔ́si kalɔ kesekɔ ni,
43001002	Anwu ku Katɔti nli uwi ƒui.
43001003	Ɔkɛ Anwu ɔmmɔ lɛlɔ na Katɔti ɔ́sia údie lɛla biala. Na lɛla lɛdi liiibo ɔni na ɔɔɔdi nwuna lɛlɔ na Katɔti ɔ́sia údie-ni.
43001004	Na Litemi lɛmmɔ kemo na ngba geen bɔɔsí. Na ngba bɔmɛni muute bekyuli Katɔti bukeye geen.
43001005	Bukeye bɔmɛni muukeye na bɔ́ɔyila lɛdisa. Na lɛdisa lítakana na linye bukeye bɔmɛni kenye.
43001006	Na uwi ɔmmɔ kemo ni, Katɔti ɔ́tala ukyuli ɔdi aani kenye udiene kalɛ, na baalɔ-nwu banii Yohane.
43001007	Úbo ɔnii ubedie kenye na ukyuli ɔni ndi bukeye bɔmɛni lɛlɔ kalɛ na ukyuli biala unu linyesia lɛmɛni na ɔƒɔ ukyuli ɔni ndi bukeye mmɔ ɔdi.
43001008	Ɔɔɔdi Yohane ɔmɛni ndi bukeye bɔmmɔ. Mmomu kenye kani na úbo ubedie na bukeye bɔmɛni lɛlɔ.
43001009	Na uwi ɔmmɔ kemo ni, bukeye geen bɔni muuti bukeye teete ukyuli biala ɔ́si ɔdubo kayawi.
43001010	Nsu geen ni, ɔkya kayawi. Na ina ka nwuna lɛlɔ na Katɔti ɔ́kɛ asa na údie kayawi ni, bekyuli bátanu-nwu bátati.
43001011	Úbo anwu badi akɔ, nsu bétegyingya enu bátaƒɔ-nwu.
43001012	Nsu ɛlɛɛ badi báƒɔ-nwu. Na bani ƒui náƒɔ-nwu mmɔ aani Katɔti Ukyuli Ɔƒunadi ɔmmɔ ni, úte-ma ɔyikun ɔni náya na benwini Katɔti bebi.
43001013	Na ubi bɔdi bɔmɛni bɔɔɔkɛnku kaba kemo kɔwɔ lɛlɔ. Na bɔɔɔdi ɔnana ku uleku kɔwɔ kemo na bɔ́si. Na bútasi ɔnana ubi bɔwia kasusu kemo lɛnɔ. Mmomu ni, Katɔti ubi bunwini bɔmɛni bɔ́si Katɔti ɔlati kudɔ.
43001014	Na Katɔti Litemi lɛmɛni líbo aani ukyuli ɔyawine, na úlie kalɔ lɛlɔ mɛni na bula akɔ. Na Katɔti lɛƒɔndia ku litemi geen lɛ́ƒɔ-nwu lɛlɔ kemo ƒui. Na abu bɔ́nu kalɛ na uukeye ka ɔdi Katɔti ubidi unwi pɛ ɔsu.
43001015	Yohane údie-nwu ɔ́tina bekyuli uwi ɔni na ɔ́kɔ lɛsa úte kasalakɔ ƒui ɔnini, “Ɔmɛni ndi ukyuli ɔni lɛlɔ na ńtaatɛmi taasiku ɔni lɛ́su nnii ukyuli ɔdi ɔkpɛ-mi kama ɔdubo ɔni ntulo-mi ƒui, ɔsika ɔkya kukuuku asa na báwɔ-mi.”
43001016	Na Katɔti lɛƒɔndia ku litemi geen lɛni náƒɔ-nwu lɛlɔ kemo ƒui ɔsu ni, ɔ́bla bula ƒui lɛƒɔndia ɔ́sia kama.
43001017	Ɔsika kudeedi ni, Katɔti ɔkɛ Mose lɛlɔ úte-bu nwuna ɔda bubo. Nsu ɔkɛ Yesu Kristo lɛlɔ úte-bu lɛƒɔndia lɛmɛni ku litemi geen.
43001018	Ukyuli ɔdi útanu Katɔti nwaa dii. Nsu Katɔti ubidi unwi pɛ ɔni mma-nwu lɛlɔ ni, anwu nédie-nwu nwaa ɔ́tina bekyuli.
43001019	Yohane údie kenye kadi úte Yudaƒuɔ batɔnkune bani nátala bakpane ku bana bebunkune básiku Yerusalem bákya-nwu. Bébo bébeye-nwu banini, “Ɔma geen na aasu anii adi tɔ?”
43001020	Amu na Yohane údie ala kalɔ úte-ma mmɔ kani ɔnini, “Lɛɛɛdi Katɔti Ukyuli Ɔƒunadi ɔni na básu bése ka webo.”
43001021	Bakpane bammɔ básɔ béye-nwu banini, “Amu ɔma na adi? Katɔti Kenye Udiene Elia na adi?” Údie kenye ɔnini, “Ɔɔɔdi anwu na ndi.” Béye-nwu banii, “Na awɔ ndi Kenye Udiene ɔni básu bése ka ɔdubo?” Na ɔ́sɔ ɔ́su-ma ɔnini, “Oowo.”
43001022	Anwuɔsu básu-nwu banini, “Su-bu lɛla lɛdi kalɛ na bɔkana kenye budie bute bekyuli bani nátala-bu! Ɔma na adi? Bi na aasu taasiku ƒula lɛlɔ?”
43001023	Údie kenye ɔ́su-ma aani kalɛ na Kenye Udiene Yesaia únweni úse ɔnini, “Ami ndi ukyuli ɔni mɔɔva na ketele kemo nnii bɛklibi ulu bise bite Blɔti bubo.”
43001024	Na bekyuli bani na bátala mɛni ni, bási Yudaƒuɔ lɛkpa lɛni baalɔ banii Ƒarisiƒuɔ kemo.
43001025	Anwuɔsu béye-nwu banini, “Si aaadi bekyuli bani na Katɔti ɔ́su úse ka badubo akɔ unwi aani Ukyuli Ɔƒunadi, iye Elia, iye Kenye Udiene ɔmmɔ ni, bi ɔsu na aabla ketu kemo ntu bɔkpila ɔdi ɔmɛni?”
43001026	Yohane ɔ́su-ma ɔnini, “Ntu kani na muuti taabla bɔkpila ɔdi ɔmɛni. Nsu ukyuli ɔdi ɔkya bina akɔ na bɛɛɛgyi-nwu.
43001027	Anwu ndi ukyuli ɔni nkpɛ-mi kama ɔdubo, na ami ńtedu ka lɛbla kabla kadi lite-nwu muedi.”
43001028	Lɛla lɛmɛni lɛ́lɛ na ɔma ɔni baalɔ banii Betania na Yordan Ketu ɔvi. Mmɔ na Yohane útaabla ketu kemo ntu bɔkpila ɔdi ɔmɛni.
43001029	Kadi kégye ni, Yohane ɔ́nu ka Yesu ɔ́si ɔdubo. Amu na ɔ́su bani nnye-nwu kudɔ mmɔ ɔnini, “Bɛnu! Ɔmɛni ndi Katɔti Lɛkpa Koƒonu Ubi ɔni ndubo bayawine ekpidi buni budie-ma lɛlɔ.
43001030	Anwu ndi ukyuli ɔni lɛlɔ na ńtaatɛmi taasiku uwi ɔni na lɛ́su nnii ukyuli ɔdi ɔkpɛ-mi kama ɔdubo ɔni ntulo-mii ƒui, ɔsika ɔkya kukuuku asa na báwɔ-mi.
43001031	Ami lɛnɔ lɛɛɛgyi nnii anwu ndi ukyuli ɔmmɔ. Nsu nwuna bubo ɔsu na líbo mɔɔbla bɔkpila ɔdi ɔmɛni kalɛ na lidie-nwu lɛtina bula kadi bekyuli Israelƒuɔ.”
43001032	Amu na Yohane ɔ́sɔ údie kenye ɔnini, “Lɛ́nu ka Katɔti Kɔyu kɔ́yu kɔ́si katɔ aani kalɛ na abloduma ɔɔyu, na kúbelie-nwu lɛlɔ.
43001033	Kudeedi ni, ńtati-nwu. Nsu uwi ɔni na Katɔti ɔ́tala-mi ɔnii ntaabla bɔkpila ɔdi ɔmɛni ni, ɔ́su-mi ɔnini, 'Si ánu ka mina Kɔyu kɔ́yu kuulie ukyuli ɔdi lɛlɔ ni, adubɔnu ati ka anwu ndi ukyuli ɔni muuti Katɔti Kɔyu taabla bɔkpila ɔdi ɔmmɔ.'
43001034	Na lɛ́nu ka ɔ́lɛ lɛni na ukyuli ɔmɛni lɛlɔ. Na mɔɔsu-mii geen ka anwu ndi Katɔti Ubidi ɔmmɔ.”
43001035	Limeyi lɛni nsɔ nsia ni, ka Yohane ku nwuna basiakune inyɔ benye ni,
43001036	Yesu úsie úbavi. Amu ka Yohane ɔ́nu-nwu ni, ɔ́su ɔnini, “Bɛnu! Ɔmɛni ndi Katɔti Lɛkpa Koƒonu Ubi!”
43001037	Ka bénu ɔmɛni ni, Yohane basiakune inyɔ bammɔ bátu bénwini na básiaku-nwu. Yesu únwini ɔ́nu ka basiaku-nwu, na úye-ma ɔnini, “Bi na bɛɛwia?”
43001038	Mmɔ na bédie kenye banini, “Rabi,” ɔni kalɔ ndi ala ɔtinane, “Buvele, wɛ na eli?”
43001039	Ɔ́su-ma ɔnini, “Bibo na bibanu.” Anwuɔsu anwu ku-ma bakɛ bétédu kesii kani na ɔ́kya, na bélie-nwu kudɔ useyi uwi ɔmmɔ ƒui ɔ́si lɛdɔ ine.
43001040	Na bekyuli bamɛni akɔ unwi ɔdi Andrea ɔni ndi Simon Petro ɔnwani.
43001041	Lɛla lideedi lɛni na Andrea ɔ́bla ndi ka úsie útáwia ɔnwani Simon na ɔ́su-nwu ɔnini, “Abu bɔ́nu Mesia ɔmmɔ!” iye Kristo. Na anyi ammɔ kalɔ budie ndi Ukyuli Ɔƒunadi.
43001042	Na Andrea ɔ́tɔnku Simon úsienku Yesu kudɔ. Na ka Yesu ɔ́nu Simon ni, ɔ́su-nwu ɔnini, “Awɔ ndi Yohane ubidi Simon, nsu bekyuli badubɔlɔ-ɔ banii Keƒas,” iye Petro. Na anyi ammɔ kalɔ budie ndi lɛtakpɛ.
43001043	Kadi kégye ni, Yesu ɔ́bla kasusu ka uteesie kalɔ kani baalɔ banii Galilea. Na ka ɔkɛ ulu ni, ɔ́nu ukyuli ɔni baalɔ Ƒilipo, na ɔ́su-nwu ɔnini, “Bo, na abasiaku-mi.”
43001044	Na Ƒilipo lɛnɔ ɔ́si Betsaida ɔni ndi Andrea ku Simon ɔma.
43001045	Ɔƒɛni ni, Ƒilipo ɔ́gyu ɔ́tɔlɔ útáwia Natanael. Na ɔ́su-nwu ɔnini, “Abu bɔ́nu ukyuli ɔni geen lɛlɔ na Mose ku kenye bediene bénweni ala básiku-nwu lɛlɔ bése na Bunweni Kedee Ɔku kemo! Anwu ndi Yoseƒ ubidi Yesu ɔni nási Nasaret!”
43001046	Natanael údie kenye ɔnini, “Dɛ! Bɔsi na lɛla lɛbuni lɛdi lɛdubɔsi Nasaret ntu?” Ƒilipo ɔ́su-nwu ɔnini, “Awɔ bo, na abanu!”
43001047	Ka bákpɛ beedé na Yesu ɔ́nu ka Natanael ɔdubo ni, ɔ́su-nwu lɛlɔ kɔtɛ ɔnini, “Bɛɛnu ka ukyuli ɔdi ɔdubo na ulatɔlɔ bekyuli. Ɔdi Israelni geen!”
43001048	Natanael úye-nwu ɔnini, “Dɛ na ábla na agyi ukyuli ɔni udu na ndi?” Yesu údie kenye ɔnini, “Mɔɔnu-ɔ kukuuku na kɔdingyii kɔni kalɔ na eli asa na Ƒilipo úbo úbalɔ-ɔ.”
43001049	Natanael ɔ́su-nwu ɔnini, “Rabi, awɔ ndi Katɔti Ubidi. Awɔ ndi Israelƒuɔ Ɔga.”
43001050	Amu na Yesu úye-nwu ɔnini, “Áƒɔ ala amɛni ƒui ádi ɔsika lɛ́su-ɔ nnii lɛ́nu-ɔ na kɔdingyii kɔmmɔ kalɔ ɔsu? Adubɔnu budie bɔtina bunengudi butulo bɔmɛni.
43001051	Litemi geen na mɔɔsu-ɔ ka ni, adubɔnu ka katɔ kálɛmi na Katɔti batu baakɔ́ teesie katɔ taayu teebo ami Ukyuli Ɔyawine Ubi lɛlɔ.”
43002001	Na limeyi lɛtɛdi lɛni nsia ni, bekyuli badi baawɛɛ uleku ɔdi na ɔma ɔni baalɔ Kana na Galilea kalɔ lɛlɔ. Mmɔ ni, Yesu uni Maria lɛnɔ ɔ́kya bebunkune bammɔ akɔ.
43002002	Na bálɔ Yesu ku nwuna batɛyane lɛnɔ banii bebo uleku ketikɔ mmɔ.
43002003	Uwi ɔni na ntɛ bɔni básala bɔ́sa ni, Yesu uni úbo Yesu kudɔ úbasu-nwu lɛla lɛni mɔɔlɛ́ mɛni ɔnini, “Ntɛ bɔmmɔ bútedu.”
43002004	Amu na Yesu ɔ́su-nwu ɔnini, “Uleku, ɔɔɔdi awɔ masu-mi lɛla lɛni mabla. Uwi ɔni na mete kebunku útedu tɔ.”
43002005	Mmɔ na Yesu uni ɔ́su kabla bablane bani nnye mmɔ ɔnini, “Binye kagyumana na bɛbla lɛla lɛni na wasu-mii ɔnii bɛbla.”
43002006	Uwi ɔmmɔ ni, atabi kutubwi bonwu aku alɛ mmɔ. Na kadi biala kadubɔƒɔ aani alɔkumbwi ene iye aku. Aku na Yudaƒuɔ béteeti taabla bana lɛlɔ bɔƒɔ ɔdi.
43002007	Amu na Yesu ɔ́su kabla bablane bammɔ ɔnii bedu ntu bewi-ku kemo. Anwuɔsu bédu ntu béyile-ku tɛtɛɛtɛ utédu atu.
43002008	Amu na ɔ́su-ma ɔnini, “Bidu bɔdi bisienku ukyuli ɔni muubo ntɛ ɔda.” Na bédu-mu bésienku-nwu.
43002009	Ka unengu ɔmɛni útu ntu bɔni nénwini ntɛ mɛni ɔ́nu ni, útati kesii kani na ntɛ bɔmmɔ bɔ́si. Nsu kabla bablane bani nédu ntu bɔmmɔ ama báti. Anwuɔsu unengu ɔmmɔ ɔ́lɔ uleku ɔgya,
43002010	na ɔ́su-nwu ɔnini, “Bi na ábla mɛni? Ntɛ bɔbuni na bekyuli pii beeti teese kalɔ na si uwi ɔni na báani na búdu-ma ɔkwɛ asa beeti bukpidi teeboku. Nsu awɔ ni, ɔƒɛni édie ntɛ bɔbuni keyi!”
43002011	Lɛla lɛni nálɛ na Kana na Galilea mɛni ni, ani ndi akɔla budie taatina edeedi ani na Yesu ɔ́bla. Na ka údie nwuna ɔyikun ɔ́tina lɛni ni, nwuna batɛyane báƒɔ-nwu bádi.
43002012	Na uleku buti kama ni, Yesu ku uni ku Yesu banwani ku batɛyane bammɔ bátɔlɔ bésie ɔma ɔni baalɔ banii Kapernaum. Na bélie mmɔ emeyi alɛɛ adi.
43002013	Lebo lɛmmɔ ni, uwi ɔdaku budu ka badi Yudaƒuɔ Kukpi Lili Bɔvia Limeyi, na Yesu lɛnɔ úsie Yerusalem.
43002014	Ka údu Katɔti kakpakɔ ɔtɔ anumi ni, ɔ́nu ka beyedine belie beeyé ɔmantɛ bakɔ ku baƒonu ku babloduma bete lɛkpa. Na egulabi bavumanane lɛnɔ belie bana egulabi kasiakɔ.
43002015	Anwuɔsu Yesu úlii kɔbuli kɔdi ɔ́sala na ɔ́bɔku-ma ku baƒonu ku ɔmantɛ bakɔ bammɔ ɔ́lɛku mmɔ. Amu na úgyingya egulabi ammɔ úwi kalɔ na únwini bana ala kasiakɔ úbi kalɔ.
43002016	Amu na úsie bekyuli bani muuyé babloduma kudɔ na ɔ́bɔku-ma ɔnini, “Bɛda ala amɛni bidie mɛni, na biteti mina Ɔti ɔtɔ bitenwini kuye kadikɔ!”
43002017	Mmɔ ni, nwuna batɛyane bényimo lɛla lɛni nkya Bunweni Kedee Ɔku kemo ka Ukyuli Ɔƒunadi ɔ́su Katɔti ɔnini, “Ƒula ɔtɔ lɛlɔ bɔnu anumi adubo-mi bugyie na ɔya na bekyuli bekpoku-mi.”
43002018	Na ɔmɛni ɔsu ni, Yudaƒuɔ batɔnkune bádɔnku Yesu banini, “Ɔma nátala-a lɛla lɛmɛni udu bɔbla? Akɔla budie bɔtina bɔmani na adubɔbla na eti atina-bu kenyekɔ kani na ebo ɔsu na aabla lɛni?”
43002019	Yesu údie kenye ɔnini, “Bɛƒɛ Katɔti ɔtɔ ɔmɛni, na ndubɔtalaku-nwu linyene limeyi lɛtɛdi lɛlɔ!”
43002020	Amu na báva básu banini, “Bi na aasu? Bábla kabla akwa aavlene-aku sɔɔn asa na bátu ɔtɔ ɔmɛni! Na awɔ aasu anii adubɔtalaku-nwu enyene emeyi atɛ kemo?”
43002021	Nsu bátati ka Yesu ɔ́tɛmi ɔ́siku nwuna ɔlɔna lɛlɔ aani Katɔti kakpakɔ ɔtɔ ɔmmɔ.
43002022	Kama ƒui ka Katɔti ɔ́gyila-nwu ɔ́lɛku bekpine akɔ úboku ngba ni, asa na nwuna batɛyane bényimo ka ɔ́su lɛni. Anwuɔsu báƒɔ ala ani na bénweni na Bunweni Kedee Ɔku kemo ku ala ani na Yesu ɔ́su mmɔ bádi.
43002023	Uwi ɔni na Yesu ɔ́kya Yerusalem na Kukpi Lili Bɔvia uwi kemo ni, bekyuli pii bánu akɔla lidu lidu lɛni na ɔ́bla na báƒɔ-nwu bádi ka ubo Katɔti ɔyikun.
43002024	Nsu Yesu útanyonu lɛlɔ útete bekyuli bammɔ, ɔsika ɔgyi bekyuli ƒui.
43002025	Anwuɔsu uláwia ka ukyuli ɔdi ɔtina-nwu lɛla lɛdi na ukyuli lɛlɔ, ɔsika anwu ɔlati ɔgyi ukyuli ɔyawine udu geen.
43003001	Uwi ɔmmɔ kemo ni, Yudaƒuɔ ɔtɔnkune ɔdi ɔkya ɔni nkya lɛkpa lɛni baalɔ Ƒarisiƒuɔ, na baalɔ-nwu banii Nikodemo.
43003002	Ɔ́bɛ úbo Yesu kudɔ usien na úbeye-nwu ɔnini, “Ala ɔtinane, buvele, bula ƒui bɔgyi ka awɔ nási Katɔti kudɔ ébo abatina-bu ala, ɔsika ukyuli biala ɔdi ulakana akɔla budie bɔtina bɔmɛni udu bɔbla amu ntu Katɔti uliku-nwu.”
43003003	Amu na Yesu údie kenye ɔnini, “Mɔɔsu-ɔ geen ka ni, si bátasɔku ukyuli bátawɔ ni, Katɔti ulakana lɛga bɔdi na nwuna kayi kemo.”
43003004	Amu na Nikodemo úye-nwu ɔnini, “Bi na aasu? Dɛ na ukyuli ɔni náabi lɛlɔ wasɔ wetéduo uni kaƒɔ kemo na basɔku-nwu bawɔ?”
43003005	Amu na Yesu ɔ́su-nwu ɔnini, “Mɔɔsu-ɔ geen ka ni, si bátawɔ ukyuli bátalɛku ntu ku kɔyu kemo ni, ulakana Katɔti lɛga kadikɔ mmɔ buduo.
43003006	Ɔsika ukyuli ɔni na ɔlɔna kemo na básia báwɔ-nwu ni, ɔdi ɔlɔna kani. Nsu Katɔti Kɔyu kɔdubɔwɔ kɔyu kemo bekyuli.
43003007	Anwuɔsu utabla-a dɛye dɛye si mɔɔsu nnii ɔlɛka basɔku-mii bawɔ.
43003008	Ɔƒɛƒɛɛ uukpó teesie kesii kani na ɔɔyɔ́. Nsu alakana bɔti kesii kani ɔɔsí iye kesii kani na úsela ina ka eenú-nwu kɔku. Lɛni kani na aláti kalɛ na Kɔyu kemo kabla keeti ngba bɔwɔdi teete ukyuli.”
43003009	Amu na Nikodemo úye-nwu ɔnini, “Dɛ na ɔmɛni udu ɔɔlɛ́?”
43003010	Yesu ɔ́su-nwu ɔnini, “Adi bula kadi Israelƒuɔ ala ɔtinane kemo ɔdi. Bi ɔsu na elenu ala amɛni kalɔ?
43003011	Mɔɔsu-ɔ geen ka bɔɔtɛmi taasiku ala ani na bɔgyi lɛlɔ, na buudie ani na bɔ́nu kenye teete-mii. Nsu bilaƒɔ ala ani kenye na buudie teete-mii taadi.
43003012	Na si mɔɔsu-mii ala ani mɔɔlɛ́ bina akɔ na kalɔ lɛlɔ mɛni na bilaƒɔ-mi taadi ni, dɛ na bɛdubɔkana na bɛƒɔ-mi bɛdi si lɛ́su-mii lɛla lɛni mɔɔlɛ́ na katɔ?
43003013	Ukyuli ɔdi útesie katɔ utáwia ala amɛni udu ntu ami Ukyuli Ɔyawine Ubi kani. Na ami kani nási katɔ líbo kayawi kamɛni lɛlɔ.
43003014	“Bínu na Mose ɔku kalɛ na ɔ́kana kɔlakpi kɔni bávɔ ku lɛbuala ɔ́mana ugyii lɛlɔ, na ɔ́kɔliku-ku katɔ na ketele kukuuku kalɛ na bekyuli bammɔ bakɛ ngba. Lɛni kani na ɔlɛka bakɔliku ami Ukyuli Ɔyawine Ubi katɔ,
43003015	kalɛ na ukyuli biala ɔni maƒɔ-mi madi ni, ɔkɛ ngba bɔni nsɔ naaadubo bɔsa kudii.
43003016	“Ka Katɔti ɔɔyɔ́ bayawine geen ɔsu ni, úti Ubidi unwi pɛ ɔmmɔ úte. Na ukyuli biala ɔni mɔɔƒɔ́-nwu taadi ni, ulayii. Mmomu ɔdubɔkɛ ngba bɔni nsɔ naaadubo bɔsa kudii.
43003017	Ɔsika Katɔti útatala Ubidi ɔnii ubadu bekyuli bayawine kɔtɔ. Mmomu ɔkɛnku Ubidi ɔmmɔ lɛlɔ ni, ubedie-ma na bakɛ bɔƒɔ.
43003018	“Bekyuli bani mɔɔƒɔ́-nwu taadi ni, Katɔti uládu-ma kɔtɔ. Nsu bekyuli bani naaadubo-nwu bɔƒɔ bɔdi ni, Katɔti ɔ́ɔtɛku-ma litemi kukuuku na ɔ́ɔdu-ma kɔtɔ ka bátaƒɔ Katɔti Ubidi unwi pɛ bátadi ɔsu.
43003019	Lɛla lɛni ɔsu na ɔ́du-ma kɔtɔ ndi ka bukeye bɔ́si katɔ búbo kayawi, nsu bekyuli báyɔ lɛdisa bétulo bukeye bɔmmɔ. Ɔsika bana ablala adi likyulikpi ala.
43003020	Ukyuli biala ɔni mɔɔbla likyulikpi ala ni, ukisi bukeye na ulakpɛ teede-mu. Ɔsika ɔɔyia ka nwuna ablala adubɔlɛ keyi na Katɔti ɔdubɔni-nwu kɔtu.
43003021	Nsu ukyuli biala ɔni nda nwuna ngba na ulu lɛlɔ geen ni, ɔɔkpɛ́ teede bukeye. Ɔsika ɔɔwia ka bukeye bɔmmɔ budie nwuna Katɔti bɔsiaku ablala atina.”
43003022	Ɔmɛni kama ni, Yesu ku nwuna batɛyane bátɔlɔ Yerusalem bésie likpo bamba na Yudea kalɛkɛ lɛlɔ bátákya emeyi alɛɛ adi. Na bákya mmɔ baabla ketu kemo ntu bɔkpila ɔdi teete bekyuli.
43003023	Na uwi ɔmmɔ kemo ni, Yohane lɛnɔ ɔkya ɔɔkpila bekyuli ntu na Ainon na Salim kudɔ, ɔsika ntu bɔkya mmɔ kaduɛ, na bekyuli pii beesié-nwu kudɔ ka ɔkpila-ma ntu.
43003024	Uwi ɔmɛni kemo ni, útedu tɔ ka kalɔ kammɔ ɔga úƒie Yohane ɔ́kya aban ɔtɔ.
43003025	Limeyi linwi lɛdi ni, Yohane batɛyane ku Yudani ɔdi bése kalɔ baakya unyeƒi na ntu bɔkpi ɔdi lɛlɔ.
43003026	Anwuɔsu bébo Yohane kudɔ na béye-nwu banini, “Ala ɔtinane, buvele, ukyuli ɔni na átina-bu na Yordan ketu ɔvi ngye na édie-nwu kenye ni, anwu lɛnɔ ɔɔbla ketu kemo ntu bɔkpila ɔdi ɔmɛni. Ɔdia kalɛ na bula bekyuli ƒui békeli bésela-nwu kudɔ mɛni?”
43003027	Yohane údie kenye ɔnini, “Ukyuli biala ulakɛ lɛla lɛdi si ɔɔɔdi Katɔti néte-nwu lɛla lɛmmɔ.
43003028	Amii alati bɛdubudie-mi kenye ka lɛ́su-mii nwaa nnii ɔɔɔdi ami ndi Ukyuli Ɔƒunadi ɔmmɔ. Nsu Katɔti ɔ́tala-mi ka lɛgyu lɛtɔ-nwu.
43003029	Na ɔƒɛni ni, anwu ɔni ndi uleku ɔgya ɔmmɔ mbo uleku. Na uleku ɔgya ɔkpana ɔni nnye uleku buti kabla kamɛni kenye ni, si uwi ɔni na uleku ɔgya ku uleku ɔmmɔ bása baatɛmi bana lɛlɔyɔ atɛ ni, uunye teenu-nya ku ebiti. Lɛni kani na ami lɛnɔ ebiti aada-mi geen aani uleku ɔgya ɔkpana ɔmmɔ.
43003030	Nwuna lɛnyi ɔlɛka lɛkɔ katɔ, na mina lɛdi lɛyii lɛkya.
43003031	“Ukyuli Ɔƒunadi ɔni na katɔ na ɔ́si ni, utulo ukyuli biala. Na ukyuli ɔni nási kalɔ lɛnɔ ni, kalɔ ukyuli kani na ɔdi. Na ɔɔtɛmi ala taasiku kalɔ lɛlɔ. Anwu ɔni nási Katɔ Ɔga Ɔma ni, utulo ukyuli biala.
43003032	Na anwu muudie ala ani na ɔ́nu ku ani na únu mmɔ kalɔ. Nsu ɛlɛɛ kani mɔɔƒɔ́-nwu taadi.
43003033	Bani mɔɔƒɔ́-nwu taadi ni, beedie taatina nwaa ka ala ani na Katɔti ɔɔsu ni, anya ndi litemi geen.
43003034	Ukyuli Ɔƒunadi ɔni na Katɔti ɔ́tala ni, anwu mɔɔsu Katɔti etemila. Ɔsika Katɔti ɔ́tala nwuna Kɔyu ɔnii kubelie ukyuli ɔmɛni lɛlɔ ku kuna ɔyikun ƒui.
43003035	Katɔti ɔɔyɔ́ Ubidi na úti lɛla biala ɔ́kya nwuna enu kemo.
43003036	“Na ukyuli biala ɔni mɔɔƒɔ́ Ubidi ɔmɛni taadi ni, ubo ngba bɔni nsɔ naaadubo bɔsa kudii. Na ukyuli ɔni muuní ka ɔdi Ubidi litemi lɛlɔ ni, ulákɛ ngba bɔmmɔ. Mmomu Katɔti kɔnyi kɔdubo butaasiaku-nwu.”
43004001	Na uwi ɔmmɔ ni, Ƒarisiƒuɔ bénu ka Yesu útaabla ntu bɔkpila ɔdi teete bekyuli na ɔɔkɛ́ basiakune pii teetulo Yohane
43004002	ina ka ɔɔɔdi anwu ɔlati nátaabla ntu bɔkpila ɔdi ɔmɛni, mmomu nwuna batɛyane nátaabla-mu.
43004003	Ka Yesu ɔ́ti ka Ƒarisiƒuɔ bénu ɔmɛni ni, ɔ́tɔlɔ Yudea kalɔ lɛlɔ únwini úsie Galilea.
43004004	Na nwuna ulu busie kemo ni, ɔlɛka ɔsia Samaria kalɔ lɛlɔ.
43004005	Amu na ɔ́kpɛ úde ɔma ɔni baalɔ banii Sikar ɔni nde kemo kani na bana Nana Yakob úte ubidi Yoseƒ.
43004006	Libiɔ lɛdi lɛkya mmɔ lɛni na Yakob úku. Na ka lɛlɔ lítu Yesu ɔƒiiwi ɔmmɔ na ulu busie gyɔlɔɔ kemo ɔsu ni, ɔ́yu úlie kalɔ na libiɔ lɛmɛni kudɔ.
43004007	-
43004008	Na uwi klukui kemo ka nwuna basiakune bésie ɔmankemo banii betéye adila adi ni, Samariani uleku ɔdi úbo ɔnii ubedu ntu. Amu na Yesu úvele-nwu ɔnini, “Te-mi ntu lɛni.”
43004009	Uleku ɔmɛni úye-nwu ɔnini, “Bi ɔsu na awɔ Yudani eevele ami Samariani ntu?” Ɔ́su ɔmɛni ɔsika Yudaƒuɔ balákya Samariaƒuɔ lɛlɔ.
43004010	Yesu údie kenye ɔnini, “Si bɔti na adubɔti litela lɛni na Katɔti ubo ute-ɔ ku ukyuli ɔni udu muuvele-ɔ ntu ɔnii ɔɔní ni, nka awɔ mmomu ndubuvele-mi ntu bɔni mɔɔgbá na buute ngba, na lite-ɔ ntu bɔmmɔ.”
43004011	Uleku ɔmmɔ úye-nwu ɔnini, “Ɔbune, na ka eeebo lɛla lɛni na eti edu-mu edie na libiɔ lɛmɛni lɛnɔ lɛ́gyu ni, wɛ na adubo ntu bɔni mɔɔgbá na buute ngba mmɔ bɔkɛ?
43004012	Munuu butulo na etulo bula Nana Yakob ɔni néku libiɔ lɛmɛni? Ntu bɔmmɔ na anwu ku nwuna bebi ku bebuo ƒui báni.”
43004013	Amu na Yesu údie kenye ɔnini, “Si bekyuli báni ntu bɔmɛni ni, utukwɛ ɔɔsɔ taada-ma.
43004014	Nsu ntu bɔni na ndubute ni, utukwɛ ɔsɔ ulada ukyuli ɔni mani-mu. Mmomu bɔdubunwini libiɔ lɛni mɔɔyu na bana lɛlɔ kemo, na ɔdubute-ma ngba bɔni nsɔ naaadubo bɔsa kudii.”
43004015	Ɔmɛni ɔsu uleku ɔmmɔ ɔ́su-nwu ɔnini, “Ati, muuvele nda-a, te-mi ntu bɔmmɔ bɔdi na utukwɛ ɔsɔ ulada-mi kudii, na nsɔ neeeteebo mɛni limeyi ndi limeyi.”
43004016	Mmɔ na Yesu ɔ́su-nwu ɔnini. “Teesie na atákpanku ƒ^ɔgyani eboku.”
43004017	Amu na uleku ɔmmɔ ɔ́su Yesu ɔnini, “Liiibo kɔgya kɔdi.” Yesu ɔ́su-nwu ɔnini, “Sɔsɔ geen na ɔdi ka anii eeebo kɔgya.
43004018	Ɔsika éelieku banana ɛlɔ. Na ɔni na awɔ ku-nwu bilie ɔƒɛni muedi ni, ɔɔɔdi ƒ^ɔgyani. Ásu ƒula litemi geen.”
43004019	Mmɔ ni, uleku ɔmɛni údie kenye ɔnini, “Ɔbune, mɔɔtí ka Katɔti kenye udiene na adi!
43004020	Abu Samariaƒuɔ bɔgyi ka kɔbi kɔmɛni lɛlɔ kani na bula nana bene bábla lɛkpa. Nsu bi náya na amii Yudaƒuɔ bɛɛsu bɛnii Yerusalem kani ndi likpo lɛni na ɔlɛka bɔɔkpá?”
43004021	Yesu údie kenye ɔnini, “Uleku, ƒɔ-mi litemi lɛni mɔɔsu-ɔ mɛni di ka ni, uwi ɔdubo ɔni na ɔɔɔdi kɔbi kɔmɛni lɛlɔ iye Yerusalem na ɔlɛka bɛkpa Katɔti.
43004022	Ɔƒɛni amii Samariaƒuɔ ni, bɛɛkpá lɛla lɛni bɛɛɛgyi. Nsu abu Yudaƒuɔ ni, abu bɔgyi ala bɔ́siku-nwu lɛlɔ. Ɔsika bekyuli budie na likpidi kemo ni, Yudaƒuɔ akɔ na bɔ́si bubo.
43004023	Nsu uwi ɔdubo na úudu lɛnɔ ɔni na bekyuli bani nsiaku Katɔti na ulu geen lɛlɔ ni, badubɔkɔliku-nwu lɛnyi katɔ ku Katɔti Kɔyu ɔyikun na litemi geen kemo. Ɔsika ama ndi basiakune bani na Katɔti ɔɔwia.
43004024	Ka Katɔti ɔdi Kɔyu ɔsu ni, ɔlɛka bekyuli bani nsiaku-nwu ƒui baakɔliku-nwu lɛnyi katɔ ku nwuna Kɔyu ɔyikun na litemi geen kemo.”
43004025	Amu na uleku ɔmmɔ ɔ́su Yesu ɔnini, “Ngyi ka Ukyuli Ɔƒunadi ɔni baalɔ Kristo ɔdubo. Na si úbo ni, ɔdubo lɛla biala kalɔ budie bute-bu.”
43004026	Mmɔ ni, Yesu údie kenye ɔnini, “Ami ɔni mɔɔtɛmiku-ɔ mɛni ndi Anwu ɔmmɔ.”
43004027	Na uwi ɔmmɔ lɛlɔ ni, nwuna batɛyane bási bébeduo, na ɔ́bla-ma dɛye dɛye ka bánu ka ɔɔtɛmiku uleku ɔmɛni. Nsu ɔdi úteye Yesu ɔnini, “Bi na aawia?” iye “Bi ɔsu na aatɛmiku-nwu?”
43004028	Uwi ɔmɛni ni, uleku ɔmmɔ ɔ́da nwuna ketubwi úse libiɔ lɛmmɔ kɔtu na únwini úsie ɔmankemo na útásu ukyuli biala ɔnini,
43004029	“Bibo na bibanu ukyuli ɔni násu-mi ala ani ƒui na lɛ́bla na ngba kemo! Ɔdubɔkana na wadi Katɔti Ukyuli Ɔƒunadi ɔmmɔ?”
43004030	Anwuɔsu bekyuli bammɔ bási ɔma ɔmmɔ kemo bésie banii batánu-nwu.
43004031	Uwi ɔmmɔ kemo ni, Yesu batɛyane bévele-nwu banii, “Ala ɔtinane, di lɛla lɛdi.”
43004032	Nsu Yesu ɔ́su-ma ɔnini, “Ami mbo adila ani na mɔɔdi, na bɛɛɛgyi-nya.”
43004033	Anwuɔsu béye lɛlɔ banini, “Ukyuli ɔdi néboku-nwu adila?”
43004034	Yesu ɔ́su-ma ɔnini, “Mina adila ndi ka lɛbla anwu ɔni nátala-mi lɛƒɔyɔ na lɛwɔlɔ kabla kani na úte-mi ka mbabla.
43004035	Bɔgyi ka baasu banii si ákya edula ni, abuli ene kama asa bɔɔƒɛ-nya. Nsu ndaku-mii bɔsu nnii útalɛka bunye butédu uwi ɔmmɔ. Edula ammɔ áabi! Bɛtalaku anumi na bɛnu ka edula ammɔ éegyie ka baƒɛ.
43004036	Katɔti ɔɔƒɔ edula ɔƒɛne biala kayu kabuni na edula ani na ɔdaku bɔsala teewi linwu lɛni nnye Katɔti kudɔ kemo ute ngba bɔni nsɔ naaadubo bɔsa kudii ɔsu. Na ɔmɛni ɔsu ni, edula ɔkyane ku edula ɔƒɛne ƒui badubɔkɛ ebiti geen.
43004037	Anwuɔsu lɛsugba lɛmɛni lɛdi litemi geen ka ni, ukyuli ɔdi ɔɔkya edula, na ukyuli ɔbambadi mɔɔƒɛ-nya.
43004038	Lɛ́tala-mii nnii bitáƒɛ edula ani na ɔɔɔdi amii nákya-nya. Bekyuli bamba nábla kabla kpakplaa kamɛni na edula amɛni bɔƒɛ kɔsia kani na amii bíbakɛ.”
43004039	Uwi ɔni na Samariaƒuɔ bénu ka uleku ɔmmɔ ɔ́su ɔnii, “Yesu ɔ́su-mi lɛla lɛni na lɛ́bla na mina ngba kemo” ni, bana akɔ pii bése kalɔ baaƒɔ́ Yesu taadi.
43004040	Ka bálɛ bébo bábanu Yesu na libiɔ lɛmɛni kudɔ ni, bévele-nwu banii ɔkya-ma kudɔ.
43004041	Amu na ɔ́tuna na ɔ́kya-ma kudɔ emeyi anyɔ. Na bekyuli babambadi pii lɛnɔ bani nénu ala ani na ɔɔsu ni, báƒɔ-nwu bádi.
43004042	Kama ni, bekyuli bammɔ básu uleku ɔmmɔ banini, “Ɔƒɛni bɔdaku bɔƒɔ taadi, ɔsika abu alati búnu nwuna etemila, na ɔɔɔdi lɛla lɛni na ásu lɛti pɛ ɔsu. Sɔsɔ na ɔdi, bɔ́ti ka anwu ndi bekyuli bayawine Ɔƒɔne.”
43004043	Na mmɔ bɔkya emeyi anyɔ kawɔlɔkɔ ni, Yesu úsie Galilea kalɔ lɛlɔ.
43004044	Na ina ka Yesu ɔ́su dii ɔnii Katɔti kenye udiene ɔdi biala uuubo ɔbu na anwu ɔlati nwuna kalɔ lɛlɔ ni,
43004045	Galileaƒuɔ bégyingya enu báƒɔ-nwu. Ɔsika bésie Yerusalem uwi ɔni na baadi Kukpi Lili Bɔvia Limeyi, na bánu lɛla biala lɛni na ɔ́bla.
43004046	-
43004047	Ɔmmɔ kama ni, Yesu ɔ́sɔ únwini úsie Kana na Galilea kalɔ lɛlɔ mmɔ kesii kani na úti ntu únwini ntɛ. Uwi ɔmmɔ kemo ni, aban unengu ɔdi nási Kapernaum únu ka Yesu ɔ́si Yudea úbo Galilea. Na ka ubidi lɛnɔ uuƒi kpakplaa ɔsu ni, unengu ɔmɛni úsie Kana na útánu Yesu na úvele-nwu ɔnii ɔsiaku-nwu na besie Kapernaum na utábwi ubidi ute-nwu, ɔsika úudu kaƒiɔtɔ kɔtu.
43004048	Yesu ɔ́su-nwu ɔnini, “Si bítanu ka lɛbla akɔla budie taatina ni, biláƒɔ-mi biladi.”
43004049	Unengu ɔmɛni úvele-nwu ɔnini, “Ɔbune, muuvele nda-a, bo na abanu mina ubi kalɛ na ulekpi.”
43004050	Amu na Yesu ɔ́su-nwu ɔnini, “Teesie. Ƒ^ubidi uli ngba.” Unengu ɔmɛni ɔ́ƒɔ lɛla lɛni na Yesu ɔ́su-nwu ɔ́di na ɔ́sɔ únwini úsela ɔma.
43004051	Ka ɔkɛ ulu ni, nwuna kabla bablane badi bébo bábasiaku-nwu na básu-nwu banii ubidi ɔ́ta.
43004052	Úye-ma uwi ɔni geen na ubi ɔmmɔ lɛlɔ líse kalɔ lɛɛbla-nwu buɛɛ. Na bédie kenye banini, “Kamaadi ɔƒiiwi aani ɔdɔ unwi kemo na ogya bɔƒɔ bɔmmɔ bɔ́nyonu-nwu.”
43004053	Amu na ɔ́nu ɔ́ti ka uwi ɔmmɔ lɛlɔ geen na Yesu ɔ́su-nwu ɔnini, “Ƒ^ubidi uli ngba.” Na unengu ɔmɛni ku nwuna kaduli bekyuli ƒui báƒɔ Yesu bádi.
43004054	Ɔmɛni ndi akɔla budie bɔtina kunyɔdi bɔni na Yesu ɔ́bla na Galilea ka ɔ́si Yudea kalɔ lɛlɔ.
43005001	Ɔmmɔ kama ni, Yesu ɔ́sɔ únwini úsie Yerusalem na Yudaƒuɔ limeyi lɛdi bɔdi ɔsu.
43005002	Na ɔma ɔmmɔ kemo kesii kani nde likpo lɛni baalɔ Baƒonu Kayakun kudɔ ni, lɛba blii lɛdi lɛ́kya mmɔ lɛni baalɔ Betesda na Hebri butemi kemo. Bábla kɔgbakɛ ɛlɔ báka bamana lɛba lɛmmɔ.
43005003	Mmɔ na balɛne pii badi bátaatɛ bani ndi banumbwɛne ku bekpulone ku lɛlɔ kakɛ kenwi bekpine. Na béteenye mmɔ taagya ntu bɔmmɔ bɔkunku bɔdi udu.
43005004	Ɔsika Katɔti ɔtu ɔdi uubo uwi uwi teebebwiile ntu bɔmmɔ. Na ɔlɛne udeedi ɔni néduo ntu bɔmmɔ kemo na muna bubwiile kama ni, ɔlɛ ɔni na uuƒi mmɔ ɔɔba-nwu.
43005005	Ukyuli ɔdi ɔtɛ mmɔ ɔni náatɛ ɔlɛ akwa aavlatɛ-maane sɔɔn.
43005006	Na ka Yesu ɔ́nu-nwu ka ɔtɛ mmɔ na ɔ́ti ka úuƒi akwa pii ni, úye-nwu ɔnini, “Aayɔ́ ka ƒula ɔlɛ ɔba-a?”
43005007	Ɔlɛne ɔmɛni údie kenye ɔnini, “Ati, liiibo ukyuli ɔni mebunku-mi na liduo lɛba lɛmmɔ kemo si uwi ɔni na ntu bɔmmɔ bɔɔkunku. Si uwi ɔni na mɔɔkya ɔkplu ka liduo ni, ukyuli ɔdi ɔ́ɔka bɔgyu bɔtɔ butéduo kukuuku.”
43005008	Amu na Yesu ɔ́su-nwu ɔnini, “Ta nye! Ti ƒula lɛtala na eteesie.”
43005009	Mmɔ mmɔ ni, ukyuli ɔmɛni ɔlɛ ɔ́ba-nwu! Na úti nwuna lɛtala na úsie. Na limeyi lɛni na ala amɛni álɛ ni, ɔdi lɛnwunameyi.
43005010	Anwuɔsu ka Yudaƒuɔ benengu bánu ɔnana ɔmɛni ku nwuna lɛtala ni, básu-nwu banini, “Ɔɔɔdi ulu ka agyu ƒula atɛla eti lɛni na ɔmwi lɛnwunameyi lɛlɔ. Áta énye bula ɔda bubo lɛlɔ!”
43005011	Nsu ɔnana ɔmɛni údie kenye ɔnini, “Lɛni na ukyuli ɔni nábwi-mi ɔ́su-mi ɔnii, 'Ti ƒula lɛtala na eteesie.' ”
43005012	Amu na béye-nwu banini, “Ɔma ndi ukyuli ɔni násu-ɔ ɔnii ɔlɛka eti-ni na esie?”
43005013	Nsu ɔnana ɔmmɔ útati lɛla lɛdi útásu na Yesu lɛlɔ. Na Yesu lɛnɔ ɔ́ɔyii ɔ́kya bekyuli bammɔ akɔ.
43005014	Ɔmmɔ kama ni, Yesu ɔ́nu-nwu na Katɔti kakpakɔ na ɔ́su-nwu ɔnini, “Nu! Ɔƒɛni lɛlɔ lɛ́sɔ lɛ́yu-ɔ ɔkplu. Na tasɔ telie ataabla likpidi! Si ɔɔɔdi lɛni ni, lɛla lɛni ntulo lɛmɛni lɛdubo-ɔ bɔbla!”
43005015	Amu na ukyuli ɔmɛni úsie útánu Yudaƒuɔ benengu na ɔ́su-ma ka Yesu ndi ukyuli ɔni nábwi-nwu.
43005016	Anwuɔsu bése kalɔ ku Yesu bukpoku, ɔsika lɛnwunameyi lɛlɔ na ɔ́bwi-nwu.
43005017	Nsu Yesu ɔ́su-ma ɔnini, “Mina Ɔti uubunku bekyuli limeyi ndi limeyi, na ɔlɛka ami lɛnɔ lɛbla lɛni kani.”
43005018	Ɔmɛni bɔsu ɔsu ni, Yudaƒuɔ benengu básɔ báwia ulu bébu ka badu-nwu. Ɔsika na lɛnwunameyi ɔda bubo lɛlɔ tadi kama ni, ɔ́sɔ ɔ́tɛmi ɔ́siku Katɔti lɛlɔ aani Ɔti kalɛ. Na ɔmɛni ɔɔtina ka anwu ku Katɔti bese likeke.
43005019	Mmɔ na Yesu údie kenye ɔnini, “Mɔɔsu-mii geen nnii ami Katɔti Ubidi naaakana lɛla lɛdi bɔbla na ami ɔlati ɔyikun kemo. Mmomu lɛla lɛni na mɔɔnu ka mina Ɔti ɔɔbla ni, ani kani na ami lɛnɔ mɔɔbla. Anwuɔsu mina Ɔti ablala kama na ami Ubi lɛnɔ nsia.
43005020	Ɔsika Ati ɔɔyɔ́ ami Ubidi na ɔɔtina-mi lɛla biala lɛni na ɔɔbla. Na ɔdubɔtina-mi ala ani na lɛbla litulo ɔmɛni na ɔdubo-mii bɔbla kalɛ kadi.
43005021	Ɔsika kalɛ na mina Ɔti ɔɔgyila bekpine na beelie ngba ni, lɛni kani na ami Ubidi lɛnɔ muuti ngba teete bani na mɔɔyɔ́ ka lite ngba.
43005022	Na lɛnɔ ni, mina Ɔti ɔlati ulatɛku ukyuli ɔdi litemi. Mmomu ɔ́ɔnyonu likpidi biala litemi bɔtɛ úte ami Ubidi,
43005023	kalɛ na ukyuli biala utaabu Ubidi aani kalɛ kani na baabu Ɔti. Nsu si bíni na bilábu ami Katɔti Ubidi ɔni na ɔ́tala ɔ́kya-mii ni, bilábu Ɔti lɛnɔ.
43005024	“Na mɔɔsu-mii geen ka ni, ukyuli ɔni muunú-mi litemi na ɔɔƒɔ́ Katɔti ɔni nátala-mi taadi ni, uli ngba bɔni nsɔ naaadubo bɔsa kudii. Na Katɔti uládu-nwu kɔtɔ na nwuna ekpidi ɔsu. Mmomu ɔ́ɔvia kukpi ntu úduo ngba bɔwɔdi kemo.
43005025	Na mɔɔsu-mii geen ka uwi ɔdubo na úudu lɛnɔ ɔni na bekyuli bani nékpi ni, badubunu Katɔti Ubi lɛdi. Na bekyuli bani ndubunu-ni na baƒɔ litemi lɛmmɔ ni, badubulie ngba geen.
43005026	Kalɛ na ngba ƒui bɔɔsí mina Ɔti kudɔ ni, lɛni kani na ɔ́ya na ngba ƒui bɔɔsí ami Ubidi lɛnɔ kudɔ.
43005027	Na úte-mi ɔyikun ɔni na lɛtɛku kayawi ƒui litemi, ɔsika ami ndi Ukyuli Ɔyawine Ubi.
43005028	“Ɔmɛni utabla-mii kalɛ kadi. Ɔsika uwi ɔdubo ɔni na bekyuli bani nékpi ƒui badubunu-mi lɛdi.
43005029	Na bana ƒui badubo bɔta balɛ bana kaƒiɔtɔ kemo. Na bani nábla lɛbuni ni, badubɔta bebelie ngba. Na bani nábla likpidi ni, badubɔta bebeduo kɔtɔ bɔdu kemo.
43005030	“Lɛɛɛdubo lɛla lɛdi bɔkana bɔbla na ami ɔlati ɔyikun kemo. Mmomu ndubɔtɛku bekyuli litemi aani kalɛ na mina Ɔti ɔ́su-mi. Anwuɔsu mina litemi bɔtɛ buse siin, ɔsika naaabla mina lɛƒɔyɔ. Mmomu Katɔti ɔni nátala-mi ni, nwuna lɛƒɔyɔ na mɔɔbla.
43005031	“Si muudie mina lɛlɔ kenye ni, bɛgyi bɛnii kenye budie bɔmmɔ buuubo ɔkplu.
43005032	Nsu ukyuli ɔdi lɛnɔ ɔkya ɔni muudie-mi kenye, na ngyi ka lɛla lɛni na ɔɔsu libo ɔkplu.
43005033	“Bɛ́tala bekyuli bɛnii betéye Yohane ala basiku-mi lɛlɔ, na ɔ́su-ma lɛla lɛni ndi litemi geen lɛmmɔ.
43005034	Nsu útalɛka ukyuli ɔyawine udie-mi kenye. Mmomu mɔɔsu-mii ɔmɛni kalɛ na bɛƒɔ-mi bɛdi na bɛkɛ ngba bɔƒɔ.
43005035	Yohane úkeye aani ogya ɔni mɔɔda. Na nwuna bukeye bɔmmɔ bɔ́da-mii ebiti uwi klukui ɔdi kemo.
43005036	“Nsu kenye kani na mbo na medie ni, ketulo Yohane ɔdi ƒui. Kabla lidu lɛni na Ati úte-mi ka mbawɔlɔ na kana lɛlɔ na nnye ni, aka muudie taatina ka Anwu nátala-mi.
43005037	Na mina Ɔti ɔni nátala-mi lɛnɔ údie kenye ɔ́tina-mii ɔ́si mina lɛlɔ ina ka bítenu-nwu lɛdi iye útedie lɛlɔ útatina-mii anumi ku anumi.
43005038	Nsu biláda-nwu litemi kaduɛ, ɔsika bíni na bítaƒɔ bítadi ka ami ndi ukyuli ɔni na ɔ́tala ɔ́kya-mii.
43005039	Bɛɛtɛya Bunweni Kedee Ɔku kemo ala uwi biala ku kakali ka si bɛ́bla lɛni ni, bɛdubɔkɛ ngba bɔni nsɔ naaadu bɔsa kudii. Na ɔku ɔmmɔ geen muudie kenye taasiku-mi lɛlɔ.
43005040	Nsu biiní ka bibo-mi kudɔ na lɛya na bɛkɛ ngba bɔmmɔ.
43005041	“Naaawia bekyuli bayawine bumwi.
43005042	Ɔsika ngyi-mii kaduɛ ka bilayɔ Katɔti.
43005043	Ngyi ɔmɛni ɔsika líbo-mii kudɔ nnye na mina Ɔti kenyekɔ, nsu bítegyingya enu bítaƒɔ-mi. Na binye kagyumana ka bɛƒɔ ukyuli ɔni nnye anwu ɔlati kenye mmomu.
43005044	Dɛ na ɔdubɔbla asa na bɛƒɔ-mi bɛdi ka bilie bɛɛwia bumwi taasiku bina lɛlɔ kudɔ, na biláwia ka Anwu ɔni lɛti pɛ ndi Katɔti umwi-mii?
43005045	“Nsu bitakali bɛnii ami ndubo-mii kɔtɔ bɔdu na mina Ɔti kudɔ! Mose ɔni ɔda bubo lɛlɔ na bibo katɔ busie lɛnunsia ni, anwu mmomu ndubo-mii kɔtɔ bɔdu!
43005046	Si bɔƒɔ na bɛ́ƒɔ Mose bɛ́di ni, nka bɛdubɔƒɔ-mi bɛdi! Ɔsika únweni ala ɔ́siku-mi lɛlɔ.
43005047	Nsu ka bilaƒɔ ala ani na únweni taadi ni, dɛ bɛdubɔkana na bɛƒɔ lɛla lɛni mɔɔsu-mii bɛdi?”
43006001	Na ɔmmɔ kama ni, Yesu ɔ́via ɛpu ɔni baalɔ banii Galilea Ɛpu na básɔ baalɔ-nwu Tiberia Ɛpu úsie nwuna ɔvi unyɔdi.
43006002	Na bekyuli pii badi basiaku-nwu, ɔsika bánu akɔla budie bɔtina bɔni na Yesu ɔ́bla na uwi ɔni na ɔ́bwi balɛne ɔsu.
43006003	Amu na Yesu ku nwuna batɛyane bákɔ bésie abi lɛlɔ na bátáyu bélie kalɔ na mmɔ.
43006004	Uwi ɔmmɔ ni, Yudaƒuɔ Kukpi Lili Bɔvia Limeyi bɔdi uwi ɔdaku budu.
43006005	Amu ka Yesu ɔ́tala anumi na ɔ́nu bekyuli lisu lɛni ndubo-nwu kudɔ mmɔ ni, úye Ƒilipo ɔnini, “Wɛ na bɔdubo adila bɔkɛ buye bute bekyuli bamɛni na badi?”
43006006	Nsu Yesu úye Ƒilipo kenye kammɔ ɔnii uuti ɔkɔku-nwu ɔnu ina ka anwu Yesu ɔgyi lɛla lɛni na anwu ɔlati ɔdubo bɔbla.
43006007	Amu na Ƒilipo údie kenye ɔnini, “Nkyuli eti ene limeyi lɛyuƒɔla muedi nwuna bodobodo uledu na bekyuli bamɛni ƒui bakɛ badi blii blii!”
43006008	Amu na Yesu batɛyane akɔ unwi ɔni ndi Andrea na ɔdi Simon Petro ɔnwani ɔ́su-nwu ɔnini,
43006009	“Okloƒu ɔdi ulie mɛni na ɔda kakpa bodobodo ɛlɔ ku kɔkpaku inyɔ. Nsu bi na ɔmɛni ɔdubɔbla bekyuli pii bamɛni?”
43006010	Amu na Yesu ɔ́su nwuna batɛyane ɔnini, “Bɛya na bekyuli bammɔ bayu belie kalɔ.” Na livo pii liwi mmɔ, na bana ƒui báyu bélie kalɔ. Na banana lɛti bumomo bɔbla aani mpimu ɛlɔ.
43006011	Amu na Yesu úti bodobodo ɔmmɔ na ka ɔ́gya Katɔti enu ni, úle-nwu úte bani ƒui nlie kalɔ mmɔ. Lɛni kani na úti kɔkpaku lɛnɔ úle úte-ma kalɛ na baawia na bádi bémo.
43006012	Ka bádi bémo báwɔlɔ ni, Yesu ɔ́su nwuna batɛyane ɔnini, “Bɛsala kɔkɛ kɔni nébu lisu kalɛ na ɔdi ulebie.”
43006013	Anwuɔsu básala kakpa bodobodo kɔkɛ kɔmmɔ ƒui na kúyi kɔgyigyɛ leevu-inyɔ.
43006014	Amu ka bekyuli bammɔ bánu akɔla budie taatina bɔmɛni ni, básu banini, “Sɔsɔ anwu ndi Katɔti Kenye Udiene ɔni mebo kayawi.”
43006015	Na ka Yesu ɔ́nu ɔ́ti ka báyɔ ka beeƒie-nwu ɔkplu bɔdi besie lɛga ɔsu ni, ɔ́sɔ ɔ́kpɛ ɔ́lɛ-ma akɔ úsie abi lɛlɔ anwu lɛti.
43006016	Na useyi uwi ɔmmɔ ni, nwuna batɛyane báyu bésie ɛpu kɔtu.
43006017	Na bákɔ béduo ɔkɔlɔ kemo, na bávia bésela Kapernaum, ɔsika kadi kása na Yesu útebo-ma tɔ kudɔ.
43006018	Uwi ɔmmɔ ni, ɔƒɛƒɛɛ kpakplaa ɔdi úbo uukpó ɔni náya na ɛpu ɔmmɔ uukpóku lɛlɔ.
43006019	Uwi ɔni na béesie ɔgyu na ntu bɔmmɔ anumi aani eluku atɛ iye ene ni, bánu ka Yesu úsie ɔdubo ntu anumi na ɔ́kpɛ úde ɔkɔlɔ ɔmmɔ. Ɔmɛni ɔsu ɔtɔtɔ ɔ́gyu-ma!
43006020	Nsu ɔ́su-ma ɔnini, “Bitayia! Ami na ɔdi.”
43006021	Amu na lɛlɔ lɛ́yɔ-ma! Na ka Yesu ɔ́kɔ úduo ɔkɔlɔ kemo ni, bánu ka béduo likpo lɛni bésela kɔnakunwi.
43006022	Ka kadi kégye ni, bekyuli bani náƒɔ lɛlɔ bátɛ ɛpu ɔvi ɔmmɔ ni, bánu ka nka ɔkɔlɔ unwi pɛ ntɛ ɛpu kɔtu mmɔ. Na uwi ɔni na Yesu batɛyane bammɔ béduo ɔkɔlɔ ɔmmɔ kemo na baavia ketu ni, nka Yesu ɔɔɔsiaku-ma.
43006023	Uwi ɔmmɔ kemo ni, lɛkɔlɔ bamba lɛni nási Tiberia líbo líbedi línye-ma kudɔ na kesii kani na Yesu úti bodobodo úte-ma na bádi mmɔ uwi ɔni na Blɔti ɔ́gya Katɔti enu ɔ́wɔlɔ kemo.
43006024	Anwuɔsu ka bekyuli bammɔ bánu ka Yesu iye nwuna batɛyane beeenye mmɔ ɔsu ni, ama alati bákɔ béduo lɛkɔlɔ lɛmmɔ kemo na bátɔlɔ bésie Kapernaum batáwia Yesu.
43006025	Ka bánu Yesu na ɛpu ɔvi ɔmmɔ ni, béye-nwu banini, “Ala ɔtinane, uwi ɔmani na ébo mɛni?”
43006026	Amu na Yesu údie kenye ɔnini, “Mɔɔsu-mii geen ka ni, bodobodo ɔni na bɛ́kɛ bɛ́di bímo ɔsu na bɛɛwia-mi. Na ɔɔɔdi ɔni na bínu akɔla budie taatina ani na lɛ́bla kalɔ ɔsu.
43006027	Bitekpoku lɛlɔ bitawia adila ani muubie kama ulu. Mmomu bɛwia adila ani neeebie na ese ésela uwi ƒui. Adila ammɔ udu na ami Ukyuli Ɔyawine Ubi ndubo-mii bute. Ɔsika ami na Katɔti ɔ́sia kɔnu úse.”
43006028	Mmɔ na bekyuli bammɔ béye Yesu banini, “Bi na ɔlɛka bɔbla si bɔnii bɔɔbla kabla kani na Katɔti ɔɔwia?”
43006029	Amu na Yesu údie kenye ɔnini, “Lɛla lɛni na Katɔti ɔɔwia ka bɛbla ndi ka bɛƒɔ ukyuli ɔni na ɔ́tala bɛdi.”
43006030	Amu na básɔ béye-nwu banini, “Akɔla budie taatina bɔmani na adubɔtina-bu kalɛ na bɔƒɔ-ɔ bɔdi? Bi na aakana bɔbla?
43006031	Bula bati kuuku bádi adila ani baalɔ banii mana na ketele kemo aani kalɛ na ɔkya Bunweni Kedee Ɔku kemo banii, 'Úte-ma adila ɔ́siku katɔ na bádi.' ”
43006032	Mmɔ na Yesu ɔ́su-ma ɔnini, “Mɔɔsu-mii geen nnii ɔɔɔdi Mose néte-mii adila ani nási katɔ. Mmomu mina Ɔti ni, anwu muute adila geen ani nási katɔ ébo.
43006033	Ɔsika Katɔti adila geen ani na uute bekyuli ndi ami ɔni mɔɔyá na bekyuli beelie ngba.”
43006034	Anwuɔsu básu-nwu banini, “Ati, teete-bu adila ɔmɛni uwi biala.”
43006035	Mmɔ na Yesu ɔ́su-ma ɔnini, “Ami ndi adila ani mɔɔyá na bekyuli beelie ngba. Na ukyuli ɔni muubo-mi kudɔ ni, kɔka kɔsɔ kulada-nwu. Na ukyuli ɔni mɔɔƒɔ́-mi taadi ni, utukwɛ ɔsɔ ulada-nwu kudi kudii.
43006036	Nsu lɛ́su-mii nnii ina ka bɛ́ɛnu-mi ni, bilaƒɔ-mi taadi.
43006037	Bekyuli bani ƒui na Ati úte-mi ni, badubo-mi kudɔ. Na bani muubo-mi kudɔ mmɔ ni, lɛɛɛdubo-ma buni.
43006038	Ɔsika ńtasi katɔ ńtebo nnii mɔɔbla ami ɔlati lɛƒɔyɔ. Mmomu líbo nnii mbabla anwu ɔni nátala-mi lɛƒɔyɔ.
43006039	Na ukyuli ɔni nátala-mi lɛƒɔyɔ ndi ka bekyuli bani ƒui na úte-mi ni, naaayila bana akɔ ɔdi, mmomu kalɛ na lɛgyila-ma na bana ƒui basɔ bata bebelie ngba na limeyi likplodi lɛlɔ.
43006040	Ɔsika lɛla lɛni na mina Ɔti ɔɔwia ndi ka ukyuli biala ɔni muuti anu taasia ami Katɔti Ubidi lɛlɔ na ɔ́ƒɔ-mi ɔ́di ni, ɔdubɔkɛ ngba bɔni nsɔ naaadubo bɔsa kudii na lɛgyila-nwu na limeyi likplodi lɛmmɔ lɛlɔ na ɔsɔ ubelie ngba.”
43006041	Amu na Yudaƒuɔ bammɔ bése kalɔ baatɛmi teewi-nwu, ɔsika ɔ́su ɔnii, “Ami ndi adila ani nási katɔ líbo” ɔsu.
43006042	Anwuɔsu béye banii, “Ɔɔɔdi Yesu ɔmɛni ndi Yoseƒ ubidi yoo? Bɔgyi ɔti ku uni. Dɛ na ɔ́bla na ɔɔsu ɔnii, 'Katɔ na lɛ́si líbo'?”
43006043	Amu na Yesu údie kenye ɔnini, “Bɛda bɔdɔ na bina lɛlɔ kemo bɛya.
43006044	Ukyuli ɔdi ulakana-mi kudɔ bubo si ɔɔɔdi Ati ɔni nátala-mi náya na ɔ́ni úde-mi. Na ndubɔgyila-nwu na limeyi likplodi lɛlɔ.
43006045	Katɔti kenye udiene ɔdi únweni ɔnii, 'Katɔti ndubɔtina bana ƒui ala.' Anwuɔsu ukyuli biala ɔni nénu na ɔ́tɛya ala ɔ́siku Ati kudɔ ni, anwu muubo-mi kudɔ.
43006046	Ɔmɛni ulátina ka ukyuli ɔdi ɔ́ɔnu Ati ɔmmɔ. Mmomu ami ɔni lɛti nási Katɔti kudɔ ni, ami lɛti náanu-nwu.
43006047	Mɔɔsu-mii geen ka ukyuli ɔni mɔɔƒɔ́-mi taadi ni, uulie ngba bɔni nsɔ naaadubo bɔsa kudii.
43006048	Ami ndi adila ani muute ngba.
43006049	Bina bati kuuku bádi adila ani baalɔ banii mana na ketele kemo, nsu békpi.
43006050	Nsu adila ani nási katɔ áyu ébo ni, adi adila ani udu na ukyuli biala ɔni madi-nya ni, ulekpi.
43006051	Ami ndi adila ani muute ngba. Na lɛ́si katɔ lɛ́yu líbo. Ukyuli biala ɔni mɔɔdi adila amɛni adi ni, ɔdubo ngba bulie uwi ƒui. Na adila ani ndubute bekyuli ni, anya ndi mina ɔlɔna.”
43006052	Ɔmɛni ɔsu Yudaƒuɔ bammɔ bésie kalɔ baakya unyeƒi kpakplaa na ama alati akɔ banini, “Dɛ na ukyuli ɔmɛni wakana-bu nwuna ɔlɔna buti bute ɔnii bɔdi?”
43006053	Amu na Yesu ɔ́su-ma ɔnini, “Mɔɔsu-mii geen ka ni, si bítadi ami Ukyuli Ɔyawine Ubi ɔlɔna na bɛni mina ubugya ni, biiibo ngba bɔdi na bina lɛlɔ kemo.
43006054	Ukyuli ɔni mɔɔdi mina ɔlɔna na ɔɔní mina ubugya ni, anwu muulie ngba bɔni nsɔ naaadubo bɔsa kudii. Na ndubɔgyila-nwu na limeyi likplodi lɛlɔ.
43006055	Ɔsika mina ɔlɔna ɔdi adila geen na mina ubugya lɛnɔ ɔdi lɛla lɛnidi geen.
43006056	Ukyuli ɔni mɔɔdi mina ɔlɔna na ɔɔní mina ubugya ni, ɔɔbla ku-mi unwi, na ami lɛnɔ mɔɔbla ku-nwu unwi.
43006057	Kalɛ na Ati ɔni nli ngba ɔ́tala-mi na ɔkɛnku anwu ɔsu na nli ngba ni, lɛni kani na ukyuli ɔni mɔɔdi mina ɔlɔna lɛnɔ welie ngba ɔkɛnku ami ɔsu.
43006058	Anwuɔsu ɔmɛni ndi adila ani nási katɔ áyu ébo. Na aaadi ani udu na bina bati kuuku bádi nsu békpi. Ukyuli ɔni madi adila ani mɔɔsu mɛni ni, ɔdubulie ngba uwi ƒui.”
43006059	Ala amɛni na Yesu ɔ́tina-ma na Yudaƒuɔ kasalakɔ na Kapernaum.
43006060	Ka nwuna basiakune pii bénu ɔmɛni ni, básu banii, “Litemi lɛmɛni kalɔ bunu bubo ɔkplu geen, énu! Ɔma ndubɔkana na use atu unu lɛmɛni?”
43006061	Nsu ina ka ukyuli ɔdi útasu Yesu lɛla lɛdi ni, únu ka baadɔ na bana lɛlɔ kemo na úye-ma ɔnini, “Lɛla lɛmɛni lɛtu-mii atu?
43006062	Amu dɛ na wabla-mii si banii bɛ́nu ka ami Ukyuli Ɔyawine Ubi lɛ́kɔ lísela katɔ kesii kani na nka nli?
43006063	Katɔti Kɔyu muute ngba. Na ukyuli ɔlɔna ɔɔɔdi lɛla lɛdi. Ala ani ƒui na mɔɔsu-mii ni, ndanku Katɔti Kɔyu kɔni muute ngba úboku-mii.
43006064	Nsu bina akɔ badi balaƒɔ-mi taadi.” Yesu ɔ́su ɔmɛni ɔsika ɔ́si kalɔ kesekɔ ƒui ni, ɔ́ti bekyuli bani naaadubo-nwu bɔƒɔ bɔdi ku ukyuli ɔni ndububo-nwu kakya bɔkya.
43006065	Amu na ɔ́su ɔnini, “Ɔmɛni ɔsu na lɛ́su-mii nnii ukyuli ɔdi ulakana-mi kudɔ bubo si ɔɔɔdi Ati náya na ɔ́kɛ ulu ɔmmɔ.”
43006066	Na ɔmɛni kama ni, nwuna basiakune pii bénwini kama na básɔ bátasiaku-nwu.
43006067	Amu na Yesu úye nwuna batalane leevu-inyɔ bammɔ ɔnini, “Amii lɛnɔ bɛɛwia ka bɛsɔ binwini yoo?”
43006068	Amu na Simon Petro údie kenye ɔnini, “Blɔti, ɔma kudɔ na búnwini búsela? Awɔ nda ngba bɔni nsɔ naaadubo bɔsa kudii etemila.
43006069	Na abu bɔ́ɔƒɔ bɔdi na bɔ́ɔnu bɔ́ti ka awɔ ndi Katɔti Ubidi Kedee ɔmmɔ.”
43006070	Amu na Yesu údie kenye ɔnini, “Ami náƒuna bina leevu-inyɔ bamɛni ina ka bina akɔ unwi ɔdi ukisine.”
43006071	Yesu ɔ́su ɔmɛni ɔ́siku Yuda ɔni ndi Simon Iskariot ubidi lɛlɔ. Ɔsika na bana leevu-inyɔ akɔ ni, anwu ndubo-nwu kakya bɔkya.
43007001	Na ɔmɛni kama ni, Yesu útaavi na Galilea kalɔ lɛlɔ na útayɔ ka usie Yudea kalɔ lɛlɔ ka Yudaƒuɔ bakya baawia ulu ɔni lɛlɔ na basia na badu-nwu ɔsu.
43007002	Na uwi ɔmmɔ kemo ni, Yudaƒuɔ ketele kemo kevo emeyi bɔdi uwi úudu.
43007003	Anwuɔsu Yesu banwani básu-nwu banini, “Tɔlɔ mɛni teesie Yudea kesii kani na ƒula basiakune badubɔnu ƒula ablala.
43007004	Ɔsika ukyuli ɔni mɔɔwia ka bati-nwu ni, ulabɛ taabla lɛla lɛdi. Ka aakana ala amɛni udu bɔbla ni, ya na kayawi bekyuli ƒui banu ƒula ablala bati!”
43007005	Básu-nwu lɛni ɔsika nwuna banwani muedi bátaƒɔ-nwu bátadi.
43007006	Amu na Yesu ɔ́su-ma ɔnini, “Mina uwi útedu tɔ. Nsu amii ni, uwi biala use ute-mii.
43007007	Kayawi kalakana amii bukisi. Nsu keekisi ami, ɔsika muudie taasu kede kede ka bayawine ablala adi likpidi.
43007008	Amii biteesie bina limeyi lɛmmɔ kadikɔ. Ami ńtesela emeyi ammɔ kadikɔ, ɔsika mina uwi útedu tɔ ƒui.”
43007009	Ka ɔ́su lɛni ɔsu ni, ɔ́ƒɔ lɛlɔ ɔ́kya Galilea mmɔ.
43007010	Nsu uwi ɔni na nwuna banwani bátɔlɔ bésie emeyi ammɔ kadikɔ kama ƒui ni, anwu lɛnɔ úbesie na bɔbɛ kemo.
43007011	Na Yudaƒuɔ bákya béteeye-nwu lili banii, “Anwu nɔɔ, anwu nɔɔ?”
43007012	Na lɛni kani na nwuna lɛlɔ atɛ ada na bana akɔ mmɔ. Badi baasu banii, “Ukyuli ɔbuni na ɔdi.” Na babambadi lɛnɔ banini, “Oowo! Bekyuli na uuƒú taakya!”
43007013	Nsu Yudaƒuɔ bɔyia ɔsu ni, ukyuli ɔdi útakana na ɔsu lɛla lɛdi ɔlɛku ƒui na nwuna lɛlɔ.
43007014	Ka emeyi ani baadi mmɔ éle ntɛ ni, Yesu úsie útéduo Yudaƒuɔ kakpakɔ na ɔ́tina ala.
43007015	Ala bɔtina bɔmɛni bɔ́bla Yudaƒuɔ bammɔ dɛye dɛye, na baasu banii, “Wɛ na kebi kamɛni kásiku lɛlati lɛmɛni udu ka útesie ala katɛyakɔ kadi?”
43007016	Amu na Yesu údie kenye na ɔ́su-ma ɔnini, “Mina ala bɔtina bɔɔɔdi ami alati bɔdi. Mmomu ukyuli ɔni nátala-mi ala bɔtina na bɔdi.
43007017	Ukyuli ɔni mɔɔyɔ́ ka ɔbla lɛla lɛni na Katɔti ɔɔwia ni, ɔdubɔti si ala ani na mɔɔtina ási Katɔti kudɔ iye ami ɔlati ɔyikun kemo na muutemi.
43007018	Na ukyuli ɔni mɔɔtɛmi na anwu ɔlati ɔyikun kemo ni, nwuna lɛlɔ bumwi na ɔɔwia. Nsu ukyuli ɔni mɔɔwia ka umwi ukyuli ɔni nátala-nwu ni, ɔɔbla ala ulu lɛlɔ na ulányi ɔkɔ.
43007019	Ɔɔɔdi Mose néte-mii ɔda bubo bɔmmɔ yoo? Nsu bina akɔ ɔdi uládi ɔda bubo bɔmmɔ lɛlɔ. Bi ɔsu na bɛɛwia ka bɛdu-mi?”
43007020	Mmɔ na bekyuli bammɔ bédie kenye básu-nwu banini, “Kɔyu kukpidi kɔsiaku-ɔ! Ɔma mɔɔwia ka ɔdu-ɔ?”
43007021	Amu na Yesu údie kenye ɔnini, “Lɛla linwi pɛ na lɛ́bla, na ɔ́bla bina ƒui kalɛ kadi.
43007022	Mose úbo-mii ɔda ɔnii bikulo bina bebi ago. Nsu ɔɔɔdi anwu ɔmmɔ lɛlɔ na ago bukulo búse kalɔ bɔ́si. Mmomu ɔ́si bati kuuku uwi ƒui. Na biikúlo ago na lɛnwunameyi muedi lɛlɔ.
43007023	Na si bakana bekulo ukyuli lego na lɛnwunameyi lɛlɔ na bátata bétenye ɔda bubo bɔmmɔ lɛlɔ ni, ɔdi bɔƒiɔ si ami lɛ́bwi ukyuli ɔdi na lɛlɔ ƒui lɛ́yu-nwu ɔkplu?
43007024	Bitatɛ litemi anumi lɛlɔ! Mmomu bɛtɛ litemi na ulu geen lɛlɔ.”
43007025	Amu na bekyuli badi bási Yerusalem ɔma na béye banii, “Ɔɔɔdi ukyuli ɔmɛni na Yudaƒuɔ batɔnkune baawia badu yoo?
43007026	Na aanu-nwu! Unye mɛni ɔɔtɛmi na kadi anumi! Na balakana-nwu lɛla lɛdi bɔsu! Munuu bɔti na báti geen ka anwu ndi Ukyuli Ɔƒunadi ɔmmɔ?
43007027	Si Ukyuli Ɔƒunadi ɔmmɔ úbo ni, ukyuli ɔdi uláti kesii kani na ɔ́si. Nsu ukyuli ɔmɛni anwu ni, bɔgyi kesii kani na ɔ́si.”
43007028	Na uwi ɔni na Yesu ɔɔtina ala na kakpakɔ mmɔ ni, úye-ma ku lɛdi momoomo ɔnini, “Bɛɛbu bɛnii bɛgyi-mi ku kesii kani na lɛ́si? Ńtebo mɛni na ami ɔlati ɔyikun kemo! Ukyuli ɔni nátala-mi ni, ulányi ɔkɔ. Na amii bɛɛɛgyi-nwu.
43007029	Nsu ami ngyi-nwu. Ɔsika anwu nátala-mii, na nwuna kudɔ na lɛ́si.”
43007030	Ɔmɛni ɔsu ni, báwia ka beƒie-nwu. Nsu ukyuli ɔdi útakana-nwu butuku, ɔsika nwuna uwi útedu tɔ.
43007031	Nsu bana akɔ pii báƒɔ-nwu bádi na béye banii, “Na si Ukyuli Ɔƒunadi ɔmmɔ úbo ni, ɔdubɔbla akɔla budie bɔtina butulo ani na ukyuli ɔmɛni ɔ́ɔbla?”
43007032	Amu ka Yudaƒuɔ lɛkpa lɛni baalɔ bani Ƒarisiƒuɔ bénu ka nwuna lɛlɔ atɛ ada bekyuli bammɔ akɔ lɛni ɔsu ni, ama ku bakpane benengu bása lili na bátala kakpakɔ bagyumanane badi banii betéƒie Yesu.
43007033	Amu na Yesu ɔ́su-ma ɔnini, “Ndubɔsɔ lɛkya-mii kudɔ libu uwi klukui ɔdi kani na lɛtɔlɔ nteesie Anwu ɔni nátala-mi kudɔ.
43007034	Bɛdubo-mi bɔwia na bilanu-mi. Ɔsika kesii kani na ndubɔkya ni, bilakana mmɔ bubo.”
43007035	Amu na Yudaƒuɔ bammɔ béye lɛlɔ banini, “Wɛ na ukyuli ɔmɛni úsela tɔ ɔsu na bulanu-nwu? Munuu ɔɔkali ka usie Helaƒuɔ lɛma kesii kani na bula kadi bekyuli badi bégyingya bakya na utátina-ma ala na mmɔ?
43007036	Bi na ɔdanku ɔni na ɔɔsu ɔnii, 'Bɛdubo-mi bɔwia na bilanu-mi,' na 'Kesii kani na ndubɔkya ni, bilakana mmɔ bubo'?”
43007037	Na limeyi likplodi lɛlɔ na emeyi ammɔ bɔdi kemo ɔni ndi limeyi linengudi ni, Yesu ɔ́ta únye na ɔ́su na lɛdi momoomo ɔnini, “Si utukwɛ ɔɔda ukyuli ɔdi ni, ukyuli ɔmmɔ ɔtɔlɔ ubo-mi kudɔ na ubani ntu.
43007038	Lɛni na Bunweni Kedee Ɔku ɔ́su ɔ́siku ukyuli ɔni mɔɔƒɔ́-mi taadi lɛlɔ ɔnini, 'Abiɔ ani naaakwi na aayá na ukyuli uulie ngba ntu bɔdubo butaagba taasiku-nwu kayi kemo.' ”
43007039	Mɛni ni, Kɔyu kɔni ndubɔƒɔ bekyuli bani náƒɔ-nwu bádi lɛlɔ kemo litemi na ɔɔsu. Ɔsika úti úbedu ɔƒɛni ni, Katɔti útatala tɔ Kɔyu kɔmmɔ ɔnii kutáƒɔ-ma lɛlɔ kemo. Ɔsika Yesu úteduo tɔ nwuna lɛga bɔdi bukeye kemo.
43007040	Ka bénu etemila amɛni ni, bana badi básu banii, “Sɔsɔ ukyuli ɔmɛni ndi Katɔti Kenye Udiene ɔmmɔ.”
43007041	Na babambadi lɛnɔ banini, “Ɔmɛni ndi Ukyuli Ɔƒunadi.” Nsu badi ama ni, béye banini, “Ukyuli Ɔƒunadi ɔmmɔ ni, Galilea na ɔdubo bɔsi?
43007042	Ɔɔɔdi bɔsu na Bunweni Kedee Ɔku ɔ́su ka Ukyuli Ɔƒunadi ɔmmɔ wasi Ɔga Dawid kaba kemo na Betlehem ɔma kesii kani na Dawid ɔ́si yoo?”
43007043	Ɔkɛnku Yesu ɔsu ni, bekyuli bammɔ ƒui béle lɛlɔ.
43007044	Badi báyɔ ka beƒie-nwu, nsu ɔdi útakana-nwu butuku.
43007045	Ka kakpakɔ bagyumanane bani na bátala bénwini bésie Ƒarisiƒuɔ ku bakpane benengu bammɔ kudɔ ni, béye-ma banini, “Bi ɔsu na bítakpanku-nwu bíteboku?”
43007046	Amu na ama bédie kenye banini, “Bútenu ka ukyuli ɔdi ɔtɛmi aani ukyuli ɔmɛni kudii!”
43007047	Amu na Ƒarisiƒuɔ bammɔ béye-ma banini, “Amii lɛnɔ ukyuli ɔmɛni úƒu-mii kasusu?
43007048	Bíinu dii si benengu badi iye Ƒarisiƒuɔ badi báƒɔ-nwu bádi?
43007049	Kudii! Nsu otogyi bekyuli bamɛni ƒui baaagyi ɔda bubo bɔmmɔ. Anwuɔsu na ewida asiaku-ma!”
43007050	Amu na Nikodemo ɔni ndi benengu bammɔ akɔ unwi na úusie Yesu kudɔ uwi ɔdi ni, úye-ma ɔnini,
43007051	“Bula ɔda bubo búte-bu ulu ka bɔdu ukyuli kɔtɔ si bútenu-nwu kenye litemi na bɔti lɛla lɛni na ɔdanku iye ɔɔbla?”
43007052	Nsu bédie kenye béye-nwu banini, “Awɔ lɛnɔ Galilea na ási yoo? Duo lɛku kemo na anu ati ka Katɔti kenye udiene ɔdi ulási Galilea.”
43007053	Mmɔ ni, ukyuli biala ɔ́tɔlɔ úsie kaduli.
43008001	Nsu Yesu anwu ɔ́tɔlɔ úsie kɔbi kɔni baalɔ Inɔ Egyii Kɔbi lɛlɔ.
43008002	Kadi kégye ɔtanta tutuutu ni, ɔ́sɔ únwini úsie Yudaƒuɔ kakpakɔ. Na bekyuli bammɔ ƒui báka bámana-nwu, na anwu úlie-ma ntɛ na úsie kalɔ ɔɔtina-ma ala.
43008003	Amu na ɔda bubo ala batinane ku Ƒarisiƒuɔ bákpanku uleku ɔdi béƒie kɔnu ku kɔnu na kɔsɔnɔ kadikɔ béboku. Amu na báya na ɔ́sɔ únye bana ƒui anumi.
43008004	Amu na béye Yesu banini, “Ala ɔtinane, uleku ɔmɛni ni, béƒie-nwu kɔnu ku kɔnu ka ɔɔdi kɔsɔnɔ.
43008005	Ɔƒɛni na bula ɔda bubo kenye aani kalɛ na Mose ɔ́tina ni, ɔlɛka bubo-nwu atabi bɔdu. Na dɛ na awɔ aasu?”
43008006	Béye-nwu ɔmɛni banii beti bakywɛ-nwu kakpagyuɛ kalɛ na si ɔ́nu-ka kemo ni, na bakɛ kasiakɔ na beƒie-nwu. Nsu Yesu ɔ́yu ɔ́ƒa na únweni ala na ɔtumu akɔ ku nwuna lɛnimi.
43008007	Amu ka básɔ benye mmɔ beeye-nwu etemila ni, ɔ́talaku lɛlɔ na ɔ́su-ma ɔnini, “Bina akɔ ɔni nátabla likpidi lɛdi kudii ni, anwu ɔka-nwu lɛtabi bubo.”
43008008	Amu na anwu ɔ́sɔ ɔ́yu ɔ́ƒa na únweni ala ɔ́sia kalɔ ku lɛnimi.
43008009	Ka benengu bammɔ bénu lɛni ni, bágyu bátɔlɔ unwi unwi ɔ́si unengudi lɛlɔ. Na báda Yesu ku uleku ɔmmɔ lɛti bényene bekyuli bammɔ ntɛ.
43008010	Amu na Yesu ɔ́talaku lɛlɔ na úye uleku ɔmmɔ ɔnini, “Uleku, ńtɛlɛ-ma? Ɔdi biala útadu-ɔ kɔtɔ?”
43008011	Amu na uleku ɔmmɔ ɔnini, “Oowo, Ati.” Anwuɔsu Yesu ɔ́su-nwu ɔnini, “Lɛni kani na ami lɛnɔ naaadu-ɔ kɔtɔ. Anwuɔsu teesie. Mmomu tasɔ telie ataabla likpidi.”
43008012	Ɔmmɔ kama ni, Yesu ɔ́sɔ ɔ́tɛmiku bekyuli bammɔ na ɔ́su-ma ɔnini, “Ami ndi kayawi kamɛni bukeye. Na ukyuli ɔni nsiaku-mi kama ni, ɔdubɔkɛ bukeye bɔni muute ukyuli ngba geen, na ulese ulávi lɛdisa kemo kudii.”
43008013	Amu na Ƒarisiƒuɔ básu-nwu banini, “Awɔ ɔlati muudie ƒula lɛlɔ kenye. Anwuɔsu ƒula kenye budie buuubo unu.”
43008014	Amu na Yesu ɔ́su-ma ɔnini, “Si ina muudie lɛlɔ kenye ni, mina kenye budie bubo unu, ɔsika ngyi kesii kani na lɛ́si, na ngyi kesii kani na lísela. Nsu amii bɛɛɛgyi kesii kani na lɛ́si iye kesii kani na lísela.
43008015	Kayawi kasusu kemo na bɛɛtɛ litemi. Nsu ami ni, naaatɛku ɔdi litemi.
43008016	Si banii bɔtɛ na ntɛ litemi muedi ni, nka mina litemi bɔtɛ bɔkɛ ulu lɛlɔ. Ɔsika ɔɔɔdi ami lɛti mɔɔtɛ litemi lɛmmɔ. Mmomu Katɔti ɔni nátala-mii unye-mi kama.
43008017	Na bina ɔda bubo kemo ni, bénweni banii nkyuli inyɔ lɛla kenye budie bubo unu.
43008018	Na ami ndi bana akɔ unwi ɔni muudie lɛlɔ kenye. Na Ati ɔni nátala-mi ndi unyɔdi.”
43008019	Amu na béye-nwu banini, “Ńtɛlɛ ƒ^ɔti ɔmmɔ?” Yesu údie kenye na ɔ́su-ma ɔnini, “Bɛɛɛgyi-mi iye mina Ɔti. Ɔsika si bɔgyi na bɛgyi-mi ni, nka bɛdubɔti mina Ɔti lɛnɔ.”
43008020	Kenye kamɛni na ɔ́su-ma na kesii kani nde egulabi kesekɔ na kakpakɔ kemo mmɔ. Nsu ukyuli ɔdi útakana-nwu buƒie, ɔsika nwuna uwi ɔmmɔ útedu tɔ.
43008021	Yesu ɔ́sɔ ɔ́su-ma ɔnini, “Ndubo bɔtɔlɔ na bɛdubo-mi bɔwia na bikpi bɛkya bina ekpidi kemo. Na kesii kani lísela ni, bilakana mmɔ bubo.”
43008022	Amu na Yudaƒuɔ bammɔ béye lɛlɔ banini, “Bɔdu na ɔdubo lɛlɔ ka ɔ́su ɔnii, 'Kesii kani na lísela ni, bilakana bubo'?”
43008023	Amu na ɔ́su-ma ɔnini, “Amii ni, kalɔ mɛni na bɛ́si. Na ami ni, lɛ́si katɔ. Kayawi kamɛni ɔdi na bɛdi. Na ami ni, ɔɔɔdi kayawi kamɛni ɔdi na ndi.
43008024	Lɛ́su-mii ka bɛdubo bukpi bɔkya bina ekpidi kemo. Na si bítaƒɔ bítadi ka ami ndi Anwu ɔmmɔ ni, bɛdubo bukpi bɔkya bina ekpidi kemo sɔsɔ.”
43008025	Amu na béye-nwu banini, “Awɔ ndi ɔma?” Amu na údie kenye ɔ́su-ma ɔnini, “Lɛla lɛni na lɛ́su-mii ɔ́si kalɔ kesekɔ kani na ndi.
43008026	Mbo ala pii na lɛsu lɛsiku-mii lɛlɔ na lɛdu-mii kɔtɔ na bina ɔbladu ɔsu. Nsu ukyuli ɔni nátala-mi ni, ulányi ɔkɔ. Na ala ani na línu lɛ́siku-nwu kudɔ ni, anya muuti taasu kayawi bekyuli.”
43008027	Mmɔ ni, bétenu kalɔ banii Ɔti lɛlɔ na ɔɔtɛmi taasiku.
43008028	Anwuɔsu Yesu ɔ́su-ma ɔnini, “Si uwi ɔni na bɛ́kɔliku Ukyuli Ɔyawine Ubi katɔ ni, mmɔ na bɛdubɔti ka ami ndi Anwu ɔmmɔ. Na naaabla lɛla lɛdi na ami ɔlati ɔyikun kemo. Mmomu mɔɔtɛmi kalɛ kani na mina Ɔti ɔ́tina-mi.
43008029	Na anwu ɔni nátala-mi ni, unyeku-mi. Na útada-mi útese, ɔsika mɔɔbla lɛla lɛni mɔɔyɔ́-nwu kaƒɔ uwi biala.”
43008030	Na ka ɔ́tɛmi lɛni ni, bekyuli pii báƒɔ-nwu bádi.
43008031	Amu na Yesu ɔ́su Yudaƒuɔ bani náƒɔ-nwu bádi mmɔ ɔnini, “Si bɛɛbla taasiaku mina ala ani na lɛ́tina-mii lɛlɔ ni, na bɛdi mina basiakune sɔsɔ.
43008032	Na bɛdubɔti litemi geen, na litemi lɛmmɔ lɛya na bɛkɛ bɔnwuna.”
43008033	Amu na Yudaƒuɔ bammɔ básu-nwu banini, “Abraham kaba bebi na bɔdi, na bɔɔɔkya ukyuli ɔdi kalɔ! Dɛ na ɔ́bla na aasu anii bɔdubɔkɛ bɔnwuna?”
43008034	Amu na Yesu ɔ́su-ma ɔnini, “Mɔɔsu-mii geen ka ni, ukyuli biala ɔni mɔɔbla likpidi ni, ɔkya likpidi kalɔ.
43008035	Na ukyuli ɔni mɔɔbla ukyuli bamba kabla ni, ulénwini kaduli kammɔ ala ɔdine geen. Mmomu ubi ɔni na ɔtɔlati ɔ́wɔ na kaduli kammɔ kemo geen ni, anwu mɔɔdi kaduli kammɔ ala uwi ƒui.
43008036	Anwuɔsu si ami Katɔti Ubidi lɛ́ya na ákɛ bɔnwuna ni, na ebo bɔnwuna geen sɔsɔ.
43008037	Ngyi ka Abraham kaba bebi na bɛdi. Nsu bɛɛwia ka bɛdu-mi, ɔsika bilaƒɔ mina ala ani na mɔɔtina-mii taadi.
43008038	Lɛla lɛni na mina Ɔti ɔ́tina-mi ni, ani na mɔɔsu. Na amii lɛnɔ bɛɛbla lɛla lɛni na bínu bɛ́siku bina ɔti kudɔ.”
43008039	Amu na Yudaƒuɔ bammɔ básu-nwu banini, “Abraham ndi bula ɔti.” Mmɔ na Yesu ɔ́su-ma ɔnini, “Si Abraham bebi na bɛdi geen ni, bɛdubɔbla ala ani na Abraham ɔ́bla.
43008040	Nsu ami ɔni mɔɔsu-mii litemi geen lɛni na línu lɛ́siku Katɔti kudɔ ni, ami mmomu na bɛɛwia bɛdu. Ɔɔɔdi ɔmɛni udu na Abraham ɔ́bla.
43008041	Ala ani na ukyuli ɔni ndi bina ɔti ɔ́bla ni, anya na bɛɛbla.” Amu na básu-nwu banini, “Ɔɔɔdi kɔsɔnɔ bebi na bɔdi! Ɔti unwi na bubo, na anwu ndi Katɔti!”
43008042	Amu na Yesu ɔ́su-ma ɔnini, “Si Katɔti ndi bina ɔti ni, bɛdubɔyɔ-mi. Ɔsika Katɔti ɔmmɔ kudɔ geen na lɛ́si líbo mɛni. Ńtebo na ami ɔlati bɔyɔ kemo. Mmomu anwu ɔmmɔ nátala-mi.
43008043	Bi ɔsu na bilenu-mi kalɔ? Ngyi ka bilátuna bɛnii biise atu na binu lɛla lɛni na mɔɔsu.
43008044	Bina ɔti ndi ukisine ɔmmɔ, na bɛwia ka bɛbla nwuna lɛƒɔyɔ. Bekyuli ɔdune kani na ɔdi ɔ́si kalɔ kesekɔ ƒui. Na ulayɔ litemi geen lɛmmɔ, ɔsika ulasu lɛla siin lɛdi kudii. Si ɔ́nyi ɔkɔ ni, nwuna udu na uudie taatina na bɔtɛmi kemo. Ɔsika ɔkɔ ɔnyine na ɔdi, na anwu ndi ɔkɔ bɔnyi ƒui ɔti.
43008045	Nsu ka mɔɔsu-mii litemi geen lɛmɛni ɔsu ni, bilaƒɔ-mi taadi.
43008046	Bina akɔ ɔmani na madu-mi likpidi lɛdi kɔtɔ? Si mɔɔsu-mii litemi geen ni, bi ɔsu na bilaƒɔ-mi taadi.
43008047	Ukyuli ɔni ndi Katɔti ɔdi ni, anwu muunú ala ani na Katɔti ɔɔsu. Na lɛla lɛni ɔsu na bilabla taasiaku mina litemi lɛlɔ ndi ka bɛɛɛdi Katɔti ɔdi.”
43008048	Mmɔ na Yudaƒuɔ básu Yesu banini, “Ɔdi litemi geen ka bɔ́su-ɔ ka Samariani ukpidi na adi, na kɔyu kukpidi kɔsiaku-ɔ!”
43008049	Amu na Yesu údie kenye ɔnini, “Kɔyu kukpidi kɔdi kɔɔɔsiaku-mi. Ami mɔɔtalaku mina Ɔti lɛnyi katɔ, nsu amii biibile-mi lɛnyi.
43008050	Naaawia lɛnyi teete lɛlɔ. Nsu ukyuli ɔni mɔɔwia ka bekyuli bakɔliku-mi lɛnyi katɔ ni, anwu ɔkya. Na anwu mɔɔtɛ litemi ulu lɛlɔ.
43008051	Mɔɔsu-mii geen nnii ukyuli ɔni madi ala ani na mɔɔtina mɛni lɛlɔ ni, ulekpi kudi kudii!”
43008052	Mmɔ na Yudaƒuɔ bammɔ básu-nwu banini, “Ɔƒɛni na bɔti nwaa ka kɔyu kukpidi kɔsiaku-ɔ! Abraham úkpi, na Katɔti kenye bediene lɛnɔ békpi, nsu awɔ aasu ka ukyuli biala ɔni madi ƒula ala ani na aatina lɛlɔ ulekpi kudi kudii!
43008053	Bulaƒɔ taadi ka bɔsu na ada anii etulo bula ɔti Abraham, munuu lɛni na aasu? Anwu úkpi, na Katɔti kenye bediene lɛnɔ békpi. Ɔma na aabu ka adi tɔ?”
43008054	Amu na Yesu údie kenye ɔnini, “Si banii mina lɛlɔ na muumwi ni, nka bumwi bɔmmɔ bɔɔɔdi lɛla lɛdi. Nsu ukyuli ɔni muumwi-mi ni, anwu ndi mina ɔti. Anwu ndi ɔni na bɛnii anwu ndi bina Katɔti.
43008055	Amii bɛɛɛgyi-nwu. Nsu ami ngyi-nwu. Na ndubunwini ɔkɔ ɔnyine bina kalɛ si líni ɔmɛni. Ɔsika ngyi-nwu geen, na mɔɔdi nwuna etemila lɛlɔ.
43008056	Ebiti áda bina ɔti Abraham ka ɔ́ti ka ndubo. Anwuɔsu úti anu ɔ́sia mina bubo ku lɛlɔyɔ.”
43008057	Mmɔ na Yudaƒuɔ bammɔ básu-nwu banini, “Awɔ átaƒɔ tɔ ina akwa liti, na anii áanu Abraham?”
43008058	Amu na Yesu ɔ́su-ma ɔnini, “Mɔɔsu-mii geen nnii asa badubɔwɔ Abraham ni, Ami nli.”
43008059	Mmɔ ka ɔ́su lɛni ni, bála atabi banii beebó-nwu, nsu Yesu ɔ́bala lɛlɔ na ɔ́vi ɔ́lɛ-ma akɔ na kakpakɔ mmɔ.
43009001	Ka Yesu ɔkɛ ɔɔví ni, útánu ɔnana ɔdi na anumi ábwɛ ɔ́si uwi ɔni na báwɔ-nwu ƒui.
43009002	Mmɔ na nwuna basiakune béye-nwu banini, “Ala ɔtinane, ɔma ekpidi náya na ɔnana ɔmɛni anumi ábwɛ asa na báwɔ-nwu? Anwu ɔlati ekpidi ɔsu, munuu nwuna bawɔne ekpidi ɔsu?”
43009003	Amu na Yesu údie kenye ɔnini, “Ɔnana ɔmɛni anumi ani nábwɛ-nwu ni, aaadanku nwuna ekpidi iye nwuna bawɔne ekpidi ani na bábla ɔsu. Mmomu anumi ábwɛ-nwu kalɛ na bekyuli banu Katɔti ɔyikun bati na ukyuli ɔmɛni lɛlɔ.
43009004	Si uwi ɔni na kadi kátasa tɔ ni, ɔdi ka butaabla Katɔti ɔni nátala-mi kabla. Ɔƒɛ ɔdubo bɔsa ɔni na ukyuli biala ɔsɔ ulakana lɛdi biala bɔbla.
43009005	Na lebo lɛni kemo na nkya bayawine akɔ ni, ami ndi bana bukeye.”
43009006	Ka Yesu ɔ́su lɛni ɔ́wɔlɔ ni, útuo lisuo úwi kalɔ na úti ɔ́sala ku lɛti, na úti-ni úsusu ɔnana ɔmmɔ anumi.
43009007	Na ɔ́su-nwu ɔnini, “Teesie na atáƒɔ anumi na lɛba blii lɛni baalɔ bani Siloa kemo.” Na Siloa kalɔ ndi bátala-nwu. Anwuɔsu ɔnana ɔmmɔ úsie na útáƒɔ nwuna anumi. Na nwuna anumi álɛmi na ɔɔnu, na ɔ́sɔ únwini úbo kaduli.
43009008	Amu na nwuna bakpana ku bekyuli bani ƒui nánu-nwu uwi ɔni na úteevele ala béye lɛlɔ banini, “Ɔɔɔdi ɔnana ɔmɛni néteelie mɛni teevele ala mmɔ, iye?”
43009009	Badi banii anwu na ɔdi. Nsu babambadi ama banii, “Oowo, ɔɔɔdi anwu na ɔdi. Bɔlɛ kani na ɔ́lɛ-nwu.” Amu na ukyuli ɔmmɔ ɔlati ɔnini, “Ami na ɔdi!”
43009010	Mmɔ na béye-nwu banini, “Dɛ na ɔ́bla asa na aakana bɔnu?”
43009011	Amu na údie kenye ɔnini, “Ukyuli ɔni baalɔ Yesu ni, anwu nábla aba úsusu-mi anumi. Na ɔ́su-mi ɔnii ntésie na ntáƒɔ mina anumi na Siloa lɛba kemo. Anwuɔsu lísie. Na ka lɛ́nya lɛ́ƒɔ anumi lɛ́wɔlɔ kani na líse kalɔ mɔɔnu.”
43009012	Mmɔ ni, béye-nwu banii, “Ńtɛlɛ ukyuli ɔmmɔ?” Amu na údie kenye ɔnini, “Lɛɛɛgyi.”
43009013	Ɔmmɔ kama ni, bekyuli bammɔ béti ukyuli ɔni na nka anumi ábwɛ-nwu mmɔ bésienku Ƒarisiƒuɔ kudɔ.
43009014	Na limeyi lɛni lɛlɔ na Yesu úti aba úsusu ɔnana ɔmmɔ anumi na ɔ́bwi-nwu ni, ɔdi lɛnwunameyi.
43009015	Mmɔ na Ƒarisiƒuɔ bammɔ lɛnɔ básɔ béye-nwu kalɛ na ɔ́bla asa na ɔ́sɔ ɔ́kana na ɔɔnu. Na ɔnana ɔmmɔ ɔ́su-ma ɔnini, “Ukyuli ɔmmɔ úti aba adi úsusu-mi anumi. Na lɛ́ƒɔ mina anumi. Na ɔƒɛni ni, mɔɔkana mɔɔnu.”
43009016	Amu na Ƒarisiƒuɔ bammɔ badi básu banini, “Ukyuli ɔni nábla lɛla lɛmɛni ni, ɔɔɔdi Katɔti nátala-nwu! Ɔsika uládi lɛnwunameyi ɔda ɔni na Katɔti úbo-bu lɛlɔ.” Na babambadi ama banini, “Dɛ na ukyuli ɔni na ɔdi alaekpidi ɔblane wakana na wabla akɔla budie taatina amɛni udu?” Mmɔ ni, bekyuli bammɔ béle lɛlɔ akpa anyɔ.
43009017	Amu na Ƒarisiƒuɔ bammɔ básɔ béye ɔnana ɔmmɔ banini, “Ka aasu anii anwu nábwi-ɔ lɛnumbwɛ ni, bi na awɔ ɔlati aasu taasiku ukyuli ɔmmɔ lɛlɔ?” Amu na ɔnana ɔmmɔ údie kenye ɔnini, “Katɔti kenye udiene na ɔdi.”
43009018	Ina amu ni, Yudaƒuɔ bammɔ bátaƒɔ bátadi ka sɔsɔ na ɔdi ka ɔnana ɔmmɔ anumi ábwɛ-nwu asa na ɔ́sɔ ɔ́kana na ɔɔnu úti útédu uwi ɔni bálɔ nwuna bawɔne.
43009019	Mmɔ na béye-ma banini, “Bina ubi na ɔdi mɛni? Na ka bɛɛsu bɛnii bɛ́wɔ-nwu na ɔdi ɔnumbwɛne ni, dɛ na ɔ́bla asa na ɔɔkana bɔnu ɔƒɛni?”
43009020	Amu na nwuna bawɔne bédie kenye banini, “Bɔgyi ka bula ubi na ɔdi. Na bɔgyi lɛnɔ ka ɔni na bɔ́wɔ-nwu ni, ulánu.
43009021	Nsu kalɛ na ɔ́bla asa na ɔ́kana na ɔɔnu ni, bulákana bɔti. Na bɔɔɔgyi ukyuli ɔni nábwi-nwu lɛnumbwɛ lɛmmɔ lɛnɔ. Biye-nwu na anwu ɔlati ɔdubudie lɛlɔ kenye, ɔsika ɔ́ɔbi lɛlɔ kanaalɛ!”
43009022	Nwuna bawɔne básu ɔmɛni, ɔsika bátaayia Yudaƒuɔ benengu bammɔ. Ɔsika benengu bammɔ báalɛ ugyii bése ka ukyuli biala ɔni medie kenye ka Yesu ndi Ukyuli Ɔƒunadi ɔmmɔ ni, badubudie-nwu bana akɔ na Yudaƒuɔ kasalakɔ.
43009023	Ɔmmɔ ɔsu na nwuna bawɔne básu banii, “Ɔ́ɔbi lɛlɔ kanaalɛ, ɔsu biye-nwu!”
43009024	Benengu bammɔ básɔ bálɔ ɔnana ɔni na nka anumi ábwɛ-nwu mmɔ, na básu-nwu banini, “Yia Katɔti, na asu-bu litemi geen lɛmmɔ! Abu bɔgyi ka ukyuli ɔmmɔ ɔdi alaekpidi ɔblane!”
43009025	Amu na ɔnana ɔmmɔ údie kenye ɔnini, “Ami lɛɛɛgyi si ɔdi alaekpidi ɔblane iye ɔɔɔdi. Lɛla linwi lɛni kani na ngyi ndi ka anumi ábwɛ-mi dii. Nsu ɔƒɛni ni, mɔɔnu!”
43009026	Mmɔ na benengu bammɔ béye-nwu banini, “Bi na ɔ́bla-a, na dɛ na ɔ́bwi ƒula lɛnumbwɛ lɛmmɔ?”
43009027	Amu na ɔnana ɔmmɔ údie kenye ɔnini, “Lɛ́ɛsu-mii ḿbavi, nsu bilayɔ ka binu. Na bi ɔsu na bɛsɔ bɛɛyɔ́ binu ɔƒɛni? Bɛɛwia ka binwini nwuna basiakune lɛnɔ?”
43009028	Mmɔ na benengu bammɔ bábɔku-nwu banii, “Awɔ ndi ukyuli ɔmmɔ kama ɔsiakune. Abu Mose basiakune na bɔdi.
43009029	Bɔgyi ka Katɔti ɔ́tɛmiku Mose. Na ukyuli ɔmmɔ anwu ni, bɔɔɔgyi kesii kani na ɔ́si muedi!”
43009030	Amu na ɔnana ɔmmɔ ɔnini, “Bi litemi lɛdi mɛni? Bɔsu bɛda bɛnii bɛɛɛgyi kesii kani na ɔ́si, nsu anwu nábwi-mi lɛnumbwɛ!
43009031	Bɔgyi ka Katɔti ulenu alaekpidi bablane katɔ bɔkpali. Na bekyuli babuni bani mɔɔbu-nwu na baabla nwuna lɛƒɔyɔ mmomu katɔ bɔkpali na uunú.
43009032	Na ɔ́si kayawi kalɔ kesekɔ ƒui ni, ɔma nénu ka ukyuli ɔdi ɔ́ya na ɔnumbwɛne ɔni na báwɔ-nwu lɛni ɔkana bɔnu?
43009033	Na si ɔɔɔdi Katɔti kudɔ na ukyuli ɔmɛni ɔ́si ni, nka ulakana lɛla lɛdi bɔbla.”
43009034	Amu na benengu bammɔ banini, “Awɔ ɔni na likpidi kemo na báwɔ-ɔ bákya na lɛni kani na éti ábi lɛlɔ ni, awɔ mɔɔwia ka atina-bu ala?” Mmɔ ni, bábɔku-nwu bédie Yudaƒuɔ kasalakɔ mmɔ.
43009035	Ka Yesu únu ka bábɔku-nwu bédie mmɔ ni, ɔ́wia ɔnana ɔmmɔ ɔ́nu. Na úye-nwu ɔnini, “Áƒɔ Ukyuli Ɔyawine Ubi ádi?”
43009036	Mmɔ na ɔnana ɔmmɔ ɔnini, “Ati, tina-mi ukyuli ɔmmɔ na makana-nwu bɔƒɔ bɔdi.”
43009037	Amu na Yesu ɔ́su-nwu ɔnini, “Áanu ukyuli ɔmmɔ ábavi. Na ami ɔmmɔ ndi ukyuli ɔni mɔɔtɛmiku-ɔ ɔƒɛni.”
43009038	Mmɔ kani na ɔnana ɔmmɔ ɔ́su ɔnini, “Blɔti, lɛ́ƒɔ lɛ́di!” Na ɔ́lɛ akɔnkɔ na Yesu anumi na úmwi-nwu.
43009039	Amu na Yesu ɔ́su ɔnini, “Líbo kayawi kamɛni mbatɛku bekyuli litemi kalɛ na banumbwɛne bataanu, na bani mɔɔnu ni, anumi abwɛ-ma.”
43009040	Ka Ƒarisiƒuɔ bani nkya-ma akɔ bénu lɛla lɛni na Yesu ɔ́su ni, béye-nwu banini, “Bi na aasu? Abu lɛnɔ banumbwɛne na bɔdi?”
43009041	Mmɔ na Yesu ɔ́su-ma ɔnini, “Si banii anumi nábwɛ-mii ni, nka bítaƒiɔ. Nsu ka amii alati bɛnii bɛɛnu ɔsu ni, ɔmɛni ɔɔtina ka bɛ́ƒiɔ.”
43010001	Yesu ɔ́su-ma ɔnini, “Mɔɔsu-mii geen ka ni, ukyuli ɔni naaadubo kayakun kammɔ kenye bɔsia buduo lɛƒonuyu lɛmmɔ kemo mmomu ɔba kama na ɔdubɔkɔ uduo ni, ɔdi uyune ku ala ubilene.
43010002	Na ukyuli ɔni mɔɔsia kayakun kammɔ teeduo ɔba kemo ni, anwu ndi baƒonu ɔdane ɔbuni ɔmmɔ.
43010003	Kayakun kenye ɔgyumanane ɔɔlɛmi kayakun kammɔ teete anwu. Na baƒonu bammɔ beenú-nwu lɛdi si ɔɔkpali-ma kalɛ na ɔ́sia-ma anyi na ɔɔtɔnku-ma taalɛku.
43010004	Na si ɔ́kpanku-ma ɔ́lɛku ni, ɔɔtɔ-ma lɛtɔtɔ na baƒonu bammɔ baasiaku-nwu kama ɔsika bagyi-nwu lɛdi.
43010005	Baaadubo ukyuli bamba bɔsiaku. Mmomu badubukeli batɔlɔ ukyuli ɔbambadi kudɔ, ɔsika baaagyi-nwu lɛdi.”
43010006	Yesu úbo-ma lɛgba lɛmɛni, nsu bétenu lɛla lɛni na ɔ́su-ma kalɔ.
43010007	Ɔmɛni ɔsu ni, Yesu ɔ́sɔ ɔ́su-ma ɔnini, “Mɔɔsu-mii geen ka ni, ami ndi ɔba kayakun ute baƒonu bammɔ.
43010008	Bekyuli bani ƒui nágyu bátɔ-mi lɛtɔtɔ na bébo aani si ami na ɔdi ni, badi beyune ku ala bebilene. Nsu baƒonu bammɔ bétenu-ma litemi.
43010009	Ami ndi kayakun kammɔ. Na ukyuli biala ɔni mɔɔsia-mi lɛlɔ teeduo ɔba ɔmmɔ kemo ni, ndubɔƒɔ-nwu ngba. Ɔdubuduo mmɔ taalɛ na utaakɛ adila abuni taadi.
43010010	Buyu kani na uyune uubo teebeyu na ɔdu bebuo na ubile ala lɛnɔ. Na ami ni, líbo kalɛ na lɛya na bekyuli belie ngba geen na bakɛ bɔnwuna ƒui.
43010011	“Ami ndi baƒonu ɔdane ɔbuni ɔni nátuna ka ukpi na baƒonu bammɔ lili.
43010012	Ukyuli ɔni na kayu kenye na béti-nwu na úbo ɔɔbla kabla ni, uukeli si ɔ́nu ka kegiti kɔdubo. Na ɔda baƒonu bammɔ unyene. Ɔsika ɔɔɔdi baƒonu ɔdane. Na baƒonu bammɔ lɛnɔ baaadi nwuna badi. Anwuɔsu kegiti kɔmmɔ kuuƒie baƒonu bammɔ na kugyingya-ma ƒui.
43010013	Ukyuli ɔmɛni uukeli, ɔsika kayu kenye na béti-nwu na úbo ɔɔbla kabla. Na ɔɔɔdaku baƒonu bammɔ lɛda.
43010014	-
43010015	“Ami ndi baƒonu ɔdane ɔbuni. Na aani kalɛ na Ati ɔgyi-mi na ami lɛnɔ ngyi-nwu ni, lɛni kani na ngyi mina baƒonu, na ama lɛnɔ bagyi-mi. Na lɛ́tuna ka likpi na bana lili.
43010016	Mbo baƒonu babambadi na beeebo lɛƒonuyu lɛmɛni kemo tɔ. Na ɔlɛka lɛkpanku ama lɛnɔ liboku. Na badubunu-mi lɛdi. Na bana ƒui badubunwini baƒonu lisu linwi na baƒonu ɔdane unwi kalɔ.
43010017	Na Ati ɔɔyɔ́-mi, ɔsika lɛ́tuna ka likpi na bana lili. Ɔmmɔ kama na lɛsɔ linwini libo mbelie ngba.
43010018	Ɔɔɔdi ukyuli ɔdi ndubo-mi bɔkana bɔdu. Mmomu ami ɔlati nénu kalɔ ka likpi. Mbo ɔyikun na lɛkana likpi lɛni. Na mbo ɔyikun lɛnɔ na lɛkana na lɛsɔ linwini libo mbelie ngba. Ɔmɛni ndi lɛla lɛni na Ati úbo-mi ɔda ka mbabla.”
43010019	Na Yesu etemila amɛni ɔsu ni, bule bɔ́sɔ búduo Yudaƒuɔ bammɔ ƒui ntɛ.
43010020	Na bana akɔ pii básu banini, “Kɔyu kukpidi kɔsiaku ukyuli ɔmɛni, na uukpi libuo! Bi ɔsu na ɔlɛka binye biteenu ala ani na ɔɔsu?”
43010021	Nsu babambadi lɛnɔ básu banini, “Ukyuli ɔni na kɔyu kukpidi kɔsiaku ni, ulakana na wetemi lɛni! Dɛ na kɔyu kukpidi kɔdubɔya na ɔnumbwɛne ɔsɔ utaanu?”
43010022	Na uwi ɔmmɔ kemo ni, ɔdi kɔyɔ uwi ɔni na Yudaƒuɔ baadi bana limeyi lɛni baalɔ Kakpakɔ Bɔsɔku Teete Katɔti Limeyi.
43010023	Na Yesu ɔkɛ uusié taavi na kakpakɔ kaduli mmɔ kesii kani baalɔ Salomo lɛgbanya.
43010024	Mmɔ na Yudaƒuɔ bammɔ bábaka bámana-nwu, na béye-nwu banini, “Uwi ɛlɛ geen na adubunye etédu asa na asu-bu nwaa si awɔ ndi Ukyuli Ɔƒunadi ɔmmɔ?”
43010025	Amu na Yesu ɔ́su-ma ɔnini, “Lɛ́ɛsu-mii ɔmɛni ḿbavi, nsu bilaƒɔ-mi taadi. Na ala ani mɔɔbla ɔkɛnku mina Ɔti ɔyikun lɛlɔ muudie-mi kenye.
43010026	Nsu bilaƒɔ taadi, ɔsika bɛɛɛdi mina baƒonu bammɔ akɔ badi.
43010027	Mina baƒonu beenú-mi lɛla lɛni mɔɔsu-ma. Na ngyi-ma. Na ama lɛnɔ basiaku-mi.
43010028	Mɔɔyá na beelie ngba bɔni nsɔ naaadubo bɔsa kudii, na balayii ku udu. Na ukyuli biala ulakana-ma buƒie bɔƒɔ na mina kɔnu kemo.
43010029	Katɔti ɔni néti-ma úte-mi ni, úbomo útulo lɛla biala na ukyuli biala ulakana-ma buƒie bɔƒɔ na nwuna kɔnu kemo kudii.
43010030	Ati ku ami ƒui ni, bekyuli benwi na bɔdi.”
43010031	Mmɔ na Yudaƒuɔ bammɔ básɔ bála atabi banii beebó Yesu.
43010032	Amu na Yesu úye-ma ɔnini, “Lɛ́bla kabla kabuni pii na bina akɔ, na amii alati bɛ́nu na adi kabla kani na Ati úti ɔ́kya-mi enu kemo ka mbabla. Na ala amɛni akɔ ɔmani lili ɔsu na bɛɛwia ka bibo-mi atabi?”
43010033	Mmɔ na Yudaƒuɔ bammɔ básu banini, “Ɔɔɔdi ala abuni adi ɔsu na bɔɔwia ka buubó-ɔ atabi. Mmomu ɔni na eedumi Katɔti ɔsu! Ukyuli kani na adi, nsu aawia ka eti lɛlɔ enwini Katɔti!”
43010034	Amu na Yesu údie kenye ɔnini, “Bénweni na Bunweni Kedee Ɔku kemo ka Katɔti ɔ́su ɔnini, 'Bise aani Katɔti.'
43010035	Na bɔgyi ka lɛla lɛni na bénweni bákya Bunweni Kedee Ɔku kemo ni, lɛdi litemi geen lɛni nse lísela uwi ƒui. Na mmɔ na Katɔti ɔ́lɔ bekyuli bani na ɔ́ya básu nwuna litemi buni ɔnii, 'Bise aani Katɔti.'
43010036	Nsu ami ni, bɔƒuna na Ati ɔ́ƒuna-mi ka libo kayawi kamɛni kemo. Na bi ɔsu na bɛɛsu bɛni muudumi Katɔti ka lɛ́su nnii ami ndi Katɔti Ubidi ɔsu?
43010037	Na si ɔɔɔdi mina Ɔti kabla na mɔɔbla ni, bitaƒɔ-mi bitadi.
43010038	Nsu si anya na mɔɔbla bɔdi ni, si ina bilaƒɔ ami ɔlati taadi ni, ɔdi ka bɛƒɔ ala ani na mɔɔbla anya bɛdi. Na si bɛ́bla lɛni ni, bɛdubɔnu bɔti kɔnakunwi ka Katɔti uliku-mi na ami lɛnɔ nliku-nwu.”
43010039	Mɛni lɛnɔ ni, Yudaƒuɔ bammɔ básɔ báyɔ ka beƒie-nwu, nsu ɔ́sɔ ɔ́lɛ-ma enu kemo.
43010040	Ka Yesu ɔ́tɔlɔ-ma kudɔ ni, ɔ́sɔ ɔ́via Yordan ketu na úsie útélie kesii kani na Yohane ɔ́kya útaakpila bekyuli ntu dii.
43010041	Na bekyuli pii bébo-nwu kudɔ. Na básu lɛlɔ banini, “Yohane útabla akɔla budie taatina bɔdi. Nsu lɛla biala na Yohane ɔ́su na ukyuli ɔmɛni lɛlɔ ni, líbo-nwu kemo lɛni.”
43010042	Na bekyuli pii báƒɔ Yesu bádi.
43011001	Na ɔma ɔni baalɔ Betania kemo ni, ɔnana ɔdi ɔ́kya na baalɔ-nwu Lasaro. Ɔnana ɔmɛni úbo uuƒi. Na banwani belekubi inyɔ bani ndi Maria ku Marta lɛnɔ bákya ɔma ɔmmɔ.
43011002	Maria ɔmɛni ndi ɔni nébeti inɔmii bɔni muunwenyi ƒɛƒɛɛ úwi Blɔti Yesu lɛgba na ɔ́da nwuna lili linwini úni-nwu lɛgba. Na ɔnwani ndi Lasaro ɔni nébo uuƒi litemi na bɔɔsu ɔƒaani.
43011003	Lasaro banwani belekubi bamɛni básia Yesu kenye banini, “Blɔti ƒula ɔkpana ɔyɔne uuƒi.”
43011004	Ka Yesu únu kenye kamɛni ni, ɔ́su ɔnini, “Ɔlɛ ɔni na Lasaro uuƒi mɛni ni, ɔɔɔdi kukpi ndubɔdi-nwu kawɔlɔkɔ.
43011005	Mmomu ɔmɛni úbo úte lɛni kalɛ na Katɔti udie nwuna ɔyikun ɔtina. Na ɔkɛnku ɔmmɔ kani lɛlɔ na bekyuli bemwi ami Katɔti Ubidi.” Yesu ɔ́yɔ Lasaro ku Marta ku ɔnwani geen.
43011006	Nsu ɔni na kenye kamɛni kédu-nwu ni, ɔ́ƒɔ lɛlɔ ɔ́kya mmɔ emeyi anyɔ úbu.
43011007	Ɔmmɔ kama ni, ɔ́su nwuna batɛyane ɔnini, “Bɛya na bɔsɔ bunwini busie Yudea.”
43011008	Amu na bédie kenye banini, “Nsu ala ɔtinane, uwi klukui ɔdi kani návi mɛni ka bekyuli bani nkya mmɔ báwia ka bebo-ɔ atabi! Amu na asɔ aakali ka bɔsɔ busie kama?”
43011009	Mmɔ na Yesu údie kenye ɔnini, “Si kadi kégye ni, limeyi lɛdanku uwi akpa akpa leevu-inyɔ, munuu ɔkɔ mɔɔnyi? Anwuɔsu kadi bukeye bɔmmɔ ɔsu ni, ukyuli ɔni nkɛ ni, uletulo.
43011010	Nsu si usien na ɔkɛ bɔdi ni, ɔdubo butulo ɔsika bukeye bɔdi buuubo.”
43011011	Ka Yesu ɔ́su ɔmɛni ni, ɔ́sɔ ɔ́su úbunku ɔnini, “Bula ɔkpana Lasaro ɔ́ɔlɛɛ, nsu muusié ntágyila-nwu.”
43011012	Ka batɛyane bammɔ bénu lɛni ni, básu Yesu banini, “Blɔti, si bɔlɛɛ na ɔ́nya ɔda ni, ɔlɛ ɔmmɔ ɔdubɔsa-nwu.”
43011013	Nsu bɔsu na Yesu ɔda ɔnii Lasaro úkpi, nsu nwuna batɛyane bákali ka lɛlɛɛ geen na ɔɔlɛɛ.
43011014	Anwuɔsu ɔ́su-ma nwaa ɔnini, “Lasaro úkpi.
43011015	Nsu amii ɔsu ni, ɔdia-mi ka liiibo mmɔ asa na úkpi kalɛ na ɔkɛnku ɔmɛni lɛlɔ ni, na bɛƒɔ-mi bɛdi. Anwuɔsu bɛya na buteesie-nwu kudɔ mmɔ.”
43011016	Amu na Toma ɔni baalɔ Nta Ubi mmɔ ɔ́su nwuna banwani batɛyane bakladi ɔnini, “Bɛya na bula ƒui bɔsiaku ala ɔtinane kalɛ na abu lɛnɔ bukpi ku-nwu!”
43011017	Uwi ɔni na Yesu útédu mmɔ ni, únu ka báava Lasaro na limeyi lɛmmɔ ndi limeyi linedi.
43011018	Ɔƒɛni ɔ́si Yerusalem úsie Betania mmɔ ni, ɔbla eluku anyɔ.
43011019	Na Yudaƒuɔ pii bésie mmɔ bátásia Maria ku Marta kɔnu ka bana ɔnwani úkpi ɔsu.
43011020	Ka Marta únu ka Yesu ɔ́si ɔdubo ni, úsie útásiaku-nwu. Na Maria anwu ɔkya ɔtɔ.
43011021	Mmɔ na Marta ɔ́su Yesu ɔnini, “Blɔti, si bɔkya na akya mɛni ni, nka mina ɔnwani útekpi!
43011022	Nsu ngyi ka ina ɔƒɛni muedi ni, Katɔti ɔdubɔbla lɛla biala na évele-nwu ute-ɔ.”
43011023	Amu na Yesu ɔ́su-nwu ɔnini, “Ƒ^ɔnwani ɔdubɔta ulie ngba.”
43011024	Mmɔ ni, Marta údie kenye ɔnini, “Ngyi ka ɔdubɔta uwi ɔni na bekpine badubɔsɔ bata na limeyi likplodi lɛlɔ.”
43011025	Amu na Yesu ɔ́su-nwu ɔnini, “Ami mɔɔyá na bekyuli basɔ baata teebelie ngba. Ukyuli biala ɔni mɔɔƒɔ́-mi taadi ɔdubulie ngba si ina úkpi muedi.
43011026	Na ukyuli ɔni nli ngba si ɔ́ƒɔ-mi ɔ́di ni, ulekpi kudii. Áƒɔ ɔmɛni ádi?”
43011027	Ka Yesu úye-nwu lɛni ni, Marta údie kenye ɔnini, “Ɛɛn, Blɔti, lɛ́ƒɔ-ɔ lɛ́di ka awɔ ndi Ukyuli Ɔƒunadi ɔni ndi Katɔti Ubidi ɔni na básu bése ka ɔdubo kayawi.”
43011028	Mmɔ ka Marta ɔ́su lɛni ɔ́wɔlɔ ni, únwini úsie na útálɔ ɔnwani Maria úsienku kɔmadɔ na ɔ́su-nwu ɔnini, “Ala ɔtinane ɔmmɔ úubo mɛni na uuye-ɔ lili.”
43011029	Ka Maria únu ɔmɛni ni, ɔ́babla ɔlɛ úsie utásiaku-nwu.
43011030	Uwi ɔmmɔ ni, Yesu úteduo tɔ ɔma ɔmmɔ. Mmomu ɔ́mua unye likpo lɛni na Marta úbasiaku-nwu mmɔ.
43011031	Na Yudaƒuɔ bani nlie Maria kudɔ baasia-nwu kɔnu ni, ama lɛnɔ báta básiaku Maria kama uwi ɔni na ɔ́babala ɔ́lɛ mmɔ. Ɔsika bábu ka kaƒiɔtɔ kammɔ kudɔ na ɔ́sɔ úsela utéteewulo.
43011032	Uwi ɔmɛni lɛlɔ ni, Maria úubo úbedu Yesu kudɔ. Na uwi ɔni na ɔ́nu Yesu ni, mmɔ kani na ɔ́yu úwi Yesu lɛgba akɔ na ɔ́su-nwu ɔnini, “Blɔti, si bɔkya na akya mɛni ni, nka mina ɔnwani útekpi.”
43011033	Yesu ɔ́nu kalɛ na Maria uuwulo na bekyuli bani nsiaku-nwu lɛnɔ beewulo. Nwuna kayi kékpoku-nwu na údumo. Na úye bekyuli bammɔ ɔnini,
43011034	“Wɛ na bɛ́va-nwu?” Amu na bédie kenye banini, “Blɔti, bo, na abanu.”
43011035	Mmɔ ni, Yesu úwulo.
43011036	Amu na bekyuli bammɔ básu lɛlɔ banini, “Bɛnu kalɛ na ɔɔyɔ́-nwu!”
43011037	Nsu bádi básu lɛlɔ banini, “Ɔ́bwi banumbwɛne na básɔ baanu. Nsu bi ɔsu na waya na Lasaro wekpi?”
43011038	Yesu ɔ́sɔ údumo geen, na úsie utédu kaƒiɔtɔ kammɔ kudɔ. Kaƒiɔtɔ kammɔ kadi lɛtabi ubu ɔni na béti lɛtabi bamba bábala-nwu kenye.
43011039	Amu na Yesu ɔ́su bekyuli bammɔ ɔnini, “Biliiku lɛtabi lɛmmɔ bidie ubu ɔmmɔ kenye.” Mmɔ ni, Lasaro ɔmmɔ ɔnwani Marta ɔ́su Yesu ɔnini, “Blɔti, ɔdubo buteenwenyi ɔƒɛni, ɔsika ɔmwi limeyi linedi ka báva-nwu!”
43011040	Amu na Yesu ɔ́su Marta ɔnini, “Ńtasu-ɔ nnii si áƒɔ-mi ádi ni, adubɔnu ɔyikun ɔni na Katɔti ubo ati?”
43011041	Amu na Bekyuli bammɔ béliiku lɛtabi lɛmmɔ bédie ubu ɔmmɔ kenye. Na Yesu ɔ́nu katɔ na ɔ́su ɔnini, “Ati, mɔɔgyá-a enu, ɔsika aatuna teete-mi si lɛ́kpali-ɔ.
43011042	Na ngyi ka aatuna teete-mi uwi biala kemo. Nsu bekyuli bani nnye mɛni ɔsu na nsɔ mɔɔsu ɔmɛni kalɛ na baƒɔ badi ka awɔ nátala-mi.”
43011043	Ka ɔ́kpali katɔ ɔ́wɔlɔ lɛni ni, ɔ́va ɔ́kpali ɔnini, “Lasaro, lɛ bo mɛni!”
43011044	Na ukpine ɔmmɔ ɔ́ta úsie úbo-ma kudɔ mmɔ, na ukpine kɔvɔdi kɔmmɔ kúnyimi kɔda-nwu enu ku lɛgba. Na béeti kɔ́di kɔdi bényimi-nwu anumi. Amu na Yesu ɔ́su-ma ɔnini, “Bɛƒɛnimi adi ammɔ ƒui na nwuna lɛlɔ.”
43011045	Ɔmɛni ɔsu ka Yudaƒuɔ pii bani nébo Maria kudɔ mmɔ bánu lɛla lɛni na Yesu ɔ́bla ni, báƒɔ-nwu bádi.
43011046	Nsu badi bénwini bésie Ƒarisiƒuɔ kudɔ, na bátásu-ma lɛla lɛni na Yesu ɔ́bla.
43011047	Anwuɔsu Ƒarisiƒuɔ ku bakpane benengu bása ku Yudaƒuɔ batɔnkune bammɔ na béye lɛlɔ banini, “Bi na ɔlɛka bɔbla? Bɛnu akɔla budie taatina ani udu na ukyuli ɔmɛni ɔdaku bɔbla!
43011048	Si bunye bɔɔnu-nwu na ɔdaku ɔmɛni lɛni ni, ukyuli biala ɔdubo-nwu bɔƒɔ bɔdi. Na Romaƒuɔ lɛlɔ badine badubɔta na bebebo bula kakpakɔ kamɛni babwɛ na bekpo bula kalɔ ƒui.”
43011049	Amu na bana akɔ unwi ɔni ndi ɔkpane unengudi na lɛkwa lɛmmɔ kemo na baalɔ-nwu Kaiaƒa ni, ɔ́su-ma ɔnini, “Amii bɛɛɛgyi lɛla lɛni mɔɔlɛ́ mɛni kalɔ!
43011050	Bɛɛɛgyi bɛnii ɔdia ka ukyuli unwi ukpi na kadi ƒui lili utulo ka kadi ƒui bekyuli bayii ku udu?”
43011051	Nsu geen ni, ɔɔɔdi anwu ɔlati kasusu nwaa kemo na ɔ́su lɛla lɛmmɔ. Mmomu ni, ka anwu ndi ɔkpane unengudi na lɛkwa lɛmmɔ kemo ɔsu ni, Katɔti ɔkɛ-nwu lɛlɔ na ɔ́ya na ɔɔsu lɛla lɛni ndubo libalɛ use ka ni, Yesu ndubo ubekpi na Yudaƒuɔ ƒui lili.
43011052	Na ɔɔɔdi ama lɛti. Mmomu ku kalɛ na ɔsala Katɔti bekyuli bani négyingya bakya kayawi ekpo ekpo ƒui lɛlɔ na ɔbla-ma unwi.
43011053	Amu na ɔ́si limeyi lɛmmɔ lɛlɔ ni, Yudaƒuɔ batɔnkune bammɔ bése kalɔ baawia lilu lɛni lɛlɔ na beƒie Yesu na badu-nwu.
43011054	Ɔmɛni ɔsu ni, Yesu ɔsɔ ulavi ɔgbami na Yudaƒuɔ akɔ. Mmomu ɔ́tɔlɔ úsie utélie ɔma blii ɔdi nde ketele na baalɔ-nwu banii Eƒraim. Na anwu ku nwuna batɛyane bákya mmɔ.
43011055	Uwi ɔmmɔ kemo ni, Yudaƒuɔ Kukpi Lili Bɔvia Limeyi bɔdi ɔ́ɔkpɛ úde. Na bekyuli pii bási kalɔ kammɔ ekpo ƒui bésie Yerusalem bátátaabla lɛlɔ bɔƒɔ ɔdi ɔmmɔ batáklibi lɛlɔ bete limeyi lɛmmɔ bɔdi.
43011056	Na bekyuli bammɔ bákya bátaatɛ Yesu anu kpakplaa na kakpakɔ mmɔ ɔni na bábasa. Na beeye lɛlɔ banini, “Dɛ na awɔ aakali? Ami ngyi ka ulakana limeyi lɛmɛni kalɔ bubo. Munuu dɛ?”
43011057	Na uwi ɔmmɔ ni, bakpane benengu ku Ƒarisiƒuɔ béte bɔti ka si ɔdi ɔgyi kesii kani na Yesu ɔkya ni, na ubo ubasu-ma kalɛ na besie betéƒie-nwu.
43012001	Ka kébu emeyi aku na badi Kukpi Lili Bɔvia Limeyi ni, Yesu úsie Betania na kesii kani na Lasaro ɔni na ɔ́gyila ɔ́lɛku kekpine ɔkya.
43012002	Mmɔ ni, bánwa Yesu ebiti bɔkya adila na anwu ku nwuna badi bádi. Na Marta néti adila ammɔ útése-ma. Lasaro lɛnɔ ɔ́kya Yesu ku bani mɔɔdi mmɔ akɔ.
43012003	Amu na Maria úti inɔmii ƒɛƒɛɛ bɔdi bɔni náƒɔ kuye geen na baalɔ-mu nard úwi Yesu lɛgba, na ɔ́da nwuna lili linwini úni-nwu lɛgba. Na ɔnyi ƒɛƒɛɛ ɔ́ƒɔ ɔtɔ ɔmmɔ ƒui kemo.
43012004	Mmɔ ni, Yesu batɛyane akɔ unwi ɔni ndi Yuda Iskariot ɔni ndubɔkya Yesu kakya ni, útayɔ-nwu kaƒɔ na úye ɔnini,
43012005	“Bi ɔsu na nka búteti inɔmii bɔmɛni búteye na bɔkɛ aani nkyuli eti aku limeyi lɛyuƒɔla na buti egulabi ammɔ bute bawabane?”
43012006	Nsu ɔɔɔdi ɔni na bawaba baakywí-nwu kaƒɔ ɔsu na úye ɔmɛni. Mmomu ka ɔdi uyune na anwu kani mɔɔda bana kavumi, na ɔɔyɔ́ ka nka utaaƒana egulabi ammɔ adi teedie taabla nwuna lɛlɔ ala ɔsu.
43012007	Amu na Yesu ɔ́su-nwu ɔnini, “Nwuna lɛla biala litekpoku-ɔ. Ya na ɔbla lɛla lɛni na ubo use ute mina kukpi.
43012008	Bawabane bammɔ bakya-mii kudɔ uwi biala. Nsu ami lɛɛɛdubo-mii kudɔ bɔkya uwi biala.”
43012009	Ka Yudaƒuɔ pii bénu ka Yesu úsie ɔkya Betania ni, bésie mmɔ. Na ɔɔɔdi Yesu lɛti pɛ ɔsu. Mmomu kalɛ na banu Lasaro ɔni na Yesu ɔ́gyila ɔ́siku kekpine lɛnɔ ɔsu.
43012010	Anwuɔsu bakpane benengu bábla kasusu ka badu Lasaro lɛnɔ.
43012011	Ɔsika ɔkɛnku-nwu lɛlɔ ɔsu na Yudaƒuɔ pii baalɛ́ bakpane benengu bammɔ kama na basiaku Yesu ka báƒɔ-nwu bádi ɔsu.
43012012	Limeyi lɛni nsia ni, bekyuli lisu bonwu lɛni nébo Kukpi Lili Bɔvia Limeyi kadikɔ ni, bénu ka Yesu ɔ́si ɔdubo Yerusalem.
43012013	Anwuɔsu béti kuke na bálɛ bésie bátásiaku-nwu. Na baava taasu banini, “Hosiana! Bimwi anwu ɔni ndubo na Blɔti lɛnyi kemo! Bimwi Israelƒuɔ Ɔga!”
43012014	Na Yesu ɔ́nu ebuo ala utine ubi ɔdi na ulie-nwu lɛlɔ aani kalɛ na Bunweni Kedee Ɔku ɔ́su ɔnini,
43012015	“Amii, Sion bekyuli, bitayia lɛla lɛdi! Bɛɛnu bina Ɔga ka ulie ebuo ala utine ubi lɛlɔ ɔdubo!”
43012016	Na nka Yesu batɛyane bétenu lɛla lɛmɛni kalɔ kudeedi. Nsu uwi ɔni na Katɔti ɔ́gyila-nwu ɔ́siku kekpine na úte-nwu ɔbu ni, mmɔ na bényimo ka Bunweni Kedee Ɔku ɔ́su ɔmɛni ɔ́siku-nwu lɛlɔ ka bekyuli bábla ala amɛni ƒui béte-nwu.
43012017	Bekyuli bani nnye baanu uwi ɔni na Yesu ɔ́kpali Lasaro na kaƒiɔtɔ kemo na ɔ́gyila-nwu ɔ́lɛku kekpine ni, bésie bátásu lɛla lɛni nálɛ mmɔ bávi.
43012018	Ɔmmɔ ɔsu na bekyuli pii bammɔ bésie bátásiaku-nwu, ɔsika bénu akɔla budie taatina bɔni na ɔ́bla.
43012019	Mmɔ na Ƒarisiƒuɔ bammɔ básu lɛlɔ banini, “Bɛnu ka bekyuli bammɔ bálɛ-bu kama! Kayawi bekyuli ƒui bétiku lɛlɔ bésie basiaku-nwu kama!”
43012020	Helaƒuɔ badi bakya bekyuli bani nésie Yerusalem batákpa na limeyi lɛmmɔ bɔdi kemo.
43012021	Amu na bésie Ƒilipo kudɔ ɔni nási Betsaida na Galilea kalɔ lɛlɔ. Na básu-nwu banini, “Ati, bɔɔwia ka bɔnu Yesu.”
43012022	Mmɔ na Ƒilipo úsie útásu Andrea, na bana inyɔ bakɛ bésie bátásu Yesu.
43012023	Amu na Yesu údie kenye ɔnini, “Uwi údu ka Katɔti ɔkɔliku ami nwuna Ubidi lɛnyi katɔ na bekyuli anumi.
43012024	Na mɔɔsu-mii geen ka ni, lɛntabi lilemomo teetulo linwi lɛni kani na lɛdi, amu ntu béti-ni bákya kalɔ na libu. Na si líbu lɛni ni, uwi ɔmmɔ kama asa na liimomo teenwini antabi pii.
43012025	Ukyuli ɔni na nwuna bɔdia lɛti pɛ na ulie ute na ngba bɔmɛni kemo ni, ɔdubɔyila lɛla biala. Nsu ukyuli ɔni néni anwu ɔlati lɛkɛ na uulie ngba taawia bekyuli bamba bɔdia ni, ɔɔkɛ́ ngba bɔmmɔ uwi ƒui.
43012026	Ukyuli biala ɔni mɔɔwia ka ɔbla-mi kabla ni, ɔdi ka ɔsiaku-mi. Na kesii kani na nlie ni, mmɔ na mina kabla ɔblane ɔmmɔ lɛnɔ welie. Na ukyuli biala ɔni mɔɔbla-mi kabla ni, mina Ɔti ɔdubute-nwu ɔbu.
43012027	“Ɔƒɛni ni, kayi keekpóku-mi. Nsu bi na ɔlɛka lɛsu? Bɔsu na lɛsu nnii, 'Ati, taya na lɛbibo lɛmɛni udu lɛsiaku-mi'? Oowo! Ɔmmɔ ɔsu geen na líbo kalɔ kamɛni lɛlɔ kalɛ na libo abi amɛni udu.
43012028	Anwuɔsu mɔɔsu nnii, 'Ati, ya na bekyuli bakɔliku ƒula lɛnyi katɔ.' ” Mmɔ ni, bénu butemi bɔdi bɔ́siku kayaa ka bɔɔsu bɔnini, “Lɛɛyá na bekyuli bákɔliku mina lɛnyi katɔ. Na nsɔ ndubo bɔya na bakɔliku-mi lɛnyi katɔ bebu.”
43012029	Ka bekyuli bani nnye mmɔ bénu lɛdi lɛmmɔ ni, básu ka ɔnantu muudu. Na babambadi banini, “Katɔti ɔtu ɔdi násu-nwu lɛla lɛdi.”
43012030	Amu na Yesu ɔ́su-ma ɔnini, “Ɔɔɔdi ami ɔsu na lɛdi lɛmmɔ lɛɛku, mmomu amii ɔsu.
43012031	“Ɔƒɛni na uwi údu ka Katɔti ɔdu kayawi kamɛni bekyuli kɔtɔ. Na Katɔti ɔdubɔbɔku kayawi kamɛni lɛlɔ ɔdine ɔlɛku nwuna lɛga kadikɔ.
43012032	Na si uwi ɔni na bekyuli bákɔliku-mi katɔ ni, ndubɔya na bekyuli ƒui bebo-mi kudɔ.”
43012033	Ka Yesu ɔ́su ɔmɛni ni, ɔ́tina ka badubo-nwu katɔ bɔkɔliku na ugyii lɛlɔ na ukpi.
43012034	Amu na bekyuli lisu lɛmmɔ básu banini, “Na Bunweni Kedee Ɔku kemo ni, básu ka Ukyuli Ɔƒunadi ɔmmɔ ɔdubɔsɔ ɔkya ngba uwi ƒui. Na dɛ na ɔ́bla na aasu ka bekyuli badubɔkɔliku Ukyuli Ɔyawine Ubi ɔmmɔ katɔ lɛni? Ɔma ndi Ukyuli Ɔyawine Ubi ɔmmɔ?”
43012035	Mmɔ ni, Yesu údie kenye ɔnini, “Uwi klukui ɔdi kani na bɛdubɔsɔ bɛnu Katɔti bukeye bɔmmɔ. Anwuɔsu ni, uwi ɔni na kadi kammɔ kamua keekeye ni, bɛkya ɔkplu na bisie anumi kalɛ na kadi kalása kalakya-mii. Ɔsika ukyuli ɔni nkɛ na lɛdisa kemo ni, ɔɔɔgyi kesii kani na úsela.
43012036	Anwuɔsu ni, biti bina anu ƒui bɛsia bukeye bɔmmɔ lɛlɔ uwi ɔni na bɛ́mua bɛɛnu bukeye. Na ɔmmɔ ndubɔya na binwini bukeye bɔmmɔ bekyuli.” Ka Yesu ɔ́su-ma ɔmɛni ɔ́wɔlɔ ni, ɔ́gyu ɔ́tɔlɔ-ma kudɔ. Na ɔ́bɛla lɛlɔ na básɔ bátanu-nwu.
43012037	Na ina ka Yesu ɔ́bla akɔla budie taatina amɛni ƒui na bana anumi ni, bátaƒɔ-nwu bátadi.
43012038	Nsu ɔmɛni ɔ́lɛ lɛni kalɛ na Katɔti Kenye Udiene Yesaia lɛla lɛni na ɔ́su ka lɛdubɔlɛ libo-nwu kemo lɛni ɔnini, “Blɔti, ka búdie ƒula kenye kammɔ ni, ɔma náƒɔ-bu ɔ́di? Na ɔma bene na Blɔti údie nwuna ɔyikun ɔ́tina?”
43012039	Ɔmmɔ ɔsu na bátakana bɔ́ƒɔ bɔ́di, ɔsika Yesaia ɔ́sɔ ɔ́su ɔnini,
43012040	“Ami Katɔti lɛ́bala-ma anumi kalɛ na balanu lɛla lɛdi balati. Na lɛ́ya na bádɔlɔ kalɛ na belénu ala kalɔ. Ɔmmɔ ɔsu belénwini belebo-mii kudɔ kalɛ na lɛbwi-ma.”
43012041	Yesaia ɔ́nu ɔ́ti Yesu kenyekɔ ku ɔbu. Anwuɔsu na ɔ́su lɛla lɛmɛni ɔ́siku-nwu lɛlɔ ka badubuni-nwu.
43012042	Nsu ina ka use lɛni ni, Yudaƒuɔ batɔnkune pii báƒɔ Yesu bádi. Mmomu ka baayia lɛla lɛni na Ƒarisiƒuɔ badubo-ma bɔbla ɔsu ni, bátakana na basu ɔmɛni nwaa. Ɔsika badubɔgya-ma balɛku bana kasala kemo.
43012043	Na baayɔ́ ɔbu ɔni nási bekyuli kudɔ teetulo ɔni nási Katɔti kudɔ.
43012044	Amu na Yesu ɔ́su ku lɛdi momoomo ɔnini, “Ukyuli ɔni mɔɔƒɔ́-mi taadi ni, ɔɔɔdi ami lɛti na ɔ́ƒɔ ɔ́di. Mmomu ɔ́ƒɔ anwu ɔni nátala-mi lɛnɔ ɔ́di.
43012045	Na ukyuli ɔni mɔɔnu-mi ni, ɔɔnu anwu ɔni nátala-mi.
43012046	Líbo kayawi kamɛni kemo aani ukyuli ɔni mɔɔyá na bekyuli baanu bukeye kalɛ na ukyuli biala ɔni náƒɔ-mi ɔ́di ni, uláƒɔ lɛlɔ ulakya lɛdisa kemo.
43012047	“Si ukyuli ɔdi uunú litemi lɛni na mɔɔsu nsu uládi-ni lɛlɔ ni, lɛɛɛdubo-nwu kɔtɔ bɔdu. Ɔsika ńtebo nnii mbadu kayawi bekyuli kɔtɔ. Mmomu líbo nnii mbaƒɔ-ma ngba.
43012048	Ukyuli biala ɔni muuní-mi ni, na ulaƒɔ mina litemi taadi ni, lɛla lɛni madu-nwu kɔtɔ linye lɛgya-nwu. Na etemila ani na lɛ́su anya ndubo-nwu kɔtɔ bɔdu na limeyi likplodi lɛmmɔ lɛlɔ.
43012049	Ɔsika ɔɔɔdi ami ɔlati ɔyikun kemo na lɛ́tɛmi. Mmomu mina Ɔti ɔni nátala-mi nátina-mi lɛla lɛni na ɔdi ka lɛsu ku kalɛ na lɛsu-ni.
43012050	Na ngyi ka lɛla lɛni na ɔ́tala-mi ka mbasu mmɔ ni, ani mɔɔyá na bekyuli beelie ngba bɔni nsɔ naaadubo bɔsa kudii. Anwuɔsu lɛla lɛni na Ati ɔ́su-mi ka masu ni, ani kani na mɔɔsu.”
43013001	Amu na limeyi lɛni na kadi kégye ndi Kukpi Lili Bɔvia Limeyi lɛmmɔ ni, Yesu ɔ́ti ka uwi údu ka ɔtɔlɔ kayawi kamɛni lɛlɔ uteesie ɔti kudɔ. Na ka ɔɔyɔ́ ama bani náƒɔ-nwu bádi ƒui na kayawi kamɛni lɛlɔ ɔsu ni, ɔɔwia ka ɔtina-ma kalɛ na ɔɔyɔ́-ma geen.
43013002	Na useyi ɔmmɔ ka Yesu ku nwuna batɛyane bésie belie kadikɔ badaku bɔdi ni, ukisine ɔmmɔ ɔ́ɔya na kasusu kekpidi kéduo Yuda ɔni ndi Simon Iskariot ubidi lili kemo kalɛ na ɔkya Yesu kakya.
43013003	Yesu ɔgyi nwaa ka Ɔti úti ɔyikun úte-nwu ka ɔdi ala ƒui lɛlɔ. Na ɔgyi ka Katɔti ɔmmɔ kudɔ na ɔ́si, na nwuna kudɔ kani na ɔdubɔsɔ unwini usie.
43013004	Anwuɔsu ɔ́ta únye na kadikɔ mmɔ, na údie nwuna awu gyɔlɔɔ ɔmmɔ úwi, na úti ɔsa ɔ́sabla kevobi.
43013005	Na údu ntu bɔdi úwi lɛkpibwi lɛdi kemo, na úse kalɔ ɔɔƒɔ nwuna batɛyane bammɔ lɛgba, na uuni-ma ku ɔsa ɔni ɔ́sabla mmɔ.
43013006	Ka Yesu úbo úbedu Simon Petro kudɔ ni, Petro úye-nwu ɔnini, “Blɔti, bɔƒɔ na adubo-mi lɛgba?”
43013007	Amu na Yesu údie kenye na ɔ́su-nwu ɔnini, “Elénu tɔ lɛla lɛni na mɔɔbla ɔƒɛni mɛni kalɔ. Nsu kama ni, adubunu-ni kalɔ.”
43013008	Mmɔ ni, Petro úni na ɔ́su ɔnini, “Kudii! Lɛɛɛdubo kalɔ bunu na aƒɔ-mi lɛgba uwi ɔdi.” Amu na Yesu ɔ́su-nwu ɔnini, “Si étenu kalɔ na lɛƒɔ-ɔ lɛgba ni, agyi anii bɔsɔ buuubo kɔna kɔdi.”
43013009	Lɛla lɛmmɔ lɛ́gyu Petro ɔtɔtɔ! Anwuɔsu ɔ́su Yesu ɔnini, “Blɔti, si use lɛni ni, ɔɔɔdi mina lɛgba lɛti! Mmomu adubɔƒɔ mina enu ku lili lɛnɔ!”
43013010	Amu na Yesu ɔ́su-nwu ɔnini, “Ukyuli ɔni náakpi ntu ni, ɔ́lɛ bɔkpi. Anwuɔsu lɛgba kani na ɔlɛka ɔƒɔ. Bina ƒui bɛ́lɛ bɔkpi, amu ntu ukyuli unwi pɛ kani.”
43013011	Yesu ɔ́su ɔmɛni ɔsika ɔ́ɔti ukyuli ɔni ndubo-nwu kakya bɔkya. Anwuɔsu na ɔ́su ɔnini, “Bina ƒui bɛ́lɛ bɔkpi, amu ntu ukyuli unwi pɛ kani.”
43013012	Ka Yesu ɔ́ƒɔ-ma lɛgba ɔ́wɔlɔ ni, ɔ́sɔku nwuna awu ɔmmɔ ɔ́kya, na ɔ́sɔ únwini úsie útélie kalɔ. Amu na úye nwuna basiakune ɔnini, “Bínu lɛla lɛni na lɛ́bla mɛni kalɔ?
43013013	Bɛɛlɔ-mi bɛnii ala ɔtinane ku Blɔti, na ɔdi lɛni sɔsɔ. Ɔsika ukyuli ɔmmɔ na ndi.
43013014	Na ami ɔni ndi Blɔti ku ala ɔtinane ni, ami náƒɔ-mii lɛgba ɔƒɛni kani. Amii lɛnɔ lɛni na ɔdi ka bɛƒɔ bina bakpana lɛgba.
43013015	Lɛla lɛni na bɛnu bɛtɛya na bitaabla lɛnɔ ni, ani na lɛ́bla lɛ́tina-mii mɛni.
43013016	Mɔɔsu-mii geen ka ni, kabla ɔblane ɔdi biala uletulo nwuna unwoti. Lɛni kani na ukyuli ɔni bátala uletulo ukyuli ɔni nátala-nwu.
43013017	Ka bɛ́ti litemi geen lɛmɛni ɔƒaani ɔsu ni, lɛlɔ lɛdubɔyɔ-mii si bɛ́bla ala amɛni.
43013018	“Ɔɔɔdi bina ƒui litemi na ndaku bɔsu ɔƒaani. Ngyi bina akɔ bani na lɛ́ƒuna. Nsu ɔlɛka Bunweni Kedee Ɔku kemo etemila ebo-nwu kemo lɛni kalɛ na bénweni bése banini, 'Ukyuli ɔni nákya ku-mi kɔnu lɛkyami kemo na bɔ́di ni, anwu nénwini únye-mi lɛlɔ.'
43013019	“Na mɔɔsu-mii ɔmɛni lise asa ubo ubalɛ, kalɛ na si úbo úbalɛ lɛni sɔsɔ ni, na bɛti ka ami ndi Anwu ɔni nkya ɔ́si kalɔ kesekɔ.
43013020	Mɔɔsu-mii geen nnii ukyuli biala ɔni muugyingya enu taaƒɔ ukyuli ɔni na lɛ́tala ni, ami na ɔ́ƒɔ. Na ukyuli ɔni megyingya enu na waƒɔ-mi ni, anwu ɔni nátala-mi lɛnɔ na ɔ́ƒɔ.”
43013021	Uwi ɔni na Yesu ɔ́su ɔmɛni ɔ́wɔlɔ ni, kayi kékpoku-nwu geen. Amu na ɔ́su-ma nwaa ɔnini, “Mɔɔsu-mii geen ka bina akɔ unwi ɔdubɔkya-mi kakya.”
43013022	Mmɔ ni, Yesu basiakune bammɔ bénwini bánu lɛlɔ anumi na béƒu, ɔsika baaagyi ukyuli ɔni na Yesu ɔda.
43013023	Na batɛyane bammɔ akɔ unwi ɔni na Yesu ɔɔyɔ́ ni, úlie ude Yesu.
43013024	Ɔmmɔ ɔsu Simon Petro ɔ́su ɔtɛyane ɔmmɔ kabɛsɛ kemo ɔnini, “Ye-nwu ukyuli ɔni na ɔda.”
43013025	Anwuɔsu anwu lɛnɔ ɔ́bu úsie Yesu kudɔ na úye-nwu ɔnini, “Blɔti, ɔma na ɔdi?”
43013026	Amu na Yesu údie kenye ɔnini, “Ukyuli ɔni na ndubuti bodobodo ɔdi litu kutu lite ni, anwu na ɔdi.” Anwuɔsu Yesu ɔ́bwɛ bodobodo blii ɔdi útu kutu na úti úte Yuda ɔni ndi Simon Iskariot ubidi.
43013027	Na ɔni kani na Yuda ɔ́ƒɔ bodobodo ɔmmɔ ni, mmɔ kani na Satan ɔ́ƒɔ-nwu lɛlɔ kemo ƒui. Amu na Yesu ɔ́su-nwu ɔnini, “Babla ku lɛla lɛni na aayɔ́ ka abla.”
43013028	Nsu bakladi bani nlie kadikɔ mmɔ bétenu kalɔ lɛla lɛni ɔsu na Yesu ɔ́su Yuda lɛni.
43013029	Na ka Yuda ɔmɛni nda bana kavumi ɔsu ni, batɛyane bammɔ badi bákali ka bɔsu na Yesu ɔ́ɔsu-nwu ɔnii utéye ala ani na badubuti badi limeyi uboku iye utéte bawabane ala adi.
43013030	Amu ka Yuda ɔ́ƒɔ bodobodo ɔmmɔ ni, ɔ́vi ɔ́lɛ kɔnakunwi. Na kadi káasa uwi ɔmmɔ.
43013031	Uwi ɔni na Yuda ɔ́tɔlɔ kama ni, Yesu ɔ́su-ma ɔnini, “Ɔƒɛni na Katɔti ɔdubɔkɔliku Ukyuli Ɔyawine Ubi lɛnyi katɔ. Na ɔkɛnku Ubidi ɔmmɔ lɛnɔ lɛlɔ ni, bekyuli badubɔkɔliku Ɔti ɔmmɔ lɛnyi katɔ.
43013032	Na si ɔkɛnku Ubi lɛlɔ na bekyuli bákɔliku Ɔti lɛnyi katɔ ni, Katɔti lɛnɔ ɔdubɔya na bekyuli bakɔliku Ubi ɔmmɔ katɔ na nwuna anumi. Na ɔdubɔya na babla lɛni kɔnakunwi.
43013033	“Mina bebi, uwi blii ɔdi kani nébu na lɛkya-mii kudɔ. Bɛdubo-mi bɔwia, nsu mɔɔsu-mii lɛla lɛni na lɛ́su Yudaƒuɔ benengu nnii, 'Kesii kani na lísela ni, bilakana mmɔ bubo.'
43013034	“Na ɔƒɛni ni, muubó-mii ɔda ɔwɔdi. Bɛyɔ lɛlɔ! Na kalɛ na ami lɛ́yɔ-mii ni, lɛni kani na ɔlɛka amii lɛnɔ bɛyɔ lɛlɔ.
43013035	Na si bɛɛyɔ́ lɛlɔ lɛni ni, ukyuli biala ɔdubɔnu ɔti ka mina batɛyane na bɛdi.”
43013036	Mmɔ na Simon Petro úye-nwu ɔnini, “Blɔti, wɛ na ésela?” Amu na Yesu údie kenye ɔnini, “Kesii kani na lísela ni, alakana-mi bɔsiaku ɔƒaani. Nsu nwuna kama ni, adubɔsia-mi kama ebo mmɔ.”
43013037	Amu na Petro úye-nwu ɔnini, “Blɔti, bi ɔsu na naaakana-a bɔsiaku ɔƒaani? Nnye kagyumana ka likpi na ƒula lili!”
43013038	Mmɔ ni, Yesu údie kenye ɔnini, “Aaƒɔ́ taadi geen ka enye kagyumana ka ekpi na mina lili? Mɔɔsu-ɔ litemi geen nnii asa na akɔkɔ wete kenye ni, adubɔsu kɔtɛ sɔɔn anii aaagyi-mi.”
43014001	Amu na Yesu ɔ́su-ma ɔnini, “Bɛda kayi kemo bukpoku bɛya. Kalɛ kani na bɛɛƒɔ́ Katɔti taadi ni, bɛƒɔ ami lɛnɔ bɛdi.
43014002	Kuduokɔ pii kɔkya mina Ɔti kesii. Na lísela ntáklibi kuduokɔ kɔmmɔ lise-mii. Na si buse na uuuse lɛni ni, nka naaasu ɔmɛni.
43014003	Anwuɔsu si lísie ńtáklibi-ku lɛ́wɔlɔ ni, ndubɔsɔ linwini libo na mbakpanku-mii ntésie mina kudɔ na amii lɛnɔ bilie mmɔ.
43014004	Bɛgyi ulu ɔni lɛlɔ na baasia teesie kesii kani na lísela.”
43014005	Amu na Toma ɔ́su-nwu ɔnini, “Blɔti, bɔɔɔgyi kesii kani na ésela. Anwuɔsu bulati ulu ɔni lɛlɔ na bɔdubɔsia asa na bubo-ɔ kudɔ.”
43014006	Amu na Yesu údie kenye ɔnini, “Ami ndi ulu ɔmmɔ ku litemi geen lɛmmɔ ku ngba bɔmmɔ. Na ɔdi ulakana Katɔti kudɔ buduo, amu ntu mina lɛlɔ na ɔ́sia.
43014007	Na si bɛgyi-mi sɔsɔ ni, bɛdubɔti mina Ɔti lɛnɔ. Anwuɔsu ɔƒɛni ni, bɛgyi Katɔti ɔmmɔ na bɛ́ɛnu-nwu lɛnɔ.”
43014008	Amu na Ƒilipo ɔ́su Yesu ɔnini, “Blɔti, lɛla lɛni kani na bɔɔwia ndi ka edie Ƒ^ɔti ɔmmɔ atina-bu.”
43014009	Mmɔ na Yesu údie kenye na úye-nwu ɔnini, “Ɔ́si uwi gyɔlɔɔ ɔni ƒui na lɛ́ɛkya-mii kudɔ mɛni ni, bɔsu na amua ada anii aaagyi-mi? Ƒilipo, ukyuli ɔni náanu-mi dii ni, ɔ́ɔnu Ati lɛnɔ. Na bi ɔsu na asɔ aasu-mi anii, 'Tina-bu Ati ɔmmɔ'?
43014010	Átaƒɔ átadi ka ami nliku Katɔti, na anwu lɛnɔ uliku-mi? Ala ani ƒui na lɛ́su-mii ni, aaadi ami ɔlati etemila kani na adi. Mmomu adi Katɔti ɔni nliku-mi na ɔɔbla nwuna kabla ɔdi.
43014011	Bɛƒɔ-mi bɛdi si lɛ́su-mii nnii ami nliku Katɔti, na anwu lɛnɔ uliku-mi. Si alakana ɔmɛni bɔbla ni, ɔlɛka bɛƒɔ mina ala ani na mɔɔbla lɛti bɛdi.
43014012	Mɔɔsu-mii geen nnii ukyuli biala ɔni mɔɔƒɔ́-mi taadi ni, ɔdubɔbla ala ani na mɔɔbla. Na ɔdubɔbla-nya utulo kalɛ na lɛ́bla. Ɔsika bɔtɔlɔ nda nteesie mina Ɔti kudɔ.
43014013	Na lɛla biala na bivele si bɛ́kpali-mi lɛnyi ni, ndubɔbla-ni lite-mii. Ɔmɛni ndubɔya na ɔkɛnku-mi lɛlɔ ni, bekyuli badubɔkɔliku mina Ɔti lɛnyi katɔ.
43014014	Bɛkpali-mi lɛnyi bivele lɛla biala, na ndubɔbla-ni lite-mii.
43014015	“Si bɛɛyɔ́-mi ni, bɛdubɔdi mina ɔda bubo lɛlɔ.
43014016	Na ndubuvele mina Ɔti na ute-mii Ubunkune ɔbambadi ɔni ndubuli-mii kudɔ uwi ƒui.
43014017	Anwu ndi Kɔyu kɔni muudie litemi geen lɛni ndanku Katɔti lɛlɔ taatina. Nsu kayawi bekyuli balakana enu bugyingya bɔƒɔ-nwu. Ɔsika balanu-nwu balati. Nsu amii ni, Kɔyu kɔmmɔ kuliku-mii na kɔdubɔƒɔ-mii lɛlɔ kemo ƒui.
43014018	Si lɛ́tɔlɔ-mii kudɔ ni, naaada-mii neeese aani bekpinebi. Mmomu ndubɔsɔ linwini libo-mii kudɔ.
43014019	Kébu blii na kayawi bekyuli basɔ balanu-mi. Nsu amii bɛdubo-mi bɔnu. Na ka nli ngba ɔsu ni, amii lɛnɔ bɛdubulie ngba.
43014020	Si limeyi lɛmmɔ lídu ni, bɛdubɔti ka ami nliku mina Ɔti, na amii biliku-mi aani kalɛ na ami lɛnɔ nliku-mii.
43014021	“Ukyuli biala ɔni mɔɔdi mina ɔda bubo lɛlɔ ni, anwu mɔɔyɔ́-mi. Na mina Ɔti ɔdubɔyɔ ukyuli ɔni mɔɔyɔ́-mi. Na ami lɛnɔ ndubɔyɔ-nwu na lidie lɛlɔ lɛtina-nwu na ɔnu-mi.”
43014022	Amu na Yuda ɔni naaadi Iskariot ubidi ɔmmɔ úye Yesu ɔnini, “Blɔti, dɛ na ɔdubɔbla na abu kani na adubudie lɛlɔ atina, na bayawine balanu-ɔ?”
43014023	Mmɔ na Yesu údie kenye ɔnini, “Ukyuli biala ɔni mɔɔyɔ́-mi ni, ɔdubɔdi mina ala ani mɔɔtina lɛlɔ. Na mina Ɔti ɔdubɔyɔ-nwu. Na ami ku mina Ɔti bɔdububo-nwu kudɔ na abu ku-nwu bɔsɔ bulie.
43014024	Na ukyuli ɔni naaayɔ-mi ni, uladi mina ala ani mɔɔtina lɛlɔ. Na ala ani bínu ka lɛ́su mɛni ni, ɔɔɔdi ami ɔlati kani náta mɔɔsu-nya. Mmomu mina Ɔti ɔni nátala-mi kudɔ na ási.
43014025	“Ala amɛni ƒui na lɛ́ɛsu-mii uwi ɔni na nkya-mii kudɔ.
43014026	Katɔti Kɔyu kɔni ndi Ubunkune ɔni na Katɔti ɔdubɔtala ɔkya-mii na mina lɛnyi kemo ni, anwu ndubɔtina-mii lɛla biala. Na ɔdubɔya na binyimo ala ani ƒui na lɛ́su-mii.
43014027	“Keyi buɛɛ na lɛ́da muusé-mii. Na mina keyi buɛɛ na líti muute-mii. Ɔɔɔdi aani kalɛ na bayawine beete ukyuli keyi buɛɛ kalɛ. Kayi ku kasusu ketekpoku-mii na ala ani ndubo bɔlɛ lɛlɔ. Na bitayia.
43014028	Bínu ka lɛ́su-mii nnii, 'Bɔtɔlɔ nda bina kudɔ, na ndubɔsɔ linwini libo-mii kudɔ.' Si bɛgyi ka bɛɛyɔ́-mi geen ni, kubiti kɔdubɔda-mii ka lísela Ati kudɔ. Ɔsika anwu utulo-mi.
43014029	Na lɛ́ɛsu-mii ɔmɛni líse asa na ala ammɔ ebo abalɛ kalɛ na si uwi ɔni na álɛ sɔsɔ ni, na bɛƒɔ bɛdi.
43014030	Nsɔ naaakana-mii bɔtɛmiku gyɔlɔɔ. Ɔsika ukyuli ɔni mɔɔdi kayawi kamɛni lɛlɔ ni, ɔ́si ɔdubo. Na uuubo ɔyikun ɔdi na mina lɛlɔ.
43014031	Nsu ɔlɛka bayawine bati ka mɔɔyɔ́ Ati, na mɔɔbla lɛla biala kalɛ kani na úbo-mii ɔda. “Amu bibo, na bɔgyu.”
43015001	Ami ndi kɔdingyii kɔbuni, na mina Ɔti ndi kugyii kɔmɛni lɛlɔ ɔnune.
43015002	Ɔɔmɛnɛ kagba biala kani naaakana bɔnwu teedie kɔgba kɔkladi akɔ. Na ɔɔƒiala kɔgba kɔni mɔɔnwu lɛnɔ kemo kalɛ na kuna akɔ kɔbla nwaa na kɔkana kutaanwu kaduɛ.
43015003	Lɛni kani na lɛ́ya na amii lɛnɔ bɛ́bla sɛɛn ɔkɛnku ala ani na lɛ́su-mii ɔsu.
43015004	Bɛsɔ biliku-mi, na ami lɛnɔ ndubuliku-mii. Kugyii kagba kadi kalatɛ sɛsɛɛ taanwu ebi aka lɛti. Ɔlɛka kada kugyii kɔmmɔ lɛlɔ. Lɛni kani na amii lɛnɔ bilakana ebi adi bɔnwu, amu ntu bɛsɔ biliku-mi.
43015005	“Ami ndi kɔdingyii kɔmmɔ, na amii ndi kuna kɔgba. Ukyuli ɔni nliku-mi na ami lɛnɔ nliku-nwu ni, ɔɔnwu ebi pii. Ɔsika bilakana lɛla lɛdi bɔbla si liiibo-mii kemo.
43015006	Ukyuli biala ɔni neeeliku-mi ni, use aani kugyii kagba kani békulo bávaakun na kákwi. Na kɔgba kɔmmɔ udu ni, bɔsala na baasála-ku taakya ogya na kɔkywi.
43015007	Si biliku-mi na mina etemila ákɛ keliekɔ na bina lɛlɔ kemo ni, bivele lɛla biala na bɛɛwia, na ndubute-mii.
43015008	Na si bɛ́nwu ebi pii ni, ɔmɛni ɔɔyá na bekyuli baakɔliku mina Ɔti lɛnyi katɔ. Na ɔmmɔ ɔɔtina lɛnɔ ka bɛdi mina batɛyane.
43015009	Mɔɔyɔ́-mii kalɛ kani na mina Ɔti ɔɔyɔ́-mi. Anwuɔsu bɛsɔ biliku-mii na ntaayɔ-mii uwi biala.
43015010	Si bɛɛdi mina ɔda bubo lɛlɔ ni, bɛdubulieku-mi na ndubɔyɔ-mii uwi ƒui. Lɛni kani na lɛ́di mina Ɔti ɔda bubo lɛlɔ na nliku-nwu, na ɔɔyɔ́-mi uwi ƒui.
43015011	“Lɛ́ɛsu-mii ala amɛni ƒui kalɛ na ebiti ani na mɔɔkɛ́ ni, amii lɛnɔ bɛkɛ-nya na edu awɔlɔ.
43015012	Na ɔda ɔni na líbo-mii ndi ɔmɛni. Bɛyɔ lɛlɔ aani kalɛ kani na ńtaayɔ-mii.
43015013	Na bɔyɔ bunengudi bɔni kani na ukyuli ɔdubɔkana na ɔyɔ nwuna bakpana ndi ka uti nwuna ngba ute na bana lili.
43015014	Na amii ndi mina bakpana si bɛɛdi mina ɔda ɔni na líbo-mii lɛlɔ.
43015015	Nsɔ naaalɔ-mii mina kabla bablane ɔƒɛni, ɔsika ukyuli ɔni mɔɔbla ukyuli bamba kabla ni, ɔɔɔgyi lɛla lɛni na nwuna unwoti ɔɔbla. Mmomu mɔɔlɔ-mii nnii bakpana. Ɔsika lɛla biala na línu lɛ́siku mina Ɔti kudɔ ni, ani na lɛ́su-mii.
43015016	Ɔɔɔdi amii náƒuna-mi. Mmomu ami náƒuna-mii. Na lɛ́ƒuna-mii lise ka bisie bitátaabla kabla kabuni kani ndi ebi pii ani na bɛdubɔnwu. Na abla ebi ani ndubutu uwi na elebie. Ɔmɛni ɔsu ni, Katɔti ɔdubute-mii lɛla biala na bivele-nwu si bɛ́kpali-mi lɛnyi.
43015017	Anwuɔsu ɔda ɔni muubo-mi ndi ɔmɛni. Bɛyɔ lɛlɔ.
43015018	“Si kayawi bekyuli beekisi-mii ni, bɛti kɔnakunwi ka ami na báka bukisi lɛni.
43015019	Si bɛ́bla unwi ku kayawi bekyuli na bana ablala kemo ni, badubɔyɔ-mii aani bana badi. Nsu ami lɛ́ƒuna-mii lɛ́lɛku kayawi bekyuli bammɔ akɔ, na bɛsɔ bɛɛɛdi bana badi. Ɔmmɔ ɔsu na beekisi-mii.
43015020	Binyimo ka lɛ́su-mii nnii, 'Ukyuli ɔni mɔɔbla ukyuli bamba kabla ni, uletulo nwuna unwoti.' Si bekyuli békpoku-mi ni, bɛti ka badubo amii lɛnɔ bukpoku. Si bádi ala ani na lɛ́tina-ma lɛlɔ ni, badubɔdi amii adi lɛnɔ lɛlɔ.
43015021	Nsu kayawi bekyuli badubo-mii bukpoku, ɔsika binye na mina lɛnyi kemo. Na baaagyi anwu ɔni nátala-mi lɛnɔ.
43015022	Si bubo na ńtebo ńtabasu-ma lɛla lɛdi ni, nka ukyuli ɔdi uládu-ma kɔtɔ ka bábla likpidi lɛdi. Nsu ɔƒɛni ni, basɔ balakana bɔsu banii bátati asa na bábla likpidi.
43015023	Na ukyuli biala ɔni muukisi-mi ni, uukisi mina Ɔti lɛnɔ.
43015024	Na si bubo na ńtebo ńtababla ala ani udu na ɔdi útabla kudii na bana akɔ ni, nka ukyuli ɔdi uládu-ma kɔtɔ ka bábla likpidi lɛdi. Nsu ɔƒɛni ni, bánu ala ani na lɛ́bla, nsu beekisi ami ku mina Ɔti.
43015025	Na ala amɛni ƒui ni, ɔlɛka ebo-nwu kemo lɛni kalɛ kani na bénweni bése na Bunweni Kedee Ɔku kemo banini, 'Beekisi-mi keeke.'
43015026	“Katɔti Kɔyu kɔni ndi Ubunkune ɔ́si Katɔti kudɔ ɔdubo. Na anwu muudie litemi geen lɛni ndanku Katɔti lɛlɔ taatina. Ami ndubɔtala-nwu lɛsiku Katɔti kudɔ lɛkya-mii. Na ɔdubɔsu-mii ala ɔsiku-mi lɛlɔ.
43015027	Na amii lɛnɔ bɛsu bekyuli ala bɛsiku-mi lɛlɔ, ɔsika bɛ́ɛsiaku-mi kama ɔ́si kalɔ kesekɔ ƒui.”
43016001	“Lɛ́ɛsu-mii ɔmɛni kalɛ na enu alaƒɛ-mii na bina bɔƒɔtaadi kemo.
43016002	Badubo-mii bɔgya bɔlɛku Yudaƒuɔ kasalakɔ. Na uwi ɔdi lɛnɔ ɔdubo ubedu ɔni na bekyuli badubɔdu-mii. Na bani ndubɔbla lɛni ni, badubɔkali banii Katɔti kabla na baabla.
43016003	Bekyuli badubo-mii ɔmɛni bɔbla, ɔsika baaagyi ami iye Katɔti.
43016004	Mmomu lɛ́su-mii ɔmɛni kalɛ na si uwi ɔni na bábla ala amɛni údu ni, na binyimo lɛla lɛni na lɛ́su-mii. “Ńtasu-mii ala amɛni ńtasiku kalɔ kesekɔ, ɔsika nkya-mii kudɔ uwi ɔmmɔ.
43016005	Nsu ɔƒaani ni, bɔtɔlɔ na nda. Lísela mina Ɔti ɔni nátala-mi kudɔ. Nsu bina ɔdi úteye-mi ɔnii, 'Wɛ na ésela?'
43016006	Na ka lɛ́ɛya na bɛ́ti ɔmɛni ɔsu ni, bina lɛlɔ lɛ́bla-mii kɔnyana.
43016007	Nsu mɔɔsu-mii geen ka ni, si lɛ́tɔlɔ-mii kudɔ ni, ɔdia-mii utulo. Ɔsika si ńtatɔlɔ ni, Ubunkune ɔmmɔ ulebo-mii kudɔ. Nsu si lɛ́tɔlɔ ni, ndubɔtala-nwu lɛkya-mii.
43016008	Na si úbo ni, ɔdubo ubedie ɔtina kayawi bekyuli ƒui nwaa ka baabla likpidi, na baaasiaku ulu siin ɔmmɔ lɛlɔ, na benye Katɔti anumi kalɛ na ɔtɛku-ma litemi.
43016009	Na badubɔnu ka baabla likpidi, ɔsika bátaƒɔ-mi bátadi.
43016010	Na badubɔnu ka baaasiaku ulu siin ɔmmɔ lɛlɔ, ɔsika lísela mina Ɔti kudɔ na bɛsɔ bɛɛɛdubo-mi bɔnu.
43016011	Na badubɔnu ka Katɔti ɔɔtɛku bekyuli litemi, ɔsika Katɔti ɔ́ɔtɛku ukyuli ɔni mɔɔdi kayawi kamɛni lɛlɔ litemi kukuuku na ɔ́ɔdu-nwu kɔtɔ.
43016012	“Mbo ala pii na lɛsu-mii. Nsu adubo bumomo butulo-mii ɔƒɛni.
43016013	Nsu si uwi ɔni na Katɔti Kɔyu kɔni muudie litemi geen lɛni ndanku Katɔti lɛlɔ mmɔ úbo ni, ɔdubo-mii bɔtɔnku kalɛ na bɛnu litemi geen lɛmmɔ ƒui bɛti. Na ulatɛmi na anwu ɔlati ɔyikun kemo. Mmomu lɛla lɛni na únu ni, ɔdubo-mii bɔsu na ɔsu-mii ala ani ndubo bɔlɛ.
43016014	Ɔdubɔya na bekyuli bakɔliku-mi lɛnyi katɔ, ɔsika lɛla lɛni na masu-nwu ni, ani na ɔdubuti ubasu-mii.
43016015	Ala ani ƒui nse Katɔti ni, adi ami adi. Anwuɔsu na lɛ́su nnii ala ani nse-mi ni, Katɔti Kɔyu kɔdubuti-nya ɔtina-mii.
43016016	“Kébu uwi blii ɔdi na bɛsɔ bilanu-mi. Na ɔmmɔ kama blii lɛnɔ ni, bɛdubɔsɔ bɛnu-mi.”
43016017	Amu na nwuna batɛyane badi béye lɛlɔ banini, “Lɛla lɛni na ɔɔsu kalɔ ndi bi? Ɔnii kébu uwi blii ɔdi na bɔsɔ bulanu-nwu. Na ɔmani kama blii lɛnɔ bɔdubɔsɔ bɔnu-nwu? Na ɔ́sɔ ɔ́su-bu lɛnɔ ɔnii, 'Ɔsika lísela mina Ɔti kudɔ.'
43016018	Lɛla lɛni na ɔ́su ɔnii kébu uwi blii kalɔ ndi bi? Bɔɔɔgyi lɛla lɛni lɛlɔ na ɔɔtɛmi taasiku!”
43016019	Yesu ɔ́ti ka nwuna batɛyane bammɔ baayɔ́ beye-nwu lɛla lɛdi basiaku ɔmɛni lɛlɔ. Anwuɔsu na úye-ma ɔnini, “Lɛ́su nnii kébu uwi blii ɔdi na bɛsɔ bilanu-mi. Na ɔmmɔ kama blii lɛnɔ na bɛdubɔsɔ bɛnu-mi. Ɔmɛni lɛlɔ litemi na biiye lɛlɔ teenu?
43016020	Mɔɔsu-mii geen nnii bɛdubo kɔnyana buwulo na biwulo keku. Nsu kayawi bekyuli badubo ebiti bɔkɛ mmomu. Na amii ni, bɛdubɔbla kɔnyana, nsu bina kɔnyana kɔdubunwini lɛlɔyɔ.
43016021	Si uleku ɔɔyɔ́ ɔwɔ ni, ubo kɔnyana, ɔsika uwi ɔni na uubo abi údu. Nsu si uwi ɔni na ɔ́wɔ ubi ɔmmɔ ɔ́wɔlɔ ni, ɔɔyiƒla abi ani na úbo. Ɔsika ɔɔkɛ́ ebiti ka ɔ́wɔ ubi ɔ́kya kayawi.
43016022	Lɛni geen na use ute amii lɛnɔ. Ɔƒaani ni, bina lɛlɔ libo kɔnyana. Nsu ndubɔsɔ mbanu-mii. Na mmɔ ni, lɛlɔyɔ lɛdubɔƒɔ-mii kayi kemo ƒui. Lɛlɔyɔ lɛmɛni udu na ukyuli ɔdi biala ulakana bɔƒɔ bɔsiku-mii kudɔ kudii!
43016023	“Si uwi ɔni na limeyi lɛmmɔ líbo líbedu ni, bileye-mi lɛla lɛdi. Ɔsika mɔɔsu-mii geen ka lɛla biala na bɛdubɔkpali-mi lɛnyi bivele mina Ɔti ni, ɔdubute-mii.
43016024	Úti úbedu uwi ɔmɛni kemo ni, bítakpali-mi lɛnyi bítevele tɔ Katɔti lɛla lɛdi. Bivele-nwu na ɔdubute-mii, na bina ebiti adubudu awɔlɔ.
43016025	“Agba kemo sɔɔn na lɛ́su-mii ala amɛni ƒui. Nsu uwi ɔdubo ɔni na nsɔ lɛɛɛdubo agba bubo. Mmomu ndubo-mii bɔtɛmiku nwaa bɔsiku mina Ɔti lɛlɔ.
43016026	Na si limeyi lɛmmɔ lídu ni, bɛdubo-mi lɛnyi bɔkpali bivele-nwu ala. Naaasu nnii ami ndubo-nwu ala buvele bute-mii.
43016027	Ɔsika Ati ɔlati ɔɔyɔ́-mii. Ɔɔyɔ́-mii ɔsika amii lɛnɔ bɛɛyɔ́-mi, na bɛ́ƒɔ bɛ́di ka Katɔti kudɔ na lɛ́si líbo.
43016028	Sɔsɔ na ɔdi ka Ati kudɔ na lɛ́si líbo kayawi. Na ɔƒɛni mɔɔtɔlɔ kayawi kamɛni kemo nteesie Ati kudɔ.”
43016029	Mmɔ na Yesu batɛyane bammɔ básu-nwu banini, “Ɔƒɛni na aatɛmi nwaa, na asɔ elebo lɛgba.
43016030	Na ɔƒɛni na bɔ́ti ka agyi lɛla biala, na ɔ́sɔ útalɛka ukyuli ɔdi uye-ɔ litemi lɛdi. Ɔmɛni lɛti pɛ ɔ́ya na bɔ́ti ka Katɔti kudɔ na ási ébo.”
43016031	Amu na Yesu úye-ma ɔnini, “Bɛ́ƒɔ bɛ́di ɔƒɛni kani?
43016032	Uwi ɔdubo, na úudu lɛnɔ ɔni na bɛdubo bugyingya bɛtɔlɔ-mi kudɔ, na ɔdi biala uteesie nwuna kaduli na bɛda ami lɛti binyene. Nsu geen ni, ɔɔɔdi ami lɛti nnye. Ɔsika mina Ɔti unye-mi kudɔ.
43016033	Ala amɛni na lɛ́su-mii kalɛ na kayi kasɔ kelékpoku-mii si biliku-mi. Kayawi bekyuli badubo bɔya na bibo abi. Nsu binye kpakplaa! Ɔsika lɛ́ɛdi kayawi kamɛni lɛbibo biala lɛlɔ.”
43017001	Ka Yesu ɔ́su-ma ala amɛni ɔ́wɔlɔ ni, ɔ́kɔliku anumi ɔ́nu katɔ na ɔ́su ɔnini, “Ati, uwi ɔmmɔ údu. Kɔliku ami ƒ^ubidi katɔ kalɛ na ami lɛnɔ lɛ́kɔliku ƒula lɛnyi katɔ.
43017002	Ɔsika éti ɔyikun unengudi éte-mi na kayawi bekyuli ƒui akɔ kalɛ na lɛya na bani ƒui na éti éte-mi ni, belie ngba bɔni nsɔ naaadubo bɔsa kudii.
43017003	Na ngba bɔni nsɔ naaadubo bɔsa kudii mɛni kalɔ ndi ka bekyuli bamɛni bati awɔ, na bati ka awɔ lɛti pɛ ndi Katɔti geen ɔmmɔ, na bati ami Yesu Kristo ɔni na átala.
43017004	Lɛ́kɔliku ƒula lɛnyi katɔ na bekyuli akɔ na kalɔ lɛlɔ. Na lɛ́wɔlɔ kabla kani na éte-mi ka mbabla.
43017005	Ɔƒɛni ni, Ati, sɔ kɔliku mina lɛnyi katɔ na ƒula anumi aani kalɛ na nse ɔni na lɛ́kya-a kudɔ asa na édie kayawi.
43017006	“Lɛ́ɛya na bekyuli bani na áƒuna álɛku kayawi bekyuli akɔ éte-mi báti-ɔ. Awɔ ɔdi na badi, na éti-ma éte-mi. Bádi ƒula etemila ƒui lɛlɔ.
43017007	Na bagyi ɔƒɛni ka lɛla biala na éte-mi ni, ƒula kudɔ na lɛ́si.
43017008	Kenye kani na ásu-mi ka mabasu-ma ni, bégyingya enu báƒɔ-ka. Na bagyi ka sɔsɔ na ɔdi ka ƒula kudɔ na lɛ́si, na awɔ nátala-mi.
43017009	Mɔɔkpali katɔ na bana lili, na ɔɔɔdi kayawi bekyuli ƒui lili. Mmomu ɔdi bani na éti éte-mi lili, ɔsika awɔ ɔdi na badi.
43017010	“Bani ƒui na mbo ni, awɔ badi na badi. Na bani ƒui na ebo ni, ami badi na badi. Na bekyuli baakɔliku-mi lɛnyi katɔ ɔkɛnku ama ɔsu.
43017011	Na ɔƒɛni ni, lɛ́tɔlɔ ndubo-ɔ kudɔ. Na nsɔ lɛɛɛkya kayawi kamɛni kemo. Nsu ama bamua bakya kayawi. Ati Kedee, gyumana-ma ɔkɛnku ɔyikun ala ani mɔɔlɛ́ si bákpali-ɔ lɛnyi. Na lɛnyi lɛmmɔ kani na éti éte-mi. Ɔmɛni ndubɔya na babla unwi aani kalɛ na ami ku awɔ bɔdi benwi.
43017012	Uwi ɔni na nkya-ma kudɔ ni, lɛ́da-ma kɔkɔɔkɔ na lɛgyumana-ma ɔkɛnku ɔyikun ɔni nkya lɛnyi lɛni na éte-mi kemo. Ńtayila bana akɔ ɔdi, amu ntu anwu ɔni muusié na ayila-nwu udu. Ɔmɛni ndubɔya na Bunweni Kedee Ɔku kemo etemila ebo-nwu kemo kalɛ na básu.
43017013	“Na ɔƒaani ni, lɛ́tɔlɔ ndubo-ɔ kudɔ na muuvele-ɔ ɔmɛni lite-ma na kayawi kalɛ na mina ebiti aƒɔ-ma kayi kemo ƒui na edu awɔlɔ.
43017014	Líboku-ma ƒula linyesia na kayawi bekyuli békisi-ma, ɔsika ɔɔɔdi kayawi kamɛni ɔdi na badi kalɛ kani na ami lɛnɔ lɛɛɛdi kayawi kamɛni ɔdi.
43017015	“Na ɔɔɔdi buvele na nda-a nnii da-ma die kayawi kamɛni kemo. Mmomu buvele na nda-a ka agyumana-ma alɛku ukisine ɔmmɔ enu kemo.
43017016	Kalɛ kani na lɛɛɛdi kayawi kamɛni ɔdi ni, lɛni kani na ama lɛnɔ baaadi kayawi kamɛni badi.
43017017	Bla-ma kedee te ƒula lɛlɔ ɔkɛnku ƒula etemila geen ani na bénu lɛlɔ. Ɔsika ƒula litemi lɛdi litemi geen.
43017018	Lɛ́tala-ma mɔɔkya kayawi bekyuli aani kalɛ kani na átala-mi ákya kayawi bekyuli.
43017019	Na ama ɔsu ni, lɛ́bla lɛlɔ kedee lite-ɔ kalɛ na akana abla ama lɛnɔ kedee.
43017020	“Ɔɔɔdi ama lɛti lili na mɔɔkpali-ɔ teevele lɛla lɛdi. Mmomu ku bekyuli bani ƒui ndubɔƒɔ-mi badi ɔkɛnku ƒula litemi buni lɛni badubɔsu-ma kemo lili lɛnɔ na muuvele.
43017021	Ati, muuvele ka aya na bana ƒui babla unwi aani kalɛ kani na awɔ eliku-mi na ami lɛnɔ nliku-ɔ. Ya na belieku-bu kalɛ na kayawi bekyuli baƒɔ badi ka awɔ nátala-mi.
43017022	“Líte-ma lɛnyi buni lɛni na éte-mi kalɛ na bana ƒui babla unwi kalɛ kani na ami ku-ɔ bɔdi unwi.
43017023	Ami nliku-ma, na awɔ eliku-mi. Ya na babla unwi bawɔlɔ kalɛ na kayawi bekyuli banu bati ka awɔ nátala-mi, na aayɔ́-ma kalɛ kani na aayɔ́-mi.
43017024	“Ati, awɔ néti-ma éte-mi. Na mɔɔwia ka belie-mi kudɔ na kesii kani na nkya kalɛ na banu kalɛ na ákɔliku-mi lɛnyi katɔ. Ɔmɛni ndi lɛnyi lɛni na éte-mi. Ɔsika aayɔ́-mii kukuuku asa na édie kayawi ku kana lɛla biala.
43017025	“Ati, ese siin. Na kayawi bekyuli baaagyi-ɔ, nsu ami ngyi-ɔ. Na ƒula badi lɛnɔ bagyi ka awɔ nátala-mi.
43017026	Lídie-ɔ lɛ́tina-ma. Na ndubo butaabla lɛni kalɛ na bagyi ka aayɔ́-ma aani kalɛ na aayɔ́-mi, na bagyi ka nliku-ma.”
43018001	Ka Yesu ɔ́kpali katɔ lɛni ɔ́wɔlɔ ni, anwu ku nwuna batɛyane bátɔlɔ mmɔ. Na bávia Kedron Obonka bétédu inɔ egyii kemo kadi. Na Yesu ku nwuna batɛyane béduo kemo kammɔ kemo.
43018002	Na uwi ɔmmɔ kemo ni, kakya ɔkyane Yuda Iskariot ɔgyi likpo lɛmmɔ. Ɔsika mmɔ na Yesu ku nwuna batɛyane bátaayɔ bɔsa bɔsa.
43018003	Anwuɔsu Yuda lɛnɔ útiku Romaƒuɔ bekpone ku kakpakɔ bagyumanane bani na bakpane benengu ku Ƒarisiƒuɔ bátala. Bekyuli bamɛni bada lɛlɔ ku ekpola ku lɛsogya ku likpo.
43018004	Na ka Yesu ɔ́ti ala ani ndubo-nwu bɔlɛku ɔsu ni, ɔ́lɛ úbo anumi na úye-ma ɔnini, “Ɔma na bɛɛwia?”
43018005	Amu na bédie kenye banini, “Yesu Nasareni bɔɔwia.” Mmɔ ni, Yesu údie kenye ɔnini, “Bɛɛnu-mi mɛni.” Na kakya ɔkyane Yuda lɛnɔ unye-ma akɔ.
43018006	Na uwi ɔni na Yesu údie kenye ɔnini, “Bɛɛnu-mi mɛni” ni, bédi bésie kama na bébuli.
43018007	Amu na Yesu ɔ́sɔ úye-ma kunyɔdi ɔnini, “Ɔma na bɛɛwia?” Na ama lɛnɔ básɔ bédie kenye banini, “Yesu Nasareni.”
43018008	Amu na Yesu ɔ́su-ma ɔnini, “Lɛ́ɛsu-mii nnii bɛɛnu-mi mɛni.” Na Yesu ɔ́sɔ ɔ́su-ma ɔnini, “Si ami na bɛɛwia bɔdi ni, bɛya na bekyuli bakladi bamɛni batɔlɔ.”
43018009	Na Yesu ɔ́su ɔmɛni kalɛ na ala ani na ɔ́su úbavi ebo ete lɛni uwi ɔni na ɔ́su ɔnii, “Ati, bekyuli bani ƒui na éte-mi ni, ńtayila bana akɔ ɔdi.”
43018010	Na mmɔ ni, Simon Petro ɔda kewii kadi. Amu na ɔ́ni-ka ɔ́kpa livuo kemo, na ɔ́nwi ɔkpane unengudi kabla ɔblane kɔdianu kɔtu úkulo. Na kabla ɔblane ɔmmɔ baalɔ Malkus.
43018011	Nsu Yesu ɔ́su Petro ɔnini, “Sɔku ƒula kewii kya livuo kemo! Aakali anii lɛbibo ɔɔƒɛɛ ɔni na mina Ɔti úte-mi ɔnii nni ni, naaani-nwu?”
43018012	Ɔmmɔ kama ni, Romaƒuɔ bekpone ku bana ɔtɔnkune ku Yudaƒuɔ bagyumanane badi béƒie Yesu, na bényimi-nwu.
43018013	Na báka-nwu buti busienku Hana kudɔ. Na Hana ɔmɛni ɔdi Kaiaƒa ulekudi ɔti. Na Kaiaƒa ɔmɛni mɔɔbla ɔkpane unengudi kabla na lɛkwa lɛmmɔ kemo.
43018014	Na Kaiaƒa ndi anwu ɔni násu Yudaƒuɔ batɔnkune bammɔ ka ɔdia ka ukyuli unwi ukpi na kadi ƒui lili.
43018015	Simon Petro ku ɔtɛyane ɔbambadi básiaku Yesu kama. Na ɔtɛyane ɔbambadi ɔmmɔ ni, ɔkpane unengudi ɔmmɔ ɔgyi-nwu, anwuɔsu na ɔ́siaku Yesu na bétéduo ɔkpane unengudi ɔmmɔ kaduli.
43018016	Nsu uwi ɔmmɔ ni, Petro anwu ɔsɔ unye kayakun. Amu na ɔtɛyane ɔmmɔ ɔ́sɔ únwini úbo úbatɛmiku ulekubi ɔni nnye ɔba kenye mmɔ, na ɔ́ya na Petro lɛnɔ uduo kaduli kammɔ.
43018017	Mmɔ na ulekubi ɔmmɔ úye Petro ɔnini, “Ɔɔɔdi ɔnana ɔmmɔ batɛyane akɔ unwi na adi?” Amu na Petro údie kenye ɔnini, “Oowo, lɛɛɛdi bana akɔ ɔdi.”
43018018	Ɔƒɛni ni, ka kɔyɔ kɔɔda-ma ɔsu ni, kabla bablane bammɔ ku bagyumanane bammɔ básala ogya ɔdi na benye baawaa. Na Petro lɛnɔ ɔ́gyu úsie unye-ma kudɔ mmɔ ɔɔwaa ogya ɔmmɔ.
43018019	Uwi ɔmmɔ ni, ɔkpane unengudi ɔkya uuye Yesu ala taasiku nwuna basiakune ku ala ani na ɔɔtina lɛlɔ.
43018020	Amu na Yesu údie kenye ɔnini, “Lɛ́tina ukyuli biala ala na kadi ƒui anumi uwi biala kemo. Na ala ani na lɛ́tina mmɔ lɛnɔ ni, Yudaƒuɔ kɔsakɔ na lɛ́tina-nya na Yudaƒuɔ kakpakɔ uwi ɔni na bana ƒui bábasa. Na ńtasu lɛla lɛdi na bɔbɛ kemo.
43018021	Na bi ɔsu na eeye-mi lɛla lɛdi na ɔmɛni lɛlɔ? Ye bekyuli bani nénu-mi. Ama ngyi ala ani na lɛ́su-ma.”
43018022	Ka Yesu ɔ́su-nwu lɛla lɛmɛni ɔ́wɔlɔ ni, bagyumanane bammɔ akɔ unwi úbo-nwu kɔnu ɔtugya na úye Yesu ɔnini, “Ɔkpane Unengudi na eedie kenye lɛni?”
43018023	Amu na Yesu úye-nwu ɔnini, “Si lɛ́su lɛla lɛni naaadia ni, su ukyuli biala na mɛni lɛla lɛmmɔ. Na si ńtasu lɛla likpidi lɛdi bɔdi ni, bi ɔsu na ébo-mi kɔnu ɔtugya?”
43018024	Mmɔ na Hana úti Yesu ɔni na bámua bényimi bada úmene Ɔkpane Unengudi Kaiaƒa.
43018025	Uwi ɔmmɔ ni, Simon Petro ɔmua unye ogya kudɔ mmɔ ɔɔwaa ogya. Mmɔ na bekyuli bammɔ béye-nwu banini, “Ɔɔɔdi awɔ ndi ɔnana ɔmmɔ kama basiakune akɔ unwi iye?” Mmɔ ni, Petro ɔ́tuala ɔnini, “Oowo, lɛɛɛdi bana akɔ ɔdi!”
43018026	Amu na ɔkpane unengudi nwuna kabla ɔblane ɔdi ɔni na ɔnwani ndi okloƒu ɔni kɔtu na Petro ɔ́nwi ɔ́mami ni, úye Petro ɔnini, “Ɔɔɔdi awɔ na lɛ́nu na inɔ egyii kemo mmɔ ka enye-nwu kudɔ iye?”
43018027	Mɛni lɛnɔ ni, Petro ɔ́sɔ ɔtuala ɔnini, “Oowo!” Na mmɔ mmɔ ni, akɔkɔ úte kenye.
43018028	Amu na ɔtanta tutuutu ni, bákpanku Yesu básiku Kaiaƒa kudɔ mmɔ, na béti-nwu bésienku Romaƒuɔ aban unengudi kaduli. Nsu Yudaƒuɔ bammɔ béteduo mmɔ, ɔsika na bana ɔda bubo kenye ni, bátayɔ ka beduo mmɔ na ɔya bana lɛlɔ lise lɛlɔ ka badubo Kukpi Lili Bɔvia Limeyi bɔdi ɔsu.
43018029	Ɔmmɔ ɔsu Pilato ɔ́lɛ úbo-ma kudɔ na ɔba kenye mmɔ, na úye-ma ɔnini, “Likpidi lɛmani na ɔ́bla?”
43018030	Amu na bédie kenye banini, “Si ɔɔɔdi likpidi bonwu lɛdi na ɔ́bla ni, nka bulakpanku-nwu buleboku ƒula kudɔ.”
43018031	Anwuɔsu Pilato ɔ́su-ma ɔnini, “Amu na amii alati bitiku-nwu na bitátɛku-nwu litemi ɔkɛnku bina ɔda bubo lɛlɔ.” Mmɔ na Yudaƒuɔ bammɔ bédie kenye banini, “Roma aban útete-bu kuƒi ka abu alati bɔdu ukyuli kukpi kɔtɔ.”
43018032	Na ala amɛni álɛ lɛni kalɛ na litemi lɛni na Yesu ɔ́su ɔ́siku kukpi kɔni udu na ɔdubo bukpi lɛlɔ ubo ute lɛni sɔsɔ.
43018033	Amu na Pilato únwini útéduo kaduli mmɔ, na ɔ́lɔ Yesu na úye-nwu ɔnini, “Awɔ ndi Yudaƒuɔ Ɔga?”
43018034	Mmɔ ni, Yesu únwini na úye-nwu ɔnini, “Awɔ ɔlati muuye-mi kenye kamɛni, munuu bekyuli bamba násu-ɔ banii ye-mi nu?”
43018035	Amu na Pilato údie kenye ɔnini, “Aabu anii Yudani na ndi? Awɔ ɔlati ƒula kadi bekyuli ku bakpane benengu néti-ɔ abakya-mi kɔnu. Bi na ábla?”
43018036	Mmɔ na Yesu ɔ́su-nwu ɔnini, “Mina lɛga bɔdi bútasi kalɔ kamɛni lɛlɔ. Si banii kalɔ kamɛni lɛlɔ lɛga bɔdi na lɛdi ni, nka mina basiakune badubukpo bete-mi kalɛ na neeeduo Yudaƒuɔ benengu enu kemo. Nsu ni, ɔɔɔdi lɛni na use. Mina lɛga bɔdi lɛ́si kesii bamba.”
43018037	Ka ɔ́su-nwu lɛni ni, Pilato úye-nwu ɔnini, “Anwuɔsu ɔga na adi?” Amu na Yesu ɔ́su-nwu ɔnini, “Awɔ mɔɔsu ka ɔga na ndi. Na ɔmɛni ɔsu geen na báwɔ-mi. Na líbo kalɔ kamɛni lɛlɔ kalɛ na mbedie litemi geen lɛtina. Na ukyuli biala ɔni nkɛnku litemi geen lɛmmɔ ni, uunú lɛla lɛni na mɔɔsu.”
43018038	Mmɔ ni, Pilato úye-nwu ɔnini, “Bi ndi litemi geen?” Mmɔ kani na Pilato ɔ́sɔ únwini úsie keyi na Yudaƒuɔ bammɔ kudɔ na útásu-ma ɔnini, “Naaanu likpidi lɛni ɔsu na lɛdu ukyuli ɔmɛni kɔtɔ.
43018039	Nsu na bina ɔda bubo bɔni na bibo kenye ni, si údu Kukpi Lili Bɔvia Limeyi bɔdi uwi ni, uwi biala mɔɔnyonu batɔntɛne akɔ unwi. Anwuɔsu ni, bɛɛwia ka lɛnyonu Yudaƒuɔ Ɔga?”
43018040	Amu na bana ƒui báva básu banini, “Oowo! Ɔɔɔdi anwu, mmomu Baraba!” Na Baraba ɔmɛni ɔdi bekyuli ɔdune.
43019001	Anwuɔsu ni, Pilato ɔ́ya na bagyumanane béti kɔbuli kɔni na bélii básala na bébo Yesu kaduɛ.
43019002	Na bekpone bammɔ béti liyu kagba bédi kabwa na béti bébi-nwu lili. Na béti awu ugyiedi gyɔlɔɔ ɔdi aani ɔga kalɛ bákya-nwu.
43019003	Na beesié teebo-nwu kudɔ taabasu-nwu banini, “Yiidu! Yudaƒuɔ Ɔga ɔ́si ɔdubo o-o!” Na si básu-nwu lɛni ni, na bébo-nwu kɔnu ɔtugya.
43019004	Ɔmmɔ kama ni, Pilato ɔ́sɔ ɔ́lɛ úbo bekyuli lisu lɛmmɔ kudɔ úbasu-ma ɔnini, “Bɛnu! Ndubo-nwu bɔkpanku buboku bina anumi na mbatina-mi ka ńtanu likpidi lɛdi na nwuna lɛlɔ kalɛ na lɛdu-nwu kukpi kɔtɔ.”
43019005	Anwuɔsu Yesu ɔ́lɛ úbo keyi mmɔ, na liyu kabwa kammɔ kebi-nwu lili na ɔkya awu ugyiedi gyɔlɔɔ ɔmmɔ. Mmɔ ni, Pilato ɔ́su ɔnini, “Bɛnu! Ukyuli ɔmmɔ na ɔdi mɛni!”
43019006	Amu na uwi ɔni na bakpane benengu ku Yudaƒuɔ benengu bammɔ bánu-nwu ni, báva básu banini, “Kana-nwu mana ugyii lɛlɔ! Kana-nwu mana ugyii lɛlɔ!” Mmɔ ni, Pilato ɔ́su-ma ɔnini, “Amii biti-nwu na bitákana-nwu bɛmana ugyii lɛlɔ. Ami ńtanu likpidi lɛdi na nwuna lɛlɔ kalɛ na lɛdu-nwu kɔtɔ.”
43019007	Amu na bekyuli lisu lɛmmɔ básu banini, “Bubo ɔda bubo bɔni mɔɔtina ka ɔlɛka ukpi. Ɔsika ɔ́su ɔnii ɔdi Katɔti Ubidi.”
43019008	Uwi ɔni na Pilato únu-ma kenye kamɛni ni, liƒu lɛ́sɔ lɛ́da-nwu libu.
43019009	Ɔmmɔ ɔsu ni, ɔ́sɔ únwini útéduo kaduli mmɔ na úye Yesu ɔnini, “Wɛ na ási?” Nsu Yesu útedie kenye kadi.
43019010	Amu na Pilato úye-nwu ɔnini, “Eledie lɛla lɛdi kenye alasu-mi? Aaagyi ka mbo kenyekɔ na lɛnyonu-ɔ, na mbo kenyekɔ na lɛya na bakana-a bamana ugyii lɛlɔ?”
43019011	Mmɔ ni, Yesu údie kenye ɔnini, “Nka alákɛ ɔyikun ɔdi na mina lɛlɔ si ɔɔɔdi Katɔti néte-ɔ kuƒi kɔmmɔ. Anwuɔsu ukyuli ɔni néti-mi ɔ́kya-a kɔnu kemo ni, ɔ́bla likpidi útulo-ɔ.”
43019012	Ka Pilato únu lɛla lɛmɛni ni, ɔ́wia ulu ɔni lɛlɔ na ɔsia na ɔnyonu Yesu. Nsu bekyuli bammɔ bakya baava taasu banini, “Si ányonu-nwu ni, asɔ aaadi Ɔga Unengudi Kaesare kabla ɔblane! Na ukyuli biala ɔni meti lɛlɔ mabla ɔga ni, ɔ́ta únye Kaesare ɔmmɔ lɛlɔ!”
43019013	Ɔmmɔ ɔsu ka Pilato únu etemila amɛni ni, ɔ́kpanku Yesu ɔ́lɛku na útélie litemi bɔtɛ liboku lɛlɔ kesii kani baalɔ banii Atabi Kasalakɔ. Na Hebri lɛdi kemo banii Gabata.
43019014	Uwi ɔmmɔ ɔbla aani ɔƒiiwi. Na lɛdi limeyi lɛni kadi kegye ndi Kukpi Lili Bɔvia Limeyi lɛmmɔ. Na Pilato ɔ́su bekyuli bammɔ ɔnini, “Bɛɛnu bina Ɔga!”
43019015	Amu na báva básu banini, “Gyunku-nwu! Gyunku-nwu! Kana-nwu mana ugyii lɛlɔ!” Mmɔ na Pilato úye-ma ɔnini, “Bɔkana na nkana bina Ɔga mmana ugyii lɛlɔ?” Amu na bakpane benengu bammɔ básu-nwu banini, “Buuubo ɔga ɔdi buuutulo Romaƒuɔ Ɔga Unengudi Kaesare!”
43019016	Ka básu lɛni ni, Pilato úti Yesu úte-ma ɔnii batákana-nwu bamana ugyii lɛlɔ.
43019017	Anwuɔsu bekpone bammɔ bákpanku Yesu bátɔlɔku. Na báya na anwu ɔlati uti ugyii ɔni lɛlɔ na badubo-nwu bɔkana bɔmana mmɔ. Na báyu ulu bésie kesii kani baalɔ banii Opokuo kalɔ. Na Hebri lɛdi kemo ndi Golgota.
43019018	Mmɔ na bákana-nwu bámana ugyii lɛlɔ. Na mmɔ lɛnɔ ni, bákana nkyuli inyɔ bamba badi bámana ligyii lɛlɔ na Yesu kɔmii ku kɔdianu.
43019019	Pilato ɔ́ya na bénweni ala adi básia kalɛkɛ kadi lɛlɔ na úti-ka ɔ́mana Yesu ugyii ɔmmɔ lɛlɔ. Na etemila ammɔ ndi amɛni. Yesu Nasareni, Yudaƒuɔ Ɔga.
43019020	Yudaƒuɔ pii báka ala amɛni, ɔsika kesii kani na bákana Yesu bámana ugyii lɛlɔ mmɔ ude ɔma unengudi ɔmmɔ. Na Pilato únweni ala ammɔ lɛnɔ na Hebri ku Roma ku Griki lɛdi kemo.
43019021	Lɛla lɛmɛni lítayɔ Yudaƒuɔ bakpane benengu bammɔ kaƒɔ. Anwuɔsu bátásu Pilato banini, “Útalɛka enweni anii Yudaƒuɔ Ɔga, mmomu ukyuli ɔmɛni ɔ́su ɔnii ɔdi Yudaƒuɔ Ɔga.”
43019022	Amu na Pilato údie kenye ɔnini, “Lɛla lɛni na línweni ni, líinweni lɛ́wɔlɔ.”
43019023	Uwi ɔni na bekpone bammɔ bákana Yesu bámana ugyii lɛlɔ báwɔlɔ ni, béti nwuna adala na béle-nya akpa ene. Na ɔdi biala úti lɛkpa linwi. Na Yesu awu gyɔlɔɔ ɔmmɔ ni, bétele-nwu. Na awu ɔmmɔ ni, bátaka-nwu kesii kadi, mmomu budi sɔɔn na bédi-nwu ɔ́si limɔ útédu lɛgba.
43019024	Na bekpone bammɔ básu lɛlɔ banini, “Buláni awu ɔmɛni bulabwɛ. Mmomu bɛya na bɔtu egulabi bɔnu bula akɔ ɔni menwini mewi na buti awu ɔmmɔ bute-nwu.” Na ɔkɛnku ɔmɛni ɔsu ni, Bunweni Kedee Ɔku kemo etemila ébo éte lɛni sɔsɔ uwi ɔni na básu bése banii, “Béle-mi lɛlɔ ala béte lɛlɔ. Na bátu egulabi na mina awu lɛlɔ.” Na lɛni geen lɛnɔ na bekpone bammɔ bábla.
43019025	Na Yesu ugyii ɔmmɔ kalɔ ni, Yesu uni ku uni ɔnwani ulekubi ku Klopa ulekudi Maria ku Maria Magdalene benye.
43019026	Yesu ɔ́nu uni ku nwuna ɔtɛyane ɔni na ɔɔyɔ́ geen ka benye. Anwuɔsu ɔ́su uni ɔnini, “Nna, aanu ƒ^ubidi.”
43019027	Amu na ɔ́su ɔtɛyane ɔmmɔ lɛnɔ ɔnini, “Aanu ƒ^ini.” Anwuɔsu ɔ́si uwi ɔmmɔ ni, ɔtɛyane ɔmmɔ ɔ́ƒɔ-nwu úsienku kaduli na ɔɔnu-nwu lɛlɔ.
43019028	Yesu ɔ́ti ka ɔƒaani ni, ɔ́ɔwɔlɔ lɛla biala na ɔlɛka ɔbla. Na kalɛ na Bunweni Kedee Ɔku kemo ala ani bénweni bése ebo ete lɛni ɔsu ni, Yesu ɔ́su ɔnini, “Utukwɛ ɔɔda-mi.”
43019029	Amu na kesii kani na ala amɛni aalɛ́ mmɔ ni, kalaku bonwu kadi kese na ntɛ bɔni nányi buwi. Anwuɔsu béti unwo bátu ugyii ɔdi baalɔ banii hisope lɛlɔ na bánwu bákya ntɛ bɔmmɔ kemo, na bákɔliku bátu-nwu kenye.
43019030	Ka Yesu ɔ́ni ntɛ bɔmmɔ ɔ́wɔlɔ ni, ɔ́su ɔnini, “Ɔƒɛni kani ɔ́sa!” Ka ɔ́su lɛni ɔ́wɔlɔ ni, ɔ́kya lili kalɔ na ɔ́yula.
43019031	Amu na Yudaƒuɔ benengu bammɔ básu Pilato banii ute-ma kuƒi na bekyuli bani na bákana bámana ugyii lɛlɔ mmɔ ni, na bebo-ma lɛgba ekubi baƒɛ na baƒami-ma na ugyii lɛlɔ mmɔ. Yudaƒuɔ bammɔ báwia ka babla ɔmɛni ɔsika limeyi lɛmmɔ lɛdi Ƒida. Na bátayɔ ka bekyuli bammɔ ɔlɔna ɔƒa ligyii lɛlɔ mmɔ utédu kadi kégye kani ndi bana lɛnwunameyi. Na lɛnwunameyi lɛni ndubo mmɔ lɛnɔ lɛdi limeyi linengudi geen lɛni nse kedee ƒui lite-ma.
43019032	Ɔmmɔ ɔsu bekpone bammɔ bésie na nkyuli inyɔ bani na bákana bámana ugyii lɛlɔ bébunku Yesu mmɔ ni, bébo-ma lɛgba báƒɛ.
43019033	Nsu ka bébedu Yesu kudɔ ni, bánu ka úukpi. Anwuɔsu anwu ni, bátaƒɛ-nwu lɛgba.
43019034	Mmomu ukpone unwi ɔ́tu-nwu ɔƒɛnyi ɔ́ƒuala ku nwuna lɛtula. Na mmɔ mmɔ ni, ubugya ku ntu bɔ́lɛ.
43019035	Ukyuli ɔni nánu ala amɛni ni, anwu muunweni-nya kalɛ na amii lɛnɔ bɛƒɔ bɛdi. Na lɛla lɛni na ɔ́su lɛnɔ ni, sɔsɔ na ɔdi. Na ɔgyi nwaa ka litemi geen na ɔɔsu.
43019036	Bábla ala amɛni ƒui kalɛ na Bunweni Kedee Ɔku kemo etemila ebo ete lɛni ɔni na bénweni banini, “Nwuna likubi linwi muedi balaƒɛ-ni.”
43019037	Na bénweni lɛla bamba lɛnɔ banini, “Bekyuli badubɔnu anwu ɔni na bátu-nwu lɛtula ɔƒɛnyi mmɔ.”
43019038	Ɔmmɔ kama ni, Yoseƒ ɔni nási ɔma ɔni baalɔ banii Arimatea ni, úvele Pilato ɔnii ɔnyonu Yesu ukpine ute-nwu. Na Yoseƒ ɔmɛni ɔdi Yesu kama basiakune akɔ unwi. Nsu útabla na bekyuli bati, ɔsika ɔɔyia Yudaƒuɔ benengu bammɔ ɔsu. Na ka Pilato ɔ́tuna ni, úbo úbaƒɔ ukpine ɔmmɔ ɔ́tɔlɔku.
43019039	Na Nikodemo ɔni nábɛ útánu Yesu usien ɔdi ni, anwu lɛnɔ ɔsiaku Yoseƒ ɔmɛni. Na evogyii ani na beeti taaklibi ukpine ni, Nikodemo ɔ́ya na béti-nya pii geen basiaku-ma.
43019040	Amu na nkyuli inyɔ bamɛni béti Yesu ukpine ɔmmɔ na bátáwɛɛ-nwu evogyii ammɔ ƒui na béti adi aƒualadi abuni bényimi bada-nwu lɛlɔ ƒui aani kalɛ na Yudaƒuɔ baaklibi ukpine asa na baavá-nwu.
43019041	Na kesii kani na bádu Yesu mmɔ ni, likpo blii lɛdi lɛkya mmɔ. Na mmɔ ni, béku kaƒiɔtɔ kawɔdi kadi bése na bátava tɔ ukyuli kana kemo kudii.
43019042	Ɔƒɛni ka kadi kegye kani ndi lɛnwunameyi na kaƒiɔtɔ kammɔ lɛnɔ kede mmɔ ɔsu ni, béti Yesu bátáva mmɔ.
43020001	Na Kwasida ɔtanta tutuutu uwi ɔni kemo na kadi kátabla tɔ nwaa ni, Maria Magdalene úsie kaƒiɔtɔ kammɔ kudɔ na útánu ka lɛtabi lɛni na béti bébi ubu ɔmmɔ kenye lɛsɔ liiibi.
43020002	Anwuɔsu úkeli úsie Simon Petro ku ɔtɛyane ɔni na Yesu ɔɔyɔ́ mmɔ kudɔ. Na útásu-ma ɔnini, “Bekyuli badi bétédie Blɔti na kaƒiɔtɔ kammɔ kemo bátɔlɔku. Na bɔɔɔgyi kesii kani na béti-nwu bétése!”
43020003	Amu na Petro ku ɔtɛyane ɔbambadi ɔmmɔ bátɔlɔ bésie kaƒiɔtɔ mmɔ.
43020004	Bana inyɔ ƒui bakɛ beekeli usi, nsu ɔtɛyane ɔbambadi ɔmmɔ ɔ́vi Petro na ɔ́ka-nwu kaƒiɔtɔ kudɔ mmɔ budu.
43020005	Úbo kalɔ na ɔ́nu adi aƒualadi abuni ammɔ, nsu úteduo kaƒiɔtɔ ɔtɔ ɔmmɔ kemo.
43020006	Simon Petro ɔni nkpɛ kama lɛnɔ úubo úbeduo, na anwu ɔ́vi úduo kaƒiɔtɔ kammɔ kemo na ɔ́nu adi aƒualadi ammɔ ka ewi.
43020007	Na kɔdi kɔni na béti bamana Yesu lili lɛnɔ kɔtɛ mmɔ. Nsu kɔɔɔtɛ adi aƒualadi ammɔ kudɔ. Mmomu báƒɛ aku lɛti báva kɔmadɔ.
43020008	Mmɔ ni, ɔtɛyane ɔbambadi ɔni náka bukeli butédu kaƒiɔtɔ kammɔ kɔtu lɛnɔ úduo ɔtɔ ɔmmɔ kemo. Na útánu ala ammɔ lɛni kani, na ɔ́ƒɔ ɔ́di.
43020009	Nsu úti úbeduku uwi ɔmmɔ lɛlɔ ni, bétenu tɔ kalɔ ka Yesu ɔdubɔta bɔlɛ kekpine aani kalɛ na bénweni na Bunweni Kedee Ɔku kemo.
43020010	Amu na batɛyane bammɔ bénwini bésie kaduli.
43020011	Nsu Maria úbo unye kaƒiɔtɔ kammɔ anumi na uuwulo. Nsu uwi ɔni na unye uuwulo ni, ɔ́sɔ úbo kalɔ ɔ́nu kaƒiɔtɔ kammɔ kemo.
43020012	Mmɔ ni, ɔ́nu Katɔti batu inyɔ badi ka bakya lɛwu lɛƒualadi belie mmɔ. Unwi ulie kesii kani na Yesu ɔ́tɛ lili kakɛ, na ɔkladi lɛnɔ ulie úsie lɛgba kakɛ.
43020013	Amu na béye-nwu banini, “Uleku, bi ɔsu na eewulo?” Mmɔ ni, Maria lɛnɔ údie kenye ɔnini, “Bekyuli badi bébeti mina Ati bátɔlɔku. Na lɛɛɛgyi kesii kani na béti-nwu bésienku!”
43020014	Amu ka ɔ́tu únwini ni, ɔ́nu ka Yesu unye. Nsu Maria útati ɔnii Yesu na ɔdi.
43020015	Amu na Yesu lɛnɔ úye-nwu ɔnini, “Uleku, bi ɔsu na eewulo? Ɔma na aawia?” Nsu Maria ɔ́kali ɔnii anwu mɔɔnu kaƒiɔtɔ kammɔ lɛlɔ. Anwuɔsu na ɔ́su-nwu ɔnini, “Ati, buvele, si awɔ nédie-nwu átɔlɔku mɛni ni, na atina-mi kesii kani na éti-nwu étése, na lisie ntéti-nwu mmɔ.”
43020016	Amu na Yesu ɔ́kpali-nwu ɔnini, “Maria!” Mmɔ ni, Maria únwini ɔ́nu-nwu, na ɔ́su na Hebri lɛdi kemo ɔnini, “Rabuni!” Na nwuna kalɔ ndi Ala Ɔtinane.
43020017	Mmɔ ni, Yesu ɔ́su-nwu ɔnini, “Tatu tada-mi, ɔsika ńtenwini tɔ ńtesie Katɔti kudɔ. Mmomu teesie mina banwani kudɔ na atásu-ma anii línwini lísela mina Ɔti ɔni ndi Katɔti kudɔ. Na anwu ndi amii lɛnɔ Ɔti ku bina Katɔti.”
43020018	Anwuɔsu ni, Maria Magdalene úsie na útásu batɛyane bammɔ ka anwu ɔ́nu Blɔti. Na lɛla lɛni na Yesu ɔ́su-nwu ni, ɔ́sɔku-ni ɔ́su batɛyane bammɔ.
43020019	Na Kwasida kadi kammɔ useyi ni, batɛyane bammɔ básala na bákalɛ lɛlɔ bákya ɔtɔ kemo ka baayia Yudaƒuɔ benengu bammɔ ɔsu. Amu na Yesu úbo úbenye-ma ntɛ, na ɔ́su-ma ɔnini, “Keyi buɛɛ kasiaku-mii.”
43020020	Ka ɔ́su-ma ɔmɛni ɔ́wɔlɔ ni, Yesu úti nwuna enu ku ɔƒɛnyi ɔ́tina-ma. Na lɛlɔ lɛ́yɔ batɛyane bammɔ ka bánu Blɔti ɔsu.
43020021	Ɔmmɔ kama ni, Yesu ɔ́sɔ ɔ́su-ma ɔnini, “Keyi buɛɛ kasiaku-mii. Kalɛ na Ati ɔ́tala-mi ni, lɛni kani na ami lɛnɔ mɔɔtala-mii.”
43020022	Mmɔ ni, ɔ́nwuna úwi-ma na ɔ́su-ma ɔnini, “Bɛƒɔ Katɔti Kɔyu.
43020023	Na si bíti bekyuli ekpidi bɛ́kyiɛ-ma ni, ɔɔtina ka Katɔti lɛnɔ úti ɔ́kyiɛ-ma. Nsu si bíteti bítakyiɛ-ma ni, ɔɔtina ka Katɔti lɛnɔ úteti útakyiɛ-ma.”
43020024	Uwi ɔni na Yesu úbo-ma kudɔ mmɔ ni, batɛyane leevu-inyɔ bammɔ akɔ unwi ɔni baalɔ Toma na basɔ baalɔ-nwu Nta Ubi ni, uuubo-ma akɔ.
43020025	Anwuɔsu ka úbebo ni, batɛyane bakladi bammɔ básu-nwu banini, “Abu bɔ́ɔnu Blɔti!” Amu na Toma ɔ́su-ma ɔnini, “Si ńtanu kɔbwɛlɛ eƒi lɛtaala na nwuna enu na liti mina lɛnimi lɛkya-nya kemo na liti mina kɔnu lɛkya-nwu ɔƒɛnyi ni, lɛɛɛdubo bɔƒɔ bɔdi.”
43020026	Amu na Kwasida unwi kama ni, batɛyane bammɔ básɔ bása belie ɔtɔ kemo, na Toma lɛnɔ ɔkya-ma akɔ. Básɔ bákalɛ ɔtɔ ɔmmɔ lɛni kani. Nsu Yesu úbo na úbenye-ma ntɛ, na ɔ́su-ma ɔnini, “Keyi buɛɛ kasiaku-mii.”
43020027	Amu na ɔ́su Toma ɔnini, “Bo, na ebeti ƒula lɛnimi akya mɛni. Na anu mina enu. Na eti ƒula kɔnu akya-mi ɔƒɛnyi. Na ada ƒula taƒɔ tadi aya. Na aƒɔ adi ɔƒɛni kani!”
43020028	Ka Yesu ɔ́su-nwu lɛni ni, Toma údie kenye ɔnini, “Mina Ati ku Katɔti!”
43020029	Amu na Yesu ɔ́su-nwu ɔnini, “Áƒɔ ádi ka ánu-mi ɔsu. Bekyuli bani náƒɔ bádi asa na bánu-mi ni, badubɔkɛ lɛlɔyɔ teetulo!”
43020030	Yesu ɔ́bla akɔla budie taatina pii na nwuna batɛyane anumi. Nsu ńtenweni-nya ńtakya ɔku ɔmɛni kemo.
43020031	Na amɛni kani na línweni líse kalɛ na bɛƒɔ bɛdi ka Yesu ndi Ukyuli Ɔƒunadi ɔmmɔ. Na anwu ndi Katɔti Ubidi ɔni na si bɛ́ƒɔ-nwu bɛ́di ni, na ɔya na bilie ngba na nwuna ɔyikun kemo.
43021001	Ɔmmɔ kama ni, Yesu ɔ́sɔ údie lɛlɔ ɔ́tina nwuna batɛyane kunwi na Tiberia Ɛpu kudɔ. Na kalɛ na úbalɛ na ndubo bɔsu mɛni.
43021002	Limeyi lɛdi ni, Simon Petro ku Toma ɔni baalɔ Nta Ubi ku Natanael ɔni nási Kana na Galilea kalɔ lɛlɔ ku Sebedeo bebi ku Yesu batɛyane inyɔ babambadi badi benye.
43021003	Amu na Simon Petro ɔ́su-ma ɔnini, “Lísela ntédie kɔbɛ.” Mmɔ kani na ama lɛnɔ básu-nwu banini, “Abu lɛnɔ bɔdubo-ɔ bɔsiaku.” Anwuɔsu bana ƒui béduo ɔkɔlɔ kemo na bátɔlɔ. Nsu usien umodi ɔmmɔ ni, bétedie kɔbɛ kɔdi.
43021004	Amu uwi ɔni na ɔƒɛ ɔ́tu ɔdubo ni, batɛyane bammɔ bánu ukyuli ɔdi ka unye ɛpu kɔtu. Nsu bátati banii Yesu na ɔdi.
43021005	Amu na ɔ́kpali-ma ɔnini, “Bakloƒu, bítedie kɔbɛ kɔdi?” Mmɔ na ama bédie kenye banii, “Oowo!”
43021006	Amu na ɔ́su-ma ɔnini, “Biwi bina asawu ɔmmɔ na ɔkɔlɔ ɔmmɔ kɔdianu kakɛ. Na bɛdubɔkɛ lɛla lɛdi.” Anwuɔsu béwi asawu ɔmmɔ. Na bátakana-nwu bɔni bɔlɛku, ɔsika bédie kɔbɛ pii.
43021007	Amu na ɔtɛyane ɔni na Yesu ɔɔyɔ́ mmɔ ɔ́su Petro ɔnini, “Blɔti na ɔdi!” Ka Simon Petro únu ka ɔtɛyane ɔmmɔ ɔ́su ɔnii Blɔti na ɔdi ni, Petro úti nwuna awu gyɔlɔɔ ɔ́bala lɛlɔ, ɔsika ɔ́da-nwu údie. Na ɔ́ƒulu úduo ntu bɔmmɔ kemo, na úti úsela Blɔti kudɔ.
43021008	Na batɛyane bakladi béti ɔkɔlɔ ɔmmɔ na básia ntu lɛlɔ bébedu ɛpu kɔtu. Na báni asawu ku kɔbɛ kɔmmɔ béboku. Na ɔ́si kesii kani na bédie kɔbɛ kɔmmɔ útédu ɛpu kɔtu ni, útagyu. Ɔ́bla aani lɛgba budie eti anyɔ.
43021009	Ka báyu ɔkɔlɔ kemo bébo kalɔ ni, bánu aƒɛ ogya ɔdi na ɔdaku bɔda. Na kɔbɛ kɔdi kɔsia ogya ɔmmɔ lɛlɔ, na bodobodo ɔdi lɛnɔ use mmɔ.
43021010	Amu na Yesu ɔ́su-ma ɔnini, “Biti bina kɔbɛ kɔni na bídie ɔƒaani mmɔ kɔdi biboku.”
43021011	Amu na Simon Petro ɔ́kɔ úduo ɔkɔlɔ ɔmmɔ kemo, na ɔ́da asawu ɔmmɔ na ɔ́ni úbewi ɛpu kɔtu. Na kɔbɛ kubendi kúyi-nwu kemo tɛtɛɛtɛ. Na kɔbɛ kɔmmɔ ƒui bumomo bɔbla eti atɛ ku ɛtɛ. Nsu ina ka kɔbɛ kɔmmɔ kúmomo lɛni ni, asawu ɔmmɔ útabwɛ.
43021012	Ɔmmɔ kama ni, Yesu ɔ́su-ma ɔnini, “Bibo bibadi.” Nsu ɔni na ala amɛni ƒui aalɛ́ ni, ɔdi útakana kayi buse na uye-nwu ɔnii, “Ɔma na adi?” Ɔsika báti ka Blɔti na ɔdi.
43021013	Na ka Yesu ɔ́lɔ-ma ɔnii babadi ni, ɔ́kpɛ úde adila ammɔ na úti bodobodo ɔmmɔ na úti úte-ma. Lɛni kani na ɔ́bla kabɛ kammɔ lɛnɔ.
43021014	Na ɔmɛni ndi kɔtɛdi kɔni na Yesu údie lɛlɔ ɔ́tina nwuna batɛyane ɔni na ɔ́ta ɔ́lɛ kekpine.
43021015	Uwi ɔni na bádi báwɔlɔ ni, Yesu úye Simon Petro ɔnini, “Simon, Yohane ubi, aayɔ́-mi geen teetulo batɛyane bakladi bamɛni?” Amu na údie kenye ɔnini, “Blɔti, ɛɛn! Awɔ ɔlati agyi ka mɔɔyɔ́-ɔ.” Amu na Yesu ɔ́su-nwu ɔnini, “Taanu mina baƒonubi lɛlɔ.”
43021016	Ɔmmɔ kama ni, Yesu ɔ́sɔ úye-nwu ɔnini, “Simon, Yohane ubidi, aayɔ́-mi geen?” Na Petro lɛnɔ ɔ́sɔ údie kenye ɔnini, “Blɔti, agyi ka mɔɔyɔ́-ɔ.” Mmɔ ni, Yesu ɔ́sɔ ɔ́su-nwu ɔnini, “Taanu mina baƒonu lɛlɔ.”
43021017	Kɔtɛdi ni, Yesu ɔ́sɔ úye Petro ɔnini, “Simon, Yohane ubidi, aayɔ́-mi?” Amu ka Yesu ɔ́sɔ úye-nwu kɔtɛdi ɔnii, “Aayɔ́-mi?” ɔsu ni, Petro lɛlɔ lɛ́bla anwu ɔlati kɔnyana, na ɔ́su Yesu ɔnini, “Blɔti, agyi lɛla biala. Na agyi lɛnɔ ka mɔɔyɔ́-ɔ!” Amu na Yesu ɔ́su-nwu ɔnini, “Taanu mina baƒonu lɛlɔ.
43021018	Mɔɔsu-ɔ litemi geen ka ni, uwi ɔni kemo na adi ɔnamu ni, aata na aklibi lɛlɔ na esie kesii biala na aayɔ́. Nsu si uwi ɔni na ábi lɛlɔ ni, adubo enu bunene na ukyuli bamba maklibi-ɔ na ɔkpanku-ɔ usienku kesii kani na alawia ka esie.”
43021019	Lɛla lɛni na Yesu ɔ́su-nwu mɛni ni, bɔtina na ɔda Petro kukpi kɔni udu na ɔdubo bukpi na uti ɔkɔliku Katɔti lɛnyi katɔ. Amu na Yesu ɔ́su-nwu ɔnini, “Taasiaku-mi.”
43021020	Amu ka Petro ɔ́tu únwini ni, ɔ́nu ɔtɛyane ɔni na Yesu ɔɔyɔ́ mmɔ. Anwu ndi ɔtɛyane ɔni nábu úsie Yesu kudɔ uwi ɔdi návi ɔni na baadiku-nwu adila ekplodi na úye Yesu ɔnini, “Blɔti, ɔma ndubo-ɔ kakya bɔkya?”
43021021	Anwuɔsu uwi ɔni na Petro ɔ́nu-nwu ni, úye Yesu ɔnini, “Blɔti, na bi ndubo ƒula ɔtɛyane ɔmɛni anwu bɔlɛku?”
43021022	Amu na Yesu údie kenye na úye-nwu ɔnini, “Si mɔɔyɔ́ nnii anwu ɔsɔ ɔkya ngba wetédu uwi ɔni na masɔ mebo ni, bi nkɛ-ɔ? Awɔ ni, taasiaku-mi.”
43021023	Ɔmmɔ ɔsu ni, litemi lɛmɛni lígyingya lɛ́vi Yesu basiakune ƒui akɔ ka ɔnii ɔtɛyane ɔmɛni anwu ulekpi. Nsu ɔɔɔdi bɔsu na Yesu ɔ́su ɔnii ulekpi. Mmomu bɔsu na ɔ́su ɔnini, “Si mɔɔyɔ́ nnii anwu ɔsɔ ɔkya ngba wetédu uwi ɔni na masɔ mebo ni, bi nkɛ-ɔ?”
43021024	Ɔtɛyane ɔni lɛlɔ litemi na bɔɔsu mɛni ndi ami ɔni násu ala amɛni. Na línweni-nya líse lɛnɔ. Na baƒɔtaadine ƒui bagyi ka ala ani kenye na muudie mɛni adi litemi geen.
43021025	Na ala pii abambadi akya ani na Yesu ɔ́bla. Na si banii bénweni ala ani ƒui na ɔ́bla bése unwi unwi ni, nka kayawi bekyuli balákɛ lɛku lɛmmɔ kesekɔ.
44001001	-
44001002	Ɔnwa Tioƒilo, na mina ɔku udeedi kemo ni, línweni lɛ́su ala ani ƒui na Yesu ɔ́bla na ɔ́tina úti ɔ́si uwi ɔni na úse nwuna kabla kalɔ úti útédu uwi ɔni na Katɔti úti-nwu úsienku katɔ. Asa na ɔdubuti-nwu usienku katɔ ni, Yesu ɔkɛ Katɔti Kɔyu ɔyikun lɛlɔ ɔ́tina nwuna batalane ala.
44001003	Na emeyi aavlene kemo na nwuna kukpi kama ni, údie lɛlɔ ɔ́tina-ma kɔlɛ kɔlɛ ɔni na ɔ́tina geen ka ɔ́kya ngba. Ama bani nánu-nwu ni, ɔ́tɛmiku-ma ɔ́siku nwuna Ɔti lɛga kadikɔ ala lɛlɔ.
44001004	Uwi ɔni na bábasa lisu ni, úbo-ma ɔda ɔnini, “Bitatɔlɔ Yerusalem, mmomu binye bɛgya Katɔti Kɔyu bubo bɔni lɛlɔ na lɛ́su-mii lɛ́siku ka mina Ɔti ɔ́su úse ka wete-mii.
44001005	Ɔsika Yohane anwu ni, ntu na úti ɔ́bla Katɔti ntu bɔkpila ɔdi ɔmmɔ úte bekyuli. Nsu na emeyi klukui adi kemo ni, Katɔti ɔdubuti nwuna Kɔyu ɔkpila-mii.”
44001006	Ɔmɛni ɔsu ka batalane bamɛni ku Yesu básɔ bása ni, béye-nwu banini, “Unwoti, ɔƒaani na aawia ka asɔku Israel lɛga kadikɔ ese yoo?”
44001007	Na Yesu ɔ́su-ma ɔnini, “Útalɛka bɛti uwi iye emeyi ani na mina Ɔti ɔ́su úse ka lɛla lɛdi lɛdubɔlɛ.
44001008	Nsu si uwi ɔni na Katɔti Kɔyu kúbo-mii kudɔ ni, kɔdubɔƒɔ-mii lɛlɔ kemo ƒui na kɔdubɔkya-mii ɔyikun na bɛdubɔsu-mi lɛlɔ litemi na Yerusalem ku Yudea ku Samaria wetéduku kalɔ kawɔkɔ.”
44001009	Na ɔmɛni bɔ́su kama ni, Katɔti úti-nwu ɔ́kɔliku katɔ na benye baanu-nwu útédu ka úduo uyɔlɔ kemo na ɔ́yii-ma anumi.
44001010	Na ɔni benye baanu kayaa ni, kɔnakunwi nkyuli inyɔ badi bani nnyimi ala aƒualadi bédie lɛlɔ bátina-ma,
44001011	na básu-ma banini, “Galileaƒuɔ, bi ɔsu na binye bɛɛnu katɔ lɛni? Yesu ɔni na Katɔti úti ɔ́siku-mii kudɔ úsienku katɔ mɛni ni, ɔsɔ ɔdubɔsi katɔ ubo-mii kudɔ aani kalɛ na bɛ́nu ka ɔ́si bina kudɔ úsie katɔ kalɛ kani.”
44001012	Nwuna kama ni, batalane bammɔ bénwini bási kɔbi kɔni baalɔ Inɔ Egyii Kɔbi lɛlɔ mmɔ, bésie Yerusalem ɔmankemo. Na ɔ́si mmɔ útédu ɔmankemo mmɔ ni, wabla liluku linwi.
44001013	Ka bétéduo ɔmankemo ni, bésie bétéduo bana kakyakɔ. Na bekyuli bani nli mmɔ ndi Petro ku Yohane ku Yakobo ku Andrea ku Ƒilipo ku Toma ku Bartolomeo ku Mateo ku Yakobo ɔni ndi Alƒeo ubidi ku Simon ɔni basɔ baalɔ Selote ku Yakobo ubidi Yuda.
44001014	Bekyuli bamɛni bátaasala lɛlɔ taakpali katɔ uwi biala ku beleku badi ku Yesu uni Maria ku Yesu banwani bananabi.
44001015	Amu na emeyi ammɔ kemo kani ni, ama bani náƒɔ bádi mmɔ bábasa, na bana bumomo bɔbla aani nkyuli eti anyɔ ku aavlanyɔ. Na mmɔ Petro ɔ́ta únye na ɔ́su-ma ɔnini,
44001016	“Mina banwani, lɛla lɛni na bénweni na Bunweni Kedee Ɔku kemo ni, ɔlɛka libo-nwu kemo aani kalɛ na Katɔti Kɔyu kɔ́kɛnku Dawid lɛlɔ kútemi kɔ́siku Yuda ɔni nátɔnku bekyuli bani néƒie Yesu lɛlɔ.
44001017	Yuda ɔdi bula lɛkpa lɛmɛni kemo unwi, na Blɔti ɔ́ƒuna-nwu ka nka wabla batalane kabla.
44001018	“Nsu ɔ́bla likpidi na ɔ́ƒɔ egulabi ani na béti bétéye kalɔ kani lɛlɔ na útékpi. Mmɔ ka úbuli ni, ɔ́bwɛ na nwuna aƒɔla ƒui álɛ éwi keyi.
44001019	Nwuna kukpi kɔmɛni litemi líbegyingya na Yerusalem, na ukyuli biala únu nwuna kukpi kɔmɛni lɛlɔ litemi. Anwuɔsu ni, kesii kani na úkpi mmɔ na baalɔ Hakeldamak ɔni kalɔ ndi Ubugya Lɛku.”
44001020	Amu na Petro ɔ́su lɛnɔ ɔnini, “Bénweni na Dawid kɔgya ɔku kemo banini, 'Bɛsia nwuna liku mmɔ kɔnu bise, na ɔdi biala utelie mmɔ.' Básɔ bénweni banii, 'Bɛya na ukyuli bamba unye nwuna kalabla kenye.'
44001021	-
44001022	Anwuɔsu ni, ɔlɛka ukyuli ɔdi uduo-bu akɔ aani litemi kama unyene kalɛ ute Blɔti Yesu bɔta bɔlɛ bekpine akɔ. Na ɔlɛka ɔbla ukyuli ɔni nákya bula lɛkpa lɛmɛni kemo na uwi ɔni kemo ƒui na abu ku Yesu bɔkɛ, na ɔ́si uwi ɔni na Yohane ɔ́kɔ lɛsa na Katɔti ntu bɔkpila ɔdi lɛlɔ útédu uwi ɔni na Katɔti úti Yesu úsienku katɔ.”
44001023	Anwuɔsu bédie nkyuli inyɔ bani ndi Matia ku Yoseƒ ɔni baalɔ Barsaba na basɔ baalɔ-nwu Yusto.
44001024	-
44001025	Na bákpali katɔ banini, “Blɔti, awɔ ngyi ukyuli biala kasusu kemo. Anwuɔsu tina-bu nkyuli inyɔ bamɛni akɔ unwi ɔni na áƒuna, ka unye ɔtalane kenyekɔ kani na Yuda ɔ́da úse na ɔ́tɔlɔ úsie kesii kani néduku-nwu.”
44001026	Na ka bátu egulabi bánu na nkyuli inyɔ bamɛni lɛlɔ ni, Matia ɔdi nénwini úwi na béti-nwu bébunku nkyuli leevu-unwi bammɔ.
44002001	Amu ka limeyi lɛni baalɔ Pentekoste limeyi lídu ni, baƒɔtaadine bammɔ ƒui bátása na likpo linwi pɛ.
44002002	Kɔnakunwi ni, bénu kɔku kɔdi aani ɔƒɛƒɛɛ ubendi ɔdi muukpó. Na kɔku kɔmɛni kúbeyi ɔtɔ ɔni kemo na bákya mmɔ.
44002003	Na lɛla lɛdi lígyingya aani agyakpabi kalɛ, na líbelie-ma lɛlɔ.
44002004	Na Katɔti Kɔyu kɔ́ƒɔ-ma lɛlɔ kemo ƒui, na bése kalɔ baasu bumwi etemila na adi lidu kemo aani kalɛ na kúte-ma kalɛ.
44002005	Amu na uwi ɔmɛni kemo kani ni, Yudaƒuɔ bani nási kayawi ekpo ƒui ni, bébo bakya Yerusalem.
44002006	Amu ka bénu kɔku bonwu kɔmɛni ni, bekyuli pii békeli bésie mmɔ. Na ka bénu ka baƒɔtaadine bamɛni benye beetemi kadi biala ɔma lɛdi ɔsu ni, ɔ́bla-ma dɛye dɛye!
44002007	Ɔmɛni ɔsu ni, ɔtɔtɔ ɔ́gyu-ma, na béƒu na bése kalɔ beeye lɛlɔ banini, “Bekyuli bamɛni ƒui ni, ɔɔɔdi Galileaƒuɔ badi yoo?
44002008	Na dɛ na ɔ́bla na buunú bana butemi na bula kɔlɔ adi kemo?
44002009	-
44002010	Abu bɔdi Partiƒuɔ ku Mediaƒuɔ ku Elamƒuɔ ku bani nási Mesopotamia ku Yudea ku Kapadokia ku Ponto ku Asia ku Ƒrigia ku Pamƒilia ku Egyipte ku Libia ɔvi ɔni nkya Kirene ku baƒɔ bani nási Roma na badi Yudaƒuɔ ku bekyuli bani néduo Yudaƒuɔ lɛkpa kemo
44002011	ku Kretaƒuɔ ku Arabiƒuɔ. Na bula ƒui buunú ka beebó Blɔti ablala ebendi kudu na bula adi kemo.”
44002012	Amu ka béƒu benye mmɔ ni, bakya beeye lɛlɔ banini, “Bi litemi, lɛdi mɛni?”
44002013	Amu na ama bani nnye mmɔ badi básu banini, “Ntɛ mɔɔda-ma, ɔɔɔdi lɛla lɛdi biala lɛdi.”
44002014	Mmɔ na Petro ɔ́ta únye na bana leevu-unwi bammɔ akɔ na ɔ́talaku lɛdi katɔ ɔnini, “Amii Yudaƒuɔ ku amii bani nli Yerusalem ƒui, mɔɔyɔ́ ka lidie ala amɛni ƒui kalɔ, anwuɔsu binu kaduɛ.
44002015	Ɔɔɔdi ntɛ mɔɔda bekyuli bamɛni. Amii ɔlati bɛɛnu ka ɔtanta lɛdɔ yaalenwi kemo kani bɔkya mɛni.
44002016	Mmomu lɛla lɛni na bɛɛnu mɛni ni, ani ndi lɛla lɛni na Katɔti Kenye Udiene Yoel ɔ́su úse kukuuku.
44002017	Ɔ́su ɔnini, 'Unwoti ɔ́su ɔnii, “ ' “Na emeyi ekplodi kemo ni, Ndubɔtala mina Kɔyu na kɔƒɔ mina bekyuli ƒui lɛlɔ kemo. Na bina bebi badubudie-mi kenye, na bina bakloƒu badubɔnu katɔ abɛla, na bina benengu lɛnɔ badubo ana buteegye.
44002018	Sɔsɔ ni, mina Kɔyu kɔdubɔƒɔ bina kɔduli beleku ku banana ƒui lɛlɔ kemo. Na emeyi ammɔ kemo ni, badubudie-mi kenye.
44002019	Na ndubɔya akɔla budie taatina ataalɛ na kayaa ku kalɔ lɛlɔ ƒui. Bɛdubɔnu ubugya ku ogya ku uyɔ pii.
44002020	Ɔƒɛ ɔdubɔbla suu, na kɔbuli anumi adubugyie aani ubugya, asa na Katɔ Ɔyikune limeyi bonwu lɛmmɔ lɛdubo.
44002021	Uwi ɔmmɔ kemo ni, ukyuli biala ɔni makpali Blɔti na wevele-nwu kɔnyana bɔnu ni, ɔdubɔkɛ ngba.” ' ”
44002022	“Ati bene biinú? Yesu Nasareni ɔdi Ukyuli Ɔƒunadi ɔni lɛlɔ na Katɔti ɔkɛ údie nwuna ɔyikun ku akɔla bɔbla keyi ɔ́tina-mii aani kalɛ na amii alati lɛnɔ bɛgyi.
44002023	Nsu na Ɔti bɔyɔ ku kakali kemo ni, ɔ́nyonu-nwu úte-mii na bɛ́kɛ ekpidi bablane lɛlɔ na bɛ́du-nwu uwi ɔni na bɛ́kana-nwu bɛ́mana ugyii lɛlɔ.
44002024	Nsu Katɔti ɔ́sɔ ɔ́gyila-nwu ɔ́lɛku bekpine akɔ na ɔ́lɛ kukpi enu kemo, ɔsika kukpi kulakana-nwu lɛkpu bubo buse.
44002025	Na Ɔga Dawid ɔ́su úse ɔ́siku-nwu lɛlɔ ɔnini, 'Lɛ́nu ka Unwoti unye-mi anumi uwi ƒui. Na ka unye-mi kɔdianu aani mina lɛkpa kalɛ ɔsu ni, lɛɛɛdubo bɔgbanta.
44002026	Ɔmɛni ɔsu ni, mina kayi kemo kéyi ku lɛlɔyɔ, na ndubuti kenye nteemwi-nwu uwi ƒui! Ina ka ɔlɔna ndi muedi ni, ndubulie na lɛnunsia kemo.
44002027	Na alanyonu mina kɔyu alakya kekpine. Na lɛnɔ ni, alaya ƒula Ubi Kedee ɔlɔna webu.
44002028	Átina-mi ƒula ngba lilu, na ƒula kudɔ bɔkya bɔya na mɔɔkɛ́ ebiti geen.'
44002029	“Anwuɔsu ni, banwa, mɔɔsu-mii nwaa ka ni, bula Nana Dawid úkpi, na báva-nwu, na nwuna kaƒiɔtɔ kamua kakya bula akɔ mɛni ɔmwi ɔmwi.
44002030	Nsu ɔdi Katɔti kenye udiene. Na Unwoti ɔ́lɛ ugyii úse ka wabla Dawid kaba kemo ubi na wadi lɛga aani Dawid ɔmmɔ kalɛ kani.
44002031	Ka Dawid ɔgyi ɔmɛni ɔsu ni, ɔ́su úse ka ni, Kristo ɔdubɔta ɔlɛ bekpine akɔ. Ɔ́su ɔnii balada-nwu balakya kekpine, na nwuna ɔlɔna lɛnɔ ulebu na kaƒiɔtɔ kemo.
44002032	Yesu ɔmɛni na Katɔti ɔ́gyila ɔ́lɛku bekpine akɔ, na litemi geen lɛmɛni lɛlɔ ɔsu na bɔdi kenye bediene.
44002033	Na ɔƒaani ni, Katɔti úte-nwu kenyekɔ kenengudi na nwuna kɔdianu, na úti nwuna Kɔyu úte-nwu aani kalɛ na ɔ́su úse. Lɛni na anwu lɛnɔ ɔ́tala-ku ɔ́kya-bu. Anwuɔsu na bɛɛnu na biinú lɛla lɛni mɔɔlɛ́ mɛni.
44002034	-
44002035	Ɔɔɔdi Dawid náta úsie katɔ mmɔ. Mmomu ni, ɔ́su ɔnini, 'Unwoti ɔ́su mina Unwoti ɔnii, “Sɔ lie-mi kɔdianu kakɛ wetédu uwi ɔni na meti ƒula bekisine makya-a lɛgba kalɔ.” '
44002036	Anwuɔsu mɔɔyá na amii Israelƒuɔ bɛti ka ni, Katɔti nábla Yesu ɔni na amii bɛ́du mɛni ɔnii unwini Blɔti ku Ukyuli Ɔƒunadi.”
44002037	Amu ka bekyuli bamɛni bénu Petro etemila amɛni ni, ékpoku-ma na kayi kemo. Anwuɔsu béye-nwu ku batalane bakladi banii, “Banwa, bi na ɔlɛka bɔbla?”
44002038	Amu na Petro ɔ́su-ma ɔnini, “Ɔlɛka bina akɔ ɔdi biala ɔda ekpidi bɔbla ɔya na unwini ubo Blɔti kudɔ, na ɔƒɔ ntu bɔkpila ɔdi na Yesu Kristo lɛnyi kemo kalɛ na Katɔti uti nwuna ekpidi ɔkyiɛ-nwu, na ukyuli ɔmmɔ wakɛ Katɔti Kɔyu aani kalɛ na Blɔti ɔ́su úse.
44002039	Ɔsika linyese lɛmɛni lise lite amii ku bina bebi ku bani nási ɔgyu ku bekyuli bani ƒui na Katɔti walɔ weboku nwuna kudɔ.”
44002040	Amu na Petro ɔ́tɛmiku-ma laa na ɔ́lɛ-ma ɔ́su ɔnini, “Bɛda lɛlɔ bidie kɔtu bɔni bɔmɛni kemo, bɔni mebo bekyuli bekpidi bamɛni ɔnwa lɛlɔ.”
44002041	Ɔmɛni ɔsu ni, bana akɔ pii báƒɔ Petro litemi bádi, na bákpila-ma ntu na Yesu lɛnyi kemo, na bana bumomo bɔbla aani nkyuli mpimu ɛtɛ. Na ama lɛnɔ béti lɛlɔ bebunku baƒɔtaadine bammɔ limeyi lɛmmɔ.
44002042	Amu na béti bana uwi ƒui béte batalane bammɔ, na baatina-ma ala, na baakpali katɔ, na baadi taasala lɛnɔ.
44002043	Amu na ka batalane bammɔ bábla akɔla budie taatina pii ɔsu ni, ɔ́bla bekyuli bammɔ ƒui yaa na béti ɔbu béte Unwoti.
44002044	Na baƒɔtaadine bamɛni bátaasa uwi ndi uwi na beele bana lɛlɔ ala.
44002045	Na si béti bana lɛlɔ ala adi béye ni, beeti egulabi ammɔ teele kalɛ na ɔdi biala ɔɔwia.
44002046	Na béteesie Katɔti kakpakɔ limeyi ndi limeyi, na bátaasa esu esu lɛnɔ taadi na bana kɔduli na kubiti ku lɛlɔyɔ kemo.
44002047	Na baagyá Blɔti enu na beemwi-nwu lɛnɔ. Na bekyuli ƒui baabu-ma. Na limeyi biala ni, Unwoti uuti bekyuli babambadi bani na ɔɔƒɔ́ teebunku-ma lɛlɔ.
44003001	Limeyi lɛdi ni, Petro ku Yohane bésie Katɔti kakpakɔ uwi ɔni na Yudaƒuɔ beesié taatákpali katɔ. Ɔbla aani lɛdɔ ɛtɛ kemo.
44003002	Ka bédu kakpakɔ mmɔ na kayakun kani baalɔ banii Kayakun Buni kenye ni, mmɔ na bánu ɔnana ɔdi, ɔni náƒɛ uwi kalɔ ɔ́si nwuna bɔwɔ. Na nwuna bekyuli beeti-nwu taabava mmɔ limeyi ndi limeyi kalɛ na uteevele bekyuli bani muusié mmɔ egulabi.
44003003	Ɔni na Petro ku Yohane bási baaví ni, úye-ma ɔnii bete-nwu egulabi adi.
44003004	Amu na bédi bénye na bánu-nwu kpoo, na Petro ɔ́su-nwu ɔnini, “Nu mɛni!”
44003005	Amu na ukyuli ɔmmɔ ɔ́talaku anumi ɔɔnu-ma, na ɔ́bla kasusu ka badubo-nwu lɛla lɛdi bute.
44003006	Amu na Petro ɔ́su-nwu ɔnini, “Ami liiibo egulabi adi na mete-ɔ! Nsu ni, ndubute-ɔ lɛlɛni nse-mi! Mɔɔsu-ɔ na Yesu Kristo Nasareni lɛnyi kemo ka ni, ta na esie!”
44003007	Na Petro ɔ́da ukyuli ɔmɛni kɔdianu na ɔ́ya na ɔ́ta únye. Amu na nwuna lɛgba ku kasoma ekubi ƒui áyu ɔkplu!
44003008	Na ɔ́ba lɛgyu ɔ́kɔ katɔ na úbenye lɛgba lɛlɔ. Na úse kalɔ uusié taavi na ɔɔba agyu na uumwi Blɔti. Na ɔ́siaku-ma útéduo kakpakɔ mmɔ.
44003009	Na bekyuli bani nkya mmɔ ni, bánu-nwu na bénu kalɛ na ɔkya uumwi Unwoti.
44003010	Ka bábanu-nwu báti ka anwu mɔɔyɔ́ Kayakun Buni kudɔ bulie mmɔ ni, útakɔsi na ɔ́bla-ma dɛye dɛye.
44003011	Amu na bekyuli pii békeli bésie-ma kudɔ na kesii kani baalɔ banii Ɔga Salomo lɛgbanya kemo na Katɔti kakpakɔ mmɔ. Bébo bábanu ka ukyuli ɔmmɔ ɔ́tu ɔda Petro ku Yohane kpakplaa na nwuna bɔbwi bɔ́bla-ma kalɛ kadi!
44003012	Amu ka Petro ɔ́nu bekyuli bammɔ ni, ɔ́su-ma ɔnini, “Israelƒuɔ, bi mɔɔbla-mii dɛye dɛye pii taasiku lɛla lɛmɛni lɛlɔ lɛni? Na bi ɔsu na bɛɛnu-bu aani bekyuli kedee badi na bɔdi. Bitakali bɛnii abu alati ɔyikun kemo na búti bɔ́bwi ukyuli ɔmɛni!
44003013	Ɔsika Unwoti úti ɔbu úte Ubidi Yesu. Na Unwoti ɔmɛni ndi Abraham ku Isak ku Yakob lɛnɔ Ɔti. Na anwu kani ndi bula bati kuuku lɛnɔ Unwoti. Ubidi Yesu ɔmmɔ na amii bíti bíte bɛnii badu. Na bíni-nwu na Pilato anumi bɛnii bɛɛɛgyi-nwu ina ka Pilato ɔ́yɔ ka ɔnyonu-nwu.
44003014	Bíni ukyuli ɔbuni mmomu, na bɛ́tuna bɛnii ɔnyonu bekyuli ɔdune na ukyuli ɔbuni ɔmmɔ kenye.
44003015	Amii bɛ́ya na bádu ukyuli ɔni muute bekyuli ngba. Nsu Unwoti ɔ́sɔ ɔ́gyila-nwu ɔ́lɛku bekpine akɔ! Na abu alati bɔ́nu-nwu ku bula anumi!
44003016	Ɔkɛnku Yesu lɛnyi kemo ɔsu na ɔnana ɔni na bɛgyi na bɛɛnu mɛni ɔ́kɛ lɛlɔkplu. Na ka ɔ́ƒɔ Yesu ɔ́di ɔsu ni, Blɔti ɔ́bwi-nwu na bina anumi.”
44003017	“Banwa, ngyi ka tati tati ɔsu na amii ku bina benengu bɛ́bla lɛla lɛmɛni udu.
44003018	Nsu ni, Unwoti ɔ́su ka nwuna Ukyuli Ɔƒunadi webo abi lɛni. Na ɔmɛni ndi kalɛ na ɔ́ya na nwuna kenye bediene linyese líbo líte.
44003019	-
44003020	Anwuɔsu ni, binwini kama bɛkya ekpidi bɔbla na biti anumi bɛsia Unwoti lɛlɔ, kalɛ na waƒɔ bina ekpidi wedie-mii lɛlɔ na bɛkɛ bɔnwuna buɛɛ na Blɔti kudɔ, kalɛ watala Kristo Yesu wakya-mii aani bina Ɔƒɔne kalɛ.
44003021	Ɔlɛka Yesu ɔƒɔ lɛlɔ ɔkya katɔ mmɔ wetédu uwi ɔni na Ɔti wasɔku lɛla biala webese ligeen aani kalɛ na nwuna kenye bediene básu bése.
44003022	Ɔsika Mose ɔ́su ɔnini, 'Bina Unwoti Katɔti ɔdubudie kenye udiene ɔdi ɔlɛku bina akɔ aani ami kalɛ. Anwuɔsu binu litemi biala lɛni na wasu-mii.
44003023	Na ukyuli biala ɔni naaadubo nwuna litemi bunu ni, ɔdubukulo kɔna kɔni nkya anwu ku Blɔti bekyuli ntɛ.'
44003024	“Sɔsɔ geen ni, Katɔti kenye bediene ƒui ɔ́si Samuel úsela ni, básu ala ani mɔɔlɛ́ ɔmwi mɛni bése kukuuku.
44003025	Unwoti nényimi kenye kamɛni ku bina bati ɔkɛ nwuna kenye bediene lɛlɔ. Na amii ndi bunyimi bɔmɛni ala badine. Ɔ́su Abraham ɔnii ɔkɛ nwuna kaba kemo ni, ɔdubute kayawi ƒui bɔnwuna.
44003026	Anwuɔsu ka Katɔti ɔ́gyila Ubidi ni, ɔ́tala-nwu ɔnii ɔka-mii kudɔ bubo bubebunku-mii kalɛ na bɛkana kama bunwini bɔkya bina ekpidi.”
44004001	Amu uwi ɔni na Petro ku Yohane benye baatɛmi ku bekyuli bammɔ ni, Yudaƒuɔ bakpane badi ku kakpakɔ bagyumanane benengu ku Sadukiƒuɔ lɛnɔ bébo mmɔ.
44004002	Ka bénu ka Petro ku Yohane bakya baasu ala taasiku Yesu bɔta lɛlɔ ɔni mɔɔtina ka ukpine ɔdubo bɔta bulie ngba ni, béti kɔnyi geen!
44004003	Anwuɔsu béƒie-ma. Na ka kadi kábɔyu ɔsu ni, bákya-ma ɔtɔ útédu lɛdigye.
44004004	Nsu bekyuli pii bani nénu bana etemila amɛni kemo ni, báƒɔ litemi buni lɛmɛni bádi. Na bana bumomo bɔbla aani banana mpimu ɛlɔ.
44004005	Amu ka kadi kégye ni, úbebo úte ka Yudaƒuɔ kadi lɛlɔ badine ku kadi benengu ku ɔda bubo ala batinane badi bása na Yerusalem.
44004006	Bábasala ku Ɔkpane Unengudi Hana ku Kaiaƒa ku Yohane ku Aleksandro ku Ɔkpane Unengudi lɛlɔ bekyuli badi lɛnɔ.
44004007	Na bédie batalane bamɛni béboku bana anumi mmɔ. Na béye-ma banini, “Ulu ɔmani lɛlɔ na bɛ́bla ɔmɛni? Ɔma lɛnyi ku ɔyikun kemo na bɛ́bla ala amɛni udu?”
44004008	Mmɔ kani ni, Petro ɔ́ta na Katɔti Kɔyu ɔyikun kemo na ɔ́su-ma ɔnini, “Bula batɔnkune ku ɔma benengu,
44004009	si bɛɛwia kenye budie na lɛla lɛbuni lɛni na bɔ́bla búte ukyuli ɔni náƒɛ uwi kalɔ mɛni ku kalɛ na búti bɔ́bwi-nwu ni,
44004010	bite-mi kuƒi na lɛsu amii ku Israel kalɔ lɛlɔ bekyuli ƒui lɛla lɛdi. Ɔkɛ Yesu Kristo ɔni nási Nasaret lɛnyi kemo ɔni na amii bɛ́ya na bákana bámana ugyii lɛlɔ na Unwoti ɔ́sɔ ɔ́gyila-nwu ɔ́lɛku kekpine ɔsu na ukyuli ɔmɛni lɛlɔ lɛ́yu ɔkplu.
44004011	Na Yesu ɔmmɔ lɛlɔ na Bunweni Kedee bɔɔsu taasiku bɔnii, 'Lɛtabi lɛni na amii batune bíni bɛ́va ni, ani nébo líbenwini lɛtabi lɛni náƒɔ kuye lítulo na atabi ƒui akɔ.'
44004012	Anwu lɛti ndi bekyuli Ɔƒɔne, ɔsika anwu kani na Unwoti úte lɛnyi ku ɔyikun na bekyuli ƒui akɔ ɔni makana waƒɔ-bu ngba.”
44004013	Ka lɛlɔ badine ku benengu bammɔ bánu kalɛ na Petro ku Yohane bábla kayi ku ɔtɔtɔ ku kalɛ na lɛkpaklɔ bekyuli badi na beeebo kenyekɔ kadi lɛnɔ na kadi akɔ ɔsu ni, ɔ́bla-ma kalɛ kadi. Na bánu báti ka ama ku Yesu ni, bavinkpana na badi.
44004014	Nsu ka bánu ukyuli ɔni na bábwi na bana anumi mmɔ ɔsu ni, bátakana lɛla lɛdi bɔsu.
44004015	Amu na báda-ma bédie kasalakɔ mmɔ, na ama lɛti lɛti bakya beeye lɛlɔ kasusu.
44004016	Badi béye banii, “Bi na ɔlɛka bɔbla ku bekyuli bamɛni? Bulakana buni bɔnii lɛla lɛni na bábla mɛni lɛɛɛdi akɔla budie taatina, ɔsika ukyuli biala na Yerusalem ɔgyi na únu litemi lɛmɛni.
44004017	Mmomu bɛya bubo-ma ɔda na bada litemi lɛmɛni bugyingya baya kalɛ na basɔ balasu ukyuli ɔdi litemi lɛdi na Yesu lɛnyi kemo.”
44004018	Na básɔ bálɔ-ma béboku bana kasalakɔ mmɔ na bábala-ma ka ɔ́si ɔƒɛni ni, basɔ batasu ukyuli ɔdi litemi na Yesu lɛnyi kemo.
44004019	Amu na Petro ku Yohane bédie kenye banini, “Amii alati bɛbu bɛnu. Bi mada Unwoti kubiti? Si bunu bina ɔda bubo munuu Unwoti bɔdi?
44004020	Lɛla lɛni na bɔ́nu na búnu ni, bulakana kenye bubile na bɔsɔ bulie kpoo.”
44004021	Amu na kasalakɔ benengu bammɔ bádɔnku-ma kaduɛ na báda-ma bányonu. Na ka bekyuli bammɔ ƒui bakya beemwi Unwoti na nwuna ablala ɔsu ni, bátakɛ lɛkwɛ lɛni lɛlɔ basia bani-ma kɔtu.
44004022	Na ukyuli ɔni na bábwi mmɔ ɔdubɔƒɔ utulo akwa aavlene.
44004023	Uwi ɔni na bánya báda-ma bányonu ni, Petro ku Yohane bésie bana badi bammɔ kudɔ na básu-ma kalɛ na kasalakɔ kammɔ bekyuli básu-ma.
44004024	Amu na baƒɔtaadine bamɛni ƒui bása lisu na bákpali Unwoti banii, “O Ati, awɔ nédie katɔ ku kalɔ ku ɛpu ku ala ani ƒui nkya-nya kemo.
44004025	Akɛnku Katɔti Kɔyu lɛlɔ na étemi ásiaku ƒula kabla ɔblane Dawid lɛlɔ anini, 'Bi ɔsu na bayawine baakya lɛsɛ, na bekyuli baasa lili kekeeke?
44004026	Kayawi baga bábla unwi na benye beekpóku awɔ ku ƒula Ukyuli Ɔƒunadi.'
44004027	Ɔdi litemi geen ka Herode ku Pontio Pilato ku Israelƒuɔ ku bani naaadi Israelƒuɔ básala lɛlɔ na ɔma ɔmɛni kemo, na báta bénye ƒ^ubidi Yesu ɔni ndi Ukyuli Ɔƒunadi Kedee ɔmmɔ lɛlɔ.
44004028	Nsu, awɔ, na ƒula ɔyikun ku lɛnunda kemo ni, énye ánu na básala bábla ala ani na ásu ése.
44004029	Na ɔƒaani ni, O Ati, nu liƒu lɛni na badaku-bu bɔkya, na ete abu, ƒula kabla bablane, kayi buse na bɔkana litemi buni lɛmɛni bɔsu.
44004030	Tuku bekyuli na abwi-ma, na abla akɔla pii ebu na ƒ^ubidi Yesu Kedee lɛnyi kemo.”
44004031	Ka bévele Unwoti ɔmɛni báwɔlɔ ni, ɔtɔ ɔni kemo na bakya mmɔ ɔ́kunku na Katɔti Kɔyu kɔ́ƒɔ bana ƒui lɛlɔ kemo, na bése kalɔ baasu litemi buni lɛmɛni ku kayi buse.
44004032	Na emeyi amɛni kemo ni, baƒɔtaadine bamɛni ƒui bábla unwi na udu ku kasusu kemo, na bana akɔ ɔdi biala útasusu anwu lɛti lɛkɛ. Mmomu ni, bana lɛla biala lɛdi bana ƒui lɛdi.
44004033	Na batalane bamɛni bákɔ Unwoti litemi lɛsa ku kayi geen básiku Blɔti Yesu bɔta bɔlɛ bekpine akɔ lɛlɔ. Na Unwoti keyi buɛɛ ku kusɛ kusɛ ɔkya-ma akɔ.
44004034	Na ɔdi biala ɔɔɔdi ɔwabane, ɔsika ama bani mbo lɛtɔ ku kɔlɔ ni, béti ala amɛni béye.
44004035	Na béti egulabi amɛni bátákya batalane bammɔ lɛkɔkɔ na béle-nya béte bana akɔ ɔdi biala kalɛ na ɔɔwia.
44004036	Amu na ɔnana ɔdi ɔ́kya ɔni baalɔ Yoseƒ na ɔ́si Lewi kaba kemo na Kipro kalɔ lɛlɔ. Na batalane bamɛni básia-nwu lɛnyi banii Barnaba ɔni kalɔ ndi Ogya Ɔkyane.
44004037	Anwu lɛnɔ úti nwuna kalɔ úye na úti egulabi ammɔ úboku batalane bammɔ.
44005001	Amu na ɔnana ɔdi lɛnɔ ɔ́kya ɔni baalɔ Anania, na ulekudi ndi Saƒira. Ama lɛnɔ béti bana kalɔ kadi béye.
44005002	Na béti egulabi ammɔ adi bábala, na béti akladi béboku batalane bammɔ. Na ulekudi Saƒira lɛnɔ ɔgyi, na ɔ́tuna ka babla lɛni. Na Anania úti egulabi amɛni úboku úbakya batalane lɛkɔkɔ.
44005003	Amu na Petro ɔ́su-nwu ɔnini, “Anania, bi ɔsu na áya na Satan ɔdi-ɔ lɛlɔ, na ɔ́ya-a na aanyi ɔkɔ taatɔlɔ Katɔti Kɔyu? Na ébu ƒula kalɔ kani na éti éye mmɔ egulabi adi ése éte lɛlɔ?
44005004	Awɔ mbo kalɔ kammɔ asa néti-ka éye, na egulabi ani na báƒɔ-ɔ kayu mmɔ lɛnɔ adi ƒ^ɔdi. Bi náya-a na ábla kakali kekpidi kamɛni udu? Ɔɔɔdi abu bekyuli na ányi ɔkɔ átina, mmomu Katɔti!”
44005005	Amu ka Anania ɔ́nya únu litemi lɛmɛni ni, anwu kani na úbuli ɔ́tɛ kalɔ, na úkpi! Na ɔmɛni ɔ́da bekyuli bani nánu ƒui liƒu.
44005006	Amu na bakloƒu bani nkya-ma akɔ mmɔ béti kɔdi bébi-nwu lɛlɔ na bágyu-nwu bátáva.
44005007	Amu na uwi klukui ɔdi kama ni, ulekudi lɛnɔ ɔ́da úbalɛ mmɔ ɔni na anwu ɔɔɔgyi lɛla lɛni nálɛ.
44005008	Amu na Petro úye-nwu ɔnini, “Ɔni na awɔ ku ƒ^ɔgyani bíti bina kalɔ bíye ni, egulabi ani na báƒɔ-mii kayu ƒui na adi mɛni?” Amu na uleku ɔmmɔ údie kenye ɔnini, “Ɛɛn, ana ƒui mmɔ.”
44005009	Petro ɔ́su-nwu ɔnini, “Bi ɔsu na awɔ ku ƒ^ɔgyani bɛ́kana bɛ́sa kenye bɛnii bɛɛsɔ Blɔti Kɔyu bɛnu? Aanu bakloƒu bani néti ƒ^ɔgyani bátáva. Ama kani ndubo-ɔ bɔgyu bɔlɛku.”
44005010	Kɔnakunwi ni, anwu lɛnɔ úbuli ɔ́tɛ kalɔ, na úkpi. Amu ka bakloƒu bammɔ bébo bábanu ka úkpi ɔ́tɛ ni, bágyu anwu lɛnɔ bálɛku bátáva ɔgyani kudɔ mmɔ kani.
44005011	Anwuɔsu liƒu líduo baƒɔtaadine bammɔ ku bekyuli bani nénu lɛla lɛni nálɛ na mmɔ ƒui akɔ.
44005012	Amu na uwi ɔmɛni ƒui ni, batalane bamɛni bátaabla akɔla pii na bekyuli bammɔ akɔ. Baƒɔtaadine bamɛni ƒui baasa na Yudaƒuɔ kakpakɔ na kesii kani baalɔ banii Salomo lɛgbanya kemo.
44005013	Nsu anumi lɛlɔ baƒɔtaadine babambadi bátakana-ma kudɔ bɔkpɛ bude, ina ka baabu baƒɔtaadine bammɔ.
44005014	Na bekyuli pii, banana ku beleku, bénwini kama bákya bana alaekpidi bɔbla na báƒɔ Blɔti lɛnyi bádi.
44005015	Na bana badi béti balɛne bátáva atala lɛlɔ na keyi, kesii kani na báƒɔ bádi ka si Petro ɔ́si ɔɔví na nwuna kɔyu kúwi balɛne bamɛni lɛlɔ ni, ɔlɛ ɔni beeƒi waba-ma!
44005016	Amu na béti balɛne ku bekyuli bani na ayu ekpidi eekpóku-ma ƒui básiku lɛma lɛni nkya Yerusalem amadɔ béboku-ma kudɔ na bábwi-ma ƒui.
44005017	Amu na Yudaƒuɔ ɔkpane unengudi ku nwuna lɛlɔ bekyuli bani nási lɛkpa lɛni baalɔ banii Sadukiƒuɔ kemo ni, bése kalɔ beekpóku batalane bammɔ kogyulo.
44005018	Ɔmɛni ɔsu ni, béƒie-ma na béti-ma bátákya ɔtɔ.
44005019	Nsu usientɛ ni, Katɔti ɔtu ɔdi úbalɛmi ɔtɔ ɔmmɔ kayakun na ɔ́da-ma údie.
44005020	Amu na ɔ́su-ma ɔnini, “Biteesie Yudaƒuɔ kakpakɔ na bitátaasu etemila taasiku ngba bɔwɔdi bɔmɛni lɛlɔ!”
44005021	Amu ka kadi kégye ni, bésie bétéduo kakpakɔ mmɔ na bése kalɔ ku ala bɔtina. Anwuɔsu uwi ɔmmɔ kemo ni, ɔkpane unengudi ku nwuna babune bálɔ lɛlɔ ku Yudaƒuɔ kadi benengu ƒui básala, na bátala bagyumanane banii betédie batalane bammɔ na ɔtɔ katɛnkɔ beboku.
44005022	Nsu uwi ɔni na bésie mmɔ ni, bátatánu-ma! Anwuɔsu básɔ bénwini bábasu-ma banini,
44005023	“Ka búsie ni, bábala ɔtɔ ɔmmɔ bényene, na bagyumanane benye kayakun. Nsu ka bálɛmi ni, ukyuli biala ɔdi uuubo ɔtɔ ɔmmɔ kemo!”
44005024	Uwi ɔni na kakpakɔ bagyumanane unengu ku bakpane benengu bamɛni bénu litemi lɛmɛni ni, ɔƒɛ ɔ́da-ma geen sɔsɔ, ɔsika baaagyi lɛla lɛni nsɔ mebo.
44005025	Amu na ukyuli ɔdi ɔ́si úbo na ɔ́su-ma ɔnini, “Bekyuli bani na béƒie bákya ɔtɔ ni, aanu-ma nkya kakpakɔ baatina ala.”
44005026	Mmɔ mmɔ na bagyumanane unengu ku nwuna badi báta bésie kakpakɔ mmɔ bétéƒie-ma béboku. Nsu ka baayia ka bekyuli badubo-ma atabi bubo ɔsu ni, bátani-ma ku ɔkplu.
44005027	Amu ka béti batalane bammɔ bébenyene-ma anumi ni,
44005028	ɔkpane unengudi úye-ma ɔnini, “Bútasu-mii bɔnii bɛsɔ bitasu litemi lɛdi bitasiku Yesu ɔmɛni lɛlɔ iye? Nsu bíigyingya etemila amɛni bíyile Yerusalem ƒui. Na bɛɛwia ka biti nwuna kukpi kɔtu bɔni bɛsia-bu lɛlɔ!”
44005029	Mmɔ na Petro ku batalane bammɔ bédie kenye banini, “Ɔlɛka bɔka Unwoti bɔbu asa bɔbu bekyuli bayawine.
44005030	Yesu ɔni na amii bɛ́ya na bákana bámana ugyii lɛlɔ na úkpi ni, bula bati kuuku Katɔti ɔ́gyila-nwu ɔ́lɛku kekpine na ɔ́sɔ úbo uli ngba.
44005031	Katɔti úte-nwu kenyekɔ kenengudi na nwuna kɔdianu. Na úti-nwu ɔ́bla Ɔgadine ku Ɔƒɔne kalɛ na Israelƒuɔ bakɛ kuƒi benwini bana kɔyi, na bakɛ ekpidi butitaakyiɛ.
44005032	Na abu ku Katɔti Kɔyu kɔni na Katɔti uuti teete bekyuli bani mɔɔbu-nwu ni, abu ndi ala amɛni kenye bediene.”
44005033	Ka bénu kenye kamɛni ni, ɔ́ya na básɔ bákɛ kɔnyi geen, na bábla kasusu ka badu batalane bammɔ.
44005034	Nsu Ƒarisiƒuɔ bammɔ kemo unwi ɔni na baalɔ Gamaliel ɔ́bala-ma. Baaƒalɛ ukyuli ɔmɛni kaduɛ, ɔsika ɔdi Mose ɔda bubo ala ɔtinane. Anwu náta únye na ɔ́su ɔnii bada-ma bedie mmɔ asa na ama bakladi bataatɛmi.
44005035	Anwuɔsu ɔ́tɛmi úte-ma ɔnini, “Israelƒuɔ, bɛnu kaduɛ na ala ani na bɛɛyɔ́ ka bɛbla bekyuli bamɛni lɛlɔ!
44005036	Uwi ɔdi nábavi ni, ɔnana ɔdi ɔ́kya ɔni na baalɔ Teuda ɔni nábla lɛlɔ aani si ukyuli unengudi ɔdi na ɔdi. Nkyuli eti maane básiaku-nwu kama. Amu ka bádu-nwu ni, nwuna kama basiakune bamɛni bégyingya na nwuna kasala kammɔ káyii udu.
44005037	Ɔmmɔ kama ni, na bekyuli bɔka lebo ni, Yuda ɔni nási Galilea ɔ́kpanku bekyuli badi úbunku lɛlɔ aani nwuna kama basiakune. Na anwu lɛnɔ úbekpi na nwuna kama basiakune bamɛni bégyingya.
44005038	Anwuɔsu lɛla lɛni na ami mɔɔsu-mii ndi ka ni, bɛnyonu bekyuli bamɛni. Si ala ani baatina ku ala ani baabla adi ama ɔlati adi ni, uwi uletu asa na ala amɛni adubugyingya.
44005039	Nsu si Katɔti ablala na adi ni, bulakana-ma bɔbala. Si ɔɔɔdi lɛni ni, diɛdi bɛdubɔnu ka bunye buukpóku Katɔti ɔlati!”
44005040	Na kasalakɔ bekyuli bammɔ báƒɔ Gamaliel litemi lɛmɛni. Anwuɔsu ni, bálɔ batalane bamɛni béboku bana akɔ, na bébo-ma. Na básu-ma banii basɔ batasu litemi biala batasiku Yesu lɛlɔ kudii. Amu na bányonu-ma.
44005041	Na ka bésela ni, kubiti kɔ́da-ma kaduɛ, ɔsika bánu ka Katɔti ɔ́ka-ma ɔ́kya bekyuli bani muubó abi ku kɔƒa na Yesu ɔsu.
44005042	Na ɔmɛni kama ni, limeyi biala bátaasu ka Yesu ndi Ukyuli Ɔƒunadi na Yudaƒuɔ kakpakɔ ku bekyuli kɔduli.
44006001	Na uwi ɔmmɔ kemo ɔni na batɛyane bamɛni beemomo teebu ni, unyeƒi úbebo Yudaƒuɔ bani na beetemi Griki lɛdi ku Yudaƒuɔ bammɔ geen ntɛ. Ɔsika si béle adila ni, eledu Grikiƒuɔ bekpinele.
44006002	Ɔmɛni ɔsu leevu-inyɔ bammɔ bálɔ batɛyane bammɔ ƒui na básu-ma banini, “Ɔlɛka buti bula uwi bute litemi buni bɔsu, na ɔɔɔdi adila bɔdi etemila lɛlɔ.
44006003	-
44006004	Na ɔƒaani ni, banwa, bɛnu bɛmana na bidie nkyuli maatɛ bani náda anu na Katɔti Kɔyu kɔ́ƒɔ-ma lɛlɔ kemo ƒui. Na bɔdubuti-ma buse kabla kamɛni kenye kalɛ na abu bɔkɛ uwi bute Katɔti bɔkpali ku litemi buni bɔsu ku ala bɔtina.”
44006005	Litemi lɛmɛni lɛ́dia bana ƒui bunu, anwuɔsu bédie Steƒano ɔni ndi ukyuli ɔni mbo bɔƒɔtaadi na Katɔti Kɔyu kɔ́ƒɔ-nwu lɛlɔ kemo ƒui. Na bédie Ƒilipo ku Prokoro ku Nikanor ku Timon ku Parmena ku ɔƒɔ ɔni nénwini Yudani ɔni baalɔ Nikolao ɔni nási Antiokia lɛnɔ bébunku-nwu.
44006006	Nkyuli maatɛ bamɛni na bédie bátina batalane bamɛni. Na ama lɛnɔ bákpali katɔ na bana lili. Na béti enu básia-ma lɛlɔ bévele keyi buɛɛ béte-ma.
44006007	Amu na bekyuli pii báƒɔ Katɔti litemi buni. Na baƒɔtaadine lɛnɔ bémomo na Yerusalem bébu. Na Yudaƒuɔ bakpane pii badi lɛnɔ bénwini basiaku bɔƒɔtaadi bɔmmɔ kama.
44006008	Amu na Steƒano ɔni na Katɔti Kɔyu ɔyikun ɔ́ƒɔ-nwu lɛlɔ kemo ƒui mɛni ni, ɔ́bla akɔla budie taatina pii na bekyuli akɔ.
44006009	Amu na Yudaƒuɔ bani nálɛ bekyuli bamba kabla bɔbla kalɔ na bási Kirene ku Aleksandria ku bani nási Kilikia ku Asia bákya ku Steƒano unyeƒi.
44006010	Nsu bana akɔ ɔdi biala útakana-nwu kenye bunye ɔ́si nwuna lɛnunda ku litela lɛni na Katɔti Kɔyu kúte-nwu ɔsu.
44006011	Anwuɔsu bátása lili ku bekyuli badi banii babanyi ɔkɔ basia-nwu basu banii, “Búnu ka Steƒano uutemi taata teenye Mose ku Katɔti lɛnɔ muedi lɛlɔ.”
44006012	Linyeda lɛmɛni lɛ́ya na bekyuli bamɛni bébeti kɔnyi geen. Na ɔmɛni ɔsu Yudaƒuɔ batɔnkune béƒie-nwu na béti-nwu bésienku bana kasalakɔ.
44006013	Amu na bekyuli bani náda-nwu kenye mɛni básɔ bábada Steƒano kenye ka ni, “Uutemi teewi kakpakɔ kamɛni uwi biala ku Mose ɔda bubo lɛlɔ.
44006014	Na búnu ka ɔ́su lɛnɔ ɔnii ukyuli ɔni nási Nasaret na baalɔ-nwu banii Yesu mmɔ ni, ɔdubɔƒɛ Katɔti ɔtɔ ɔmɛni na wavumana Mose ɔda bubo bɔni na úte-bu.”
44006015	Na uwi ɔmmɔ ni, bekyuli bani nnye mmɔ bánu ka Steƒano anumi eekeye aani Katɔti ɔtu ɔdi kalɛ.
44007001	Amu na ɔkpane unengudi úye Steƒano ɔnini, “Ala ani na básu básiku-ɔ lɛlɔ mɛni ni, sɔsɔ na adi?”
44007002	Amu na Steƒano údie kenye ɔnini, “Ati bene ku mina banwa, binu kaduɛ ka ni, Katɔti údie lɛlɔ ɔ́tina bula Nana Abraham na Mesopotamia kalɔ lɛlɔ asa na ɔ́ta mmɔ úsie kalɔ kani baalɔ Haran lɛlɔ.
44007003	Mmɔ na ɔ́su-nwu ɔnini, 'Ta na atɔlɔ ƒula bekyuli akɔ ku ƒula kalɔ lɛlɔ na eteesie kesii kani na matina-a!'
44007004	“Anwuɔsu ɔ́ta ɔ́lɛ Kaldea kalɔ lɛlɔ na úsie útélie Haran útédu uwi ɔni na ɔti úkpi. Amu na Katɔti útiku-nwu úboku kesii kani bilie ɔmwi mɛni.
44007005	Katɔti útete Abraham kadikɔ kadi mmɔ, ina kalɔ blii suɛ muedi. Nsu ni, ɔ́su-nwu úse ka kalɔ kammɔ kadubɔbla anwu ku nwuna bawɔ bawɔ kadi diɛdi, ina ka útawɔ tɔ ubi ɔdi úti úbedu ku uwi ɔmmɔ kemo!
44007006	Lɛni na Katɔti ɔ́sɔ ɔ́su-nwu úse ka ni, nwuna bawɔ ƒui badubo baƒɔ bunwini na bekyuli badi kalɔ lɛlɔ, ɔni na badubunwini bekyuli bammɔ kabla bablane na bakya-ma kalɔ na lɛbibo kemo akwa eti maane sɔɔn.
44007007	Na ɔ́sɔ ɔ́su-nwu ɔnini, 'Ndubɔtɛku bekyuli bani kalɔ na bakya baabla-ma kabla mmɔ litemi. Na nwuna kama ni, badubɔlɛ kalɔ kammɔ kemo na badubɔkpa-mi na kalɔ kani bulie mɛni lɛlɔ.'
44007008	Amu na Katɔti úti lego bukulo linyese úte Abraham uwi ɔmmɔ kemo aani lɛla lɛni makya anwu Katɔti ku Abraham bawɔ ntɛ. Na Abraham úbawɔ Isak na úkulo-nwu lego uwi ɔni na ɔ́ƒɔ emeyi maane. Isak lɛnɔ úbawɔ Yakob, na Yakob lɛnɔ ɔ́wɔ bebi leevu-inyɔ bani nábawɔ Yudaƒuɔ adua leevu-anyɔ ammɔ ƒui.
44007009	“Yakob bebi bamɛni anumi égyie na bana ɔnwani Yoseƒ lɛlɔ. Na béƒie-nwu béye béte bekyuli bani néti-nwu bésienku Egyipte kalɔ lɛlɔ. Nsu ni, Katɔti ɔ́siaku-nwu,
44007010	na únyeku-nwu na ɔ́da-nwu údie nwuna lɛbibo ku kɔnyana buwulo kemo. Katɔti úte-nwu lɛnunda bonwu. Anwuɔsu Egyipte Ɔga Ƒarao ɔ́yɔ-nwu litemi na úti-nwu ɔ́bla Egyipte kalɔ ƒui lɛlɔ ɔnune ku nwuna kaduli ƒui ala lɛlɔ ɔnune lɛnɔ.
44007011	“Uwi ɔdi kemo ni, kɔka kubendi kɔdi kɔ́kya na Egyipte ku Kanaan kalɔ lɛlɔ ƒui, na kɔnyana buwulo geen búbo bula bati bene lɛlɔ.
44007012	Uwi ɔni na bana adila áasa ƒui ni, Yakob únu ka adila adi akya Egyipte, anwuɔsu ɔ́tala nwuna bebi ɔnii besie betéye adi beboku-nwu.
44007013	Na ka Yakob bebi básɔ bésie mmɔ kunyɔdi banii betéye adila ni, Yoseƒ údie nwuna lɛlɔ ɔ́tina-ma, na údie-ma ɔ́tina Ɔga Ƒarao.
44007014	Amu na Yoseƒ ɔ́kada-ma ɔnii si bésie ni, na betiku ɔti Yakob ku Yoseƒ banwani ƒui ku bana lɛlɔ bekyuli beboku Egyipte. Na uwi ɔmmɔ kemo ni, bana ƒui bumomo bɔbla liti ku aavlanyɔ-ɛlɔ.
44007015	Anwuɔsu Yakob ɔ́tɔlɔ úsie Egyipte na úlie mmɔ útédu uwi ɔni na úkpi. Na nwuna bebi bananabi lɛnɔ bélie mmɔ bétédu uwi ɔni na békpi.
44007016	Na básɔku bana ƒui bésienku ɔma ɔni baalɔ Sekem. Na bátáva-ma mmɔ na kaƒiɔtɔ kani na Abraham úye ɔ́siku Hamor kaba kudɔ kemo.
44007017	“Uwi ɔni na linyese lɛni na Katɔti úse úte Abraham lɛdaku budu ni, bula kadi bekyuli béemomo na Egyipte.
44007018	Úbebo lɛnɔ ka Ɔga Ƒarao ɔwɔdi ɔni mɔɔdi Egyipte lɛlɔ ni, ɔɔɔgyi Yoseƒ.
44007019	Ƒarao ɔmɛni ɔ́bla bula kadi bekyuli bamɛni kalala na únye-ma lɛlɔ na beeti bana bebiwɔ teetévaakun na beekpi.
44007020	“Uwi ɔmmɔ kemo kani na báwɔ Mose. Na bánu ka ɔdi ubi ɔni ndia geen. Ɔmɛni ɔsu ni, nwuna bawɔne béti-nwu bábala na kaduli abuli atɛ sɔɔn.
44007021	Na uwi ɔni na basɔ balákana-nwu bɔbala ni, ɔlɛka bada-nwu bedie bana kudɔ. Amu na Ƒarao ubidi ulekubi útákɛ-nwu na úti-nwu ɔ́bla aani nwuna kaƒɔ ubi.
44007022	Ɔ́da-nwu na ɔ́tina-nwu Egyipteƒuɔ ala bɔbla ku bana kɔkwɛ ƒui, na ɔ́lɛ lili úbabla ukyuli geen na butemi ku kabla lidu pii kemo.
44007023	“Na ka ɔ́ƒɔ akwa aavlene ni, úbo-nwu kasusu kemo ka ɔlɛka usie utégyele nwuna banwani Israelƒuɔ.
44007024	Amu na uwi ɔni na úsie mmɔ ni, ɔ́nu Egyipteni ɔdi ka ɔkya ɔɔbla Israelni ɔdi kalala. Na Mose ɔ́du Egyipteni ɔmɛni.
44007025	Mose ɔ́kali ka nwuna banwani badubɔkali banii Katɔti nátala-nwu ɔni ubebunku-ma, nsu bátakali lɛni.
44007026	Amu ka kadi kégye ni, ɔ́sɔ úsie-ma kudɔ na útánu Israelƒuɔ inyɔ ka bakya beekpó. Úsie útáda-ma na ɔ́su-ma ɔnini, 'Ati bene, banwani na bɛdi, anwuɔsu útalɛka biteekpoku lɛlɔ.'
44007027	“Nsu ukyuli ɔni náƒiɔ na nkyuli inyɔ bamɛni kemo ni, údi Mose na ɔ́su-nwu ɔnini, 'Taatɛku awɔ lɛdi! Ɔma nédie-ɔ bula lɛlɔ ɔdine ku bula litemi ɔtɛne?
44007028	Munuu aayɔ́ ka adu-mi aani kalɛ na ádu Egyipteni ɔni kamaadi kalɛ?'
44007029	Ka Mose únu litemi lɛmɛni ni, liƒu lɛ́da-nwu geen. Anwuɔsu úkeli útábɛ na Midian kalɔ lɛlɔ. Na mmɔ na ɔ́wɔ nwuna bebi bananabi inyɔ.
44007030	“Akwa aavlene kama ni, Katɔti ɔtu ɔdi údie lɛlɔ ɔ́tina-nwu na ogya ɔni mɔɔda na liyu kugyii blii kɔdi lɛlɔ na Sinai Kɔbi ketele kemo.
44007031	Ka Mose ɔ́nu ɔmɛni ni, útati lɛla lɛni na lɛdi. Na uwi ɔni na úsela ɔnii utánu lɛla lɛni lɛdi ni, Unwoti ɔ́lɔ-nwu na ɔ́su-nwu ɔnini,
44007032	'Ami ndi ƒula bati kuuku Abraham ku Isak ku Yakob bene Unwoti.' Amu na lɛlɔ lɛ́tɔ Mose ku bɔyia ɔni na ɔsɔ útakana mmɔ bɔnu.
44007033	“Amu na Unwoti ɔ́su-nwu ɔnini, 'Da ƒula lɛgbanvuo die! Ɔsika kalɔ kedee lɛlɔ na enye.
44007034	Sɔsɔ ni, lɛ́nu lɛbibo lɛni kemo na mina bekyuli bakya na Egyipte kalɔ lɛlɔ. Na muunú bana keku kani na beewulo taakpali-mi. Anwuɔsu lɛ́yu líbo nnii medie-ma. Bo, na lɛtala-a Egyipte.'
44007035	“Mose ɔmɛni ndi ukyuli ɔni na bátu kenye banii, 'Ɔma nédie-ɔ bula lɛlɔ ɔdine ku bula litemi ɔtɛne?' Anwu Mose ɔmmɔ kani na Katɔti ɔ́tala ɔnii usie na utábla bana lɛlɔ ɔdine ku bana ɔƒɔne ɔkɛnku Katɔti ɔtu ɔni na ɔ́nu na ketele kemo mmɔ kebunku lɛlɔ.
44007036	Anwu nédie-ma na Egyipte ɔkɛ akɔla budie taatina pii kemo ani na ɔ́bla na Egyipte mmɔ ku Ɛpu Ugyiedi kɔtu ku uwi ɔni na bakɛ ketele kemo akwa aavlene sɔɔn.
44007037	“Mose ɔmmɔ ɔlatidi násu Israelƒuɔ ɔnini, 'Katɔti ɔdubudie kenye udiene ɔdi aani ami kalɛ, na ɔdubudie-nwu ɔlɛku bina kaba kemo.'
44007038	Mose ndi ukyuli ɔni násala bula bati kuuku uwi ɔni na Israelƒuɔ bákya ketele mmɔ. Na anwu ndi ukyuli ɔni na Katɔti ɔtu ɔ́tɛmiku na Sinai Kɔbi lɛlɔ. Na anwu náƒɔ Unwoti litemi lɛni muute ngba úboku-bu.
44007039	“Nsu ni, bula bati bénwini kama bákya Mose ɔni na báyɔ ka basɔ benwini beteesie Egyipte kalɔ lɛlɔ.
44007040	Amu na bana ƒui básu Mose ɔnwani Aaron banini, 'Bla baƒiɔ bani matɔnku-bu te-bu, ɔsika bɔɔɔgyi lɛla lɛni nálɛku Mose ɔni nákpanku-bu ɔ́siku Egyipte.'
44007041	Anwuɔsu bábla baƒiɔ badi aani akɔ ubi, na baakpá-nwu, na bádi limeyi ku ebiti na lɛla lɛni na bábla mɛni ɔsu.
44007042	Ɔmɛni ɔsu na Katɔti únwini kama ɔ́kya-ma, na ɔ́nyonu-ma. Na bákya bátaakpa ɔƒɛ ku kɔbuli ku ayabi. Ɔmɛni ndi lɛla lɛni na Katɔti kenye bediene bénweni bákya Bunweni Kedee Ɔku kemo banini, 'Israelƒuɔ, ɔɔɔdi ami na bíti bebuo ku baƒonu bɛ́bla akpala bíte akwa aavlene ani na bɛ́kya ketele kemo mmɔ.
44007043	Mmomu bíti Molok lɛbi ku Romƒa ayabi ani ndi baƒiɔ bani na bɛ́vɔ bíse bɛnii bitaakpa. Anwuɔsu ndubɔya na beƒie-mii besienku ɔgyu kakaaka na Babilon kama ngye ƒui.'
44007044	“Bula bati kuuku bágyu Katɔti kevo béti na ɔ́tɔnku-ma na ketele kemo. Bátu ɔtɔ ɔmɛni aani kalɛ na Katɔti údie ɔ́tina Mose mmɔ kalɛ pɛpɛɛpɛ.
44007045	Na akwa pii kama ni, Yosua ɔ́tɔnku bula bati bani nágyu kevo kamɛni béti na bétékpo-ku bekyuli bani na Katɔti ɔ́bɔku ɔ́lɛku kɔlɔ kɔmɛni lɛlɔ. Mmɔ na kevo kamɛni káƒɔ lɛlɔ kése úti útédu Ɔga Dawid uwi.
44007046	Katɔti úbunku Dawid kaduɛ. Anwuɔsu Dawid úye Unwoti ɔnii nka ute-nwu kuƒi na ɔtu keliekɔ geen use ute anwu ɔni ndi Yakob Katɔti.
44007047	Nsu ni, Salomo geen nátu keliekɔ kammɔ.
44007048	“Nsu Katɔti ulélie ɔtɔ ɔni na bekyuli bayawine bátu kemo. Unwoti ɔ́kɛnku nwuna kenye bediene lɛlɔ ɔ́su ɔnini,
44007049	'Katɔ ndi mina lɛgaboku, na kalɔ ndi mina lɛgba kanyakɔ. Na bi ɔtɔ udu na bɛdubɔkana-mi bɔtu bute, munuu mɔɔyaki keliekɔ kadi?
44007050	Ɔɔɔdi ami nédie ala amɛni ƒui yoo?' ”
44007051	Amu na Steƒano ɔ́sɔ ɔ́su-ma ɔnini, “Batuɔkplune geen bɛdi! Amii lɛnɔ bɛɛda atu teedie Katɔti litemi lɛlɔ aani kalɛ na bina bati bábla kalɛ. Uwi ndi uwi bɛɛta teenye Katɔti Kɔyu lɛlɔ.
44007052	Katɔti kenye udiene ɔmani na bina bati kuuku bátawia ka badu? Bádu Katɔti kenye bediene bani muedi násu ka Ukyuli Ɔƒunadi ɔni nse siin webo. Na Ukyuli Ɔƒunadi ɔmmɔ lɛnɔ bídie-nwu bíte na bádu.
44007053	Sɔsɔ na ɔdi ka bɛgyi ƒui na bíni Katɔti ɔda bubo bɔni na bɛ́ƒɔ bɛ́siku Unwoti ɔtu enu kemo.”
44007054	Ka bénu etemila ani na Steƒano ɔ́su ɔ́siku-ma lɛlɔ ni, ɔƒɛ ɔ́da-ma geen na ɔ́ya bákya baadu anyi ku kɔnyi.
44007055	Nsu ka Katɔti Kɔyu kɔ́ƒɔ Steƒano lɛlɔ kemo ƒui ɔsu ni, ɔ́talaku anumi ɔ́nu katɔ laa, na ɔ́nu Katɔti bukeye ku Yesu ɔni nnye-nwu kɔdianu.
44007056	Amu na ɔ́su-ma ɔnini, “Bɛnu! Mɔɔnu ka katɔ kébimi na Ukyuli Ɔyawine Ubi unye Katɔti kɔdianu!”
44007057	Amu na báyoli momoomo na bétile bana atuƒi, na békeli bétéƒie-nwu.
44007058	Na bákpɛ-nwu bálɛku ɔma ɔmmɔ kemo, na bákya-nwu anumi ku atabi bubo. Na bekyuli bani nákpɛ-nwu bálɛku ni, bédie bana lɛwu béti béwi okloƒu ɔkɔdi ɔni baalɔ Saulo lɛgba lɛlɔ.
44007059	Na uwi ɔni na bakya beebó-nwu atabi ni, Steƒano ɔ́kpali katɔ ɔ́su ɔnini, “Blɔti Yesu, ƒɔ mina kɔyu.”
44007060	Amu na ɔ́lɛ akɔnkɔ na ɔ́sɔ ɔ́kpali katɔ ɔ́su ɔnini, “Unwoti, teti bɔƒiɔ bɔmɛni tete-ma, énu!” Na ka útemi ɔ́su lɛni ɔ́wɔlɔ ni, ɔ́lɛ úbo kalɔ na ɔ́yula.
44008001	Na uwi ɔni na bakya baadú Steƒano ni, Saulo ɔ́kya-ma ogya. Na ɔ́si limeyi lɛmmɔ lɛlɔ ni, bése kalɔ beekpóku baƒɔtaadine bamɛni na Yerusalem. Amu na bana ƒui békeli bésie Yudea ku Samaria. Nsu batalane ama bébu bakya mmɔ.
44008002	Amu na Yesu basiakune badi béti Steƒano bátáva ku keku.
44008003	Amu na Saulo úti ɔ́sia lɛlɔ na uukpóku baƒɔtaadine bammɔ na ɔkɛ kɔduli uuƒie banana ku beleku taavinku-ma taatákya ɔtɔ.
44008004	Nsu baƒɔtaadine bani nékeli bási Yerusalem mɛni ni, bakɛ baaví kesii biala taasu Blɔti litemi buni.
44008005	Na Ƒilipo anwu ni, úsie Samaria útásu bekyuli litemi buni lɛmmɔ ɔ́siku Ukyuli Ɔƒunadi lɛlɔ.
44008006	Na bekyuli pii bénu etemila ani na ɔɔsu ɔ́si akɔla budie taatina pii ani na ɔ́bla na bánu ɔsu.
44008007	Ɔ́bɔku ayu ekpidi pii ɔ́lɛku bekyuli lɛlɔ kemo, na ayu ekpidi amɛni áva momoomo asa na ávi álɛ-ma lɛlɔ kemo. Amu na ɔ́sɔ ɔ́bwi bani na lɛlɔ kakɛ kenwi kékpi-ma ku ama bani náƒɛ bewi kalɔ lɛnɔ.
44008008	Ɔmɛni ɔsu ni, kubiti kɔ́kya Samaria ɔma ɔmɛni kemo geen!
44008009	Ɔnana ɔdi ɔ́kya Samaria ɔni baalɔ Simon, na ɔdi ukyuli ɔni mɔɔƒɛ evo. Na nwuna evo bɔbla útaabla bekyuli kalɛ kadi. Na úteeƒu ɔnii ɔdi ukyuli ɔdi na nwuna ala bɔnu taasu ɔsu.
44008010	Samariaƒuɔ banana ku beleku ƒui baabu-nwu ɔ́si nwuna lɛlɔ bɔtina kabla kamɛni ɔsu. Anwuɔsu básu básiku-nwu lɛlɔ banini, “Anwu ndi katɔ ɔyikun ɔni baalɔ banii Ɔyikun Unengudi.”
44008011	Amu ka nwuna evo bɔbla áƒɔ-ma anu ɔsu ni, béteenu-nwu litemi.
44008012	Nsu ɔƒaani ni, báƒɔ Ƒilipo kenye bɔsu mmomu bádi ɔ́si Katɔti lɛga kadikɔ ku Yesu lɛlɔ. Na banana ku beleku pii báƒɔ ntu bɔkpila ɔdi na Blɔti Yesu Kristo lɛnyi kemo.
44008013	Amu na Simon ɔmɛni ɔlati lɛnɔ ɔ́ƒɔ ɔ́di. Na ka ɔ́ƒɔ ntu bɔkpila ɔdi ɔmɛni ni, útaasiaku Ƒilipo kesii biala na úsela. Na ɔkɛnku akɔla budie taatina ani na ɔ́bla ɔsu ni, ɔ́bla-nwu dɛye dɛye!
44008014	Amu na uwi ɔni na batalane bani nkya Yerusalem bénu ka Samariaƒuɔ báƒɔ Katɔti litemi bádi ni, bátala Petro ku Yohane na bana kudɔ.
44008015	Ka bétéduo ni, bákpali katɔ béte Kristoƒuɔ bawɔdi bamɛni kalɛ na baƒɔ Katɔti Kɔyu.
44008016	Ɔsika úbalɛ uwi ɔmmɔ ni, bátaƒɔ tɔ Katɔti Kɔyu. Na ntu kani na bákpila-ma na Blɔti Yesu lɛnyi kemo.
44008017	Ɔmɛni ɔsu ni, Petro ku Yohane béti enu básia-ma eli, na ama lɛnɔ báƒɔ Katɔti Kɔyu.
44008018	Ka Simon ɔ́nu ka si batalane bamɛni béti enu básia-ma eli na baaƒɔ́ Katɔti Kɔyu ni, úti egulabi ɔnii uute batalane bamɛni na ɔ́su-ma ɔnini,
44008019	“Bɛya na ami lɛnɔ lɛkɛ ɔyikun ɔmɛni ɔdi kalɛ na si líti enu lɛ́sia ɔdi biala lɛlɔ ni, na ɔƒɔ Katɔti Kɔyu.”
44008020	Amu na Petro ɔ́su-nwu ɔnini, “Awɔ ku ƒula egulabi ƒui bɛdubɔnuku-ni. Takali anii adubɔkana Unwoti litela buye ku egulabi.
44008021	Alakana kalabla kamɛni kemo bɔkya, ɔsika ƒula kayi keeese siin na Katɔti anumi.
44008022	Da anumi die kasusu kekpidi kamɛni lɛlɔ na akpali katɔ. Ɔƒaalɛ Katɔti ɔdubuti ƒula likpidi ɔkyiɛ-ɔ na ƒula kasusu kekpidi kamɛni lɛlɔ.
44008023	Ɔsika ni, mɔɔnu ka ebo lɛnungyie likpidi, na likpidi bɔbla lɛnɔ lɛ́di-ɔ lɛlɔ!”
44008024	Amu na Simon ɔ́su-nwu ɔnini, “Biveleku-mi kalɛ na ɔgbankpi ubendi ɔmɛni udu ulálɛku-mi.”
44008025	Amu uwi ɔni na Petro ku Yohane bédie Unwoti kenye na básu-ma litemi buni lɛmmɔ na Samaria ni, básɔ bénwini bésie Yerusalem, na bakɛ beedí teenye na lɛma lɛni nde Samaria kemo taasu-ma litemi buni.
44008026	Nsu Ƒilipo anwu ni, Katɔti ɔtu ɔdi úbasu-nwu ɔnini, “Teesie na atásia ketele ulu ɔni nási Yerusalem ɔ́yu úsie Gasa mmɔ.”
44008027	Na ɔ́ta útásia ulu ɔmmɔ lɛlɔ. Ka úsela ni, útásiaku ukyuli ɔdi ka ɔ́si ɔdubo. Ukyuli ɔmɛni ndi egulabi lɛlɔ ɔnune unengudi na Etiopia Uleku Ɔga ɔni baalɔ Kandake lɛga kadikɔ. Unengu ɔmɛni ɔ́si Yerusalem kesii kani na útákpali katɔ.
44008028	Na únwini ɔdubo na ɔpɔnkɔ kɛɛkɛ kemo, na ɔkɛ ɔɔká Bunweni Kedee Ɔku ɔni na Katɔti Kenye Udiene Yesaia únweni.
44008029	Amu na Katɔti Kɔyu kɔ́su Ƒilipo ɔnini, “Teesie na atásiaku ɔpɔnkɔ kɛɛkɛ ɔmɛni.”
44008030	Ƒilipo úkeli úsie-nwu kudɔ na uunú ka unengu ɔmmɔ ɔɔká Yesaia ɔku. Amu na úye-nwu ɔnini, “Eenú lɛla lɛni na aaká mɛni kalɔ?”
44008031	Amu na unengu ɔmɛni údie kenye ɔnini, “Oowo, dɛ na mabla asa na menu kalɔ ka ukyuli ɔdi uuubo na udie kalɔ ɔtina-mi?” Amu na úvele Ƒilipo ɔnii ubeduo kɛɛkɛ kemo na ɔsɔ ulie-nwu kudɔ.
44008032	Na etemila ani na ɔkya ɔɔká na Bunweni Kedee Ɔku kemo ndi ɔnii, “Báda-nwu béselaku aani koƒonu kɔni béti batádu. Na ɔkɛ aani koƒonu kɔni naaadaku-ni si beekúlo-ku linwini, na útebimi kenye lɛnɔ.
44008033	Bákya-nwu kɔƒa na útakɛ ukyuli ɔni náƒɔ-nwu kenye. Údie kaba kadi? Bi na ɔ́bla úse asa baadú-nwu na kayawi kamɛni kemo?”
44008034	Amu na unengu ɔmmɔ úye Ƒilipo ɔnini, “Yesaia ni, anwu ɔlati lɛlɔ na uutemi taasiku, munuu ukyuli bamba ɔdi lɛlɔ na uutemi taasiku?”
44008035	Amu na Ƒilipo úse kalɔ na úti Bunweni Kedee Ɔku ɔmmɔ na uudie litemi buni lɛmmɔ kalɔ taatina-nwu ɔ́si Yesu lɛlɔ.
44008036	-
44008037	Amu na uwi ɔni na bakɛ bésela ni, bátánu ntu bɔdi ka bunye likpo lɛdi na ulu kudɔ mmɔ. Na unengu ɔmmɔ ɔ́su Ƒilipo ɔnini, “Aanu ntu bɔdi. Bi ɔsu na naaakana Katɔti ntu bɔkpila ɔdi ɔmmɔ bɔƒɔ?” Amu na Ƒilipo ɔ́su-nwu ɔnini, “Si áƒɔ ádi ku ƒula kayi ƒui ni, adubɔkana.”
44008038	Amu na unengu ɔmɛni ɔ́su ɔnini, “Lɛ́ƒɔ lɛ́di ka Yesu Kristo ndi Katɔti Ubidi.” Na ɔ́ya na bédi ɔpɔnkɔ kɛɛkɛ ɔmɛni bényene na báyu bétéduo ntu bɔmɛni kemo, na Ƒilipo ɔ́kpila-nwu ntu na Yesu Kristo lɛnyi kemo.
44008039	Amu na uwi ɔni na bávi bálɛ ntu bɔmɛni kemo ni, Katɔti Kɔyu kúti Ƒilipo kɔ́tɔlɔku, na unengu ɔmɛni ɔ́sɔ útanu-nwu. Na anwu lɛti ɔ́tɔlɔ ku kubiti.
44008040	Ɔmɛni kama ni, Ƒilipo ɔ́nu ɔ́ti ka unye Asoto ɔmankemo. Na ɔ́su litemi buni lɛmɛni na mmɔ bene ku lɛma lɛni nkya ulu lɛlɔ ƒui. Na úsie laa útédu Kaesarea ɔma lɛnɔ.
44009001	Lebo lɛmmɔ kemo ƒui ni, Saulo ɔ́bi ɔ́siaku Blɔti basiakune bammɔ ku lɛnungyie ɔnii ɔɔdú-ma. Na ɔ́tɔlɔ úsie Yudaƒuɔ ɔkpane unengudi kudɔ.
44009002	Mmɔ na úvele-nwu ɔnii ute-nwu ɔku na uti usienku Yudaƒuɔ kɔsakɔ na Damasko kalɛ na ɔkɛ ɔyikun na uƒie banana ku beleku bani ƒui nsiaku bɔƒɔtaadi bɔwɔdi bɔmmɔ usienku Yerusalem.
44009003	Amu na uwi ɔni na ɔ́kpɛ uudé Damasko na kasusu kamɛni lɛlɔ ni, kɔnakunwi bukeye bɔdi búkeye bɔ́si katɔ na búbewi-nwu lɛlɔ.
44009004	Na ɔ́lɛ úbo kalɔ na únu ka lɛdi lɛdi lɛɛsu-nwu lɛnini, “Saulo, Saulo, bi ɔsu na eekpóku-mi lɛni?”
44009005	Amu na Saulo úye ɔnini, “Ati, ɔma na adi?” Amu na lɛdi lɛmɛni lídie kenye ɔnini, “Ami ndi Yesu ɔni na eekpóku kpakplaa.
44009006	Ɔƒaani ni, ta na eteesie ɔmankemo. Badubɔsu-ɔ lɛla lɛni na ɔlɛka abla.”
44009007	Amu na bekyuli bani na ama ku Saulo bakɛ mmɔ bágyini. Bénu butemi bɔmɛni, nsu bátanu ukyuli ɔdi.
44009008	Amu ka Saulo ɔ́ta únye na úbimi anumi ni, ɔ́sɔ ulanu. Amu na bákpanku-nwu bétéduoku Damasko ɔmankemo.
44009009	Na úlie mmɔ emeyi atɛ ɔni na ulánu, uládi na ulani lɛnɔ.
44009010	Amu na uwi ɔmmɔ kemo ni, ɔƒɔtaadine ɔdi ɔkya Damasko ɔni baalɔ Anania. Na Blɔti údie lɛlɔ ɔ́tina-nwu na ɔ́lɔ-nwu ɔnii, “Anania!” Amu na ɔ́tuna-nwu ɔnini, “Ati, ami mɛni!”
44009011	Amu na Blɔti ɔ́su-nwu ɔnini, “Ta, na asia ulu ɔni baalɔ banii Ligeen lɛlɔ, na esie Yuda kesii na etéye Tarsoni ɔni baalɔ Saulo lɛlɔ. Ɔkya mmɔ ɔɔkpali katɔ teevele-mi.
44009012	Ɔsika líidie lɛ́tina-nwu ka ukyuli ɔni baalɔ Anania ɔdubo ubeti enu ɔsia-nwu lɛlɔ na ɔsɔ utaanu.”
44009013	Mmɔ na Anania údie kenye ɔnini, “Blɔti, línu na kesii biala kalala kani udu na ukyuli ɔmɛni ɔɔbla baƒɔtaadine na Yerusalem!
44009014	Na búunu ka ɔ́ƒɔ ɔku ɔ́siku ɔkpane unengudi kudɔ banii ubeƒie baƒɔtaadine bani nkya Damasko ƒui!”
44009015	Nsu Blɔti ɔ́su-nwu ɔnini, “Teesie, na atábla kalɛ na lɛ́su-ɔ. Ɔsika ami lɛ́ɛƒuna Saulo aani mina ukyuli ɔni meti mina litemi buni lɛmɛni mesienku ama bani naaadi Israelƒuɔ ku baga anumi ku Israelƒuɔ ƒui kudɔ.
44009016	Na ndubɔtina-nwu kalɛ na ɔlɛka ubo abi na ami ɔsu.”
44009017	Anwuɔsu Anania úsie na útánu Saulo na úti enu ɔ́sia-nwu lɛlɔ, na ɔ́su-nwu ɔnini, “Ɔnwa Saulo, Blɔti Yesu ɔni nédie lɛlɔ ɔ́tina-a na ulu lɛlɔ ni, anwu nátala-mi ɔ́kya-a kalɛ na asɔ ataanu na Katɔti Kɔyu kɔƒɔ-ɔ lɛlɔ kemo ƒui.”
44009018	Kɔnakunwi ni, ɔ́bla Saulo aani si akpa adi ámami ási nwuna anumi lɛlɔ na ɔ́sɔ ɔɔnu. Na ɔ́ta na ɔ́ya na bákpila-nwu ntu.
44009019	Na ka ɔ́di adila adi ni, ɔ́sɔ ɔ́kɛ ɔyikun. Amu na Saulo úlie baƒɔtaadine bani nkya Damasko mmɔ kudɔ emeyi adi.
44009020	Na uwi ɔmmɔ kani na úsie Yudaƒuɔ kɔsakɔ útásu Yesu lɛlɔ litemi ka Katɔti Ubidi na ɔdi.
44009021	Amu na bekyuli bani ƒui nénu-nwu litemi lɛmɛni ni, ɔ́bla-ma dɛye dɛye. Na béye lɛlɔ banini, “Ɔɔɔdi ukyuli ɔmɛni nkɛ mɔɔdú Yesu kama basiakune na Yerusalem uwi ɔni yoo? Na búnu lɛnɔ ka nka baƒɔtaadine na úbo úbeƒie úsienku bakpane benengu.”
44009022	Amu na Saulo úsie anumi geen na nwuna litemi bɔsu kemo. Na Yudaƒuɔ bani nkya Damasko mmɔ ɔdi biala útakana lɛla lɛdi bɔsu. Na údie kalɔ ɔ́tina-ma ka Yesu ndi Kristo.
44009023	Emeyi adi kama ni, Yudaƒuɔ bása na bábla kasusu ka badubadu-nwu.
44009024	Nsu bekyuli badi bábasu Saulo ka baawia-nwu badu. Ɔmɛni ɔsu bekisine bamɛni baagyumana kɔyakun kɔni baasia taalɛ na beeduo ɔma ɔmmɔ kemo kalɛ na bakɛ-nwu badu.
44009025	Amu na nwuna badi bani ndi baƒɔtaadine mmɔ béti-nwu bákya kagyigyɛ kemo na báyula-nwu básiku kowodu liƒi na ɔ́lɛ ɔma ɔmmɔ kemo usientɛ!
44009026	Amu na ɔni na útéduo Yerusalem ni, ɔ́wia ka nka uduo baƒɔtaadine bani nkya mmɔ akɔ. Nsu ama lɛnɔ báyia-nwu. Bábu ka bɔtɔlɔ na ɔda-ma.
44009027	Amu na Barnaba útiku-nwu úsienku batalane bamɛni kudɔ na ɔ́su-ma kalɛ na Saulo ɔ́nu Blɔti ɔni na úsela Damasko. Ɔ́su-ma litemi lɛni na Blɔti ɔ́su-nwu ku litemi buni lɛni na ɔ́su ku kayi buse na Yesu lɛnyi kemo na Damasko.
44009028	Amu na báƒɔ-nwu bákya bana akɔ. Na ɔ́si uwi ɔmmɔ kemo ni, ɔ́kya-ma akɔ uwi biala na ɔɔsu Blɔti lɛlɔ litemi na Yerusalem.
44009029	Amu na Yudaƒuɔ banii muutemi Griki na baalɔ-ma banii Helaƒuɔ badi ku Saulo bákya unyeƒi ɔdi na báyɔ ka badu-nwu.
44009030	Amu na uwi ɔni na baƒɔtaadine bamɛni badi bénu ka bekyuli bamɛni baawia-nwu badu ni, bétiku-nwu bésienku Kaesarea na bávinku-nwu bésienku nwuna ɔma ɔni ndi Tarso.
44009031	Ɔmɛni ɔsu ni, baƒɔtaadine bani nkya Yudea ku Galilea ku Samaria kalɔ lɛlɔ ni, bákɛ bɔnwuna na basɔ balayia. Bákɛ kayi buse ku ɔkplu bɔkya ɔkɛnku Katɔti Kɔyu ɔyikun lɛlɔ. Na bémomo bébu na béteeti ɔbu teete Blɔti.
44009032	Amu ka Petro ɔkɛ ɔɔví taatánu Kristoƒuɔ bani ƒui na nwuna bɔvi kemo ni, úsie útánu baƒɔtaadine bani nkya ɔma ɔni baalɔ Lida.
44009033	Amu na útánu ɔnana ɔdi na ɔma ɔmmɔ kemo ɔni baalɔ Enea ka ɔ́ƒɛ uwi kalɔ akwa maane sɔɔn.
44009034	Na ka Petro ɔ́nu-nwu ni, ɔ́su-nwu ɔnini, “Enea, nu! Yesu Kristo ɔ́bwi-ɔ! Ta nye! Na abuma ƒula atɛla.” Na mmɔ kani na ɔ́ta únye ku ɔlɔkplu.
44009035	Na ka bánu ka Enea ɔkɛ uusié taavi ɔsu ni, Lida ku Saron lɛma kemo bekyuli ƒui béti lɛlɔ béte Blɔti.
44009036	Ɔmɛni kama ni, uleku ɔdi ɔkya Yopa ɔni baalɔ Tabita. Na Griki lɛdi kemo ni, anwu baalɔ banii Dorka na nwuna kalɔ ndi kaƒɛ. Ɔdi ɔƒɔtaadine ɔni na útaabla lɛƒɔndia teete nwuna bakpana uwi pii.
44009037	Amu na ɔlɛ úbebo-nwu na úkpi. Amu na nwuna bakpana bákpila-nwu na báklibi-nwu béti bétése katu taasia ɔtɔ ɔtɔdi ɔdi kemo.
44009038	Amu na uwi ɔni na bénu ka Petro úbo ɔkya Lida ni, na ka Lida ude Yopa ɔsu ni, bátala nkyuli inyɔ badi banii betévele-nwu na ɔsiaku-ma lɛgba lɛgba na ubo Yopa.
44009039	Amu na anwu lɛnɔ ɔ́ta ɔ́siaku-ma, na ka ɔ́nya úbeduo ni, bétiku-nwu bésienku kesii kani na Dorka ɔtɛ. Na bekpinele bani nkya mmɔ ƒui bábaka bámana-nwu na beewulo. Na bada lɛwu lɛni na Dorka ɔ́ka úte-ma baatina Petro.
44009040	Amu na Petro ɔ́su bana ƒui ɔnii bavi balɛ ɔtɔ ɔmmɔ kemo, na ɔ́lɛ akɔnkɔ na ɔ́kpali katɔ. Amu na únwini anumi ɔ́tina Dorka na ɔ́su-nwu ɔnini, “Dorka, ta!” Mmɔ kani na úbimi anumi. Na ka ɔ́nya ɔ́nu Petro ni, ɔ́ta úlie.
44009041	Amu na Petro úte-nwu kɔnu na anwu lɛnɔ úƒie-ku ɔ́da na ɔ́ta únye. Amu na Petro ɔ́sɔ ɔ́lɔ baƒɔtaadine ku bekpinele bammɔ ƒui úboku. Na úti-nwu ɔ́kya-ma lɛkɔkɔ.
44009042	Amu na litemi lɛmɛni lígyingya lɛ́kya ɔmankemo ƒui, na bekyuli pii báƒɔ Blɔti bádi.
44009043	Ɔmmɔ kama ni, Petro úlie Yopa ɔma ɔmɛni kemo útu uwi na Simon ɔni mɔɔbla bebuo lɛku lɛlɔ kabla mmɔ kudɔ.
44010001	Lebo lɛmmɔ ni, ɔnana ɔdi úlie Kaesarea ɔma kemo ɔni baalɔ banii Kornelio. Ɔdi unengu úte Romaƒuɔ bekpone.
44010002	Ɔdi ukyuli ɔbuni, na anwu ku nwuna kaduli bekyuli ƒui beeti ɔbu teete Katɔti. Ukyuli ɔmɛni úteete bekyuli ala ku nwuna kayi ƒui, na ɔɔyɔ́ katɔ bɔkpali lɛnɔ.
44010003	Limeyi lɛdi ɔƒiiwi lɛdɔ ɛtɛ kemo ni, ɔ́nu budie bɔtina bɔdi. Na budie taatina bɔmɛni kemo ni, ɔ́nu ka Katɔti ɔtu ɔdi ɔ́si úbo-nwu kudɔ. Na ɔ́lɔ-nwu ɔnini, “Kornelio.”
44010004	Amu ka Kornelio ɔ́nu-nwu ni, liƒu lɛ́da-nwu geen. Amu na úye-nwu ɔnini, “Ati, bi na aawia?” Amu na Katɔti ɔtu ɔmɛni ɔ́su-nwu ɔnini, “Ƒula bekyuli ala bute ku ƒula katɔ bɔkpali ni, búduo Katɔti kudɔ.
44010005	Tala bekyuli badi na besie Yopa na batákpanku ɔnana ɔni baalɔ Simon Petro beboku.
44010006	Uli Simon ɔni nli ɛpu kudɔ na ɔɔbla bebuo lɛku lɛlɔ kabla mmɔ kudɔ.”
44010007	Amu ka Katɔti ɔtu ɔmɛni ɔ́tɔlɔ ni, Kornelio ɔ́lɔ nwuna kaduli nkyuli inyɔ ku bekpone bani mɔɔgyumana-nwu mmɔ akɔ unwi ɔni lɛnɔ ndi ukyuli ɔbuni.
44010008	Na ɔ́su-ma lɛla lɛni nálɛ, na ɔ́tala-ma ɔnii beteesie Yopa.
44010009	Amu ka kadi kégye na bakɛ bésela na badaku ɔma ɔmɛni bɔkpɛ bude ni, Petro ɔ́kɔ úsie nwuna lɛsa lili ɔnii utákpali katɔ ɔƒiiwi.
44010010	Kɔka kúbo kɔɔda-nwu, nsu uwi ɔmmɔ na benye baanwá adila. Amu na ɔ́bla aani lɛlɛɛ kemo na úduo.
44010011	Mmɔ na ɔ́nu ka kayaa kébimi, na ɔ́nu kɔdi bonwu kɔdi ka bada kuna ekpo ene ani ƒui na kɔ́si kɔɔyu kalɔ.
44010012	Na kɔdi kɔmɛni kemo ni, bebuo lidu lidu pii ku balakpi ku baasɛ lɛnɔ bakya.
44010013	Amu na únu ka lɛdi lɛdi lɛɛsu-nwu lɛnini, “Petro, ta, na adu akun.”
44010014	Amu na Petro ɔ́su ɔnini, “Oowo! Kudi kudii! Blɔti, ńteti bebuo bani abu Yudaƒuɔ bukisi ńtetuku kenye kudii!”
44010015	Lɛdi lɛmɛni lɛ́sɔ lɛ́su-nwu lɛnini, “Lɛla lɛni lɛlɔ na Katɔti úveli ɔ́bla kede kede ni, tasu anii liisé lɛlɔ!”
44010016	Ɔ́nu búdie bɔtina bɔmɛni kɔtɛ sɔɔn. Na kɔtɛdi kɔmɛni kama ni, béti kɔdi kɔmɛni bésienku katɔ.
44010017	Amu na uwi ɔmmɔ ni, lɛla lɛmɛni lɛkya lɛɛbla Petro dɛye dɛye, na úye lɛlɔ ɔnii, “Bi na ɔmɛni ɔɔtina?” Mmɔ kani na bekyuli bani na Kornelio ɔ́tala mmɔ bébeduo ɔma ɔmɛni kemo. Na ka bánu kaduli kani baawia ni, bébo bébenye kayakun.
44010018	Na benye beeye kesii kani na Simon Petro uli.
44010019	Amu na ɔni na Petro ulie ɔɔkali nwuna budie bɔtina bɔmɛni lɛlɔ na ulati lɛla lɛni na lɛdi ni, Katɔti Kɔyu kɔ́su-nwu kɔnini, “Nkyuli ɛtɛ bébo baawia-a.
44010020	Ta, na esie atánu-ma. Tayia ka asiaku-ma eteesie. Ami nátala-ma.”
44010021	Amu na Petro úsie útánu-ma na ɔ́su-ma ɔnini, “Ami ndi ukyuli ɔni na bɛɛwia. Bi nébo?”
44010022	Amu na básu-nwu banini, “Batu na bɔdi, bɔ́si Kornelio ɔni ndi Romaƒuɔ kekpo unengu kudɔ. Ɔdi ukyuli ɔbuni na ɔɔbu Katɔti. Na Yudaƒuɔ ƒui baayɔ́-nwu litemi geen. Katɔti ɔtu ɔdi násu-nwu ɔnii ɔtala na babalɔ-ɔ na unu ƒula kenye kemo litemi.”
44010023	Anwuɔsu Petro ɔ́ya bébeduo-nwu kudɔ na ɔ́ƒɔ-ma aani nwuna baƒɔ kalɛ. Ka kadi kégye ni, anwu ku baƒɔtaadine badi bani nási Yopa básiaku-ma bátɔlɔ.
44010024	Amu na bétéduo Kaesarea limeyi lɛmmɔ kadi kegye. Amu na uwi ɔmɛni ni, Kornelio ɔ́sala nwuna kaduli bekyuli lisu ku nwuna bakpana badi na belie bagya Petro bubo.
44010025	Amu ka Petro ɔ́nya úbeduo nwuna kaduli ni, Kornelio ɔ́lɛ akɔnkɔ na Petro anumi na úboku lili kalɔ.
44010026	Amu na Petro ɔ́su-nwu ɔnini, “Ta nye! Ami lɛnɔ ukyuli na ndi.”
44010027	Na ɔmɛni ɔsu ni, ɔ́ta únye. Na ka bátɛmi blii ni, Kornelio útiku-nwu úsienku kesii kani na bekyuli bakladi bása belie.
44010028	Na Petro ɔ́su-ma ɔnini, “Bɛgyi ka bula Yudaƒuɔ ɔda bubo útete-mi kuƒi ka nka liduo ukyuli ɔni naaadi bula kadi ukyuli ɔdi kesii iye liti lɛlɔ lɛmana-nwu lɛlɔ. Nsu Katɔti údie ɔ́tina-mi ka ntanu ukyuli ɔdi aani ukyuli keeke.
44010029	Anwuɔsu ka bánya bábalɔ-mi kani na lɛ́ta líbo. Na bi ɔsu na bɛɛwia-mi?”
44010030	Na ɔmɛni ɔsu ni, Kornelio ɔ́su-nwu ɔnini, “Ɔbla emeyi ene mɛni aani uwi ɔmɛni kemo ka nkya mɔɔkpali katɔ ɔƒiiwi aani kalɛ na mɔɔyɔ́ bɔbla uwi ndi uwi. Na kɔnakunwi ni, ɔnana ɔdi ɔ́si úbenye-mi anumi, na ɔkya awu ɔni muukeye na ɔɔtu anumi!
44010031	-
44010032	Ɔ́su-mi ɔnini, 'Kornelio, ƒula lɛƒɔndia ku ƒula katɔ bɔkpali ƒui uudú Katɔti kudɔ! Na ɔƒaani ni, tala bekyuli badi na besie Yopa na batálɔ Simon Petro ɔni nli Simon ɔni mɔɔbla bebuo lɛku kabla na uli ɛpu kudɔ.'
44010033	Ɔmɛni ɔsu na lɛ́tala lɛni babalɔ-ɔ, na awɔ lɛnɔ ábla kaduɛ ka áta lɛgba lɛgba ébo. Anwuɔsu na bulie bɔgya-a na Unwoti anumi ka abasu-bu litemi lɛni na ɔ́su-ɔ ɔnii su-bu.”
44010034	Amu na Petro ɔ́su-nwu ɔnini, “Lɛ́nu lɛ́ti nwaa ka Blɔti ulánu bekyuli anumi.
44010035	Mmomu kalɔ biala lɛlɔ ukyuli ɔni muuboku lɛlɔ kalɔ teete-nwu na ɔɔbla nwuna lɛyɔla ni, anwu na ɔɔƒɔ́.
44010036	Lɛ́ƒɔ lɛ́di ka bínu litemi buni lɛni na básu béte Israelƒuɔ ka ni, ɔkɛ Yesu Kristo lɛlɔ ni, badubɔkɛ keyi buɛɛ. Na anwu ndi Ukyuli Ɔƒunadi ɔni lɛnɔ ndi bayawine ƒui Ɔti.
44010037	Na bɛgyi ala enengudi ani nálɛ na Yudea kalɔ lɛlɔ ƒui ani nése kalɔ ási Galilea kalɔ lɛlɔ uwi ɔni na Yohane ɔ́kɔ lɛsa ɔ́si ntu bɔkpila ɔdi lɛlɔ kama.
44010038	Na bínu lɛnɔ kalɛ na Katɔti ɔ́ƒuna Yesu ɔni nási Nasaret ɔni na úti nwuna Kɔyu úse-nwu likpo na úti ɔyikun lɛnɔ úte-nwu. Na ɔ́kɛ útaavi taabla lɛbuni na útaabwi bani ƒui na ayu ekpidi eekpóku, ɔsika Katɔti ɔsiaku-nwu.
44010039	Abu muudie kenye na ala ani na úbabla na Israel ku Yerusalem. Mmɔ na bádu-nwu na ugyii lɛlɔ.
44010040	Nsu ni, Katɔti ɔ́sɔ ɔ́ya na ɔ́ta ɔ́si kekpine na limeyi lɛtɛdi lɛlɔ, na ɔ́ya na bekyuli bánu-nwu.
44010041	Nsu ni, ɔɔɔdi bekyuli ƒui nánu-nwu. Mmomu abu bani na ɔ́ƒuna ni, abu bɔ́nu-nwu. Na bɔ́di na bɔ́niku-nwu lɛnɔ na nwuna bɔsɔ bɔta kama.
44010042	Na abu na ɔ́tala ɔnii bɔsu litemi buni lɛmɛni na kesi kesii. Na budie kenye ka ni, Katɔti néti Yesu ɔ́bla bekpine ku bayawine ƒui litemi ɔtɛne.
44010043	Na Katɔti kenye bediene bénweni básiku-nwu lɛlɔ ka ukyuli biala ɔni maƒɔ-nwu madi ni, Katɔti ɔdubɔƒɔ nwuna ekpidi udie-nwu lɛlɔ na anwu Yesu lɛnyi kemo.”
44010044	Amu na uwi ɔni na Petro unye ɔɔsu etemila amɛni ni, Katɔti Kɔyu kɔ́yu na kɔ́ƒɔ bani nlie muunú Petro litemi mmɔ ƒui lɛlɔ kemo!
44010045	Yudaƒuɔ baƒɔtaadine bani násiaku Petro bébo mmɔ ni, litemi lɛmɛni lítakɔsi na lɛ́bla-ma dɛye dɛye! Ɔsika Katɔti Kɔyu kɔ́yu kubo bani naaadi Yudaƒuɔ lɛnɔ lɛlɔ.
44010046	Nsu balakana ɔkɔ bɔsia, ɔsika beenú ka beetemi adi lidu lidu na beemwi Blɔti. Amu na Petro úye ɔnini,
44010047	“Ka báƒɔ Katɔti Kɔyu aani kalɛ na abu lɛnɔ bɔ́ƒɔ ni, bulakana buni bɔnii bulakpila-ma ntu.”
44010048	Anwuɔsu ɔ́ya na bákpila-ma ntu na Yesu Kristo lɛnyi kemo. Ɔmɛni kama ni, bévele Petro banii ulie-ma kudɔ emeyi adi.
44011001	Uwi útetu asa na batalane ku baƒɔtaadine bakladi na Yudea bénu ka kadi bamba bani naaadi Yudaƒuɔ lɛnɔ báƒɔ Blɔti litemi lɛmmɔ.
44011002	Anwuɔsu ka Petro únwini úsie Yerusalem ni, Yudaƒuɔ baƒɔtaadine bani nkya mmɔ bátatunaku-nwu, na básu-nwu banini,
44011003	“Awɔ ábla unwi ku baƒɔ bani naaasiaku Yudaƒuɔ ala bɔtina, na bɛ́kya kɔnu bɛ́di na lɛkyami linwi kemo!”
44011004	Amu na Petro údie etemila amɛni ƒui kalɔ ɔ́tina-ma na ɔ́su ɔnini,
44011005	“Uwi ɔni na nkya Yopa na mɔɔkpali katɔ ni, lɛ́nu ala budie bɔtina bɔdi. Mmɔ na lɛ́nu kɔdi bonwu kɔdi ka báda kuna ekpo ene na kɔ́si katɔ kúbayu.
44011006	Bebuo lidu lidu ƒui bakya kɔdi bonwu kɔmɛni kemo, bebuo bani mbo agyobi ku bebuo bani mɔɔkpɛ́ kalɔ ku baasɛ bekpidi lɛnɔ.
44011007	Na línu ka lɛdi lɛdi lɛɛsu-mi lɛnii, 'Petro! Du bana akɔ ɔdi biala na akun.'
44011008	Amu na lídie kenye nnini, 'Oowo! Kudi kudii! Ńtakun lɛla lɛni na Yudaƒuɔ bukisi kudii.'
44011009	Nsu lɛdi lɛmɛni lɛ́sɔ lɛ́su lɛnini, 'Lɛla lɛni na Katɔti úveli ɔ́bla kede kede ni, tasu anii liisé lɛlɔ.'
44011010	Ɔmɛni ɔ́lɛ kɔtɛ sɔɔn. Na nwuna kama ni, kɔdi bonwu kɔmɛni ku bebuo bani nkya-ku kemo mmɔ ƒui báta bákɔ katɔ na bátáyii bákya na kayaa.
44011011	Na uwi ɔmmɔ lɛlɔ kani ni, nkyuli ɛtɛ bani bátala banii bebetiku-mi besienku Kaesarea mmɔ bébeduo kaduli kani kemo na nli.
44011012	Amu na Katɔti Kɔyu kɔ́su-mi kɔnii nsiaku-ma nteesie, na ntayia. Mina banwani ɛku bamɛni básiaku-mi, na búsie bútéduo ɔnana ɔni nátala batu ɔ́kya-mi mɛni kudɔ.
44011013	Anwu lɛnɔ ɔ́su-bu kalɛ na Katɔti ɔtu ɔdi údie lɛlɔ ɔ́tina-nwu na ɔ́su-nwu ɔnini, 'Wia Simon Petro.
44011014	Na anwu matina kalɛ na wabla na awɔ ku ƒula kaduli bekyuli ƒui bɛdubɔkɛ bɔƒɔ.'
44011015	Na ɔmɛni kama ni, líse kalɔ mɔɔsu-ma litemi buni lɛmɛni. Nsu asa na meduo litemi buni lɛmɛni ɔlati kemo ni, Katɔti Kɔyu kúbo na kɔ́ƒɔ-ma lɛlɔ kemo ƒui aani kalɛ na kɔ́ƒɔ abu lɛnɔ lɛlɔ kemo ƒui na kalɔ kesekɔ!
44011016	Amu na líti kasusu lísienku uwi ɔni na Blɔti ɔ́su ɔnini, 'Sɔsɔ ni, Yohane úti ntu ɔ́kpila bekyuli. Nsu ni, Katɔti ɔdubuti nwuna Kɔyu ɔkpila-mii.'
44011017	Na ka Unwoti néte bekyuli bani naaadi Yudaƒuɔ litela lɛmɛni aani kalɛ na úti úte-bu uwi ɔni na bɔ́ƒɔ Blɔti Yesu Kristo bɔ́di ni, naaakana Katɔti ulu butile.”
44011018	Uwi ɔni na bénu etemila amɛni ni, báda bana unyeƒi báya na bése kalɔ beemwi Unwoti. Na básu banini, “Sɔsɔ ni, Katɔti úte bekyuli bamba lɛnɔ kuƒi ka benwini bebo-nwu kudɔ na bakɛ ngba.”
44011019	Na uwi ɔni na ala amɛni aalɛ́ ni, baƒɔtaadine bani nékeli na lɛbibo lɛni nébo-ma lɛlɔ na Steƒano bɔdu ɔsu ni, bésie bétédu Ƒoinike ku Kipro ku Antiokia lɛma kemo. Na bakɛ baasu litemi buni lɛmmɔ, nsu ɔɔɔdi bekyuli ƒui, mmomu Yudaƒuɔ lɛti.
44011020	Nsu ni, baƒɔtaadine bani nási Kipro ku Kirene bésie Antiokia bátásu Blɔti Yesu lɛlɔ litemi béte Grikiƒuɔ.
44011021	Na ka Blɔti ɔyikun ɔkya-ma akɔ ɔsu ni, baƒɔtaadine bammɔ bémomo bébu.
44011022	Uwi ɔni na baƒɔtaadine bani nkya Yerusalem bénu lɛla lɛni nébo na mmɔ ni, bátala Barnaba banii uteesie Antiokia.
44011023	Ka útéduo mmɔ na ɔ́nu kalɛ na Katɔti úbunku-ma ni, ebiti áda-nwu geen na ɔ́kya-ma ogya úbu ɔnii benye Blɔti kama kpakplaa ku bana kayi ƒui.
44011024	Barnaba ɔdi ukyuli ɔbuni ɔni mbo bɔƒɔtaadi, na Katɔti Kɔyu kɔ́ƒɔ-nwu lɛlɔ kemo ƒui. Nwuna kebunku ɔsu ni, baƒɔtaadine bammɔ bémomo bébu.
44011025	Amu na Barnaba úsie Tarso ɔnii utáwia Saulo na mmɔ.
44011026	Uwi ɔni na ɔ́nu-nwu ni, úti-nwu úboku Antiokia na bana inyɔ ƒui bélie mmɔ lɛkwa limodi. Mmɔ na bakya baatina bekyuli pii ala. Amu na Antiokia mmɔ ni, bése kalɔ baalɔ baƒɔtaadine banii Kristoƒuɔ.
44011027	Uwi ɔmɛni kani kemo ni, Katɔti kenye bediene badi bási Yerusalem bébo Antiokia.
44011028	Amu na bana akɔ unwi ɔni baalɔ Agabo ni, ɔ́ta únye na Katɔti Kɔyu ɔyikun kemo na ɔ́su ɔnii kɔka kubendi kɔdi kɔdubo kayawi ƒui lɛlɔ. Ɔmɛni úbebo uwi ɔni na Klaudio ɔɔdi lɛga.
44011029	Anwuɔsu baƒɔtaadine bamɛni bábla kasusu ka beyi ala bemene banwa bani nkya Yudea. Na bana akɔ ɔdi biala úte kalɛ na wakana.
44011030	Ka béyi ala amɛni ni, béti-nya béte Barnaba ku Saulo na béti bésienku Yudea baƒɔtaadine benengu bammɔ.
44012001	Amu na uwi ɔmmɔ kemo ni, Ɔga Herode úƒie baƒɔtaadine badi kalɛ na ɔdu-ma.
44012002	Amu na ɔ́ya na békulo Yakobo lili ɔni ndi Yohane ɔnwani.
44012003	Na ka ɔ́nu ɔ́ti ka ebiti áda Yudaƒuɔ na lɛla lɛni na ɔ́bla mɛni ɔsu ni, úƒie Petro lɛnɔ na uwi ɔni kemo na baadi bodobodo ɔni néteƒu.
44012004	Na béti-nwu bákya ɔtɔ kesii kani na bagyumanane ine akpa ene baavumanaku lɛlɔ na baagyumana-nwu. Herode kasusu ndi ka nka udie-nwu ute kadi na bana limeyi bamba lɛni baalɔ Kukpi Lili Bɔvia Limeyi bɔdi kama.
44012005	Anwuɔsu bagyumanane bamɛni bágyumana-nwu na ɔtɔ ɔmmɔ kemo kaduɛ. Nsu ni, baƒɔtaadine bákpali katɔ na bévele nwuna lili kpakplaa.
44012006	Amu na uwi ɔni na Herode ɔ́kali ka ɔdubudie Petro ute kadi si kadi kégye ni, Petro ɔtɛ ɔɔlɛɛ na bagyumanane inyɔ ntɛ. Na bébo-nwu kɔgba báda-ma. Na bagyumanane babambadi benye baagyumana kayakun.
44012007	Kɔnakunwi ni, bukeye bɔdi búbewi ɔtɔ mmɔ. Na Katɔti ɔtu ɔdi úbenye Petro kudɔ. Amu na ɔ́lɛ-nwu kɔnu lɛmangba buɛɛ, na ɔ́gyila-nwu ɔnini, “Babla, na ata!” Na kɔgba kɔmmɔ kɔ́lɛ-nwu enu kúwi kalɔ.
44012008	Amu na ɔtu ɔmɛni ɔ́su-nwu ɔnini, “Ti ƒula lɛwu ku lɛgbanvuo kya.” Amu na Petro ɔ́bla lɛni. Na ɔtu ɔmmɔ ɔ́sɔ ɔ́su-nwu ɔnini, “Ti kɔdi bi lɛlɔ, na asiaku-mi.”
44012009	Na Petro ɔ́ta ɔ́siaku-nwu, na ɔ́vi ɔ́lɛ ɔtɔ ɔmɛni kemo. Uwi ɔmɛni ƒui kemo ni, ɔ́kali ɔnii kɔna na uugyé.
44012010	Amu na bávi bálɛ kayakun kedeedi ku kanyɔdi lɛnɔ. Na ka bétédu lɛbuala kayakun kenengudi kani nkya késie ɔma kakɛ ni, aka ɔlatidi kálɛmi. Na bávi aka lɛnɔ. Na ka bésie anumi blii ni, Katɔti ɔtu ɔmmɔ ɔ́da-nwu ɔ́nyonu.
44012011	Na ɔmmɔ kama ni, Petro úbati lɛla lɛni nébo. Na ɔ́su lɛlɔ ɔnini, “Sɔsɔ geen na ɔdi ka ni, Unwoti nátala ɔtu ɔmɛni ɔnii ubedie-mi ɔsiku Herode enu kemo ku ala ani na Yudaƒuɔ baasusu ka badubɔbla-mi lɛnɔ kemo!”
44012012	Na ka úti kasusu blii ni, ɔ́tɔlɔ úsie Maria ɔni ndi Yohane Marko uni kesii. Mmɔ na baƒɔtaadine pii bása bewi baakpali katɔ.
44012013	Amu ka únye kayakun kani nkya ulu kenye mmɔ ɔ́kpali ni, ulekubi ɔni baalɔ Rode úbo ɔnii ubalɛmi.
44012014	Na ka únu Petro lɛdi ɔ́ti ni, ebiti áda-nwu ávili! Útalɛmi ɔtɔ ɔmmɔ, mmomu úkeli úsie nwuna badi akɔ na útásu-ma ka Petro úbo unye kegbuta kama.
44012015	Nsu bátaƒɔ bátadi na básu-nwu banini, “Tabatɔlɔ-bu mɛni!” Amu na ɔ́mua unye kpakplaa ka sɔsɔ na ɔdi. Amu na básu lɛlɔ banini, “Ɔƒaalɛ nwuna ukpine nébo unye mmɔ.”
44012016	Amu na uwi ɔmɛni kemo ƒui ni, Petro ɔ́mua unye uubó kegbuta kɔnu. Na ka bésie bátálɛmi na bánu-nwu ni, ebiti átakɔsi na áda-ma.
44012017	Amu na ɔ́ya na bába lɛsɛ. Na ɔ́su-ma ala ani nébo ku kalɛ na Unwoti úbedie-nwu ɔ́lɛku ɔtɔ kemo. Na ɔ́su-ma ɔnii basu Yakobo ku bakladi lɛla lɛni nálɛ. Ɔmɛni kama ni, ɔ́tɔlɔ mmɔ úsie kesii bamba.
44012018	Amu na kadi bugye kemo ni, owogyo ubendi ɔdi ɔ́ƒɔ bagyumanane ɔtɔ katɛnkɔ mmɔ. Na béye lɛlɔ banii, “Wɛ geen na Petro ɔ́vi ɔƒɛni?”
44012019	Amu uwi ɔni na Herode ɔ́wia Petro bɔyii kalɔ na útabla-nwu nwaa ni, ɔ́ya na bétéƒie bagyumanane leevu-ɛku bammɔ béboku. Na ɔ́tɛku-ma litemi na ɔ́du-ma kukpi kɔtɔ, na bádu-ma. Na ɔmmɔ kama ni, Herode ɔ́tɔlɔ Yudea úsie Kaesarea útélie mmɔ uwi ɔdi.
44012020	Uwi ɔmɛni kemo ni, Herode úti kɔnyi kati kati kɔdi ɔ́kya Tiro ku Sidonƒuɔ. Amu na batu badi bási Tiro ku Sidon mmɔ bébo-nwu kudɔ banii babanu-nwu. Amu na békeli bátátua Blasto ɔni ndi Herode kaduli lɛlɔ ɔnune banii utévele Herode na ɔya na unwi bɔbla bubo bana lɛma inyɔ bɔmɛni ku Herode ntɛ. Ɔsika Herode kalɔ lɛlɔ na baakɛ́ bana adila taasiku.
44012021	Amu na limeyi lɛni na Ɔga Herode úte-ma ni, ɔ́kya nwuna agala na útélie nwuna lɛgaboku lɛlɔ na úse kalɔ ku butemi.
44012022	Na nwuna butemi bɔwɔlɔ ni, bekyuli bamɛni bémwi-nwu ku bɔva na básu banini, “Unwoti Ɔyikune geen muutemi! Na ɔɔɔdi ukyuli ɔyawine!”
44012023	Kɔnakunwi ni, Katɔti ɔtu ɔdi úbo Herode ɔ́ƒiɛmi kalɔ, ɔsika anwu úteti bumwi útete Katɔti. Na beklubi béyi-nwu lɛlɔ kemo ƒui, na úkpi.
44012024	Amu na Blɔti litemi buni lɛmɛni lígyingya geen, na baƒɔtaadine lɛnɔ bémomo bébu.
44012025	Amu uwi ɔni na Barnaba ku Saulo báwɔlɔ bana kabla kani bátala-ma bɔbla ni, bénwini bási Yerusalem na béti Yohane ɔni mɔɔdi ɔti lɛnyi Marko bébunku lɛlɔ.
44013001	Na Antiokia ni, Blɔti kenye bediene ku ala batinane badi bakya baƒɔtaadine lɛkpa lɛmmɔ kemo. Na ama ndi Barnaba ku Simeon ɔni bátaalɔ Ukyuli Otondi ku Lukio ɔni nási Kirene ku Manaen ɔni ndi Ɔga Herode ɔvinkpana ɔ́si lɛnamu uwi ku Saulo.
44013002	Amu ka bakya beemwi Blɔti na beelie kɔka ni, Katɔti Kɔyu kútemiku-ma na kɔ́su kɔnini, “Bidie Barnaba ku Saulo bise bite kabla kani ɔsu na lɛ́lɔ-ma.”
44013003	Ɔmɛni ɔsu ka benengu bammɔ bélie kɔka na bákpali katɔ na bana lili ni, bédie-ma ulu.
44013004	Na ka Katɔti Kɔyu kɔ́tina-ma ulu ni, bésie ɔma ɔni baalɔ Seleukia. Mmɔ na béti ɔkɔlɔ bávia bésie ntu ntɛ kalɔ kani baalɔ Kipro.
44013005	Na ka bétéduo ɔma ɔni baalɔ Salami kemo ni, bésie Yudaƒuɔ kasalakɔ bátásu Blɔti litemi. Na Marko Yohane lɛnɔ ɔ́siaku-ma aani bana ubunkune kalɛ.
44013006	Na ɔmɛni kama ni, bávi bétédu ɔma ɔni baalɔ Paƒo. Na mmɔ bátánu Yudani ɔni mɔɔƒɛ evo na úti lɛlɔ ɔ́bla ɔkɔ kenye udiene ɔni baalɔ Bar-Yesu.
44013007	Na uvone ɔmɛni ku aban ɔgadine ɔnundane ɔni baalɔ Sergio Paulo badi bakpana. Na ɔgadine ɔmɛni ɔ́lɔ Barnaba ku Saulo ɔnii bebo babanu-nwu, ɔsika ɔɔwia ka unu Blɔti litemi.
44013008	Nsu ka bésie ni, uvone ɔmmɔ ɔni na baalɔ lɛnɔ banii Elima na Griki lɛdi kemo ni, ɔ́kyaku-ma unyeƒi. Na ɔ́wia ka unwini ɔgadine ɔmɛni kasusu udie litemi lɛni na Saulo ku Barnaba baasu lɛlɔ.
44013009	-
44013010	Nsu Saulo ɔni lɛnɔ baalɔ banii Paulo ni, ɔ́nu uvone ɔmɛni ku livoƒi, na údie lɛdi ɔ́kya-nwu ku Katɔti Kɔyu ɔyikun ɔnini, “Awɔ Satan ubidi, éyi ku katɔlɔ ku lɛkwɛnkpi, na ekisi lɛbuni bɔbla, na aatu Blɔti litemi teenwini. Adubɔnuku-ni!
44013011	Unwoti ɔdubɔya na anumi abwɛ-ɔ, na asɔ alanu ɔƒɛ weti wetédu uwi ɔdi!” Mmɔ kani na nwuna anumi ábla suu, na ɔsɔ ulánu. Na úse kalɔ ɔɔka taamana mmɔ, na uuvele bekyuli ɔnii bada-nwu kɔnu.
44013012	Uwi ɔni na aban ɔgadine ɔmɛni ɔ́nu lɛla lɛmɛni ni, ɔ́bla-nwu kalɛ kadi, na ɔ́ƒɔ Blɔti litemi lɛmɛni ɔ́di.
44013013	Ɔmmɔ kama ni, Paulo ku bani nsiaku-nwu béduo ɔkɔlɔ kemo na bátɔlɔ Paƒo bésie Perge ɔni nkya Pamƒilia. Mmɔ na Marko Yohane ɔ́da-ma ɔ́nyonu, na ɔ́sɔ únwini úsie Yerusalem.
44013014	Ka bási Perge ni, bátɔlɔ bésie Antiokia na Pisidia ɔmii lɛlɔ. Na lɛnwunameyi lɛlɔ ni, bésie Yudaƒuɔ kasalakɔ na betélie kalɔ na bekyuli bammɔ akɔ.
44013015	Na uwi ɔni na báka ala básiku Mose ɔda bubo ɔku ku Katɔti Kenye bediene bunweni kemo bawɔlɔ ni, kasalakɔ batɔnkune bammɔ básu banini, “Banwa, si bina akɔ ɔdi ubo litemi lɛni mɔɔkya ɔkplu na wasu ni, na ubo ubasu.”
44013016	Amu na Paulo ɔ́ta na ɔ́talaku kɔnu na ɔ́su-ma ɔnii baba lɛsɛ, na ɔ́su-ma ɔnini, “Israelƒuɔ ku amii bani naaadi Israelƒuɔ ƒui na bɛnii bɛɛbu Katɔti ni, bise atu na binu!
44013017	Katɔti ɔni na Israelƒuɔ baabu ni, ɔ́ƒuna bula bati kuuku na úte-ma kusɛ kusɛ. Na anwu ɔlati ɔ́tɔnku-ma ɔ́lɛku bekyuli kalɔ bɔkya kemo na Egyipte ku nwuna ɔyikun.
44013018	Na ɔ́nu-ma lɛlɔ na ketele kemo ɔni na bákɛ baaví laa na akwa aavlene kemo.
44013019	Na ɔ́kyula kɔlɔ akpa maatɛ bekyuli na Kanaan, na úti bana kɔlɔ kɔmɛni úte Israelƒuɔ aani bana kadikɔ.
44013020	Na ala amɛni ƒui álɛ na akwa eti yaalenwi kemo. “Na nwuna kama ni, Katɔti úte-ma litemi batɛne bani nádi-ma lɛlɔ útédu Kenye Udiene Samuel uwi.
44013021	Amu na bévele-nwu banii use ɔga ute-ma. Na Katɔti úte-ma Kis ubidi Saul ɔni nási Benyamin kaba kemo, na ɔ́di lɛga akwa aavlene.
44013022	Nsu Katɔti ɔ́da-nwu údie liboku lɛlɔ na úti Dawid úse lɛgaboku lɛmmɔ lɛlɔ. Dawid ɔmɛni ɔdi ukyuli ɔni lɛlɔ na Katɔti ɔ́su ɔnini, 'Yese ubidi Dawid ɔdi ukyuli ɔni na mina kayi kaayɔ́, ɔsika anwu ɔdubɔbu-mi.'
44013023	“Na ɔ́si Dawid kaba kemo ni, Katɔti údie Ɔƒɔne ɔni ndi Yesu úte Israelƒuɔ aani kalɛ na úse-bu kenye.
44013024	Na asa na Yesu webo ni, Ntu Ɔkpilane Yohane úbo úbasu ukyuli biala ka unwini kama ɔkya nwuna ekpidi na uti anumi ɔsia Katɔti lɛlɔ na bakpila-nwu ntu.
44013025	Uwi ɔni na Yohane kabla kadaku kawɔlɔkɔ budu ni, úye ɔnii, 'Bɛɛbu ka ami ndi Ukyuli Ɔƒunadi ɔmmɔ? Oowo! Nsu ni, ɔkpɛ-mi kama ɔdubo, na ami ńtedu ka lɛbla kabla kadi lite-nwu muedi.'
44013026	“Banwa, amii bani ndi Abraham bebi ku amii bani naaadi Yudaƒuɔ nsu bɛɛbu Katɔti ni, bɔƒɔ bɔmɛni búse búte bula ƒui!
44013027	Bekyuli bani nkya Yerusalem ku bana benengu bátanu Yesu bátati banii anwu ndi Ɔƒɔne ɔmmɔ. Nsu na nwuna bɔdu kemo ni, báya na Katɔti kenye bediene linyese lɛni na baaká na lɛnwunameyi biala lɛlɔ líbo lɛni.
44013028	Bátanu bɔƒiɔ bɔdi bátasiku-nwu lɛlɔ, nsu básu Pilato bani ɔya na badu-nwu.
44013029	Uwi ɔni na bábla ala ani na Katɔti Bunweni Kedee Ɔku ɔ́su na nwuna kukpi lɛlɔ báwɔlɔ ni, bámami-nwu básiku ugyii lɛlɔ bátáva na kaƒiɔtɔ kemo.
44013030	Nsu Katɔti ɔ́gyila-nwu ɔ́lɛku kekpine na ɔ́sɔ úbo uli ngba.
44013031	Emeyi ammɔ kemo ni, bekyuli bani na anwu ku-ma bási Galilea bésie Yerusalem ni, bánu-nwu uwi pii. Na ama ndi bekyuli bani muudie-nwu kenye na Israelƒuɔ anumi.
44013032	-
44013033	“Na ni, abu búbo mɛni bɔnii buuti litemi buni lɛmɛni buboku-mii, ka ni, Katɔti kenye kani na ɔ́su úse na bula banana bene uwi ni, kébo kéte lɛni na bula uwi lɛlɔ. Na aka ndi ɔni na Katɔti ɔ́ya na Yesu ɔ́sɔ ɔ́ta úbo uli ngba. Ɔmɛni ndi lɛla lɛni lɛlɔ na Dawid únweni na nwuna kɔgya kunyɔdi kemo. Mmɔ ni, Katɔti ɔɔsu taasiku Yesu lɛlɔ ɔnini, 'Awɔ ndi mina ubi. Na ɔmwi ni, línwini-ɔ ɔti.'
44013034	Na Katɔti úse kenye úse ɔnii wagyila-nwu wasiku kekpine na wasɔ webelie ngba na ɔsɔ ulekpi kudii. Bénweni ɔmɛni bákya Bunweni Kedee Ɔku kemo na kesii kani na Katɔti ɔ́su ɔnini, 'Ndubute-ɔ kusɛ kusɛ kedee ɔni na líse kenye ka mete Dawid.'
44013035	Na ɔ́sɔ ɔ́su na Dawid kɔgya kɔbambadi kemo lɛnɔ ɔnini, 'Aláya na ƒula ukyuli kedee ɔmɛni webu na kaƒiɔtɔ kemo.'
44013036	“Litemi lɛmɛni lɛɛɛdanku Dawid, ɔsika úlie ɔ́bla Unwoti kabla na nwuna ngba bulie uwi ƒui aani kalɛ na Katɔti ɔlati ɔɔyɔ́, na úbekpi na báva-nwu na úbu lɛnɔ.
44013037	Nsu ukyuli ɔni na Katɔti ɔ́gyila ɔ́siku kekpine anwu ni, nwuna ɔlɔna útebu.
44013038	“Banwa, binu! Na Yesu ɔmɛni lɛnyi kemo ni, Katɔti ɔdubuti bina ekpidi ɔkyiɛ-mii.
44013039	Ukyuli biala ɔni náƒɔ Yesu ɔ́di ni, Katɔti ɔdubute-nwu ubo. Ɔmɛni ndi lɛla lɛni na Mose ɔda bubo bútakana bɔbla kudii.
44013040	Anwuɔsu bɛnu kaduɛ! Bitaya na Katɔti kenye bediene etemila ani básu alɛku-mii.
44013041	Ɔsika Katɔti ɔ́su ɔnini, 'Amii bani naaabu mina litemi ni, bɛnu kaduɛ! Ɔsika ndubo lɛla lɛdi bɔbla na bina uwi lɛni na si ina bínu ka baasu-ni muedi ni, biláƒɔ biladi.' ”
44013042	Uwi ɔni na bási baalɛ kasalakɔ mmɔ ni, bekyuli bamɛni básu Paulo ku Barnaba banii si ɔbla na basɔ bebo bebetemi bete-ma na lɛnwunameyi lɛni nsia lɛlɔ.
44013043	Na ka bégyingya ni, Yudaƒuɔ pii ku bani nénwini Yudaƒuɔ na baayia Katɔti na kasalakɔ mmɔ básiaku Paulo ku Barnaba, na bákɛ beenú batalane bamɛni bɔlɛ ka benye lɛƒɔndia lɛni na Katɔti úti uute-ma mɛni kemo kpakplaa.
44013044	Lɛnwunameyi lɛni násia lɛmmɔ kama ni, kebu blii nka ɔma ɔmmɔ kemo bekyuli ƒui bésie kasalakɔ mmɔ béténu Blɔti litemi lɛni na baasu.
44013045	Na uwi ɔni na Yudaƒuɔ benengu bánu bekyuli lisu lɛni nébo kasalakɔ mmɔ ni, anumi égyie-ma, na bákyaku Paulo unyeƒi na bédumi-nwu.
44013046	Amu na Paulo ku Barnaba bése kayi na básu-ma banini, “Ɔlɛka bɔsu Katɔti litemi buni lɛmɛni buti bute Yudaƒuɔ kudeedi. Na ka bíni litemi lɛmɛni na bɛ́su bɛnii bilayɔ ngba bɔƒɔ bɔmɛni ɔsu ni, búti-ni búselaku bani naaadi Yudaƒuɔ.
44013047	Ɔmɛni ndi bɔkada bɔni na Katɔti úti úte-bu ɔnii, 'Lɛ́bla-mii aani bukeye líte bani naaadi Yudaƒuɔ kalɛ na biti bɔƒɔ biboku kayawi ɔkɔkɔ biala.' ”
44013048	Amu ka bani naaadi Yudaƒuɔ bénu lɛla lɛni básu mmɔ ni, kubiti kɔ́da-ma, na bémwi Katɔti. Na bani ƒui na Katɔti ɔ́ƒuna úte ngba bɔƒɔ ni, bénwini baƒɔtaadine.
44013049	Na Katɔti litemi lígyingya lɛ́kya kalɔ kammɔ lɛlɔ ƒui.
44013050	Amu na Yudaƒuɔ batɔnkune bénwini bekyuli badi kasusu na Paulo ku Barnaba lɛlɔ. Na beleku bani lɛlɔ mbo ɔbu ku ɔma benengu ƒui bétiku otogyi na báta békpoku-ma na bágya-ma bálɛku ɔma ɔmmɔ kemo.
44013051	Nsu uwi ɔni na baalɛ́ ɔma ɔmɛni kemo ni, béveli bana lɛgba kalɔ ɔtumu béwi ɔma ɔmmɔ béti bátina ka ɔma ɔmmɔ bekyuli béni-ma. Ɔmɛni kama ni, bátɔlɔ bésie Ikonion.
44013052	Na bana kama basiakune ama ni, bákɛ lɛlɔyɔ básiku Katɔti Kɔyu kudɔ geen!
44014001	Amu ka bédu Ikonion lɛnɔ ni, Paulo ku Barnaba bésie kasalakɔ mmɔ. Na ka básu Yudaƒuɔ ku Grikiƒuɔ litemi buni lɛmmɔ ni, bana akɔ pii báƒɔ bádi.
44014002	Amu na Yudaƒuɔ bani nátaƒɔ Blɔti litemi lɛmɛni bátadi ni, béti unyeƒi ɔdi bákya bani naaadi Yudaƒuɔ ku Paulo ku Barnaba ntɛ.
44014003	Nsu batalane bammɔ bákya ɔma ɔmɛni kemo bétu uwi básu litemi buni lɛmɛni ku ogya. Na Blɔti lɛnɔ údie nwuna bɔyɔ ɔ́tina geen na akɔla pii ani na bábla kemo.
44014004	Amu na ɔma ɔmmɔ kemo bekyuli béle akpa anyɔ, na badi básiaku Yudaƒuɔ kama, na badi lɛnɔ básiaku batalane bammɔ kama.
44014005	-
44014006	Uwi ɔni na ɔma ɔmmɔ bekyuli badi ku Yudaƒuɔ ku bana batɔnkune ƒui báta banii bebebo-ma atabi ni, batalane bammɔ bénu na békeli bátɔlɔ bésie Listra ku Derbe ku lɛma lɛni nkya amadɔ mmɔ.
44014007	Na básu litemi buni mmɔ.
44014008	Ka bésie Listra ni, bátánu ɔnana ɔni náƒɛ uwi kalɔ ɔ́si uwi ɔni na báwɔ-nwu. Na útata útesie kudii.
44014009	Úlie mmɔ uunú litemi buni lɛni na Paulo unye ɔɔsu. Na ka Paulo ɔ́nu-nwu ɔ́ti kaduɛ ka ɔ́ƒɔ ɔ́di ka nwuna ɔlɛ ɔdubɔba-nwu ɔsu ni,
44014010	Paulo ɔ́su-nwu ɔnini, “Ta nye ƒula lɛgba lɛlɔ!” Na ɔnana ɔmɛni úmi ɔ́ta na úse kalɔ ɔkɛ uusié.
44014011	Ka bekyuli bani nnye beenú litemi mɛni bánu lɛla lɛni na Paulo ɔ́bla ni, báva momoomo na Likaonia lɛdi kemo básu banini, “Baƒiɔ badi! Bébo-bu kudɔ aani bekyuli kalɛ!”
44014012	Anwuɔsu básia Barnaba lɛnyi banii Seus. Na básia Paulo lɛnɔ banii Herme, ɔsika anwu nnye muutemi.
44014013	Amu na Seus ɔkpane ɔni koƒiodu nde kabanye mmɔ ni, úti ɔmantɛ bakɔ ku anwula úboku ɔnii anwu ku kadi baakpá bete batalane bammɔ.
44014014	Na uwi ɔni na Paulo ku Barnaba bénu lɛla lɛni na báyɔ ka babla ni, báni bana lɛwu bábwɛ, ɔsika bátayɔ ka bekyuli bammɔ babla lɛni. Anwuɔsu békeli béduo bekyuli bammɔ akɔ. Mmɔ na báva
44014015	básu banini, “Ati bene, bi na bɛɛbla mɛni? Abu lɛnɔ bekyuli bayawine kani na bɔdi aani amii kalɛ. Búbo mɛni bɔnii buuti litemi buni lɛmɛni buboku-mii. Bɛda ala keeke amɛni udu kama bɔsiaku bɛya na binwini biteemwi Blɔti ɔni mbo ngba. Anwu nédie katɔ ku kalɔ ku ɛpu ku ala ani nkya-nya kemo ƒui!
44014016	Kukuuku ni, údie bayawine ƒui atu na baabla lɛla lɛni na baayɔ́.
44014017	Nsu úteedie lɛlɔ taatina-bu na nwuna ala abuni bɔbla ani mɔɔtina ka ɔkya sɔsɔ. Na uwi ndi uwi ni, ubo lɛla lɛni muunyimene-bu na nwuna ala abuni lɛlɔ. Uute-bu ɔnantu uwi ndi uwi ku edula abuni ku adila ku ebiti lɛnɔ.”
44014018	Na ina ka básu ala amɛni ƒui ni, úde bekyuli bamɛni asa báda bana akpala amɛni buti bɔkpa bute-ma báya.
44014019	Na Yudaƒuɔ badi bási Antiokia na Pisidia ɔmii lɛlɔ ku Ikonion bébo bábavumana bekyuli bamɛni kasusu, na báya bébo Paulo atabi na bákpɛ-nwu kalɔ bálɛku ɔma ɔmmɔ kemo, na bákali banii úkpi.
44014020	Nsu ka baƒɔtaadine bani nkya mmɔ bátáka bámana-nwu mmɔ ni, ɔ́ta na ɔ́sɔ únwini úbeduo ɔma ɔmmɔ kemo. Na ka kadi kégye ni, anwu ku Barnaba bátɔlɔ bésie Derbe.
44014021	Amu na bátásu litemi buni lɛmɛni na Derbe. Na ka bákɛ baƒɔtaadine badi na mmɔ ni, básɔ bénwini bésie Listra ku Ikonion ku Antiokia.
44014022	Mmɔ na bákya baƒɔtaadine bani nkya mmɔ ɔkplu banii benye kpakplaa na bana bɔƒɔtaadi kemo. Na básu-ma lɛnɔ banini, “Ɔlɛka bubo abi pii asa na bɔkɛ lɛlɔyɔ na Blɔti lɛga bɔdi kemo.”
44014023	Amu na Paulo ku Barnaba lɛnɔ bédie batɔnkune béte baƒɔtaadine akpa akpa ƒui, na bákpali katɔ na bélie kɔka na béti-ma bákya Blɔti ɔni na báƒɔ bádi lɛkɔkɔ.
44014024	Na ka bási lɛma lɛni nkya Pisidia ni, básɔ bébo Pamƒilia kalɔ lɛlɔ.
44014025	Na básu litemi buni na Perge asa na bávi bésie Atalia.
44014026	Mmɔ na básia ntu anumi bávi bésie Antiokia, na béti-ma bákya Blɔti lɛkɔkɔ ute kabla kani na bábla báawɔlɔ.
44014027	Ka bánya bétéduo Antiokia ni, bálɔ baƒɔtaadine bani nkya mmɔ ƒui básala lisu na bédie bana ulu busie kemo bátina-ma. Na básu-ma ala ani ƒui na Blɔti ɔ́kɛ-ma lɛlɔ ɔ́bla ku kalɛ na ɔ́lɛmi bɔƒɔtaadi ulu úte bani naaadi Yudaƒuɔ.
44014028	Amu na bélie Antiokia baƒɔtaadine bamɛni kudɔ bétu uwi.
44015001	Uwi ɔni na Paulo ku Barnaba bakya Antiokia ni, bekyuli badi bási Yudea bébo na bátina baƒɔtaadine bani nkya mmɔ ala básu banini, “Amu ntu ukyuli biala ɔ́ƒɔ lego bukulo ɔdi ɔmmɔ aani kalɛ na Mose ɔda bubo bɔɔtina asa na wakɛ bɔƒɔ.”
44015002	Nsu Paulo ku Barnaba ku bekyuli bamɛni báni litemi lɛmɛni bénene kaduɛ. Ɔmɛni ɔsu ni, báya na baƒɔtaadine badi básiaku-ma na bésie Yerusalem kalɛ na ama ku baƒɔtaadine bani nkya Yerusalem mmɔ batátɛmi basiku ɔlɔna bukulo kɔtɛ kɔmɛni lɛlɔ.
44015003	Anwuɔsu ka baƒɔtaadine bamɛni ƒui bésie-ma ulu bétédu kabanye ni, bátɔlɔ bésie Ƒoinike ku Samaria lɛma kemo na bátávi baƒɔtaadine bani nkya mmɔ lɛlɔ. Na básu-ma ka ɔƒaani ni, ama bani naaadi Yudaƒuɔ lɛnɔ béti lɛlɔ béte Blɔti. Na litemi lɛmɛni lɛ́ya na bana ƒui bákɛ ebiti geen.
44015004	Amu ka bétédu Yerusalem ni, baƒɔtaadine ku batalane ku bana benengu ƒui báƒɔ-ma kaduɛ. Na Paulo ku Barnaba béti bana ulu busie litemi báva-ma anumi ɔ́si ala ani ƒui na Katɔti ɔ́bla ɔ́kɛnku-ma lɛlɔ.
44015005	Nsu ni, Ƒarisiƒuɔ lɛkpa lɛni nénwini kayi mmɔ badi báta bénye-ma akɔ na básu banii, “Ɔlɛka banwa bani naaadi Yudaƒuɔ na bakya-bu akɔ mɛni lɛnɔ bekulo lego na basiaku Mose ɔda bubo kama.”
44015006	Anwuɔsu bana benengu ku batalane bátásala lisu na béti litemi lɛmɛni lɛlɔ kasusu.
44015007	Na kasalakɔ kamɛni kalɔ ni, uwi ɔni na báatɛmi na ala pii lɛlɔ ni, Petro ɔ́ta únye na ɔ́su-ma ɔnini, “Banwa, amii alati bɛgyi ka Katɔti náƒuna-mi ɔ́siku bina akɔ ɔnii mbasu bekyuli bani naaadi Yudaƒuɔ lɛnɔ litemi buni lɛmɛni kalɛ na ama lɛnɔ baƒɔ badi.
44015008	Na Katɔti ɔni ngyi bekyuli kɔyi kemo ni, údie ɔ́tina ka ɔ́ƒɔ-ma na úte-ma nwuna Kɔyu aani kalɛ na úti úte abu lɛnɔ.
44015009	Útakya kavumana kadi na abu ku-ma ntɛ, ɔsika ɔ́ƒɔ-ma na bana bɔƒɔtaadi ɔsu. Na úti bana ekpidi ɔ́kyiɛ-ma aani abu kalɛ.
44015010	Na ɔƒaani ni, bi ɔsu na bɛɛkɔ́ku Blɔti lɛni? Abu ku bula bati kuuku bútakana etila amɛni udu buti! Bi ɔsu na biiti-nya taasia baƒɔtaadine bamɛni lɛlɔ?
44015011	Oowo! Bɔƒɔ bɔni na bɔ́ƒɔ bɔ́di ɔsu na Katɔti úti Blɔti Yesu kɔnyana bɔnu ɔ́ƒɔ-bu ngba aani kalɛ kani na ama lɛnɔ báƒɔ bádi.”
44015012	Amu na bana ƒui báda butemi báya na bélie beenú akɔla ani na Paulo ku Barnaba baasu ka Blɔti ɔkɛ bana lɛlɔ ɔ́bla úte ama bani naaadi Yudaƒuɔ.
44015013	Uwi ɔni na ama báwɔlɔ ni, Yakobo lɛnɔ ɔ́ta únye na ɔ́su ɔnini, “Banwa, bɛkywɛ atu na binu.
44015014	Simon Petro únyimene-bu kudeedi kɔni na Katɔti údie nwuna bɔyɔ ɔ́tina bekyuli bani naaadi Yudaƒuɔ na ɔ́ƒuna bana akɔ badi.
44015015	Na litemi lɛni na nwuna kenye bediene básu bése líbo lɛni aani kalɛ na bénweni ka Unwoti ɔ́su ɔnini,
44015016	'Nwuna kama ni, ndubɔsɔ libo na mbasɔku Dawid lɛga kadikɔ lise na lɛklibi ala ani néebie mmɔ, na asɔ atɛ kaduɛ.
44015017	Mmɔ asa na bekyuli bani nébu ku ama bani naaadi Yudaƒuɔ ƒui bani na lɛ́lɔ aani mina badi badubɔwia-mi kama ulu. Lɛni na Unwoti ɔni mɔɔbla ala amɛni ƒui ɔ́su úse.
44015018	Katɔti ɔgyi nwuna ablala ɔ́si kalɔ kesekɔ ƒui.'
44015019	“Anwuɔsu ami Yakobo mɔɔsu-mii ka bekyuli bani naaadi Yudaƒuɔ mɛni na béti lɛlɔ béte Katɔti ni, utalɛka butile-ma ala bɔgya.
44015020	Mmomu bɛya bunweni-ma ɔku na bada ala aani béti bákpa béte baƒiɔ na aayá na beesé lɛlɔ bɔbla baya ku kɔsɔnɔ bɔdi ku bebuo bani bélii-ma amɔ bádu bɔkun ku ubugya bɔni baya.
44015021	Ɔsika ɔ́si kuuku ni, ala ani na Mose únweni úse mɛni ni, anya na baaká na baasu na Yudaƒuɔ kasalakɔ na lɛnwunameyi biala na lɛma biala kemo.”
44015022	Amu na batalane ku benengu bani nábasa mmɔ ƒui bátuna, na bédie bekyuli badi banii basiaku Paulo ku Barnaba na besie Antiokia. Nkyuli inyɔ bani na bédie mmɔ badi baƒɔtaadine bammɔ benengu inyɔ. Ama ndi Yuda ɔni na basɔ baalɔ Barsaba ku Silas.
44015023	Na ɔku ɔni na bada bésienku mmɔ kemo etemila aasu anii Ɔmɛni ɔ́si abu batalane ku benengu ku banwa bani nkya Yerusalem kudɔ. Bɔnii buugyele amii banwa bani naaadi Yudaƒuɔ na bɛ́si Antiokia ku Siria ku Kilikia.
44015024	Búnu ka baƒɔtaadine badi bási bula akɔ mɛni, na bébo mmɔ bábakyaku-mii unyeƒi na bula Yudaƒuɔ ɔlɔna bukulo ɔdi lɛlɔ. Nsu ni, bútatala-ma bɔnii babasu-mii ala amɛni udu.
44015025	-
44015026	Anwuɔsu ka bɔ́sala eli ni, bɔ́tala bula akɔ benengu inyɔ bamɛni bɔnii basiaku bula banwa bayɔne Paulo ku Barnaba bani néti bana ngba bákpa béte Blɔti Yesu Kristo bɔnii bebo-mii kudɔ.
44015027	Yuda ku Silas ni, ama lɛnɔ badubɔsu-mii ala ani na búnweni mɛni lɛlɔ.
44015028	Ɔsika ɔdi Katɔti Kɔyu lɛƒɔyɔ ku abu lɛnɔ ka utalɛka buti Yudaƒuɔ ɔda bubo etila butile-mii bɔgya butulo ala amɛni.
44015029	Bini ala ani na béti bákpa béte baƒiɔ ku ubugya bɔni ku bebuo bani na bélii-ma amɔ bádu bɔkun ku kɔsɔnɔ bɔdi. Si bɛda lɛlɔ lɛni ni, keyi kadubɔyɔku-mii. Bɛkya kpoo.
44015030	Anwuɔsu batu bamɛni ƒui bátɔlɔ bésie Antiokia. Na bana mmɔ buduo ni, bálɔ baƒɔtaadine bamɛni ƒui na bábasa. Na béti ɔku ɔni bada básiku Yerusalem mmɔ béte-ma.
44015031	Na ama bani nkya mmɔ ƒui bákɛ ebiti ɔ́si etemila ani na báka na ɔku ɔmmɔ kemo ɔsu.
44015032	Amu ka Yuda ku Silas ƒui badi Katɔti kenye bediene ɔsu ni, bédie ala kalɔ béte-ma bébu uwi gyɔlɔɔ, na bákya-ma ogya ku ɔyikun.
44015033	Amu ka bélie mmɔ emeyi alɛɛ adi ni, bédie Yuda ku Silas ulu ka basɔ benwini besie Yerusalem.
44015034	Nsu Silas ni, anwu ɔ́lɛ ugyii ka ɔƒɔ lɛlɔ ɔkya mmɔ.
44015035	Amu na Paulo ku Barnaba básɔ bákya Antiokia mmɔ, na ama ku badi pii bakya baatina ala na baasu litemi buni lɛmmɔ.
44015036	Amu na emeyi adi kama ni, Paulo ɔ́su Barnaba ɔnini, “Ya na bɔsɔ butánu bula banwa bani nkya lɛma lɛni kemo na bɔ́su litemi buni lɛmɛni bɔ́vi, na bɔnu kalɛ na badaku.”
44015037	Barnaba ɔ́tuna na ɔ́wia ka nka utiku Yohane ɔni baalɔ Marko ɔda.
44015038	Nsu Paulo anwu útayɔ lɛni munu munu! Ɔsika uwi ɔni na ama ku-nwu bésie Pamƒilia ni, Marko Yohane útáda-ma ɔ́nyonu na mmɔ.
44015039	Amu na bana inyɔ bamɛni báni Marko Yohane lɛlɔ litemi lɛmɛni bénene laa ɔni náya na bégyingyaku lɛlɔ. Barnaba útiku Marko na básia ntu anumi na bátɔlɔ bésie Kipro.
44015040	Nsu Paulo anwu útiku Silas, na baƒɔtaadine bani nkya mmɔ béti-ma bákya Blɔti lɛkɔkɔ na bátɔlɔ.
44015041	Amu na bátásia Siria ku Kilikia na bákya baƒɔtaadine bani nkya mmɔ bene ɔkplu.
44016001	Amu na Paulo ku Silas bátɔlɔ bésie ɔma ɔni baalɔ Derbe, na bákɛ mmɔ bávi bésie Listra. Na mmɔ na bésie bátánu ɔƒɔtaadine ɔni baalɔ Timoteo. Na uni ɔdi Yudani, na anwu lɛnɔ ɔ́ƒɔ Kristo ɔ́di. Nsu ɔti ɔdi Grikini.
44016002	Na baƒɔtaadine bani ƒui nkya Listra ku Ikonion ni, baabu Timoteo kaduɛ.
44016003	Anwu geen na Paulo ɔ́wia ka utiku na ɔsiaku-nwu. Anwuɔsu ɔ́bla-nwu Yudaƒuɔ ɔlɔna bukulo ɔdi, ɔsika Yudaƒuɔ bani nkya amadɔ mmɔ ƒui bagyi ka ɔti ɔdi Grikini.
44016004	Na ka báta ni, bakɛ baaví lɛma lɛni ƒui kemo, na baasu lɛla lɛni na Yerusalem benengu básu. Na básu-ma banii badi-nya lɛlɔ.
44016005	Anwuɔsu bekyuli bammɔ bémomo bébu, na lɛni kani na bana bɔƒɔtaadi lɛnɔ bɔ́yu ɔkplu búbu.
44016006	Na nwuna kama ni, bávi bésie Ƒrigia ku Galatia, ɔsika Katɔti Kɔyu kútete-ma kuƒi ka basu litemi buni na Asia kalɔ lɛlɔ.
44016007	Na ka bétédu Misia ni, báwia ka batávi Bitinia kalɔ lɛlɔ. Nsu mɛni lɛnɔ ni, Katɔti Kɔyu kútatuna ka besie mmɔ.
44016008	Anwuɔsu básɔ bénwini básia Misia kalɔ na bétédu ɛpu kudɔ na ɔma ɔni baalɔ Troa.
44016009	Usien ɔmmɔ ni, Paulo ɔ́nu budie bɔtina bɔdi na kɔna kemo. Na kɔna kɔmɛni kemo ni, ɔ́nu ɔnana ɔdi ɔni nási Makedonia na unye uuvele-nwu ɔnini, “Via bo Makedonia mɛni na ebebunku-bu o-o!”
44016010	Amu na budie bɔtina bɔmɛni ɔsu ni, bɔ́klibi lɛlɔ na bɔ́tɔlɔ búsie Makedonia. Ɔsika ɔmɛni ɔɔtina-bu ka Blɔti ɔɔwia ka ɔtala-bu na busie butásu litemi buni lɛmɛni na mmɔ.
44016011	Amu na bútélie ɔkɔlɔ ɔdi kemo na Troa, na bɔ́via búsie Samotrake. Na ka kadi kégye ni, búsie bútéduo Neapoli.
44016012	Ka bɔ́si mmɔ ni, bútéduo Ƒilipi ɔni ndi Makedonia ɔma udeedi. Na mmɔ lɛnɔ ɔdi Romaƒuɔ kalɛkɛ. Na búlie mmɔ emeyi adi.
44016013	Amu na lɛnwunameyi lɛlɔ ni, bɔ́vi bɔ́lɛ ɔma ɔmɛni kemo na búsie ketu kadi kudɔ na kesii kani na bɔ́kali ka mmɔ na bekyuli beesié taatákpali katɔ. Na búlie mmɔ bɔ́su beleku bani nébo mmɔ Blɔti litemi.
44016014	Na bana kemo unwi baalɔ banii Lidia. Uuyé adi agyiedi na Tiatira, na ɔdi ukyuli ɔni mɔɔbu Katɔti geen. Na uwi ɔni na ɔkya uunú bula butemi bɔmɛni ni, Blɔti úbimi-nwu kasusu na ɔ́ƒɔ etemila ani na Paulo ɔ́su mɛni ƒui.
44016015	Amu ka anwu ku nwuna kaduli bekyuli ƒui báƒɔ ntu bɔkpila ɔdi ni, úvele-bu ɔnini, “Si bɛ́tuna bɛnii ndi ɔƒɔtaadine geen nte Blɔti ni, na bibeduo-mi kudɔ.” Na ɔ́ni litemi lɛmɛni úneneku-bu útédu ka búsie bútéduo-nwu kudɔ.
44016016	Amu na limeyi lɛdi uwi ɔni na búsela butákpali katɔ ni, bɔ́siaku ugblebi ɔdi ɔni lɛlɔ na kɔyu kukpidi kulie na uubó like. Na ɔɔbla egulabi kaduɛ teete nwuna benwoti.
44016017	Amu na ugblebi ɔmɛni ɔ́siaku abu ku Paulo kama na ɔɔva taasu ɔnini, “Bekyuli bamɛni badi Katɔti kabla bablane, na bébo mɛni bani babatina-mii ngba bɔƒɔ ulu!”
44016018	Amu na lɛla lɛmɛni lísie anumi emeyi pii. Na ka Paulo ɔ́nɔ bɔnu ni, únwini na ɔ́su kɔyu kɔni nsiaku ugblebi ɔmɛni ɔnini, “Mɔɔbɔku-ɔ na Yesu Kristo lɛnyi kemo nnii vi lɛ-nwu lɛlɔ!” Na kɔnakunwi ni, kɔyu kukpidi kɔmɛni kɔ́vi kɔ́lɛ-nwu lɛlɔ kemo!
44016019	Amu ka nwuna benwoti bánu ka bana lɛlakɛ lɛ́yii ɔsu ni, béƒie Paulo ku Silas na báni-ma bésienku litemi katɛkɔ benengu na kuyentɛ.
44016020	Na básu na kuye mmɔ banini, “Bekyuli bamɛni badi Yudaƒuɔ, na bakya beebile bula ɔma.
44016021	Bakya baatina bekyuli ala ani na muunye teetile Romaƒuɔ ɔda bubo lɛlɔ.”
44016022	Na bekyuli pii bábaka bámana-ma, na benye beedí Paulo ku Silas teete lɛlɔ. Na litemi batɛne bamɛni báya na báni-ma lɛwu bábwɛ, na béte kuƒi banii bebo-ma kugyiimi.
44016023	Amu ka ebola éduo-ma lɛlɔ kaduɛ ni, béti-ma bátákya aban ɔtɔ. Na básu ukyuli ɔni mɔɔnu ama bani ntɛ ɔtɔ mmɔ lɛlɔ banii ɔda Paulo ku Silas kaduɛ.
44016024	Na ka bébo-nwu ɔda lɛni ɔsu ni, úti-ma útákya kasuudikɔ ƒui na bébo-ma kɔgba.
44016025	Amu na usientɛ uwi ɔni na Paulo ku Silas bakya baakpali katɔ na beedie lɛnu teete Katɔti ni, bani ntɛ ɔtɔ mmɔ bakya beenú.
44016026	Kɔnakunwi ni, kalɔ kákunku momoomo, na ɔtɔ ɔmmɔ ƒui lɛnɔ ɔ́kunku ɔni na ɔtɔ kɔyakun ƒui kɔ́lɛmi, na kɔgba kɔni bébo báda batɔntɛne bammɔ ƒui kɔ́ƒɛ.
44016027	Amu na bana lɛlɔ ɔnune úkeyi lɛlɔ ɔ́gyinya na ɔ́nu ka ɔtɔ ɔmmɔ kɔyakun ƒui kɔ́lɛmi kuwi. Na ka ɔ́kali ɔnii ɔtɔ batɛne bammɔ ƒui békeli ɔsu ni, ɔ́kpa nwuna kewii ɔnii ɔɔdú lɛlɔ.
44016028	Nsu ka Paulo ɔ́nu ɔ́ti lɛla lɛni na ɔ́yɔ ka ɔbla lɛlɔ ɔsu ni, ɔ́kpali-nwu ɔ́su ɔnini, “Tabla! Bula ƒui bɔkya mɛni.”
44016029	Amu na ukyuli ɔmɛni ɔ́lɔ ɔnii beti ukpo beboku. Na lɛlɔ bɔtɔ kemo ni, úbalɛ akɔnkɔ na Paulo ku Silas anumi.
44016030	Na ka ɔ́da-ma údie ɔtɔ ɔmɛni kemo ni, úye-ma ɔnini, “Ati bene, bi na ɔlɛka lɛbla asa na lɛkɛ bɔƒɔ?”
44016031	Amu na básu-nwu banini, “Ƒɔ Blɔti Yesu Kristo di, na adubɔkɛ bɔƒɔ, awɔ ku ƒula kaduli bekyuli ƒui.”
44016032	Na bésie bátásu anwu ku nwuna kaduli bekyuli ƒui Blɔti lɛlɔ litemi buni lɛmɛni.
44016033	Na usien ɔmmɔ kani na ɔ́mana-ma alɛbi ani nsia-ma lɛlɔ, na anwu ku nwuna kaduli bekyuli ƒui báƒɔ ntu bɔkpila ɔdi.
44016034	Amu na béduo ɔtɔ na úte-ma lɛla lɛdi bádi. Na nwuna kaduli bekyuli ƒui bákɛ ebiti geen, ɔsika báƒɔ Katɔti bádi.
44016035	Amu na kadi kégye ni, ɔma ɔmmɔ litemi batɛne bátala beƒiene banii bátásu ukyuli ɔni mɔɔnu batɔntɛne lɛlɔ mmɔ banii, “Nyonu baƒɔ bammɔ na beteesie.”
44016036	Amu na bana lɛlɔ ɔnune ɔmɛni ɔ́su Paulo ku Silas ɔnini, “Litemi batɛne banii nnyonu-mii na biteesie. Anwuɔsu biteesie ku keyi buɛɛ.”
44016037	Amu na Paulo ɔ́su beƒiene bammɔ ɔnini, “Bébo-bu na bekyuli ƒui anumi ɔni bátatɛku-bu litemi lɛdi asa na béti-bu bátákya aban ɔtɔ kemo. Nsu ni, Romaƒuɔ na bɔdi! Na ɔƒɛni na baawia ka bɔbɛ bɔtɔlɔ? Kudii! Ya ama alati bebo bebedie-bu!”
44016038	Amu na beƒiene bamɛni bénwini bésie bátásu litemi batɛne kenye kamɛni. Na ka bénu ka Paulo ku Silas badi Romaƒuɔ ni, liƒu lɛ́da-ma geen!
44016039	Ɔmɛni ɔsu bésie bétékpi-ma kɔtɔ, na bákpanku-ma bálɛku aban ɔtɔ. Na bévele-ma banii batɔlɔ ɔma ɔmmɔ kemo na beteesie likpo bamba.
44016040	Amu na Silas ku Paulo bátɔlɔ bésie Lidia kesii. Na mmɔ na bátánu baƒɔtaadine bakladi. Na básɔ bákya-ma ogya bébu asa na bátɔlɔ ɔma ɔmmɔ kemo.
44017001	Amu ka bésie bátásia Amƒipoli ku Apolonia ni, bétédu Tesalonika. Na mɛni na Yudaƒuɔ kasalakɔ kadi kákya.
44017002	Amu na aani kalɛ na Paulo ɔɔyɔ́ bɔbla ni, úsie mmɔ ɔnii utétemi ute-ma na kasalakɔ mmɔ. Na anwunameyi atɛ sɔɔn ni, útaatina Bunweni Kedee Ɔku kemo etemila.
44017003	Na uudie lɛbibo lɛni na básu bése ka Kristo ɔdubo bɔnu ku kalɛ na ɔsɔ ɔdubɔta na ulie ngba ɔni na ɔsɔ ulekpi. Paulo ɔ́su-ma ɔnii, “Ukyuli ɔni lɛlɔ litemi mɔɔsu-mii mɛni ndi Yesu ɔni ndi Ukyuli Ɔƒunadi ɔmmɔ.”
44017004	Etemila ani na údie kalɔ ɔ́tina-ma mɛni énwini bekyuli bamɛni badi kasusu, na báƒɔ bádi na básiaku Paulo ku Silas. Na Grikiƒuɔ bani nda lɛlɔ na Katɔti bɔyia kemo pii ku beleku bani lɛlɔ mbo ɔbu pii lɛnɔ bénwini kayi na ɔma ɔmmɔ kemo.
44017005	Nsu anumi égyie Yudaƒuɔ batɔnkune na bana lɛlɔ. Anwuɔsu bátáwia bekyuli basa basa badi na ɔmankemo banii batákya ɔma bekyuli ogya. Na básala otogyi bákya lɛsɛ lɛmɛni na bésie bátáka bámana Yason kaduli banii betéƒie Paulo ku Silas besienku ɔma ɔmmɔ kasalakɔ.
44017006	Nsu ka bátanu-ma ɔsu ni, béƒie Yason ku baƒɔtaadine badi na báni-ma bésienku kasalakɔ. Mmɔ na baava taasu banini, “Bekyuli badi bakɛ baakya lɛsɛ likpo biala, na bébo mɛni lɛnɔ baakya lɛsɛ lɛmmɔ.
44017007	Na anwu Yason lɛnɔ ɔ́ƒɔ-ma ɔ́kya nwuna kaduli. Na bekyuli bammɔ báta bénye Ɔga Unengudi Kaesare ɔda bubo lɛlɔ. Na baatina ka ɔnana ɔni baalɔ Yesu ndi Ɔga!”
44017008	Amu ka bénu ɔmɛni ni, ɔƒɛ ɔ́da otogyi ɔmmɔ ku ɔma benengu.
44017009	Na báya na Yason ku nwuna badi báƒɔ kɔtu bɔni kayu asa na bányonu-ma.
44017010	Nsu usien ɔmmɔ kani ni, baƒɔtaadine bani nkya ɔma ɔmmɔ bétiku Paulo ku Silas békeliku bésienku Beroia. Na ka bétéduo mmɔ ni, bésie Yudaƒuɔ kasalakɔ batásu litemi buni lɛmɛni.
44017011	Na Beroiaƒuɔ ni, bana kasusu kébimi kétulo Tesalonikaƒuɔ kadi. Na bése atu na bénu bana butemi. Na limeyi ndi limeyi ni, bátaawia Bunweni Kedee Ɔku kemo etemila taanu si Paulo ala ani na ɔ́su adi sɔsɔ.
44017012	Anwuɔsu bana akɔ pii báƒɔ bádi. Grikiƒuɔ beleku bani lɛlɔ mbo ɔbu pii bénwini kayi ku banana pii lɛnɔ.
44017013	Nsu uwi ɔni na Yudaƒuɔ bani nkya Tesalonika bénu ka Paulo ɔkya ɔɔsu litemi buni na Beroia ni, bávi bésie mmɔ bátákya kadɔ na ɔma ɔmmɔ kemo.
44017014	Nsu baƒɔtaadine bani nkya mmɔ ni, báta kɔnakunwi na bétiku Paulo bésienku ɛpu kudɔ. Na Silas ku Timoteo báƒɔ lɛlɔ bákya kama.
44017015	Ama bani nsiaku Paulo mmɔ béti-nwu bétédu Atene. Na mmɔ na ama básɔ bénwini na Paulo ɔ́sia-ma kenye ɔnii batásu Silas ku Timoteo na bekeli babasiaku-nwu.
44017016	Uwi ɔni na Paulo ɔ́kya Atene na unye ɔgya Silas ku Timoteo bene ni, úduo kɔnyana ɔni na ɔ́nu kalɛ na kadi kammɔ bekyuli béti lɛlɔ béte lɛƒiɔkpa, na ɔma ɔmmɔ úyi ku baƒiɔ ala.
44017017	Anwuɔsu úsie útátɛmiku Yudaƒuɔ ku bekyuli bamba lɛnɔ na bana kasalakɔ. Na limeyi ndi limeyi ni, útaatɛmiku bani lɛnɔ na ɔ́nu na kuye.
44017018	Amu na uwi ɔdi ni, anwu ku bekyuli lisu lɛdi bani ndi Epikuroƒuɔ ku Stoaƒuɔ bani nlie nte kayawi lɛnunda bákya ku Paulo unyeƒi na básu banini, “Bi na ɔnana ɔmɛni uutemi taasu?” Amu na babambadi lɛnɔ básu banini, “Use aani kalɔ bamba baƒiɔ badi lɛlɔ kɔtɛ na ɔɔtɛmi.” Na bekyuli bammɔ básu lɛni ɔsika bénu ka Paulo ɔ́su litemi buni ɔ́siku Yesu ku nwuna bɔsɔ taata lɛlɔ ɔsu.
44017019	Ɔmɛni ɔsu ni, béti-nwu bésienku kesii kani na baatɛ etemila na Areopago benengu kasalakɔ, na básu banini, “Bɔwia bɔti lɛla lɛni na ala awɔdi ani na aatina mɛni adanku.
44017020	Ɔsika ala ani na aasu ni, eeese-bu nwaa. Anwuɔsu bɔɔyɔ́ bunu-nya kalɔ.”
44017021	Na Ateneƒuɔ ƒui ku baƒɔ bani nkya kalɔ kammɔ lɛlɔ ƒui ni, bebo kɔnu bete kɔtɛ keeke ku ala awɔdi bugyeli.
44017022	Amu na Paulo ɔ́ta únye kasalakɔ bekyuli bammɔ anumi, na ɔ́su-ma ɔnini, “Na ulu biala lɛlɔ ni, lɛ́nu ka amii Ateneƒuɔ ni, bɛɛsia lɛkpa anu geen.
44017023	Ɔsika ɔni na nkɛ mɔɔví na lɛ́nu bina kɔkpakɔ ni, lɛ́nu lɛkpatabi lɛdi lɛlɔ ka bénweni básia-ni lɛlɔ banii, 'Amɛni búti buute Bula Ɔti ɔni na bɔɔɔgyi.' Na Ati ɔni na bɛɛɛgyi asa na bɛɛkpá-nwu mɛni ni, nwuna lɛlɔ litemi mɔɔyɔ́ ka lɛsu-mii ɔƒɛni.
44017024	“Ati ɔmɛni ndi ala ƒui Ɔti ɔni nédie katɔ ku kalɔ ku ala ani nkya-nya kemo ƒui. Na ulélie ɔtɔ ɔni na ukyuli ɔyawine enu ábla kemo.
44017025	Na ulawia bɔdi lɛnɔ taasiku bayawine enu kabla kadi lɛnɔ kemo, ɔsika anwu ɔlati muute ukyuli biala ngba ku lɛkɛ.
44017026	Údie bayawine ƒui ɔ́siku ukyuli unwi lɛlɔ ɔnii bulie aani ubugya unwi bebi na kayawi ƒui lɛlɔ. Anwu ɔlati nése uwi ku kadikɔ úse úte ɔdi biala.
44017027	Na bula Ɔti ɔ́bla ɔmɛni úte abu bekyuli kalɛ na bɔwia-nwu kama ulu na bɔnu-nwu, ina ka nka utagyunku-bu.
44017028	Ɔsika aani kalɛ na bina agyangba bediene básu ni, 'Anwu nli na buli, na bɔdubɔsiaku-nwu na bɔtɛ bɔlɛɛ.' Na básu lɛnɔ banini, 'Bɔdi nwuna kaba.'
44017029	“Na ka bɔdi Katɔti bebi ɔsu ni, utalɛka bɔkali bɔnii Katɔti ɔmɛni use aani lɛla lɛni na abu bayawine néti enu bɔ́bla aani sika ugyiedi iye ɔƒualadi iye ugyii iye lɛtabi iye ala anwidi lɛnɔ kalɛ.
44017030	Na ɔ́si kalɔ kesekɔ úti úbedu uwi ɔmɛni kemo ni, Katɔti útani bekyuli kɔtu ɔsika bátati-nwu. Nsu ɔƒaani ni, úbo-bu ɔda ɔnii bɔda anumi budie ala amɛni bene lɛlɔ na bunwini anumi buboku-nwu kudɔ.
44017031	Ɔsika anwu údie limeyi lɛdi úse lɛni lɛlɔ na ukyuli ɔni na ɔ́ƒuna úse wabatɛku-bu litemi ɔ́si bula ɔbladu lɛlɔ. Na údie Ukyuli Ɔƒunadi ɔmɛni ɔ́tina-bu nwaa ɔ́si ɔni na ɔ́gyila-nwu ɔ́siku kekpine na ɔ́sɔ úbo úbelie ngba.”
44017032	Nsu uwi ɔni na bénu ka Paulo ɔ́tɛmi ɔ́siku bɔsɔ taata lɛlɔ ni, bana akɔ badi báma-nwu. Na badi lɛnɔ básu banini, “Bɔsɔ bɔɔyɔ́ ka bunu etemila adi bɔsiku ukyuli bɔsɔ taata lɛlɔ.”
44017033	Amu ka úbo úte lɛni ni, Paulo ɔ́tɔlɔ-ma kudɔ.
44017034	Nsu bekyuli badi bábasiaku-nwu na bénwini baƒɔtaadine. Na bana akɔ ɔdi ndi Areopago unengu ɔni baalɔ Dionisio ku uleku ɔni baalɔ Damari ku badi lɛnɔ.
44018001	Amu na ɔmmɔ kama ni, Paulo ɔ́tɔlɔ Atene úsie Korinto.
44018002	Mmɔ na útánu Yudani ɔni baalɔ Akwila, na báwɔ-nwu na Ponto. Anwu ku ulekudi Priskila bási Italia bébo mmɔ uwi útetu tɔ, ɔsika kalɔ kammɔ lɛlɔ ɔdine ɔni baalɔ Klaudio ɔ́su ka Yudaƒuɔ ƒui balɛ Roma. Paulo úsie útanu-ma,
44018003	na ɔ́kya-ma kudɔ úteebunku-ma na bebuo lɛku bɔka kabla kani na anwu lɛnɔ ɔɔbla taadi kemo.
44018004	Amu na lɛnwunameyi biala ni, Paulo uusié Yudaƒuɔ kasalakɔ teetédie ala kalɔ teete Yudaƒuɔ ku Grikiƒuɔ ƒui kalɛ benwini kayi.
44018005	Amu na uwi ɔni na Silas ku Timoteo bási Makedonia bébo ni, Paulo ɔ́kɛ uwi kaduɛ úti úte litemi buni bɔsu ku kalɔ budie taatina Yudaƒuɔ ka ni, Yesu ndi Ukyuli Ɔƒunadi ɔmmɔ geen.
44018006	Amu uwi ɔni na Yudaƒuɔ bamɛni báta bénye-nwu lɛlɔ na beetemi enyekpi taasiku Yesu lɛlɔ ni, Paulo úveli enu úwi-ma, na ɔ́su-ma ɔnini, “Si bɛ́yii ni, mina kɔnu, mina ɔgba uuubo-nwu kemo. Ɔ́si ɔƒaani ni, lísela bekyuli bani naaadi Yudaƒuɔ kudɔ ntásu-ma litemi buni lɛmɛni.”
44018007	Na ka ɔ́gyu-ma kudɔ ni, ɔ́tɔlɔ útákya ɔnana ɔdi ɔni naaadi Yudani na baalɔ-nwu banii Tito Yusto kudɔ ɔni mɔɔbu Blɔti na ulie Yudaƒuɔ kasalakɔ kudɔ.
44018008	Amu na kasalakɔ kammɔ unengu ɔni baalɔ Krispo ku nwuna kaduli bekyuli ƒui báƒɔ Blɔti bádi, na bákpila-ma ntu. Lɛni kani na bákpila babambadi bani náƒɔ bádi lɛnɔ ntu na Korinto mmɔ.
44018009	Amu na limeyi lɛdi usientɛ ni, Blɔti ɔ́su Paulo na kɔna kemo ɔnini, “Tayia! Na tada litemi lɛmɛni bɔsu taya.
44018010	Ɔsika nsiaku-ɔ, na ukyuli ɔdi ulákana-a likpidi lɛdi bɔbla. Bekyuli pii bakya ɔma ɔmɛni kemo bani ndi mina badi.”
44018011	Anwuɔsu Paulo úlie ɔma ɔmɛni kemo lɛkwa linwi ku kakɛ ɔ́su Blɔti litemi lɛmɛni ɔ́tina bekyuli.
44018012	Nsu uwi ɔni na bése Galio Roma aban lɛga na Akaia kalɔ lɛlɔ ni, Yudaƒuɔ badi bábla lɛkpa lɛdi na bánwi litemi bámana Paulo lɛlɔ na béƒie-nwu bésienku litemi katɛkɔ.
44018013	Amu na básu ɔga ɔmmɔ banini, “Ukyuli ɔmɛni uunwíni bekyuli kasusu ɔnii bataakpa Katɔti na ulu ɔni náta únye bula ɔda bubo lɛlɔ.”
44018014	Nsu uwi ɔni kani na Paulo úse kalɔ ɔnii uteedie kenye ni, aban lɛga ɔdine Galio ɔmɛni útemi na ɔ́su Yudaƒuɔ bamɛni ɔnini, “Amii Yudaƒuɔ binu! Si litemi lɛni bɛda bíboku mɛni lɛdi bɔƒiɔ bubendi bɔdi ni, ndubɔkɛ kayi na linu bina litemi.
44018015	Nsu ka unyeƒi ukpludi na bɛɛkya na bina etemila ku ɔda bubo lɛlɔ ɔsu ni, amii alati bitásu-ni. Ɔɔɔdi ami mabla litemi ɔtɛne mete-mii na ala amɛni lɛlɔ.”
44018016	Anwuɔsu ɔ́bɔku-ma ɔ́lɛku nwuna litemi katɛkɔ mmɔ.
44018017	Amu na bekyuli lisu lɛmɛni béƒie Sostene ɔni ndi bana kasalakɔ kammɔ ɔtɔnkune na bétébo-nwu na litemi katɛkɔ kamɛni kudɔ. Nsu Galio útakpete-ma.
44018018	Amu na Paulo úlie Korinto ɔma ɔmɛni kemo emeyi pii. Na nwuna kama ni, ɔ́kada baƒɔtaadine bamɛni na anwu ku Akwila ku Priskila básia ntu anumi bésie Siria. Nsu asa na watɔlɔ ni, Paulo ɔ́ya na békpeyi-nwu lili na Kenkrea na Yudaƒuɔ ɔdi lɛlɔ ɔ́si kenye kani na úse ɔsu.
44018019	Ka úbayu na Eƒeso ni, ɔ́da Priskila ku Akwila ɔ́kya ɔkɔlɔ kemo mmɔ. Nsu anwu ɔ́tɔlɔ úsie Yudaƒuɔ kasalakɔ ɔnii utéduoku Yudaƒuɔ bammɔ ala adi kemo.
44018020	Amu na bévele-nwu banii ulie-ma kudɔ ubu, nsu ɔ́nu ka uuubo uwi.
44018021	Ɔmɛni ɔsu ka ɔɔtɔlɔ ni, ɔ́su-ma ɔnini, “Si Blɔti ɔ́tuna ni, ndubɔsɔ linwini libo-mii kudɔ.” Na ɔ́sɔ útéduo ɔkɔlɔ kemo na ɔ́tɔlɔ Eƒeso.
44018022	Na ka útéduo Kaesarea ni, ɔ́tɔlɔ úsie Yerusalem na útákya baƒɔtaadine bammɔ kenye. Na ɔ́sɔ úbavi ɔ́tɔlɔ úsie Antiokia.
44018023	Na ka ɔ́kya mmɔ uwi ɔdi ni, ɔ́sɔ ɔ́tɔlɔ úsie útásia Galatia ku Ƒrigia kalɔ lɛlɔ. Na uwi ɔmɛni ƒui ni, ɔkɛ ɔɔví taanu baƒɔtaadine bani nkya mmɔ bene, na ɔɔkya-ma ɔkplu.
44018024	Amu na Yudani ɔdi úbo Eƒeso. Anwu baalɔ Apolo, na báwɔ-nwu na Aleksandria. Ɔdi ukyuli ɔni na kenye káda-nwu, na ɔgyi Bunweni Kedee Ɔku kemo etemila lɛnɔ.
44018025	Na ina ka únu Blɔti lɛlɔ litemi na uutemi ku ogya ni, Yohane ntu bɔkpila lɛlɔ ala kani na ɔgyi.
44018026	Amu ka unye uutemi ku kayi buse na kasalakɔ mmɔ na Priskila ku Akwila bénu ni, bákpanku-nwu bésienku kaduli na bédie Blɔti etemila kemo bátina-nwu kaduɛ bébu.
44018027	Amu na ka Apolo ɔ́bla kasusu ka usie Akaia ni, Eƒesoƒuɔ baƒɔtaadine bébebunku-nwu na bénweni ɔku béte baƒɔtaadine bani nkya Akaia mmɔ banii si úbeduo mmɔ ni, na baƒɔ-nwu kaduɛ. Na uwi ɔni na útéduo mmɔ ni, úbunku bekyuli pii bani nébenwini kayi na Blɔti kɔnyana bɔnu ɔsu.
44018028	Na nwuna etemila ammɔ ádi Yudaƒuɔ lɛlɔ, ɔsika úti Bunweni Kedee Ɔku kemo etemila údie ɔ́tina nwaa ka Yesu ndi Ukyuli Ɔƒunadi ɔmmɔ.
44019001	Amu uwi ɔni na Apolo ɔkya Korinto ni, Paulo lɛnɔ útávi lɛgba ulu ɔtɔdi, na útédu Eƒeso. Mmɔ na útánu baƒɔtaadine badi.
44019002	Amu na úye-ma ɔnini, “Ɔ́si uwi ɔni na bɛ́ƒɔ bɛ́di ni, bɛ́ɛƒɔ Katɔti Kɔyu?” Amu bédie kenye banini, “Oowo! Bi ndi Katɔti Kɔyu? Bútenu-ku tɔ lɛla lɛdi.”
44019003	Amu na ɔ́sɔ úye-ma ɔnini, “Na bina ntu bɔkpila kalɔ ndi dɛ?” Na básu-nwu banini, “Amu ndi Yohane ntu bɔkpila lɛsa lɛni na ɔ́kɔ.”
44019004	Amu na Paulo údie kalɔ ɔ́tina-ma ɔnini, “Yohane ɔ́kpila bekyuli bani nénwini kama bákya bana ekpidi ntu. Na ɔ́su-ma ɔnii baƒɔ ukyuli ɔni ndubɔsia anwu Yohane kama badi. Na ukyuli ɔmmɔ ndi Yesu Kristo.”
44019005	Amu ka bánya bénu litemi lɛmɛni ni, báya na ɔ́kpila-ma ntu na Blɔti Yesu lɛnyi kemo.
44019006	Na uwi ɔni na Paulo úti enu ɔ́sia-ma lɛlɔ ni, Katɔti Kɔyu kɔ́ƒɔ-ma lɛlɔ kemo ƒui, na bésie kalɔ ku adi lidu lidu butemi na bédie Blɔti ala kenye.
44019007	Amu na bana bumomo bɔ́bla aani banana leevu-inyɔ.
44019008	Amu na Paulo úteesie Yudaƒuɔ kasalakɔ taatátɛmi ku ogya abuli atɛ, na uudie ala kalɔ taatina-ma. Na uunwíni bana kasusu teesienku Blɔti lɛga kadikɔ ala lɛlɔ.
44019009	Nsu badi ama bétenu nwuna litemi buni lɛmɛni, na báta bénye Blɔti lilu ku ala bɔtina lɛlɔ na kadi ƒui anumi. Anwuɔsu Paulo ɔ́tɔlɔ-ma kudɔ. Na útiku bani náƒɔ bádi úsienku Tirano lɛgbanya kemo. Na mmɔ na útaatɛmiku-ma limeyi ndi limeyi.
44019010	Amu na akwa anyɔ kemo ni, lɛni na ɔ́tina-ma ala. Na litemi buni lɛmɛni lígyingya lɛ́kya Asia kalɛkɛ lɛlɔ mmɔ ƒui. Na ama bani ndi Yudaƒuɔ ku Helaƒuɔ lɛnɔ bénu-ni.
44019011	Amu na Blɔti úte Paulo ɔyikun ɔni na úti ɔ́bla akɔla budie taatina.
44019012	Na si béti nwuna adala adi bétuku ɔlɛne ɔdi muedi ni, aabwi-nwu, na asɔ aagyá ayu ekpidi lɛnɔ taalɛku bekyuli bani kemo na eli.
44019013	Amu na Yudaƒuɔ bevone badi bani nkɛ mɔɔví ekpo ekpo ni, básusu banii beeti Yesu lɛnyi bataabɔku ayu ekpidi. Na baasu banii, “Bɔɔbɔku-ɔ na Yesu ɔni lɛlɔ na Paulo ɔkɛ uutemi taasiku bɔnii vi lɛ ukyuli ɔmɛni kemo!”
44019014	Amu na bekyuli bani nátaabla udu ɔmɛni ndi bakloƒu maatɛ bani ndi Yudani ɔkpane unengu ɔdi ɔni baalɔ Skeva bebi.
44019015	Nsu ka bátásu kɔyu kukpidi kɔdi lɛni ni, kɔ́su-ma kɔnini, “Ami ngyi Yesu, na ngyi Paulo lɛnɔ. Nsu amii ni, lɛɛɛgyi-mii! Ɔma bene bɛdi?”
44019016	Amu na ukyuli ɔni lɛlɔ na kɔyu kukpidi kɔmɛni kulie ni, úbo-ma! Na báƒɔ lɛlɛ geen, na békeli bálɛ kaduli kammɔ ku kasɔngya!
44019017	Lɛla lɛni nálɛ mɛni lígyingya na líyi Eƒeso ƒui ɔni na Yudaƒuɔ ku ɔma ɔmmɔ bekyuli ƒui bénu. Ɔmɛni ɔsu ni, liƒu lɛ́da-ma geen, na Blɔti Yesu lɛnyi lɛ́sɔ lɛ́ƒɔ kuye líbu.
44019018	Amu na bani nénwini kayi ni, bébo bébedie bana lɛlɔ kalɔ na bekyuli anumi.
44019019	Amu na bana akɔ bani náƒɛ evo béti bana evo lɛku ku lɛsɛbɛ béboku na bákyula-nya na bekyuli anumi. Lɛku lɛmmɔ ƒui kuye kɔdubɔbla aani sika ɔƒualadi mpimu liti.
44019020	Ɔmɛni ɔɔtina kalɛ na Blɔti litemi lígyingya ku ɔyikun, na lɛ́ƒɔ mmɔ ƒui.
44019021	Ɔmɛni kama ni, Katɔti Kɔyu kúdie kɔ́tina Paulo ɔnii ɔvi usie Makedonia ku Akaia asa na usie Yerusalem. Na Paulo ɔ́su ɔnini, “Si líduo mmɔ ni, ɔlɛka lɛvi lisie Roma lɛnɔ.”
44019022	Amu na ɔ́tala nwuna bebunkune inyɔ, Timoteo ku Erasto, na bágyu batɔ-nwu na Makedonia. Na anwu ɔ́sɔ ɔ́kya kama na Asia mmɔ uwi blii ɔdi.
44019023	Amu na uwi ɔmmɔ kemo ni, lɛƒɛda bonwu lɛdi líbebo na Eƒeso na Kristo bɔƒɔtaadi ulu ɔmmɔ kama bɔsiaku ɔsu.
44019024	Ɔmɛni úse kalɔ ɔ́si ukyuli ɔni baalɔ Demetrio ɔni muuti sika ɔƒualadi taakywɛ kakpakɔ ala. Na anwu ku nwuna bebunkune beeyé-nya teete bekyuli bani muubo taabakpa bana baƒiɔ bani baalɔ Artemi. Na ala amɛni buye eete-ma kɔsia geen.
44019025	Limeyi lɛdi ni, Demetrio ɔ́lɔ bakywɛne bamɛni ƒui ɔ́sala na ɔ́su-ma ɔnini, “Banwa, bɛgyi ka bɔɔkɛ́ kɔsia geen na bula kabla kamɛni ɔsu.
44019026	Na biinú na bɛɛnu kede kede kalɛ na Paulo ɔkya uuwi bula kabla kamɛni anumi kalɔ, na uunwíni bekyuli pii kasusu ɔnii baƒiɔ ala ani na bɔɔbla ƒui aaadi ala ani na bakya lili kalɔ bete! Ɔmɛni ɔsu na bula liyedi líbo kalɔ! Na ɔɔɔdi Eƒeso mɛni lɛti na ɔmɛni ɔdaku bɔlɛ. Mmomu ɔkya na Asia kalɔ kamɛni lɛlɔ ƒui!
44019027	Nsu ɔɔɔdi bula kabla lɛti ndubɔyii udu! Geen geen ni, bula uni baƒiɔ benengudi Artemi lɛnyi ku nwuna ɔbu ɔdubɔyii na Asia mɛni ƒui!”
44019028	Amu ka bénu Demetrio butemi bɔmɛni ni, ɔƒɛ ɔ́da-ma na bákɛ kɔnyi pii na báva momoomo básu banini, “Eƒesoƒuɔ Uni Artemi ndi baƒiɔ benengudi ƒui!”
44019029	Na kɔvanu kɔmmɔ kúgyingya kɔ́kya ɔma ɔmmɔ ƒui kemo. Anwuɔsu bása lisu na bétéƒie Paulo basiakune inyɔ badi bani baalɔ Gaio ku Aristarko na bási Makedonia. Na béti-ma bésienku ɔma ɔmmɔ kasalakɔ.
44019030	Amu na Paulo lɛnɔ ɔ́yɔ ka nka usie mmɔ, nsu Kristoƒuɔ bakladi bátatunaku-nwu.
44019031	Amu na kalɛkɛ kammɔ benengu bani lɛnɔ ndi Paulo bakpana ni, bátala ɔtu bákya-nwu na bévele-nwu banii utakya lɛlɔ mmɔ munu munu!
44019032	Na uwi ɔmmɔ kemo ni, ɔtɔ ɔmmɔ kemo ƒui kéyi ku lɛsɛ. Na bekyuli bani nábasa mmɔ ni, ɔdi biala ku lɛla lɛni na ɔɔsu. Na bana pii muedi baaagyi lɛla lɛni ɔsu na bébo mmɔ.
44019033	Amu na bédi Aleksandro bétényene lɛtɔtɔ banii udie lɛla lɛni mɔɔlɛ́ mɛni kalɔ. Amu na Aleksandro ɔ́kɔliku enu katɔ na ɔ́bala-ma ɔnii baba lɛsɛ na ɔsu-ma lɛla lɛdi.
44019034	Amu ka bekyuli bamɛni báti ka Yudani na ɔdi ni, básɔ bése kalɔ baaní lɛsɛ ku kɔvanu laa na ɔ́ƒɔ lɛdɔ bubo kunyɔ uwi. Na baasu banini, “Eƒesoƒuɔ Uni Artemi ndi baƒiɔ benengudi ƒui!”
44019035	Uwi útu asa na aban unengu ɔdi ɔ́kana-ma bɔbala, na ɔ́tɛmi ɔ́su ɔnini, “Eƒesoƒuɔ, bina akɔ ɔdi biala ɔgyi ka Eƒeso mɛni ndi baƒiɔ benengudi Artemi keliekɔ. Na baƒiɔ lɛtabi kedee lɛni nási katɔ líbayu ni, bula lɛkɔkɔ na lɛkya.
44019036	Na ukyuli ɔdi ulakana litemi lɛmɛni ɔkɔ bɔsia. Anwuɔsu bɛkɛ kayi buɛɛ na bitabla lɛla lɛdi ku kɔnyi.
44019037	Ɔsika bekyuli bani na bíƒie bíboku mɛni ni, béteyu bula kakpakɔ lɛla lɛdi na bétebile bula Artemi baƒiɔ lɛnyi lɛnɔ.
44019038	Nsu si Demetrio ku nwuna bakywɛne bánu ka bebo litemi lɛdi ku ukyuli ɔdi ni, litemi batɛne bakya mɛni. Na bubo emeyi ani lɛlɔ na baatɛ etemila. Bakana bedie bana bɔƒiɔ batina-ma na mmɔ. Bɛya na buwi lɛlɔ na bɔsia ulu ɔbuni lɛlɔ.
44019039	Nsu si lɛla bamba na bɛɛwia bɛti ni, bɛya na bɔda bɔlɛ kadi benengu anumi.
44019040	Ɔsika ɔmɛni use aani si bɔ́ta bunye aban lɛlɔ. Na si Romaƒuɔ bekpone bébo bábanu ɔmwi limeyi lɛmɛni ablala ni, bulakana kenye budie, na badubɔni-bu kɔtu.”
44019041	Na ka ɔ́su ala amɛni ni, ɔ́bɔku-ma na bana ƒui bégyingya.
44020001	Uwi ɔni na lɛsɛ lɛmmɔ líbo kalɔ ni, Paulo ɔ́lɔ baƒɔtaadine bamɛni ɔ́sala. Na ka ɔ́kya-ma ɔkplu na bana bɔƒɔtaadi kemo ɔ́wɔlɔ ni, úye ulu na ɔ́kada-ma na ɔ́tɔlɔ úsie Makedonia.
44020002	Na nwuna ulu busie kemo ni, Paulo ɔ́vi ekutɛ ammɔ ƒui na ɔ́su-ma Blɔti etemila pii úti ɔ́kya-ma ogya útédu Akaia.
44020003	Mmɔ na ɔ́kya aani abuli atɛ. Uwi ɔni na ɔɔklibi lɛlɔ ka watɔlɔ wesie Siria ni, ɔ́nu ɔ́ti ka Yudaƒuɔ bakya baawia nwuna ngba na ulu ɔdi lɛlɔ. Anwuɔsu ɔ́bla nwuna kasusu ɔnii ɔsɔ ɔɔsia usie Makedonia.
44020004	Na uwi ɔni na úsela ni, anwu ku bekyuli pii nkɛ. Na bekyuli bamɛni ndi Sopater ɔni nási Beroia na ɔdi Piro ubidi ku Aristarko ku Sekundo bani nási Tesalonika ku Gaio ɔni nási Derbe ku Tihiko ku Troƒimo bani nási Asia kalɛkɛ ku Timoteo.
44020005	Ama nágyu bátɔ-bu béténye ɔma ɔni baalɔ banii Troa bágya-bu.
44020006	Amu ka Yudaƒuɔ emeyi ani na bɔɔdi bodobodo ɔni néteƒu ávi ni, búti ɔkɔlɔ na Ƒilipi, na bútásiaku-ma na Troa emeyi alɔ kama. Na búlie mmɔ emeyi maatɛ.
44020007	Amu na Kwasida limeyi lideedi lɛlɔ ni, bɔ́sala lɛlɔ lisu bɔnii bɔɔdi Blɔti adila. Na ka Paulo ɔdubo bɔtɔlɔ kadi kegye ɔsu ni, útemi laa útédu usientɛ.
44020008	Na bátu likpo pii bése ɔtɔ ɔtɔdi ɔmmɔ kemo.
44020009	Amu ka Paulo útemi úsela laa ni, lɛlɛɛ líti okloƒu ɔni baalɔ Eutiko uwi ɔni na ulie katɔ ƒansili lɛlɔ. Mmɔ na ɔ́ƒami ɔ́si katu taasia ɔtɔ ɔtɛdi lɛlɔ ɔmmɔ úbayu kalɔ. Na bani nátása-nwu kudɔ ni, bánu ka úkpi.
44020010	Nsu ka Paulo ɔ́yu úbo kalɔ ni, ɔ́kpɛ-nwu uboku lɛlɔ na ɔ́su-ma ɔnini, “Bitebo kudu! Ɔkya ngba!”
44020011	Amu na bana ƒui básɔ bénwini bésie katɔ mmɔ bátádi Blɔti adila. Na básɔ bátɛmiku lɛlɔ útédu lɛdigye asa na Paulo ɔ́tɔlɔ.
44020012	Nsu ka okloƒu ɔni na bágyila mmɔ ɔ́sɔ ɔkya-ma akɔ ɔsu ni, kayi káyɔ-ma.
44020013	Amu na Paulo ɔ́sia lɛgba ulu úsie Aso. Nsu abu bani na abu ku-nwu bɔkɛ ni, búti ɔkɔlɔ bɔ́gyu bɔ́tɔ-nwu kalɛ na butása mmɔ na buti-nwu aani kalɛ na ɔ́su.
44020014	Amu ka úbo úbanu-bu na Aso mmɔ ni, abu ku-nwu ƒui bɔ́tɔlɔ búsie Mitilene.
44020015	Na kadi kégye ni, bútéduo Kio. Amu na limeyi lɛni nsɔ nsia lɛmmɔ kama ni, bútéduo Samo. Amu na limeyi lɛtɛdi ni, búsie bútéduo Mileto.
44020016	Paulo ɔ́ya na búbo bɔ́vi Eƒeso, ɔsika útayɔ ka ɔdi uwi gyɔlɔɔ ɔdi na Asia kalɔ mmɔ. Na ɔ́lɛ ugyii ka si ɔ́kana ni, na uduo Yerusalem na Pentekoste limeyi lɛlɔ.
44020017	Amu ka bútédu Mileto ni, ɔ́tala batu ɔ́kya Eƒesoƒuɔ baƒɔtaadine benengu ɔnii bebo babanu-nwu na mmɔ.
44020018	Amu ka bébo ni, ɔ́su-ma ɔnini, “Banwa, bina ƒui bɛgyi ka ńtalɛ-mii kama kudii ɔ́si limeyi lideedi lɛni na lɛ́ka Asia kalɔ lɛlɔ mɛni bubo úti úbedu ɔƒaani.
44020019	Bɛ́nu kalɛ na lɛ́siaku Blɔti na lɛlɔ kalɔ buboku kemo, ina ka líbo abi ku keku ɔ́si ɔni na Yudaƒuɔ báwia ka badu-mi ɔsu.
44020020	Bɛɛnu-mi kaƒɔ. Lɛɛɛdi ulikplune. Na Blɔti ala ani ƒui ngyi na nwuna lɛlɔ ni, anya na lɛtina-mii, na ńteti ɔdi ńtabla-mii. Lɛ́tina Blɔti litemi lɛmɛni na kadi ƒui anumi ku bina kɔduli.
44020021	Na kesi kesii na lísie ni, lɛ́su Yudaƒuɔ ku Helaƒuɔ ƒui kpakplaa ka bada ekpidi bɔbla baya na benwini besie Katɔti kudɔ, na baƒɔ Blɔti Yesu Kristo badi.
44020022	“Na ɔƒaani ni, Katɔti Kɔyu kɔɔsu-mi ka nteesie Yerusalem, ɔni na lɛɛɛgyi lɛla lɛni malɛku-mi mmɔ.
44020023	Nsu na lɛma lɛni ƒui kemo na mɔɔví ni, Katɔti Kɔyu kɔɔyá na mɔɔtí ka ndubɔtɛ ɔtɔ ku lɛbibo.
44020024	Nsu ɔmmɔ ɔɔɔdi-mi lɛla lɛdi. Ɔsika si ńtakana na lɛbla lɛla lɛni na Blɔti Yesu ɔ́tala-mi ɔnii mbabla ni, mina ngba buuubo-mi kɔsia kɔdi. Lɛla lɛni na Yesu ɔ́tala-mi ɔnii mbabla ndi ka lɛsu bekyuli Blɔti litemi buni ku kalɛ na Katɔti ɔɔnu-bu kɔnyana.
44020025	“Na ni, amii bani ƒui nénu mina ala bɔtina ɔ́si Blɔti lɛga kadikɔ ala lɛlɔ ni, bɔsɔ bulasa kudii.
44020026	Anwuɔsu muute-mii bɔti ka ni, si ɔdi ɔ́yila nwuna ngba ulu ni, beleti ukyuli ɔmmɔ kɔtɔ bɔdu balasia-mi lɛlɔ.
44020027	Sɔsɔ ni, ńteti Katɔti lɛga kadikɔ ulu lɛla lɛdi ńtabla-mii.
44020028	Ɔmɛni ɔsu ni, binye lɛlɔ kagyumana. Katɔti Kɔyu nábla-mii batɔnkune ɔnii bɛda nwuna bebi bani na Katɔti úti úte-mii bɔda kɔkɔɔkɔ. Bɛda-ma kaduɛ, ɔsika Katɔti úwi Ubidi ubugya kalɔ úti udie-ma lili.
44020029	Na ngyi kede kede ka si lɛ́tɔlɔ-mii kudɔ ni, bekyuli badubo bɔta bukpoku-mii na begyingya-mii aani kalɛ na begiti beekpóku baƒonu.
44020030	Na bina akɔ muedi ni, badi badubo litemi geen lɛmmɔ bɔda bɔnyonu na bakpanku bekyuli pii basiaku bana ɔkɔ ala bɔtina kama.
44020031	Binye kagyumana na bɛkali bɛnu kalɛ na líti keku buwulo lɛ́lɛ-mii na lɛ́tina-mii ala usien ku ɔƒɛ na akwa atɛ ani na lɛ́kya-mii kudɔ kemo.
44020032	“Na ɔƒaani ni, líti-mii mɔɔkya Blɔti lɛkɔkɔ nnii ɔnu-mii lɛlɔ. Na nwuna litemi lɛni muubunku bekyuli mɛni lɛkya bina bɔƒɔtaadi ɔkplu kalɛ na wabla-mii katɔ ala badine aani bani na ɔ́ƒuna úte nwuna lɛlɔ.
44020033	Anumi étegyie-mi na ɔkpanadi sika ugyiedi iye ɔƒualadi iye lɛwu lɛlɔ.
44020034	Amii alati bɛgyi ka mina enu amɛni líti lɛ́bla kabla kani na ńtaadi ku kani na ńteeti taanu bekyuli bani nsiaku-mi lɛlɔ.
44020035	Lɛ́bla ala amɛni ƒui líti lɛ́tina-mii kalɛ na buteebunku bawabane, na binyimo litemi lɛni na Blɔti Yesu ɔ́su ɔnini, 'Bute bɔdia butulo bɔƒɔ.' ”
44020036	Na uwi ɔni na Paulo ɔ́wɔlɔ butemi bɔmɛni ni, ɔ́lɛ akɔnkɔ na ama ku-nwu bákpali katɔ.
44020037	Na bana ƒui bátu báda-nwu na beewulo ɔ́si bana lɛlɔ bɔkada bɔmɛni ɔsu.
44020038	Na lɛla lɛni nábla-ma ɔkwɛnu útulo ndi ɔni na ɔ́su-ma ɔnii basɔ baaadubo-nwu bɔnu ɔsu. Amu na básiaku-nwu na béti-nwu bétése ɔkɔlɔ kudɔ na ketu kenye mmɔ.
44021001	Amu na uwi ɔni na bɔ́kada lɛlɔ bɔ́wɔlɔ ni, bútéduo ɔkɔlɔ kemo na bɔ́via búsie Ko. Amu na kadi kégye ni, bútéduo Rodo na bɔkɛ mmɔ bɔ́vi búsie Patara.
44021002	Na mmɔ na bútéti ɔkɔlɔ ɔdi ɔni nésela Ƒoinike, na bɔ́tɔlɔ.
44021003	Amu na bɔ́nu Kipro kalɔ, na bɔ́da mmɔ bɔ́va na búti bɔ́yu kada kakɛ búsie bútáyu Tiro. Na bútásia kesii kani na badubudie ala ani nkya ɔkɔlɔ ɔmɛni kemo ƒui.
44021004	Amu na bɔ́lɛ búsie ɔmankemo bútánu baƒɔtaadine bani nkya mmɔ. Na ka bɔ́nu-ma ni, búlie-ma kudɔ emeyi maatɛ. Na ka Katɔti Kɔyu kúdie kɔ́tina baƒɔtaadine bamɛni lɛla lɛni mebo Paulo lɛlɔ ni, ama bálɛ Paulo banii ɔsɔ utesie Yerusalem.
44021005	Amu na uwi ɔni na búlie-ma kudɔ bɔ́wɔlɔ na búsela ni, baƒɔtaadine bamɛni ku bana beleku ku bebi ƒui béti-bu bétésie ɛpu kɔtu, na bula ƒui bɔ́lɛ akɔnkɔ na bɔ́kpali katɔ.
44021006	Amu na bɔ́kada lɛlɔ na bɔ́gyu bútéduo ɔkɔlɔ kemo, na ama lɛnɔ bénwini bésie bana kɔduli.
44021007	Amu ka bɔ́ta Tiro ni, bútédi búnye Ptolemai. Mmɔ na bútégyele baƒɔtaadine bani nkya mmɔ, na búlie-ma kudɔ limeyi linwi.
44021008	Amu ka kadi kégye ni, bɔ́ta mmɔ búsie Kaesarea. Na bútéduo Litemi Buni Lɛsa Ɔkɔne Ƒilipo kesii. Anwu ndi bebunkune maatɛ bani na bédie na Yerusalem akɔ unwi.
44021009	Na ubo bebi begblebi ine bani neeelie agya na badi Katɔti kenye bediene.
44021010	Amu na búlie mmɔ emeyi pii adi. Na uwi ɔni na bɔkya mmɔ ni, Katɔti kenye udiene ɔdi ɔni baalɔ Agabo ɔ́si Yudea úbo mmɔ.
44021011	Amu ka úbo-bu kudɔ ni, ɔ́ƒɛnimi kabuli kani nda Paulo kevobi na únyimi anwu ɔlati enu ku lɛgba na ɔ́su ɔnini, “Katɔti Kɔyu kɔɔsu ka lɛni na Yudaƒuɔ badubunyimi ukyuli ɔni mbo kabuli kamɛni na Yerusalem na beti-nwu bakya ama bani naaadi Yudaƒuɔ lɛlɔ badine enu kemo.”
44021012	Amu ka búnu etemila amɛni ni, abu ku bekyuli bani nkya mmɔ ƒui búvele Paulo bɔnii utesie Yerusalem.
44021013	Mmɔ na ɔ́su-bu ɔnini, “Bi ɔsu na biiwulo na bɛɛƒɛ-mi enu lɛni? Ami lɛ́tuna ka benyimi-mi na Yerusalem, na likpi lite Blɔti Yesu lɛnyi.”
44021014	Amu na uwi ɔni na bɔ́nu bɔ́ti ka bulakana-nwu kasusu bunwini ni, bɔ́da-nwu bɔ́nyonu na bɔ́su bɔnini, “Babla Unwoti lɛƒɔyɔ.”
44021015	Amu na emeyi adi kama ni, bɔ́sala bula ala ƒui lisu na bɔ́tɔlɔ búsie Yerusalem.
44021016	Na Kaesarea baƒɔtaadine badi básiaku-bu. Na bákpanku Kiproni unengu ɔni baalɔ banii Mnason bada banii butéduo-nwu kudɔ na mmɔ. Na unengu ɔmɛni ɔdi ɔƒɔtaadine ɔ́si kukuuku.
44021017	Amu ka búduo Yerusalem ni, baƒɔtaadine bani nkya mmɔ báƒɔ-bu kaduɛ.
44021018	Na ka kadi kégye ni, Paulo útiku-bu na búsie bútánu Yakobo ku Yerusalem baƒɔtaadine benengu.
44021019	Na ka búgyele-ma bɔ́wɔlɔ ni, Paulo ɔ́su-ma ala ani ƒui na Katɔti ɔ́bla ɔ́kɛnku-nwu lɛlɔ na bekyuli bani naaadi Yudaƒuɔ akɔ.
44021020	Ɔmɛni ɔsu ni, bana ƒui bémwi Blɔti. Amu na básu-nwu banini, “Ɔnwa ɔyɔne, agyi lɛla lɛni nálɛ Yerusalem mɛni. Yudaƒuɔ mpimu mpimu badi bakya bani náƒɔ bádi na bada Mose ɔda bubo bɔmmɔ kpakplaa.
44021021	Badi básu-ma ka awɔ nátina Yudaƒuɔ bani nkya ekpo ekpo anii batasiaku Mose ɔda bubo ku bula ɔdi bɔbla kama, na ásu lɛnɔ ka betekulo bana bebi ago lɛnɔ.
44021022	Ɔmɛni ɔsu bi na ɔlɛka bɔbla ɔƒaani? Bɔgyi ka badubutiku lɛlɔ na bebo. Ɔsika badubunu ka ébo-bu kudɔ mɛni.”
44021023	Amu na béte-nwu kasusu kadi banini, “Bubo nkyuli ine badi na bula ɔma mɛni, bani nése kenye.
44021024	Ti-ma sienku Yudaƒuɔ kakpakɔ mmɔ na ebunku-ma na bana lili bukpeyi kayu bɔƒɔ. Ɔmɛni ndubɔya na ukyuli biala ɔnu ka ɔkɔ na bányi básia-a, na awɔ lɛnɔ ada Mose ɔda bubo bɔmmɔ kaduɛ.
44021025	Na ama bani naaadi Yudaƒuɔ na bénwini baƒɔtaadine ni, búnweni-ma ɔku na bɔ́su-ma ka ni, bada ala ani na béti bákpa béte baƒiɔ bɔdi baya ku ubugya bɔni baya, na batakun bebuo bani na bélii-ma amɔ bádu, na batadi kɔsɔnɔ.”
44021026	Anwuɔsu ka kadi kégye ni, Paulo útiku banana bammɔ na bésie batábla lɛlɔ buveli ɔdi ɔmmɔ. Nwuna kama úsie Yudaƒuɔ kakpakɔ na útéte bakpane bɔti emeyi ani kama asa na lɛlɔ buveli ɔdi ɔmmɔ webo kawɔlɔkɔ kalɛ na beti etela beboku na babla akpala na bana lili.
44021027	Amu ka kébu blii na emeyi maatɛ ammɔ edu ni, Yudaƒuɔ badi bási Asia kalɛkɛ bábanu Paulo na Yudaƒuɔ kakpakɔ mmɔ. Amu na bátásala bekyuli badi lisu na bétéƒie-nwu.
44021028	Na bákya baava taasu banini, “Israelƒuɔ banana, bibebunku-bu o-o! Ɔnana ɔmɛni nkɛ mɔɔsu bekyuli ƒui taavi na kesi kesii ku mɛni lɛnɔ ɔnii batadi bula Yudaƒuɔ ɔda bubo lɛlɔ. Na lɛnɔ ni, uuti Grikiƒuɔ teeduoku Yudaƒuɔ kakpakɔ ɔni mɔɔtina ka bula Yudaƒuɔ kakpakɔ kammɔ keesé lɛlɔ!”
44021029	Básu lɛni ɔsika uwi ɔdi kemo ni, bánu ka Paulo ku Troƒimo ɔni ndi Eƒesoni bakɛ na Yerusalem. Anwuɔsu bákali banii útiku-nwu úsienku Yudaƒuɔ kakpakɔ mmɔ.
44021030	Amu na bɔva bɔmmɔ ɔsu ni, bekyuli ƒui béƒu na báta ku lɛsɛ na békeli bátása kakpakɔ mmɔ. Badi báni Paulo bálɛku kakpakɔ na bákalɛ kɔyakun ƒui.
44021031	Amu uwi ɔni na báwia ka badu-nwu ni, Romaƒuɔ bekpone unengu ɔdi únu ka Yerusalemƒuɔ ƒui báta baakya lɛsɛ.
44021032	Kɔnakunwi ni, útiku bekpone badi na bésie lɛsɛ kanikɔ mmɔ. Amu ka lɛsɛ bakyane bammɔ bánu bekpone bamɛni ni, báda Paulo bubo báya.
44021033	Mmɔ kani na bekpone bamɛni unengu ɔ́ya na béƒie Paulo na béti kɔgba inyɔ bébo báda-nwu. Amu na úye únu ukyuli ɔni na ɔnana ɔmmɔ ɔdi ku lɛla lɛni na ɔ́bla.
44021034	Amu na bekyuli bamɛni kemo ɔdi biala ɔɔsu litemi bamba. Na ka bekpone unengu ɔmɛni ulenu litemi ƒeelee lɛdi ulasiku-ma kudɔ ɔsu ni, ɔ́ya béti Paulo batákya bekpone ɔtɔ kemo.
44021035	-
44021036	Amu ka bédu kayakun kakɔkɔ ni, úbo úte ka bekpone bamɛni bagyu Paulo basiku mmɔ na lɛnungyie lɛni na otogyi ɔmmɔ úti ɔsiaku Paulo ɔsu. Na bakpɛ-ma kama ku lɛsɛ momoomo na baasu banini, “Bɛyila-nwu udu!”
44021037	Nsu uwi ɔni na báwia ka beti-nwu bakya ɔtɔ kemo ni, Paulo ɔ́su bekpone unengu ɔmɛni ɔnini, “Mɔɔyɔ́ ka lɛtɛmiku-ɔ blii.” Amu na bekpone unengu ɔmɛni úye-nwu ɔnini, “Bi! Eenú Griki butemi?”
44021038	Na ɔ́sɔ úye-nwu ɔnini, “Ɔɔɔdi awɔ ndi Egyipteni ɔni néti bekyuli badune mpimu ine bani náta bénye aban lɛlɔ uyelu ɔdi mɛni, na békeli bésie ketele kemo?”
44021039	Amu na Paulo údie kenye ɔnini, “Yudani na ndi. Báwɔ-mi na Tarso na Kilikia kalɔ lɛlɔ. Na ɔma ɔmmɔ ni, ɔɔɔdi ɔma ubliidi na ɔdi. Anwuɔsu, buvele, ya na lɛtɛmiku bekyuli bammɔ.”
44021040	Amu na unengu ɔmɛni ɔ́tuna ɔnii Paulo ɔtɛmiku-ma. Na Paulo úbenye kayakun ubili kakɔkɔ mmɔ na ɔ́kɔliku kɔnu katɔ na ɔ́bala bekyuli lisu lɛmɛni. Na ka báda lɛsɛ báya ni, útemi úte-ma na Yudaƒuɔ butemi kemo ɔnini,
44022001	“Ati bene ku banwa, agoo! Bɛya na lidie lɛlɔ kenye na binu.”
44022002	Amu na uwi ɔni na bénu ka Yudaƒuɔ lɛdi kemo na uutemi ni, básɔ bába lɛsɛ bébu.
44022003	Na Paulo ɔ́su-ma ɔnini, “Yudani na ndi, na báwɔ-mi na Tarso na Kilikia kalɔ lɛlɔ. Nsu ni, Yerusalem mɛni na lísie sukuu. Gamaliel kalɔ na lɛ́kya lɛ́tɛya ala. Bátina-mi bula bati ɔda bubo ala ku bana ɔdi ƒui kaduɛ geen. Na líti mina kayi ƒui líte Katɔti aani kalɛ kani na amii lɛnɔ bɛɛbla.
44022004	Na ɔ́si uwi ɔmmɔ ni, líse kalɔ muukpóku bekyuli bani nsiaku Kristo baƒɔtaadine ulu lɛlɔ, na mɔɔyá na baadú-ma. Na líƒie banana ku beleku lɛ́kya aban ɔtɔ kemo.
44022005	Ɔkpane unengudi ku kasalakɔ unengu biala ɔdubudie lɛla lɛni mɔɔsu mɛni kenye, ɔsika béteenweni lɛku teete-mi banii ntátaabla ala amɛni. Na uwi ɔni na lísela Damasko ni, béte-mi ɔyikun ka si lɛ́nu baƒɔtaadine bani nkya mmɔ ni, na liƒie-ma, na linyimi-ma liboku Yerusalem na bani-ma kɔtu.
44022006	“Uwi ɔni na nkɛ lísela na úbu blii na liduo Damasko ni, ɔbla aani ɔƒiiwi lɛdɔ leevu-inyɔ kemo ni, kɔnakunwi bukeye bɔni mbo ɔkplu bɔdi bɔ́si katɔ búbewi-mi!
44022007	Amu na líbuli lɛ́tɛ kalɔ na línu ka lɛdi lɛdi lɛɛsu-mi lɛnini, 'Saulo, Saulo, bi ɔsu na eekpóku-mi lɛni?'
44022008	“Amu na líye nnini, 'Ati, ɔma na adi?' “Na ɔ́sɔ ɔ́su-mi ɔnini, 'Ami ndi Yesu Nasareni ɔni na eekpóku kpakplaa.'
44022009	Na bekyuli bani na ami ku-ma bɔkɛ ni, bánu bukeye bɔmɛni, nsu bétenu ukyuli ɔni na ami ku-nwu bɔɔtɛmi mmɔ lɛdi.
44022010	“Na líye-nwu nnini, 'Blɔti, bi na ɔlɛka lɛbla?' “Na ɔ́sɔ ɔ́su-mi ɔnini, 'Ta, na eteesie Damasko. Mmɔ na ndubɔtina-a lɛla lɛni na lɛ́ƒuna líte-ɔ ka abla.'
44022011	Bukeye bubendi bɔmɛni bɔ́bwɛ-mi anumi ɔni na bekyuli bani na ami ku-ma bɔ́kɛ mɛni náda-mi kɔnu asa na bɔ́tɔlɔ bútéduo Damasko.
44022012	“Na mmɔ ni, ɔnana ɔdi ɔkya ɔni baalɔ Anania. Ɔdi ukyuli ɔni mɔɔkya lili kalɔ teete Katɔti geen, na ɔsiaku bula ɔda bubo bɔmmɔ lɛlɔ lɛnɔ. Na Yudaƒuɔ bani nkya mmɔ ƒui baabu-nwu kaduɛ.
44022013	Ukyuli ɔmɛni úbo úbenye-mi kudɔ na ɔ́su-mi ɔnini, 'Ɔnwa Saulo, bimi anumi!' Na uwi ɔmmɔ kemo kani ni, mina anumi ábla nwaa na lɛ́nu-nwu!
44022014	Amu na ɔ́su-mi ɔnini, 'Bula bati kuuku Katɔti náƒuna-a kalɛ na anu nwuna lɛyɔla ati, na anu nwuna Ukyuli Ɔƒunadi Kedee ɔmmɔ lɛnɔ ati, na eteenu-nwu lɛdi.
44022015	Ɔlɛka eti linyesia lɛmɛni esienku kesi kesii na asu bekyuli ƒui lɛla lɛni na ánu ku ani na énu ƒui.
44022016	Na ɔƒaani ni, lɛla lɛdi lɛ́sɔ lítebu. Ta, na aƒɔ ntu bɔkpila ɔdi. Na akpali Blɔti lɛnyi, na ɔdubɔƒɔ ƒula ekpidi udie-ɔ lɛlɔ.'
44022017	“Ɔmɛni kama ni, línwini lísie Yerusalem. Na ka nkya kakpakɔ mɔɔkpali katɔ ni, ɔ́bla-mi aani si bɔlɛɛ na nda, na lɛ́nu budie taatina bɔdi.
44022018	Mmɔ na Blɔti ɔlati ɔ́su-mi ɔnini, 'Babla na avi alɛ Yerusalem, ɔsika mɛni bekyuli belénu-ɔ litemi lɛni na aasu taasiku-mi lɛlɔ.'
44022019	“Nsu lídie kenye nnini, 'Blɔti, bana ƒui bagyi ka ami ńteeƒie ama bani náƒɔ-ɔ badi na ńteebo-ma.
44022020	Na uwi ɔni na badubɔdu Steƒano ni, ami lɛnɔ lɛ́tuna, na bédie bana lɛwu béte-mi, na nda-nya asa na beebo-nwu atabi.'
44022021	“Nsu Blɔti ɔ́su-mi ɔnini, 'Ta, na eteesie ɔgyu kakaaka na kesii kani mɔɔtala-a na bekyuli bani naaadi Yudaƒuɔ akɔ!' ”
44022022	Amu na uwi ɔmɛni ƒui ni, bekyuli bamɛni benye kpoo beenú-nwu litemi. Nsu uwi ɔni na ɔ́su lɛla likplodi lɛmɛni ni, bana ƒui báva momoomo básu banini, “Aa! Bɛyila-nwu udu! Bɛtɔlɔku-nwu ƒui!”
44022023	Amu na báva momoomo na bése kalɔ baakuna bana lɛwu, na beebo ɔtumu lɛnɔ taakɔliku katɔ na kɔnyi ɔsu.
44022024	Na bekpone ɔtɔnkune ɔmmɔ ɔ́ya na béti-nwu béduoku ɔtɔ kemo ɔnii betébo-nwu na ɔwia ɔti lɛla lɛni ɔsu na Yudaƒuɔ bamɛni baakywɛ-nwu anumi lɛni.
44022025	Amu na uwi ɔni na benye beenyimi-nwu ni, Paulo úye Romaƒuɔ bekpone unengu ɔdi ɔnini, “Ulu ɔtɛ ka bebo Romani ubi ɔni na batatɛku-nwu tɔ litemi?”
44022026	Amu na unengu ɔmɛni úsie bana ɔtɔnkune kudɔ na útéye-nwu ɔnini, “Bi ɔdi na bɛɛbla mɛni? Ɔnana ɔmɛni ni, Romani na ɔdi!”
44022027	Anwuɔsu bekpone ɔtɔnkune ɔmɛni úsie Paulo kudɔ na útéye-nwu ɔnini, “Anii bi? Romani na adi?” Amu na Paulo údie kenye ɔnini, “Romani geen na ndi!”
44022028	Amu na ɔtɔnkune ɔmɛni ɔ́su-nwu ɔnini, “Ami lɛnɔ Romani na ndi. Na ami líbo kayu pim asa na línwini Romani!” Amu na Paulo ɔ́sɔ údie kenye ɔnini, “Ami ni, mina bawɔne ƒui badi Romaƒuɔ.”
44022029	Mmɔ mmɔ ka bekyuli bani na nka benye kagyumana ka bebo-nwu mɛni bénu ka Romani na ɔdi ni, bana ƒui békeyi lɛlɔ na bákpɛ bésie kama. Amu ka bana ɔtɔnkune ɔ́ti ka Romani na ɔdi ni, ɔtɔtɔ ɔ́gyu-nwu na liƒu lɛ́da-nwu geen, ɔsika anwu néte kuƒi na bébo-nwu kɔgba.
44022030	Amu ka kadi kégye na bekpone ɔtɔnkune ɔmɛni ɔɔwia ɔti lɛla lɛni nébo asa na baadá Paulo kenye ni, ɔ́lɔ Yudaƒuɔ bakpane benengu ku bana litemi batɛne ƒui na bábasala lisu. Na ɔ́ya na báƒɛnimi Paulo na bétiku-nwu béboku-ma anumi banii beeduo nwuna litemi kemo.
44023001	Amu ka Paulo ɔ́tɛ anu na ɔ́nu Yudaƒuɔ litemi batɛne bani nása bélie litemi katɛkɔ mmɔ kpoo ni, ɔ́su-ma ɔnini, “Banwa, mina kayi kaladu-mi kɔtɔ kɔdi na Katɔti anumi úbedu ɔmwi kadi kamɛni lɛlɔ.”
44023002	Amu ka Anania ɔni ndi Yudaƒuɔ ɔkpane unengudi na bana akɔ mmɔ únu Paulo kenye kamɛni ni, údie lɛdi úte bani nnye Paulo kudɔ mmɔ na báƒiɛmi-nwu ɔtugya.
44023003	Mmɔ mmɔ ni, Paulo ɔ́su-nwu ɔnini, “Katɔti ɔdubɔƒiɛmi-ɔ ɔsia! Atɔnku akwadi na adi! Bi litemi ɔtɛne udu na adi mɛni? Ɔda bubo bɔni lɛlɔ na akɛ átɛku-mi litemi ni, amu kani lɛlɔ na áta enye uwi ɔni na áya na báƒiɛmi-mi kɔnu!”
44023004	Amu na ama bani nnye Paulo kudɔ mmɔ béye-nwu banini, “Ɔkpane unengudi na eedumi lɛni?”
44023005	Anwuɔsu Paulo údie kenye ɔnini, “Banwa, ńtati nnii anwu ndi ɔkpane unengudi, nka ńtasu-nwu lɛni. Ɔsika Bunweni Kedee Ɔku ɔ́su ɔnii, 'Bitetemi lɛla likpidi lɛdi na bina batɔnkune lɛlɔ.' ”
44023006	Amu na Paulo ɔ́nu ɔ́ti ka ni, bekyuli bani nábasa mmɔ akɔ badi badi lɛkpa lɛni baalɔ Sadukiƒuɔ, na badi lɛnɔ badi Ƒarisiƒuɔ. Anwuɔsu ɔ́va momoomo ɔnini, “Banwa, Ƒarisini na ndi! Na Ƒarisini náwɔ-mi! Na baatɛku-mi litemi mɛni ɔmwi ɔni na lɛ́ƒɔ bekpine bɔsɔtaata lɛ́di ɔsu!”
44023007	Amu ka Paulo ɔ́nya ɔ́su litemi lɛmɛni ni, mmɔ kani na kadɔ kéduo akpa anyɔ amɛni ntɛ, na béle lɛlɔ kemo.
44023008	Ɔsika ama Sadukiƒuɔ baasu banii ukpine ɔsɔ ulata, na Katɔti batu beeebo, na ayu lɛnɔ eeebo. Nsu Ƒarisiƒuɔ ni, ama baaƒɔ́ ala amɛni ƒui taadi.
44023009	Mɛni na owogyo ɔdi úbeduo-ma akɔ. Na ɔda bubo ala batinane bani ndi Ƒarisiƒuɔ bénye Paulo litemi lɛmmɔ kama banii lɛdi litemi geen. Na báva momoomo básu banini, “Bútanu lɛla likpidi lɛdi na nwuna lɛlɔ! Na si kɔyu kɔdi iye Katɔti ɔtu ɔdi nétemiku-nwu ni, bitaya na bukpoku Katɔti!”
44023010	Mɛni ni, bɔva bɔmɛni bɔ́sɔ bɔ́kɔ katɔ búbu. Na bekyuli bamɛni ƒui bada Paulo na baaní-nwu teenene. Na ka bekpone ɔtɔnkune ɔmmɔ ɔɔyia ka badubɔni-nwu baduli ɔsu ni, ɔ́su nwuna bekpone ɔnii beti-nwu beboku aban ɔtɔ kemo.
44023011	Amu na limeyi lɛmmɔ usientɛ ni, Blɔti úbenye Paulo kudɔ na ɔ́su-nwu ɔnini, “Paulo, kya ɔkplu. Kalɛ na ásu mina lɛlɔ litemi mɛni na Yerusalem ni, lɛni kani na adubɔsu-ni na Roma lɛnɔ.”
44023012	Amu ka kadi kégye ni, Yudaƒuɔ badi bése kenye béte lɛlɔ ka ama baladi na baláni si bátadu Paulo!
44023013	Na bekyuli bamɛni badubɔbla aani nkyuli aavlene ku kama.
44023014	Amu na básɔ bésie bakpane benengu ku bana batɔnkune kudɔ na bátásu-ma banini, “Búse kenye ka buladi na buláni si bútadu Paulo.
44023015	Anwuɔsu amii ku litemi batɛne bɛsu bekpone ɔtɔnkune na ɔsɔ utédie Paulo uboku kasalakɔ mɛni. Bɛbla aani si bɛɛwia ka biye-nwu etemila adi bibu. Na si béti-nwu baduboku ni, na bɔdubɔdu-nwu na ulu.”
44023016	Nsu ka Paulo ɔnwani ulekubi ubidi ɔnanabi únu ala ani na básu mɛni ƒui ɔsu ni, úkeli úsie aban ɔtɔ mmɔ na útásu Paulo lɛla lɛni na básu.
44023017	Amu na Paulo ɔ́lɔ bekpone bani nnye mmɔ kemo unwi na ɔ́su-nwu ɔnini, “Tiku ɔnamu ɔmɛni teesienku bina ɔtɔnkune kudɔ. Ɔ́da litemi kpakplaa lɛdi na ɔsu-nwu.”
44023018	Anwuɔsu ni, ukpone ɔmmɔ útiku ubi ɔmɛni úsienku ɔtɔnkune ɔmmɔ kudɔ. Na ɔ́su-nwu ɔnini, “Paulo ɔni na bákya ɔtɔ mɛni nálɔ-mi na ɔ́su-mi ɔnii ntiku ubi ɔmɛni mboku-ɔ kudɔ na ubasu-ɔ litemi lɛdi.”
44023019	Amu na bekpone ɔtɔnkune ɔmɛni ɔda ubi ɔmɛni kɔnu na útiku-nwu úsienku kɔƒɛlɛ na úye-nwu ɔnini, “Bi na aawia ka asu-mi?”
44023020	Amu na ɔ́su-nwu ɔnini, “Yudaƒuɔ badi bása kenye ku bana benengu banii bebevele-ɔ na biti Paulo biboku kasalakɔ mmɔ kɔnaadi ku kasusu ka beye-nwu etemila adi.
44023021	Nsu tenu-ma litemi, ɔsika ama badi bani ntulo nkyuli aavlene badubɔbɛ na ulu ɔmmɔ lɛlɔ bagya-nwu. Bekyuli bamɛni bése kenye ka badu Paulo asa badi iye bani. Anwuɔsu na baawia ƒula kebunku. Na béesie bebi ulu kudɔ mmɔ, ɔsika basia anu ka adubɔtuna ete-ma lɛni ɔsu.”
44023022	Bekpone Ɔtɔnkune ɔmɛni ɔ́bala-nwu ɔnini, “Taya na ukyuli ɔdi biala ɔsɔ unu litemi lɛni na ásu-mi mɛni munu munu!”
44023023	Na uwi ɔni na ɔnamu ɔmɛni ɔ́tɔlɔ ni, bekpone ɔtɔnkune ɔmɛni ɔ́lɔ nwuna bekpone bamɛni kemo benengu inyɔ na ɔ́su-ma ɔnini, “Bɛwia bekpone nkyuli eti ene bani mesie Kaesarea ɔmwi usien ɔdɔ yaalenwi kemo. Bɛwia atula badane lɛnɔ nkyuli eti ene ku bapɔnkɔ kama beliene nkyuli liti ku aavlanyɔ.
44023024	Bite Paulo ɔpɔnkɔ ɔdi na ulie-nwu kama na bitiku-nwu buɛɛ bisienku Aban Ɔgadine Ƒelike.”
44023025	Amu na únweni ɔku ɔdi úte kalɔ lɛlɔ ɔdine ɔmmɔ ɔnini,
44023026	Ɔku ɔmɛni ɔ́si ami Klaudio Lisia kudɔ na liti muute awɔ Ɔgadine Ɔbune Ƒelike ku kegye.
44023027	Yudaƒuɔ béƒie ukyuli ɔmɛni na nka bɔdu banii baadú-nwu asa na ami lɛ́ya bekpone bátáƒɔ-nwu, ɔsika línu ka Romani ubi na ɔdi ɔsu.
44023028	Amu na líti-nwu lísienku bana kasalakɔ kalɛ na bunu lɛla lɛni na ɔ́bla.
44023029	Lɛ́nu lɛ́ti ka ala ani badaku mɛni adi ama Yudaƒuɔ ɔda bubo ala ɔni na ɔɔɔdi bɔƒiɔ bɔni na bakya-nwu ɔtɔ iye badu-nwu.
44023030	Na uwi ɔni na básu-mi ka baabla-nwu lɛlɔ kasusu ka badubo-nwu bɔdu ni, lɛ́bu lili kemo nnii muuti-nwu liboku-ɔ na lɛsu ama bani na anwu ku-ma bákɛ litemi ka beti nwuna bɔƒiɔ beboku-ɔ anumi.
44023031	Anwuɔsu usien ɔmmɔ kani ni, bekpone bamɛni bétiku Paulo bésienku Antipatri.
44023032	Amu ka kadi kégye ni, bekpone bani nkɛ lɛgba básɔ bénwini bésie aban ɔtɔ mmɔ, na báya na bapɔnkɔ beliene bákpanku Paulo bésienku Kaesarea.
44023033	Ka bétéduo ni, béti Paulo ku ɔku ɔni na béte-ma mmɔ ƒui béte aban ɔgadine ɔmmɔ.
44023034	Amu uwi ɔni na ɔɔká ɔku ɔmɛni ni, úye Paulo kesii kani na ɔ́si. Ka ɔ́nu ɔ́ti ka Paulo ɔ́si Kilikia ɔ́su ni,
44023035	ɔ́sɔ ɔ́su-nwu ɔnini, “Ndubuduo ƒula litemi lɛmɛni kemo na linu-ni kaduɛ si uwi ɔni na awɔ ku bekyuli bani ndaku lɛsɛ mmɔ bébo.” Amu na ɔ́sɔ údie lɛdi ɔ́su nwuna bekpone bani nnye ɔnii beti Paulo batákya ɔtɔ ɔni na Ɔga Herode ɔ́tu kemo na bataagyumana-nwu.
44024001	Emeyi alɔ kama ni, Ɔkpane Unengudi Anania ku Yudaƒuɔ batɔnkune badi ku litemi ɔtɛne ɔni baalɔ banii Tertulo bésie Kaesarea. Bébo Ƒelike kudɔ banii bebedie Paulo bɔƒiɔ ƒui batina.
44024002	Amu ka bákpali Paulo ni, Tertulo úse kalɔ uudie kenye ɔnini, “Bula Ɔbune, uwi pii na ɔdi mɛni ka bɔ́kɛ keyi buɛɛ na ƒula lɛnunda ku lɛlati lɛni na éti atɔnku-bu ɔsu. Na bɔ́nu ka kavumana pii lɛnɔ kébo bula kalɔ kemodi kammɔ ƒui kemo.
44024003	Ɔmɛni ɔdi lɛla lɛni náƒɔ abu Yudaƒuɔ ƒui anu.
44024004	Na muuvele-ɔ nnii se atu na enu etemila ani na ndubo bɔsu bɔsiku ɔnana ɔmɛni lɛlɔ.
44024005	“Ɔsika bɔ́nu-nwu bɔ́ti ka lɛsɛ ɔkyane na ɔdi, na ɔkɛ ɔɔví uwi ndi uwi uunwíni Yudaƒuɔ kasusu na kesi kesii na kayawi kamɛni ƒui ɔnii bataabla basa basa na bata benye aban lɛlɔ. Na anwu ndi lɛkpa lɛni na baalɔ banii Nasareƒuɔ ɔtɔnkune.
44024006	Na bɔ́nu lɛnɔ ka úsie ɔɔbla ala ani mɔɔyá na bula Yudaƒuɔ kakpakɔ keesé lɛlɔ asa na búƒie-nwu. Bɔ́yɔ ka nka bɔbla-nwu lɛla lɛni néduku nwuna bɔƒiɔ bɔmmɔ na bula ɔda bubo lɛlɔ.
44024007	Nsu ni, bekpone ɔtɔnkune Lisia úbeƒie-nwu ɔ́ƒɔ-bu enu kemo ku ɔkplu.
44024008	Na ɔ́su ɔnii ntu Romaƒuɔ ɔda bubo na badubuti batɛku-nwu litemi na ƒula anumi. Anwuɔsu akana na eye-nwu enu si etemila ani na bɔ́su mɛni adi ɔkɔ.”
44024009	Amu na Yudaƒuɔ bammɔ ƒui bása kenye na linyeda lɛmmɔ lɛlɔ banii ala ani ƒui na Tertulo ɔ́su ƒui adi sɔsɔ.
44024010	Nsu ka aban ɔgadine ɔmmɔ ɔ́kpali Paulo ɔnii ɔtɛmi ni, Paulo úse kalɔ ɔnini, “Ati, ngyi ka awɔ kani mɔɔtɛ Yudaƒuɔ etemila na akwa pii amɛni kemo. Na ɔmɛni ɔsu ɔɔda-mi kubiti ka lɛsu na lidie mina lɛlɔ kenye na ƒula anumi.
44024011	Adubɔnu ati ka ɔbla aani emeyi leevu-anyɔ kani mɛni ka líbo Yerusalem nnii muubo mbakpa na Yudaƒuɔ kakpakɔ.
44024012	Na ɔdi útanu-mi ka mɔɔkyaku ɔdi unyeƒi iye lɛsɛ na Yudaƒuɔ kakpakɔ mmɔ iye na Yudaƒuɔ kasalakɔ kadi lɛnɔ iye ɔgbami kesi kesii na ɔmankemo.
44024013	Na bekyuli bamɛni ɔdi ulakana lɛla lɛdi ugyii bɔlɛ geen na bɔnu bɔti ka etemila ani na básu básiku-mi lɛlɔ mɛni ni, sɔsɔ na adi.
44024014	Nsu ni, lɛlakpa linwi lɛni na lɛ́tunaku-ma ndi ɔnii nsiaku bɔƒɔtaadi ulu ɔni na baasu banii ɔdi lɛkpa lɛni náta linye-ma lɛlɔ. Na lɛ́ƒɔ Mose ɔda bubo ƒui lɛ́di kpakplaa ku ala ani na bénweni bákya kenye bediene lɛku kemo.
44024015	Mbo lɛnunsia aani kalɛ na ama lɛnɔ bebo lɛnunsia ka bekyuli babuni ku bekpidi ƒui básɔ badubɔta bɔlɛ kekpine.
44024016	Na ɔ́si ɔmɛni ɔsu ni, mɔɔkya ɔkplu ka lɛbla mina kasusu kemo nwaa na Katɔti ku bayawine ƒui anumi.
44024017	“Akwa pii mɛni ni, liiibo Yerusalem. Na ɔƒɛni lísie nnii muuti bawabane etela lite mina badi na lɛbla akpala lɛnɔ lite Katɔti.
44024018	Uwi ɔni na lɛ́bla lɛlɔ buveli ɔdi ɔmmɔ lɛ́wɔlɔ ni, Yudaƒuɔ badi bábanu-mi na kakpakɔ mmɔ. Na ɔɔɔdi ami ku otogyi ɔdi nkɛ. Na ńtakya unyeƒi ɔdi lɛnɔ.
44024019	Na nka Yudaƒuɔ bani nási Asia kalɔ lɛlɔ ni, ama na nka ɔlɛka bebo ƒula anumi. Na si ami ku-ma bubo lɛla lɛdi ni, na basu.
44024020	Iye bekyuli bani nlie mɛni ni, ɔlɛka basu lɛla likpidi lɛni na lɛ́bla uwi ɔni na Yudaƒuɔ litemi batɛne benengu bakya baatɛku-mi litemi.
44024021	Munuu ɔdi uwi ɔni na lɛ́tala lɛdi katɔ lɛ́su nnii, 'Líbo kasalakɔ mɛni nnii mbedie lɛlɔ kenye lɛsu ka lɛ́ƒɔ lɛ́di ka bekpine basɔ badubɔta' ɔsu na bɛɛtɛku-mi litemi?”
44024022	Amu na Ƒelike ɔni ngyi bɔƒɔtaadi ulu ɔmɛni etemila kaduɛ ni, ɔ́su Yudaƒuɔ bamɛni ɔnini, “Binye bɛgya utédu uwi ɔni na Lisia webo asa na likulo litemi lɛmɛni.”
44024023	Na ɔ́ya bétiku Paulo bátákya ɔtɔ. Nsu ɔ́su nwuna lɛlɔ banune bammɔ ɔnii bada-nwu buɛɛ, na bete nwuna bakpana kuƒi si badi bebo-nwu kudɔ banii babanu-nwu iye beboku-nwu etela adi.
44024024	Amu na emeyi klukui adi kama ni, Ƒelike ku ulekudi Drusila ɔni ndi Yudani bébo na ɔ́ya-nwu bétédie Paulo béboku, na ɔ́su-ma litemi ɔ́siku Yesu Kristo bɔƒɔtaadi lɛlɔ.
44024025	Amu na uwi ɔni na ulie uudie ala kalɔ taasiku bɔƒɔtaadi ngba buni bulie ku lɛlɔ bɔti bɔda ku litemi bɔtɛ bɔni ndubo diɛdi lɛlɔ ni, liƒu geen lɛ́da Ƒelike. Na mɛni na Ƒelike ɔ́su-nwu ɔnini, “Ta, na eteesie. Na si lɛkɛ kɔnu kaduɛ ni, ndubɔya na balɔ-ɔ bete-mi.”
44024026	Na ka ɔ́kali ɔnii Paulo wasu ɔnii ɔɔwia lɛla lɛdi ususu-nwu kenye ɔsu ni, ɔɔtala na baalɔ-nwu uwi ndi uwi na anwu ku-nwu baatɛmiku lɛlɔ.
44024027	Amu na akwa anyɔ kama ni, bédie Ƒelike na béti Porkio Ƒesto bébesie-nwu keliekɔ. Nsu ka Ƒelike ɔɔwia ka Yudaƒuɔ bataayɔ-nwu litemi ɔsu ni, ɔ́ya na Paulo ɔ́sɔ ɔ́kya ɔtɔ katɛnkɔ mmɔ.
44025001	Amu ka Ƒesto útéduo nwuna kalɛkɛ kani lɛlɔ na ɔdubo bɔdi emeyi atɛ kama ni, ɔ́si Kaesarea úsie Yerusalem.
44025002	Mmɔ na bakpane benengu ku Yudaƒuɔ benengu básu-nwu Paulo lɛlɔ litemi. Na bévele-nwu banii
44025003	utétiku Paulo uboku Yerusalem. Na bana kasusu ndi ka nka betélie-nwu ulu. Na si ɔ́si ɔɔví ni, na badu-nwu.
44025004	Nsu Ƒesto ɔ́su-ma ɔnini, “Ɔtɔntɛne na Paulo ɔdi na Kaesarea. Na ami lɛnɔ ndubo mmɔ busie uwi klukui.
44025005	Anwuɔsu bɛya na bina benengu bebo mmɔ na bebedie nwuna bɔƒiɔ batina.”
44025006	Amu na emeyi maane iye leevu kama ni, Ƒesto únwini úsie Kaesarea. Na limeyi lɛni na útéduo mmɔ kadi kégye ni, ɔ́lɔ Paulo litemi lɛmɛni.
44025007	Amu ka Paulo úbeduo litemi katɛkɔ mmɔ ni, Yudaƒuɔ bani nási Yerusalem bébenye bámana na bánwi etemila pii básia-nwu ani kalɔ na bátakana budie.
44025008	Paulo údie nwuna kenye na ɔ́su ɔnini, “Ńtaƒiɔ Yudaƒuɔ iye Yudaƒuɔ kakpakɔ iye Ɔga Unengudi Kaesare ɔda bubo bɔdi lɛlɔ.”
44025009	Amu ka Ƒesto ɔɔwia ka Yudaƒuɔ bataayɔ-nwu litemi ɔsu ni, úye Paulo ɔnini, “Aayɔ́ ka esie Yerusalem na ntátɛ ku-ɔ litemi mmɔ?”
44025010	Amu na Paulo ɔ́su-nwu ɔnini, “Oowo. Béte-mi kuƒi ka kalɔ kamɛni ƒui lɛlɔ ɔdine ɔlatidi ɔtɛku-mi litemi. Awɔ agyi geen ka ńtaƒiɔ.
44025011	Si lɛ́bla lɛla lɛni na ɔlɛka badu-mi ni, ndubɔtuna na badu-mi! Nsu si ńtaƒiɔ ni, útalɛka awɔ iye ukyuli bamba uti-mi ute bekyuli bamɛni ɔnii badu-mi. Anwuɔsu lɛ́da mina litemi mɔɔvá Ɔga Unengudi Kaesare anumi!”
44025012	Ɔmɛni kama ni, Ƒesto ku nwuna litemi batɛne bammɔ básu-nwu banini, “Ka éti ƒula litemi átáva Kaesare anumi ɔsu ni, Kaesare kudɔ na adubusie.”
44025013	Amu na emeyi adi kama ni, Ɔga Agripa ku ɔnwani ulekubi ɔni baalɔ Berenike bébo Ƒesto kudɔ na Kaesarea banii babanu-nwu na begyele-nwu.
44025014	Bákya mmɔ emeyi pii na Ƒesto úti Paulo litemi ɔ́su ɔga ɔmɛni ɔnini, “Ɔnana ɔdi ɔtɛ ɔtɔ mɛni, na Ƒelike úti nwuna litemi úte-mi.
44025015	Ka lísie Yerusalem ni, bakpane benengu ku bana batɔnkune básu-mi etemila básiku-nwu lɛlɔ, na básu-mi ka nte kuƒi na badu-nwu.
44025016	“Na lídie kalɔ lɛ́tina-ma uwi klukui kemo ka Romaƒuɔ ɔda bubo uléte kuƒi ka badu ukyuli kɔtɔ asa na batɛku-nwu litemi. Ɔlɛka bete-nwu kuƒi na anwu ku bekyuli bani nákɛ litemi basa asa na basu-ni.
44025017	Uwi ɔni na bébo mɛni na litemi lɛmɛni ɔsu ni, ami lɛnɔ ńtada-ni ńtese. Limeyi lɛmmɔ kadi kégye kani ni, lɛ́ya na bétiku ɔnana ɔmɛni béboku.
44025018	Nsu ni, etemila ani na básu básiku-nwu lɛlɔ ni, ávumanaku ani na lɛ́kali ka anya na badubo bɔsu.
44025019	Ala ani na básu mɛni akɛnku bana bɔkpa lɛlɔ ku ukyuli ɔni baalɔ Yesu na úkpi lɛlɔ, nsu Paulo ɔmua unye ɔɔsu ka uli ngba!
44025020	Ɔ́bla-mi basaa na ńtati kalɛ na likulo litemi lɛmɛni. Anwuɔsu líye Paulo si ɔɔwia ka litiku-nwu lisienku Yerusalem na utédie etemila amɛni kenye na Yerusalem mmɔ.
44025021	Nsu Paulo ɔnii ɔɔwia ka uti nwuna litemi ute Ɔga Unengudi Kaesare.”
44025022	Amu na Ɔga Agripa ɔ́su Ƒesto ɔnini, “Mɔɔwia ka ami ɔlati linu nwuna litemi.” Amu na Ƒesto ɔ́su-nwu ɔnini, “Adubunu litemi lɛmɛni kɔnaadi!”
44025023	Amu ka kadi kégye ni, Ɔga Agripa ku Berenike bakɛ lɛgadi kemo bébeduo litemi katɛkɔ mmɔ. Na bekpone benengu ku ɔma ɔmmɔ kemo benengu básiaku-ma kama. Na Ƒesto úte ɔyikun na bédie Paulo béboku.
44025024	Na Ƒesto ɔ́su ɔnini, “Ɔga Agripa ku amii bani nábasa mɛni ni, ɔnana ɔmɛni ndi ukyuli ɔni na Yudaƒuɔ bani nkya Yerusalem ku Kaesarea mɛni lɛnɔ baawia badu!
44025025	Nsu nka mina kasusu kemo ni, útabla lɛla lɛni na ɔlɛka badu-nwu. Nsu anwu lɛnɔ ɔnii ɔɔƒɔ́ nwuna litemi ute bula ɔga unengudi. Na ami lɛnɔ ńtebulo.
44025026	Nsu ni, bi na ɔlɛka linweni lite ɔga unengudi ɔmɛni? Ɔsika ni, útaƒiɔ geen. Anwuɔsu na líti-nwu líboku-mii ku awɔ Ɔga Agripa geen ka atɛku-nwu litemi na atina-mi litemi lɛni na menweni masiku-nwu lɛlɔ.
44025027	Ɔsika ni, ɔɔɔdia ka liti ɔtɔntɛne ɔdi lisienku kalɔ kamɛni ƒui lɛlɔ ɔdine ɔni na ńtedie likpidi lɛni na ɔ́bla kalɔ ntatina-nwu.”
44026001	Amu na Agripa ɔ́su Paulo ɔnini, “Kuƒi kɔtɛ ka ataasu ƒula litemi.” Anwuɔsu Paulo ɔ́gya enu na ɔ́tɛmi údie lɛlɔ ɔnini,
44026002	“Bula Ɔga Ɔbune Agripa, lili lɛ́dia-mi ka ndubo mina litemi bɔda bɔva ƒula anumi na lɛla lɛni ɔsu na Yudaƒuɔ báda-mi kenye lɛlɔ.
44026003	Ɔsika ngyi ka awɔ agyi Yudaƒuɔ ɔda bubo ku bana ɔdi ƒui kaduɛ. Ɔmɛni ɔsu ni, ntɛ na awɔ ɔsu. Kɛ kayi na enu mina litemi.
44026004	“Yudaƒuɔ ƒui bagyi kalɛ na lɛ́da mina lɛlɔ kaduɛ na mina lɛnamu uwi na mina ɔma ku Yerusalem lɛnɔ.
44026005	Lɛni kani na líti lílie ɔni na si nka budie na badubudie-mi kenye na litemi geen bɔsu kemo ni, nka bagyi ka ami ndi Ƒarisini ɔni mɔɔdi Yudaƒuɔ ɔda bubo ɔdi lɛlɔ teetulo.
44026006	Na lɛla lɛni ɔsu geen na béti etemila amɛni baasia-mi lili ndi ɔni na ami nnye mɔɔnu ulu ku lɛnunsia teete kenye kani na Katɔti ɔ́su bula bati kuuku úse ɔsu.
44026007	Israelƒuɔ kaba kani ndi leevu-inyɔ mɛni ƒui baakya ɔkplu usien ku ɔƒɛ ka ama lɛnɔ bakɛ lɛnunsia lɛni na ami mbo mɛni. Bula Ɔga Ɔbune, ɔmɛni ɔsu na Yudaƒuɔ baadá-mi kenye.
44026008	Bi ɔsu na ɔɔyu-mii ɔkplu ka bɛƒɔ bɛdi ka Katɔti ɔɔgyila bekpine?
44026009	“Líti lɛ́sia lɛlɔ nnii ntaabla Yesu ɔni ndi Nasareni basiakune kalala.
44026010	Yudaƒuɔ bakpane benengu béte-mi ɔyikun na líƒie bekyuli kedee pii lɛ́kya ɔtɔ na Yerusalem. Na bana akɔ bani na bádu lɛnɔ ni, ɔdi-mi lɛƒɔyɔ.
44026011	Lɛ́siaku-ma na líkpoku-ma lɛni laa útédu lɛma bamba na ɔgyu kemo muedi. Na lɛ́ya na baabla-ma kalala na Yudaƒuɔ kɔsakɔ ƒui. Na línye-ma lɛlɔ na beetemi kɔbɔ ala taasiku Yesu lɛlɔ.
44026012	“Kasusu kamɛni udu kani lɛlɔ na líti lísela Damasko na ɔyikun ɔni na bakpane benengu béte-mi kenye.
44026013	Bula Ɔbune, ɔni na nkɛ ulu ɔƒiiwi lísela ni, lɛ́nu ka bukeye bɔni muukeye teetulo ɔƒɛ búkeye bɔ́si katɔ bɔ́mana ami ku bani nkɛ.
44026014	Mmɔ ka bula ƒui búbuli ni, línu lɛdi lɛdi ka lɛɛtɛmi na Hebri lɛdi kemo taasu lɛnini, 'Saulo, Saulo, bi ɔsu na eekpóku-mi lɛni? Si aata liyu ni, ƒula lɛlɔ kani na aadú.'
44026015	“Amu na líye-nwu nnini, 'Ati, ɔma na adi?' “Na lɛdi lɛmmɔ lɛ́su lɛnini, 'Ami ndi Yesu ɔni na eekpóku kpakplaa.
44026016	Ɔƒaani ni, ta nye! Ɔsika lídie lɛlɔ lɛ́tina-a kalɛ na meti-ɔ mabla mina kabla ɔblane ku mina kenye udiene. Adubɔsu kayawi ƒui lɛla lɛni na ánu mɛni ku ala ani na ndubo buteedie taatina-a.
44026017	Na kesii kani na mɔɔtala-a ni, ndubɔgyumana-a na ƒula kadi bekyuli akɔ ku kadi bamba lɛnɔ akɔ.
44026018	Na ndubɔya-a na etébimi-ma anumi na balɛ Satan ɔyikun kemo na kasuudikɔ mmɔ bebo Katɔti ɔyikun ku bukeye kemo. Na Katɔti ɔdubuti bana ekpidi ɔkyiɛ-ma na wabla-ma katɔ ala badine aani bani na ɔ́ƒuna úte nwuna lɛlɔ ka báƒɔ-mi bádi ɔsu.'
44026019	“Anwuɔsu ni, Ati Agripa, ńtada atu ńtedie budie bɔtina bɔni na lɛ́nu lɛ́siku katɔ mmɔ lɛlɔ!
44026020	Lɛ́ka litemi buni bɔsu bute Damaskoƒuɔ ku Yerusalemƒuɔ ku Yudaƒuɔ ƒui ku bani naaadi Yudaƒuɔ lɛnɔ nnii benwini kama bakya bana ekpidi na beti anumi besienku Katɔti kudɔ, na bataabla ala ani mɔɔtina ka bávumana sɔsɔ.
44026021	Ɔmɛni ɔsu na Yudaƒuɔ bamɛni bébeƒie-mi na Yudaƒuɔ kakpakɔ ɔni na nnye mɔɔsu etemila amɛni. Na báwia ka nka badu-mi.
44026022	Nsu ni, Katɔti údie-mi na bana enu kemo. Anwuɔsu na mmua nli ngba muudie ɔmɛni kenye taatina amii benengu ku bekyuli ƒui lɛnɔ. Lɛla lɛni na mɔɔsu mɛni ni, ani kani na Katɔti kenye bediene ku Mose bene ƒui básu ka lɛdubɔlɛ.
44026023	Na ani ndi ka Mesia ɔni ndi Ukyuli Ɔƒunadi ɔdubo ubebo abi. Na anwu ndubɔbla ukyuli udeedi ɔni maka bɔta bɔlɛ bekpine akɔ, na ɔdubuti bukeye uboku Yudaƒuɔ ku bani naaadi Yudaƒuɔ ƒui.”
44026024	Kɔnakunwi ni, Ƒesto ɔ́va ɔ́su ɔnini, “Paulo, eekpi libuo! Ƒula ala bɔtɛya pii búbile-ɔ lili kemo!”
44026025	Amu na Paulo údie kenye ɔnini, “Ƒesto Ɔbune, neeekpi libuo. Biteti litemi lɛmɛni bitakya bɔƒia. Litemi geen na mɔɔsu.
44026026	Sɔsɔ ni, Ɔga Agripa ɔgyi etemila ani na mɔɔsu mɛni. Anwuɔsu muutemiku-nwu ku kayi ƒaa. Lɛ́ƒɔ lɛ́di kede kede ka bátabla ala amɛni bátabɛ-nwu.
44026027	Ati Agripa, áƒɔ Katɔti kenye bediene bamɛni ádi? Ngyi ka áƒɔ-ma ádi.”
44026028	Amu na Agripa úye Paulo ɔnini, “Aawia ka linwini Kristoni uwi klukui ɔmɛni kemo?”
44026029	Amu na Paulo údie kenye ɔnini, “Uwi klukui iye uwi gyɔlɔɔ ni, mɔɔkpali katɔ nnii ɔmwi ni, amii bani nkya mɛni ƒui binwini aani kalɛ na ami lɛnɔ nse. Nsu ɔɔɔdi aani kalɛ na kɔgba kɔmɛni kɔ́da-mi kalɛ!”
44026030	Amu na ɔga ɔmɛni ku aban ɔgadine ku Berenike ku bekyuli bakladi ƒui báta.
44026031	Na ka bávi bálɛ mmɔ ni, bátɛmi básiku Paulo litemi lɛmɛni lɛlɔ básu banini, “Ukyuli ɔmɛni útabla lɛla lɛni na badu-nwu iye bakya-nwu ɔtɔ.”
44026032	Amu na Agripa ɔ́su Ƒesto ɔnini, “Nka bɔkana bɔnyonu-nwu si ɔɔɔdi ka úti litemi lɛmɛni ɔ́siaku Kaesare lɛlɔ ɔsu.”
44027001	Amu na uwi ɔni na bálɛ ugyii ka ɔdi ka busie Italia ni, béti Paulo ku batɔntɛne bakladi bákya bekpone unengu ɔni baalɔ Yulio enu kemo. Ɔdi aban bagyumanane lɛkpa linwi lɛni baalɔ Ɔga Unengudi Bekpone Lɛkpa.
44027002	Amu na búti ɔkɔlɔ ɔni nási Adramitio na úsela Asia kalɛkɛ. Na abu ku Makedoniani ɔni baalɔ Aristarko na ɔ́si Tesalonika nlie ɔkɔlɔ ɔmɛni kemo.
44027003	Amu na nwuna kadi kégye ni, bútédi búnye Sidon kutudɔ. Amu na Yulio úte Paulo kuƒi ku kaƒɔ ƒaa ɔnii uteesie ɔmankemo na utánu nwuna bakpana kalɛ na bete-nwu ala ani na weti wesie ulu.
44027004	Na ka bɔ́sɔ bɔ́ta mmɔ ni, na ɔƒɛƒɛɛ ɔmmɔ kenye ɔkplu ɔsu ni, bɔ́sia Kipro kada kakɛ kesii kani na bɔ́bɛ ɔƒɛƒɛɛ ɔmmɔ.
44027005	Amu ka bɔ́via mmɔ ni, bútásia Kilikia ku Pamƒilia kutudɔ, na bútédi búnye ɔma ɔni baalɔ Mira na Likia kalɛkɛ lɛlɔ.
44027006	Mɛni na ɔgyumanane ɔni ntɔnku-bu ɔ́nu ɔkɔlɔ ɔdi ɔni nási Aleksandria na úsela Italia kalɔ lɛlɔ. Na úti bula ƒui ɔ́kya ɔkɔlɔ ɔmɛni kemo.
44027007	Na emeyi pii kemo ni, ulu busie bɔmmɔ bɔ́yu-bu ɔkplu asa na bɔ́kana Knido ɔma kudɔ budu. Na ɔƒɛƒɛɛ kpakplaa ɔni muukpó mmɔ ɔsu ni, bútakana na bɔvi ligeen. Anwuɔsu ka búdu Salmone ni, búdeyi bútávi Kreta kɔmadɔ kesii kani na kalɔ kammɔ kétile ɔƒɛƒɛɛ ɔmmɔ kenye ɔkplu.
44027008	Na ɔkplu kemo na bɔkɛ utublii kudɔ kudɔ búbedu kesii kani baalɔ Ɔkɔlɔ Kenyekɔ ɔni na útagyunku ɔma ɔni baalɔ Lasea.
44027009	Amu ka bɔ́ɔdi emeyi pii na bula ulu busie bɔmɛni kemo ɔsu ni, Kɔka Bulie Uwi ɔ́vi. Na ntu lɛlɔ bɔvi na uwi ɔmɛni kemo ɔdubo ɔkplu bɔyu. Ɔmɛni ɔsu na Paulo ɔ́lɛ-ma ɔnini,
44027010	“Ati bene, lɛ́nu lɛ́ti ka bula ulu busie ɔ́si ɔƒɛni bɔdubo ɔkplu bɔyu, ɔsika ɔkɔlɔ ɔmɛni ɔdubuduo ɔgbankpi kemo, na ala pii ku bekyuli lɛnɔ badubo bɔyii.”
44027011	Nsu bekpone unengu ɔmɛni ɔ́ƒɔ ɔkɔlɔ ɔtɔnkune ku ɔkɔlɔ ɔlati bɔlɛ útulo lɛla lɛni na Paulo ɔ́su.
44027012	Amu ka kalɛlɛkɔ kammɔ kaaadia bunye gyɔlɔɔ na kɔyɔ uwi ɔni ndubo ɔsu ni, ulu besiene bamɛni ketulodikɔ béte kasusu ka besie betédu Ƒoinike. Mmɔ na badubɔkana bɔkya kɔyɔ uwi. Ɔsika Ƒoinike ɔdi ɔma na Kreta kalɔ lɛlɔ ɔni mbo lɛkɔlɔ kalɛlɛkɔ kani muutile ɔƒɛƒɛɛ kenye na ɔƒɛ kanukɔ.
44027013	Amu na uwi ɔmmɔ kemo kani na ɔƒɛƒɛɛ ɔbuni ɔdi úse kalɔ uukpó ɔ́si kada kakɛ, na ɔ́bla aani si ulu busie bɔmmɔ bɔdubɔdia. Anwuɔsu báklibi lɛlɔ na bátɔlɔ bátásia Kreta kɔmadɔ.
44027014	Nsu kɔnakunwi ni, ɔƒɛƒɛɛ ukpidi ɔdi úkpo ɔ́si kɔmii kakɛ ɔ́vi Kreta.
44027015	Na úbo ɔkɔlɔ ɔmɛni ɔ́kɔli. Bawia ka nka basɔ benwini ɔkɔlɔ ɔmɛni anumi besienku kutudɔ, nsu bátákana. Anwuɔsu bányonu-nwu na ɔƒɛƒɛɛ ɔmmɔ údi-nwu úsela.
44027016	Amu kama kama ni, bútákɛ kabɛkɔ blii kadi na ntuntɛ kalɔ kani baalɔ Klauda kama kakɛ. Na ɔkplu kemo asa na bɔ́kana ɔkɔlɔ blii ɔni bɔda na unengudi ɔmmɔ kemo bunyimi bɔda lɛla lɛdi lɛlɔ.
44027017	Amu ka bébo-nwu báda ni, béti lɛbuli báda ɔkɔlɔ ubendi lɛnɔ, ɔsika baayia ka ɔƒɛƒɛɛ webo-nwu wesienku kɔnwinimi kekpidikɔ na Libia kutudɔ. Anwuɔsu báyula adi ani nƒa ɔkɔlɔ ɔmmɔ katɔ ƒui. Ɔmɛni ɔsu ɔƒɛƒɛɛ ɔmmɔ kani nda-nwu mɔɔvínku.
44027018	Kadi kégye ka ɔƒɛƒɛɛ ɔmmɔ útada bukpo útaya ɔsu ni, bése kalɔ beedie ɔkɔlɔ ɔmɛni kemo etila teebo taakya ntu kemo.
44027019	Na limeyi lɛtɛdi lɛlɔ ni, bébo ɔkɔlɔ lɛlɔ ala pii lɛnɔ bávaakun.
44027020	Amu na ɔƒɛƒɛɛ bonwu ɔmɛni úkpo laa emeyi pii ɔni na básɔ bátanu ɔƒɛ iye ayabi kudii. Na bula akɔ ɔdi ɔsɔ uuubo ngba bɔkɛ lɛnunsia lɛdi!
44027021	Amu ka bésie liluku gyɔlɔɔ na bátakɛ uwi bátadi ni, Paulo ɔ́ta únye-ma anumi na ɔ́su-ma ɔnini, “Banwa, si búnu na nka bínu-mi litemi ni, nka bútata Kreta na ala amɛni ƒui ataalɛku-bu.
44027022	Na mɔɔsu-mii kede kede ka ni, ɔkɔlɔ ɔmmɔ ɔdubɔyii udu bɔdi, nsu bina akɔ ɔdi biala ulekpi!
44027023	Ɔsika kamaadi usien ni, Katɔti ɔni mbo-mi na anwu na mɔɔkpá ni, nwuna ɔtu ɔdi úbenye-mi kudɔ.
44027024	Na ɔ́su-mi ɔnini, 'Paulo, sɔ tayia. Ɔlɛka atɛ ƒula litemi na Kaesare anumi! Katɔti lɛƒɔndia ɔsu ni, únu ƒula buvele na ɔ́nu-ɔ kɔnyana ɔnii awɔ ku belusiene bammɔ ƒui ɔdi ulekpi.'
44027025	Anwuɔsu banana, bɛkɛ kayi! Mɔɔƒɔ́ Katɔti taadi ka ni, lɛla lɛdi biala lɛdubo bɔsia aani kalɛ na ɔ́su.
44027026	Nsu ni, ɔƒɛƒɛɛ ɔdububo-bu utáva ntuntɛ kalɔ kadi lɛlɔ.”
44027027	Amu na ɔƒɛƒɛɛ bonwu ɔmɛni ɔda-bu uubó teesienku teeboku na Adria Ɛpu lɛlɔ emeyi leevu-ene. Na limeyi leevu-linedi usientɛ ni, bula ɔkɔlɔ lɛlɔ kabla bablane bákali ka báakpɛ béde kalɔ kadi.
44027028	Mmɔ na bákɔku ntu bɔmɛni bɔgyu bánu, na bánu ka ntu bɔmɛni bɔ́gyu aani lɛgba eti anyɔ ku aavlanyɔ. Na ka bésie anumi blii ni, básɔ bákɔku na bánu ka ntu bɔmmɔ bɔgyu bɔdi lɛgba liti ku aavlene.
44027029	Amu ka baayia ka ɔƒɛƒɛɛ webo ɔkɔlɔ ɔmmɔ watáƒiɛmi atakpɛ adi lɛlɔ ɔsu ni, báyula abuala ene ani mbo unu geen adi bákya ntu kalɔ na bébo-nya báda ɔkɔlɔ ɔmmɔ kalɛ na udi unye. Na benye baanu anumi kpakplaa ka kadi keyile bugye.
44027030	Amu ka ɔkɔlɔ ɔmmɔ lɛlɔ kabla bablane báwia ka bekeli ɔsu ni, béti ɔkɔlɔ ubliidi ɔmmɔ na bákya lɛkwɛ banii nka batánu ɔkɔlɔ ubendi ɔmmɔ lɛtɔtɔ na bakya abuala ku unu ɔmmɔ adi.
44027031	Nsu ni, Paulo ɔ́su bekpone ku bana ɔtɔnkune ɔnini, “Si bina ƒui bítasɔ bítakya ɔkɔlɔ ɔmɛni kemo ni, bɛdubukpi.”
44027032	Anwuɔsu bekpone bamɛni békulo ɔkɔlɔ ubliidi ɔmɛni kɔbuli kɔni nda-nwu, na bányonu-nwu bákya ntu bɔmɛni kemo.
44027033	Amu uwi ɔni na kadi kadaku bugye ni, Paulo úvele bana ƒui ɔnii badi. Na ɔ́sɔ ɔ́su-ma ɔnini, “Emeyi leevu-ene sɔɔn mɛni ka búduo ɔgbankpi ɔmɛni kemo na bina akɔ ɔdi biala útetuku tɔ adila kenye.
44027034	Ɔmɛni ɔsu muuvele nda-mii, bɛdi lɛla lɛdi na bɛkɛ ɔyikun kalɛ na bilekpi. Ɔsika alɔlɔ muedi ulelie ɔdi lɛlɔ.”
44027035	Amu na Paulo úti bodobodo ɔdi, na ka ɔ́gya Katɔti enu na bana ƒui anumi mmɔ ni, ɔ́ƒɛ ɔdi na úti ɔ́di.
44027036	Kɔnakunwi ni, ɔdi biala ɔ́kɛ kayi na bana ƒui bése kalɔ baadi.
44027037	Amu na bekyuli bani nkya ɔkɔlɔ ɔmɛni kemo bumomo bɔbla nkyuli eti alɔ ku aavlanyɔ-ɛku.
44027038	Uwi ɔni na bádi báwɔlɔ ni, bekyuli bammɔ básɔ bédie etila akladi ƒui na ɔkɔlɔ ɔmɛni kemo béwi ntu kemo, na ɔkɔlɔ ɔmmɔ ɔ́bla ƒaaƒaa.
44027039	Uwi ɔni na kadi kégye nwaa ni, bátanu ɛpu kɔtu mɛni bétese likpo. Nsu bánu kalɛlɛkɔ kadi na ɛpu kɔtu mɛni kesii kani na nka kadia kalɛ na basia mmɔ balɛ. Anwuɔsu báwia ka nka si ɔdia muedi ni, na beti ɔkɔlɔ ɔmmɔ anumi batákya mmɔ.
44027040	Anwuɔsu békulo abuli ani nda abuala ani bébo báda ɔkɔlɔ ɔmmɔ, na báƒɛmini ugyii ɔni nda ɔkɔlɔ ɔmmɔ kama na ɔɔtina ɔkɔlɔ kavinkɔ. Na bákɔliku ɔkɔlɔ ɔmmɔ adi katɔ kalɛ na ɔƒɛƒɛɛ ubo-ma usienku ɛpu kɔtu.
44027041	Amu ka bésela lɛtɔtɔ ni, ɔkɔlɔ ɔmmɔ útányi kɔnwinimi kemo ɔni na nwuna anumi lɛ́sɔ lilakana busie. Na ɔƒɛƒɛɛ lɛnɔ úbo kama kakɛ úgyingya ƒui kede kede.
44027042	Ka bekpone bamɛni bákali bani batɔntɛne bammɔ badubo bukeli ɔsu ni, bábla kasusu ka bebo-ma badu.
44027043	Nsu ka bana ɔtɔnkune ɔmɛni ɔɔwia ka ɔƒɔ Paulo ngba ɔsu ni, útatunaku-ma. Anwuɔsu údie ɔ́su ɔnii si bani makana ni, baba lɛgyu beduo ntu kemo na bakpi beteesie kutudɔ.
44027044	Na bakladi bani mebu ƒui lɛnɔ ni, beti kugyiikɛ ku ala abambadi ani meti-ma masia ntu anumi metédu kutudɔ. Ɔmɛni ɔsu bétéduo kutudɔ mmɔ, na ɔdi biala útekpi.
44028001	Na ka bɔ́lɛ ɔgbankpi ɔmmɔ kemo ni, búbati ka mmɔ ndi ntuntɛ kalɔ kani na baalɔ Malta.
44028002	Amu na kalɔ kamɛni lɛlɔ bekyuli báƒɔ-bu kaduɛ. Ka ɔnantu ku kɔyɔ uwi na ɔdi ɔsu ni, básala-bu ogya bonwu ɔdi na kutudɔ mmɔ na béte-bu eduo.
44028003	Amu ka Paulo ɔnii uudie ekyweni adi ɔkya ogya ɔmɛni kemo ni, kɔlakpi kɔdi kɔ́vi kɔ́lɛ ekyweni amɛni akɔ ɔ́si ogya liwulu lɛmmɔ ɔsu, na kúbakɔ kɔ́mana Paulo kɔnu lɛlɔ.
44028004	Amu ka kalɔ kamɛni lɛlɔ bekyuli bánu ka kɔlakpi kɔmɛni kɔ́ƒa-nwu kɔnu lɛlɔ ni, básu lɛlɔ banini, “Bekyuli ɔdune na ukyuli ɔmɛni ɔdi. Anwuɔsu baƒiɔ baláya-nwu wakɛ ngba ina ka úkeli ɛpu kemo kukpi.”
44028005	Nsu Paulo úƒimi kɔlakpi kɔmɛni ɔ́kya ogya ɔmɛni kemo, na kútabla-nwu lɛla lɛdi.
44028006	Amu na bekyuli bamɛni benye baanu, na bákali ka ɔdubuƒu iye ɔlɛ ubo ukpi kɔnakunwi. Amu ka bénye bánu laa na ɔmɛni ɔdi útebo lɛni ni, bábavumana bana bɔkali na nwuna lɛlɔ na básu banii baƒiɔ badi.
44028007	Amu na kesii kani na búbenye mɛni ni, ude kalɔ kammɔ Ɔga Publio kesii. Na ɔga ɔmɛni lɛnɔ ɔ́ƒɔ-bu ku kubiti, na ɔ́nu-bu lɛlɔ emeyi atɛ ƒui.
44028008	Amu uwi ɔmɛni kemo kani ni, Publio ɔti uuƒi. Na nwuna lɛlɔ lɛ́ƒɔ ogya, na ɔɔnyi kaƒɔ lɛnɔ. Na ka Paulo útéduo-nwu kudɔ na ɔ́kpali katɔ na úti enu ɔ́sia-nwu lɛlɔ ni, ɔlɛ ɔmmɔ ɔ́ba-nwu.
44028009	Ka bénu ɔlɛ ɔmmɔ bɔbwi ni, balɛne bani nkya kalɔ kammɔ lɛlɔ ƒui bálɛ bébo, na Paulo ɔ́bwi-ma.
44028010	Na ablala amɛni ɔsu ni, bébete-bu etela pii. Na ɔni na uwi údu ka bɔtɔlɔ mmɔ ni, béti etela ani ƒui bɔdubuti bɔda ulu béboku-bu.
44028011	Bɔ́kya mmɔ abuli atɛ asa na bɔ́tɔlɔ. Na bula bɔtɔlɔ kemo ni, búlie ɔkɔlɔ ɔni baalɔ banii Nta Baƒiɔ ɔni nási Aleksandria úbenye kalɔ kamɛni lɛlɔ na kɔyɔ uwi ɔmmɔ kemo.
44028012	Ka bɔ́ta mmɔ ni, ɔma udeedi ɔni búdi búnye ndi Sirakusa. Na búlie mmɔ lɛnɔ emeyi atɛ.
44028013	Ka bɔ́si mmɔ ni, bɔ́tu búnwini bútédu Regio. Na nwuna kadi kégye ni, ɔƒɛƒɛɛ ɔbuni ɔdi úkpo ɔ́si bula kama ɔni nébunku-bu, na útiku-bu na búbeduo Puteoli limeyi linyɔdi lɛlɔ.
44028014	Na mmɔ na bútánu baƒɔtaadine badi, na bévele-bu banii bulie-ma kudɔ emeyi maatɛ. Na ɔmɛni kama ka bɔ́ta mmɔ ni, bútéduo Roma.
44028015	Na ka banwa bani nkya Roma lɛnɔ bénu ka bɔ́si bɔdubo ɔsu ni, badi bási ɔgyu bábasiaku-bu na Apia Kuye. Na badi lɛnɔ bábasiaku-bu na likpo lɛni baalɔ Kuduokɔ Ɛtɛ. Ka Paulo ɔ́nu-ma ni, ɔ́gya Katɔti enu, na ɔ́sɔ ɔ́kɛ kayi úbu.
44028016	Amu na uwi ɔni na bútéduo Roma ni, béte Paulo kuƒi banii utélie kesii kani na ɔɔyɔ́. Na báya na bekpone bamɛni kemo unwi útaagyumana-nwu.
44028017	Amu na emeyi atɛ kama ni, Paulo ɔ́lɔ Yudaƒuɔ batɔnkune bani nkya mmɔ ƒui ɔ́sala. Ka bása ni, ɔ́su-ma ɔnini, “Banwa, Yudaƒuɔ bani nkya Yerusalem néƒie-mi na béti-mi béte Romaƒuɔ aban banii ɔtɛku-mi litemi ina ka ńtaƒiɔ ukyuli ɔdi iye bula bati kuuku ɔdi ala bɔbla bɔdi.
44028018	Romaƒuɔ bamɛni bátɛku-mi litemi na báwia ka nka banyonu-mi. Ɔsika ni, bátanu lɛla lɛni lɛlɔ benye badu-mi kɔtɔ aani kalɛ na Yudaƒuɔ batɔnkune bani néƒie-mi báwia.
44028019	Na uwi ɔni na Yudaƒuɔ bamɛni bénye bétile lɛla lɛmɛni ni, ɔ́ya na lɛ́su-ma nnii betiku-mi na lisie ntánu Ɔga Unengudi Kaesare ɔlati. Ɔsika mɔɔwia ka unu-mi lɛla lɛni mɔɔsu kalɔ, na ɔɔɔdi bɔyɔ na lɛ́yɔ ka lɛda mina kadi bekyuli kenye.
44028020	Ɔmɛni ɔsu na lɛ́lɔ-mii. Ɔsika Ukyuli Ɔƒunadi ɔni lɛlɔ na Israelƒuɔ basia anu ni, nwuna lɛlɔ na mbo bɔƒɔtaadi ɔsu na kɔgba kɔmɛni kɔda-mi lɛni.”
44028021	Amu na básu-nwu banini, “Abu ni, bútenu tɔ lɛla lɛdi bútasiku-ɔ lɛlɔ. Na bútaƒɔ ɔku iye linyesia likpidi lɛdi na ƒula lɛlɔ bútasiku banwa bani nási Yudea bebo mɛni ɔdi kudɔ.
44028022	Nsu bɔɔwia ka bunu lɛla lɛdi bɔsiku lɛla lɛni na áƒɔ ádi mɛni lɛlɔ. Ɔsika sɔsɔ ni, balásu lɛla lɛbuni lɛdi taasiku lɛkpa lɛmɛni lɛlɔ na kesi kesii.”
44028023	Amu na bése limeyi lɛdi bese, na bekyuli pii bébo-nwu kudɔ. Mmɔ na ɔ́tɛmi úte-ma ɔ́siku Katɔti lɛga kadikɔ lɛlɔ. Na ɔ́lɔ-ma kasusu úsienku kesii kani na Mose ku Katɔti kenye bediene bénweni ala bése básiku Yesu lɛlɔ. Na ɔ́tɛmiku-ma ɔ́si ɔtanta útédu useyi uwi.
44028024	Na bana akɔ bekyuli badi báƒɔ-nwu bádi, nsu badi lɛnɔ bátaƒɔ-nwu bátadi.
44028025	Amu na etemila amɛni ébenwini unyeƒi na bana akɔ. Na bégyingya uwi ɔni na Paulo ɔ́su-ma litemi likplodi lɛmɛni ɔnini, “Ɔdi litemi geen ka Katɔti Kɔyu kɔ́sia Yesaia lɛlɔ na ɔ́su bula bati kuuku ɔnini,
44028026	'Sie tásu Yudaƒuɔ anii, “Bɛdubunu na bilénu kalɔ, na bɛdubɔnu na bilanu biláti.”
44028027	Ɔsika bekyuli bamɛni kɔyi kútile, na bebo atu ɔkplu na bébile bana anumi lɛnɔ. Si ɔɔɔdi lɛni ni, nka bana anumi adubɔnu, na bana atu lɛnɔ adubunu, na bana kɔyi lɛnɔ kɔdubɔbla nwaa na benwini bebo-mi kudɔ na lɛbwi-ma.' ”
44028028	-
44028029	Amu na Paulo ɔ́wɔlɔ-ma bɔtɛmiku ɔnini, “Ɔlɛka lɛsu-mii na bɛti ka ni, bekyuli bɔƒɔ litemi lɛmɛni ni, béeti-ni béselaku bani naaadi Yudaƒuɔ. Na ama ni, badubɔƒɔ-ni!”
44028030	Amu na Paulo ɔ́kya mmɔ akwa anyɔ na kaduli kani na úvo kemo, na útaaƒɔ bekyuli bani ƒui muubo-nwu kudɔ.
44028031	Ɔ́kɔ Katɔti lɛga kadikɔ lɛsa ku kayi buse úte-ma, na ɔ́tina-ma ala ani nkɛnku Yesu Kristo lɛlɔ. Na ukyuli ukyuli útetile-nwu kuƒi.
45001001	Ami Paulo, ɔni ndi Yesu Kristo kabla ɔblane na ndi ɔtalane ɔni na Katɔti ɔ́ƒuna ka lɛkɔ-nwu litemi buni lɛsa ni, ami muunweni ɔku ɔmɛni.
45001002	Na Katɔti litemi buni lɛni na ɔ́su nwuna kenye bediene úse ka ɔdubudie keyi ni, bénweni-ni bákya Bunweni Kedee Ɔku kemo.
45001003	Linyese lɛmɛni lɛkɛnku Katɔti Ubidi ɔni ndi Blɔti Yesu Kristo lɛlɔ. Báwɔ-nwu aani ɔyawine kalɛ na ɔdi Dawid kaba kemo ubi.
45001004	Na ɔkɛnku Katɔti Kɔyu lɛlɔ ni, Katɔti údie-nwu ɔ́tina bekyuli ku ɔyikun bonwu ka ɔdi ubidi ɔni na ɔ́gyila ɔ́lɛku bekpine akɔ.
45001005	Na ɔkɛnku Kristo lɛlɔ ni, Katɔti ɔ́nu-bu kɔnyana na úti-bu ɔ́bla batalane úte Kristo kalɛ na bɔya na kadi ƒui bekyuli baƒɔ badi na babla nwuna lɛyɔla.
45001006	Na amii lɛnɔ ni, Katɔti ɔ́lɔ-mii ɔnii bibebunku Yesu Kristo badi bammɔ.
45001007	Ɔmɛni ɔsu na muunweni ɔku ɔmɛni lite amii bani ƒui nkya Roma na Katɔti ɔɔyɔ́-mii, na ɔ́lɔ-mii ka bɛbla nwuna badi. Katɔti ku Blɔti Yesu Kristo lɛƒɔndia ku keyi buɛɛ kasiaku-mii.
45001008	Kudeedi ni, nkɛnku Yesu Kristo lɛlɔ mɔɔgyá mina Katɔti enu na bina ƒui lili, ɔsika kayawi bekyuli ƒui beenú kalɛ na bɛ́ƒɔ Kristo bɛ́di.
45001009	Katɔti ɔni kabla na mɔɔbla ku mina kayi ƒui na litemi buni lɛni lɛsa mɔɔkɔ́ ɔkɛnku ubidi lɛlɔ ni, ani ndubudie-mi kenye ɔ́si kalɛ na naaayiƒla-mii uwi biala kemo si mɔɔkpali katɔ.
45001010	Na uwi biala na mɔɔkpali Katɔti ni, muuvele Katɔti nnii si ɔdi-nwu lɛƒɔyɔ ni, na lɛkɛ kuƒi na libo mbanu-mii uwi ɔmɛni kemo.
45001011	Anumi égyie-mi geen ka libo mbanu-mii na libunku-mii na kɔyu kemo ɔkɛnku Katɔti kɔnyana bɔnu ɔsu na bɛkɛ ɔkplu.
45001012	Lɛla lɛni mɔɔsu mɛni ndi ka bɔdubɔkya lɛlɔ ogya na uwi ɔmɛni kemo. Ɔsika bina bɔƒɔtaadi bɔdubo-mi ogya bɔkya, na ami bɔdi lɛnɔ bɔkya-mii ogya.
45001013	Banwa, bɛti ka lɛ́bla kasusu uwi pii kemo ka libo-mii kudɔ nka, nsu lɛla lɛdi lítile-mi kuƒi. Mɔɔyɔ́ ka lɛya na bekyuli baƒɔ Kristo badi na bina akɔ aani kalɛ na lɛ́bla na bekyuli bani naaadi Yudaƒuɔ akɔ.
45001014	Kabla kamɛni ndi kayu kani nda bekyuli ƒui, Grikiƒuɔ ku bani naaadi Grikiƒuɔ ku bekyuli bani náda anu ku bani nádɔlɔ.
45001015	Ɔmɛni ɔsu na anumi égyie-mi geen ka lɛsu amii bani nkya Roma lɛnɔ litemi buni lɛmɛni.
45001016	Litemi buni lɛmmɔ lilekpo-mi kɔƒa, ɔsika lɛdi Katɔti ɔyikun ɔni mɔɔyá na ukyuli biala ɔni mɔɔƒɔ́ taadi ɔɔkɛ́ ngba bɔƒɔ. Na Yudaƒuɔ ndi bedeedi bani ndubunu asa na bani naaadi Yudaƒuɔ basia.
45001017	Na litemi buni lɛmɛni muudie ulu siin ɔni mɔɔyɔ́ Katɔti kaƒɔ taatina. Na ulu siin ɔmɛni ɔkɛnku bɔƒɔtaadi lɛlɔ ɔ́si kalɔ kesekɔ útédu kawɔlɔkɔ. Na lɛni na bénweni na Bunweni Kedee Ɔku kemo banini, “Bɔƒɔtaadi lɛlɔ na bekyuli baasia taabla siin, na Katɔti uute-ma ngba.”
45001018	Katɔti uudie nwuna kɔnyi keyi taasiku katɔ na ala ani mɔɔta teenye-nwu lɛlɔ ku likyulikpi ala bɔbla bɔni muutile bekyuli kuƒi ka bati Katɔti litemi geen lɛmmɔ.
45001019	Uuti kɔnyi ɔsika bekyuli baanu Katɔti ala ani na ɔ́bla ƒui nwaa. Na Katɔti ɔlati nédie-nya nwaa ɔ́tina-ma.
45001020	Ɔsika ɔ́si uwi ɔni na Katɔti údie kayawi ni, ala ani ƒui na ɔ́bla ɔ́kya kayawi lɛlɔ muudie Katɔti ɔni na bulánu ku bula anumi ɔyikun ku nwuna udu keyi. Anwuɔsu ukyuli biala ɔsɔ ulakana bɔsu ɔnii útaƒɔ Katɔti útadi.
45001021	Ɔsika ina ka bekyuli bagyi Katɔti ni, beléte-nwu ɔbu ɔni námanku-nwu aani Katɔti kalɛ. Na balagya-nwu enu lɛnɔ. Mmomu bana kasusu kéƒu na baabla adɔlɔla. Na lɛdisa lɛ́ƒɔ-ma.
45001022	Na baanu lɛlɔ aani bekyuli bani na báda anu, nsu bénwini badɔlɔdi.
45001023	Na báda Katɔti ɔni nli ngba uwi ƒui bɔkpa báya, na beemwi ala abambadi ani muukpi mmomu. Bábla ala amɛni aani ukyuli iye baasɛ iye bebuo iye bebuo bani mɔɔkpɛ́ kalɔ aani balakpi udu. Na bése-ma béte lɛlɔ aani baƒiɔ.
45001024	Anwuɔsu ni, Katɔti ɔ́nyonu-ma, na baabla lɛyalɛ ala ani mɔɔyá na beesé lɛlɔ. Na baabla kɔƒa ala na bana akɔ.
45001025	Na bávumana Katɔti litemi geen lɛmmɔ ku ɔkɔ bɔnyi. Na baakpá ala ani na Katɔti údie. Nsu ɔlɛka bakpa Katɔti ɔlati ɔni námanku bumwi uwi ƒui. Ɔsia lɛni.
45001026	Ala amɛni bɔbla ɔsu na Katɔti ɔ́nyonu bekyuli, na baabla ala ani mɔɔda bana ɔlɔna ɔkwɛ ani muukpó kɔƒa. Na beleku muedi báda banana bése na baaƒuƒwɛ lɛlɔ na aƒiankpi kemo.
45001027	Na lɛni kani na banana lɛnɔ báda beleku bése na baabla kɔƒa ala, na beesié lɛlɔ kudɔ aani ɔnana ku uleku kalɛ. Na ɔmɛni ɔsu ni, Katɔti ɔ́ni-ma kɔtu kɔni námanku-ma ɔ́si bana udu ukpidi ɔni na bábla ɔsu.
45001028	Na ka bése béni banii balatɛya lɛla lɛni na ɔdi ka bati ɔsu ni, Katɔti ɔ́nyonu-ma, na likyulikpi lɛ́ƒɔ-ma kasusu kemo. Na baabla ala ani na utalɛka babla.
45001029	Na likyulikpi ala bɔbla bɔ́ƒɔ-ma lɛlɔ kemo ƒui. Na anya ndi alaekpidi bɔbla ku ɔdivo ku kalala. Na lɛnungyie na bekyuli bamba ala lɛlɔ ku ukyuli bɔdu ku kekpo ku ɔkɔ bɔnyi ku lɛlɔ bule ati ati bɔ́ƒɔ-ma lɛlɔ kemo. Na beeti lɛlɔ kasusu kekpidi. Na beekeyi atɛ.
45001030	Na beetemi enyekpi na bana bakpana lɛlɔ. Badi bekyuli bani muukisi Katɔti. Beedumi lɛlɔ, na baatina lɛlɔ, na baakun lɛmɛnɛ. Na baawia likpidi lilu lɛbambadi pii. Na balábu bana bawɔne.
45001031	Badi bekyuli bani naaagyi lɛbuni ku likpidi kavumana. Na baládi bana ala ani na básu lɛlɔ. Na lɛla lɛdi lilakywi-ma kaƒɔ. Na balánu ukyuli kɔnyana.
45001032	Bagyi ka Katɔti úbo-bu ɔda siin ka bekyuli bani nlie ngba bɔmɛni udu ni, Katɔti ɔdubɔdu-ma kukpi kɔtɔ. Nsu ni, benye momoomo na baabla alaekpidi amɛni. Na ɔɔɔdi ɔmɛni lɛti, mmomu beeti ɔbu teete bekyuli bani lɛnɔ mɔɔbla ala amɛni.
45002001	Anwuɔsu ni, si awɔ ɔdi aatɛku ukyuli litemi na aadú-ma kɔtɔ ni, eeebo kenye kadi na eedie. Na ulu biala lɛlɔ na ádu ƒula bakpana kɔtɔ ni, ƒula lɛlɔ na aadú kɔtɔ. Ɔsika ala ani na bábla ni, ana udu kani na awɔ lɛnɔ aabla.
45002002	Bula ƒui bɔgyi ka Katɔti lɛti pɛ mbo kuƒi kɔni na ɔtɛku bekyuli bani mɔɔbla ala amɛni udu litemi.
45002003	Na si awɔ aani ukyuli ɔyawine kani aabla ala amɛni udu na aadú bekyuli bamba kɔtɔ ni, aakali anii adubukeli Katɔti litemi bɔtɛ?
45002004	Munuu bɛɛbu bɛnii keeke na Katɔti ɔɔbla-bu kaƒɔbuni na ɔɔkɛ́ kayi na uuwiku-bu lɛlɔ? Bɛti geen ka ni, Katɔti ɔɔbla-bu lɛƒɔndia lɛmɛni ɔsika ɔɔwia ka ubunku-bu na bunwini kayi.
45002005	Na ka bina atu ebo ɔkplu na bítenwini kayi ɔsu ni, Katɔti ɔdubo-mii kɔtu bɔni geen na limeyi lɛni na údie úse lɛlɔ ka ɔdubɔtɛku bayawine ƒui litemi na nwuna ulu siin lɛlɔ.
45002006	Na Katɔti ɔdubɔƒɔ ukyuli biala kayu na nwuna kabla kani na ɔ́bla kenye.
45002007	Bekyuli bani mɔɔkya lɛbuni bɔbla ɔkplu na basiaku bukeye ku bumwi ku ngba bɔnii nsɔ naaadubo bɔsa kudii kama ni, Katɔti ɔdubɔya na bakɛ ngba ƒui bɔmmɔ.
45002008	Nsu bekyuli bani mɔɔwia ama lɛti lɛkɛ na beení litemi geen lɛmmɔ na basiaku alaekpidi bɔbla kama ni, Katɔti ɔdubo kɔnyi bɔkɛ na bana lɛlɔ na ɔni-ma kɔtu geen.
45002009	Bekyuli bani ƒui mɔɔbla ekpidi ni, badubo abi bubo na balákɛ bɔnwuna bɔdi. Yudaƒuɔ ndi bedeedi na kɔtu bɔni bɔmɛni kemo, na bani naaadi Yudaƒuɔ basia.
45002010	Nsu ama bani mɔɔbla ala abuni ni, Katɔti ɔdubute-ma bukeye ku ɔbu ku keyi buɛɛ. Yudaƒuɔ ndi bedeedi bani ndubɔkɛ ala amɛni, na bani naaadi Yudaƒuɔ basia.
45002011	Ɔsika Katɔti ulánu anumi lɛlɔ taatɛ litemi.
45002012	Bekyuli bani ƒui nábla ekpidi na baaagyi Mose ɔda bubo ni, badubo bukpi bɔyii. Nsu Katɔti ulatɛku-ma litemi na ɔda bubo bɔmmɔ lɛlɔ. Na bani na bakya Mose ɔda bubo bɔmɛni kalɔ na bábla ekpidi ni, ɔkɛnku ɔda bubo bɔmɛni lɛlɔ na Katɔti ɔdubɔtɛku-ma litemi.
45002013	Ɔsika ɔɔɔdi bekyuli bani na bunu kani na beenú ɔda bubo bɔmɛni ndubɔbla siin na Katɔti anumi. Mmomu bekyuli bani mɔɔbla taasiaku lɛla lɛni nkya ɔda bubo bɔmmɔ kemo ndubɔbla siin.
45002014	Sɔsɔ ni, bekyuli bani naaadi Yudaƒuɔ ni, baaagyi Mose ɔda bubo bɔmɛni. Nsu si ɔkɛnku bana kayi bɔlɛ kemo na bábla ala ani na Mose ɔda bubo bɔɔtina ni, bana ablala aatina ka bebo ɔda bubo bete lɛlɔ ina ka bétenu Mose ɔda bubo bɔmɛni lɛlɔ litemi dii.
45002015	Na ɔɔtina ka Katɔti úti ala ani nkya Mose ɔda bubo bɔmmɔ bɔɔtina ɔ́kya-ma kayi kemo. Na bana kayi lɛnɔ kaatina-ma geen ka ɔmɛni use lɛni. Na uwi ɔdi ni, bana kasusu kaadú-ma kɔtɔ iye keete-ma ubo.
45002016	Na litemi buni lɛni lɛsa na mɔɔkɔ́ ni, lɛɛtina ka Katɔti ɔdubɔya na Yesu Kristo ɔtɛku bekyuli litemi ɔ́siku ala ani nábɛ akya-ma kasusu kemo ƒui lɛlɔ.
45002017	Na amii bani mɔɔsu bɛnii bɛdi Yudaƒuɔ ni, bíti lɛlɔ bíkpo Mose ɔda bubo lɛlɔ, na bɛɛkun lɛmɛnɛ ka bibo kɔna ku Katɔti.
45002018	Bɛɛsu lɛnɔ bɛnii bɛgyi lɛla lɛni mɔɔyɔ́ Katɔti kaƒɔ, na bɛ́tɛya ala abuni ani na ɔdi ka bɛƒuna na ɔda bubo bɔmmɔ kemo.
45002019	Na bɛ́ƒɔ lɛlɔ bɛ́di ka bɛdi lɛnumi bite banumbwɛne, na bɛdi bukeye bite bekyuli bani nkya lɛdisa kemo.
45002020	Na bɛɛsu ka amii mɔɔlɛ badɔlɔdi, na bɛɛtina banamu bakɔdi ala. Na bɛ́ƒɔ bɛ́di geen ka ɔda bubo bɔmmɔ bunye bute lɛlati ku litemi geen ƒui.
45002021	Nsu amii bani mɔɔtina bekyuli bamba ala ni, bɛɛtina bina lɛlɔ ala ammɔ? Bɛɛkɔ́ Katɔti litemi buni lɛsa teete bekyuli bɛnii beteyu, nsu amii alati nɔɔ? Bileyu?
45002022	Bɛɛsu bekyuli bɛnii batadi kɔsɔnɔ, nsu amii alati nɔɔ? Biladi kɔsɔnɔ? Bɛɛta teenye baƒiɔ lɛlɔ kpakplaa, nsu bileyu bana kakpakɔ kammɔ ala?
45002023	Bɛda Katɔti ɔda bubo bɛɛkun lɛmɛnɛ, nsu bɛɛɛgyi ka kɔƒa kuukpó Katɔti ka biládi ɔda bubo bɔmmɔ lɛlɔ ɔsu?
45002024	Na Bunweni Kedee Ɔku kemo ni, básu banii, “Amii Yudaƒuɔ udunkpi náya na bani naaadi Yudaƒuɔ baalɔ Katɔti lɛnyikpi.”
45002025	Na si bɛɛdi ɔda bubo bɔmɛni lɛlɔ ni, bina lego bukulo bɔdi lɛla lɛni na libo kɔsia. Nsu si biládi ɔda bubo bɔmmɔ lɛlɔ ni, na lego bukulo ɔdi ɔni na bɛ́bla ɔdi lɛla keeke.
45002026	Na si ukyuli ɔni naaadi Yudani na útekulo lego ɔɔdi ɔda bubo bɔmɛni lɛlɔ ni, Katɔti ɔɔnu-nwu aani ukyuli ɔni nékulo lego.
45002027	Ukyuli ɔni mɔɔdi ɔda bubo bɔmmɔ lɛlɔ nsu útekulo lego ni, ɔdubɔdu-mii kɔtɔ ina ka amii na béte ɔda bubo bɔmmɔ na bíkulo ago lɛnɔ nsu biládi-mu lɛlɔ.
45002028	Ɔɔɔdi ɔlɔna lɛlɔ na bɔɔnu Yudani geen taati. Na lego bukulo geen bɔmmɔ ni, buuunye buuute ɔlɔna lɛlɔ kabla kani na bekyuli baanu taati na ukyuli lɛlɔ kani.
45002029	Mmomu ukyuli ɔni ndi Yudani geen ndi ukyuli ɔni mɔɔtina na nwuna ablala kemo ka úti nwuna kayi úte Katɔti. Na ɔɔɔkɛnku ɔlɔna ɔni na békulo na ɔda bubo ɔdi kenye lɛlɔ. Mmomu ɔkɛnku Katɔti Kɔyu lɛlɔ. Na ɔɔɔdi ukyuli ɔyawine mɔɔkɔliku ukyuli ɔmmɔ lɛnyi katɔ, mmomu Katɔti.
45003001	Na si use lɛni ni, kɔsia kɔmani na Yudani ɔni na békulo lego ubo utulo bani naaadi Yudaƒuɔ?
45003002	Na lilu pii lɛlɔ ni, ɔdanku ala abuni. Kudeedi ni, Yudaƒuɔ enu kemo na Katɔti úti nwuna Bunweni Kedee ɔ́kya.
45003003	Nsu si úbo úte ka badi bátaƒɔ bátadi nɔɔ? Aaƒɔ́ taadi ka Katɔti uladi nwuna etemila lɛlɔ?
45003004	Kudii! Ina ukyuli biala ɔdi ɔkɔ ɔnyine muedi ni, bɛya bɔti ka Katɔti ɔɔdi nwuna litemi lɛlɔ. Lɛni na bénweni na Bunweni Kedee Ɔku kemo banini, “Lɛla biala lɛɛtina ka ƒula kenye etemila adi litemi geen. Na aatɛku bekyuli ƒui litemi ulu siin lɛlɔ.”
45003005	Bɔsu na bɔdubɔsu bɔnii bula ekpidi ani na bɔɔbla mɔɔyá na bekyuli baanu Katɔti lɛbuni lɛni na ɔɔbla taati? Na ɔmmɔ ɔsu ni, bɔdubɔsu bɔnii Katɔti ulábla kaduɛ si ɔɔní-bu kɔtu? Kudii! Nsu lɛni na badi baakali!
45003006	Na si buse na use aani kalɛ na baakali ni, bi lɛlɔ na Katɔti ɔdubunye ɔtɛku bayawine ƒui litemi?
45003007	Ukyuli ɔdi ɔkana na uye ɔnini, “Nsu si mina ala ani na naaabla ulu lɛlɔ mɔɔyá na Katɔti litemi geen lɛmmɔ liigyingya na beemwi-nwu ni, bi ɔsu na bɛɛdú-mi kɔtɔ ka ukyuli ukpidi na ndi?”
45003008	Si búti-nwu lɛni ni, bɔkana bɔsu bɔnii, “Bɛya na butaabla likpidi kalɛ na lɛla lɛbuni lɛlɛ lɛsiku-nwu kemo.” Bekyuli bani meti-nwu lɛni ni, bámanku ka Katɔti ɔdu-ma kɔtɔ. Nsu lɛni na bekyuli badi beedumi-bu, na baasu taatina ka abu násu lɛni.
45003009	Na ɔƒɛni ni, bi na bɔkana bɔsu na abu Yudaƒuɔ lɛlɔ? Bubo kenyekɔ kabuni butulo bani naaadi Yudaƒuɔ? Kudii! Ɔsika lɛ́ɛtina ḿbavi ka likpidi lɛ́ƒɔ Yudaƒuɔ ku bani naaadi Yudaƒuɔ ƒui lɛnɔ lɛlɔ kemo.
45003010	Ɔsika lɛni na bénweni na Bunweni Kedee Ɔku kemo banii, “Ukyuli ɔdi uuubo na use siin na Katɔti anumi. Ina unwi pɛ muedi!
45003011	Ukyuli ɔdi biala uuubo ɔni mɔɔnu lɛbuni taati. Na ɔdi lɛnɔ uláwia Katɔti kama ulu.
45003012	Bekyuli ƒui bénwini kama bákya Katɔti, na bana ƒui báƒiɔ. Na ukyuli ɔdi uuubo ɔni mɔɔbla lɛbuni. Ina unwi pɛ muedi!
45003013	Bana inye buse aani kɔƒiɔtɔ kɔni nálɛmi kuwi. Na bana linyemi lɛɛta na ɔkɔ bɔnyi lɛlɔ. Na bana inye bɔɔdú bekyuli aani kɔlakpi bɔdu kalɛ.
45003014	Na ewida ku ɔdu úyi-ma kenye kemo tɛ.
45003015	Lɛgba lɛɛta-ma pla pla na bekyuli bɔdu lɛlɔ.
45003016	Bana ngba búbie na beebó abi geen.
45003017	Na baaagyi lɛla lɛdi na keyi buɛɛ ngba bulie lɛlɔ.
45003018	Na bana ɔbladu ulátina ka baayia Katɔti.”
45003019	Ɔƒɛni ni, bɔgyi ka ala ani ƒui básu na Mose ɔda bubo ɔku kemo adanku bekyuli bani nkya ɔda bubo bɔmɛni kalɔ. Na ɔyawine ɔdi ulakana kenye kadi budie na Katɔti litemi bɔtɛ kemo. Ɔsika Katɔti ɔdubɔtɛku kayawi ƒui litemi.
45003020	Anwuɔsu ni, ɔɔɔdi ɔda bubo bɔmmɔ kama bɔsiaku mɔɔyá na ukyuli ɔbla siin na Katɔti anumi. Mmomu ni, ɔda bubo bɔmɛni bɔɔyá na bekyuli baatí ka baabla likpidi.
45003021	Nsu ulu ɔni lɛlɔ na Katɔti údie ɔ́tina ka bekyuli baasia taabla siin ni, ɔɔɔkɛnku ɔda bubo lɛlɔ. Na ɔda bubo bɔmmɔ ku kenye bediene bédie ɔmɛni bátina nwaa.
45003022	Katɔti ɔɔyá na bekyuli baabla siin si báƒɔ Yesu Kristo bádi. Ɔɔbla ɔmɛni teete bekyuli bani ƒui náƒɔ Kristo bádi. Na ulákya kavumana kadi na bekyuli bammɔ ntɛ.
45003023	Bekyuli ƒui bábla likpidi, na bátamanku ka bakɛ Katɔti lɛgadi bukeye.
45003024	Nsu ni, Katɔti ɔkɛnku Kristo Yesu ɔni náƒɔ bula lili kayu lɛlɔ ɔ́ya na bɔɔbla siin na nwuna lɛƒɔndia ɔsu.
45003025	Katɔti néti Yesu ɔ́kpa na bula ekpidi lili. Na ɔkɛnku nwuna ubugya ɔni na úwi kalɔ ɔsu ni, bekyuli baakɛ́ bana ekpidi buti taakyiɛ si báƒɔ Kristo bádi. Katɔti ɔ́bla ɔmɛni úti ɔ́tina-bu kalɛ na ɔɔbla ala ƒui ulu lɛlɔ. Ɔ́kɛku-bu kayi na uwi ɔni návi kemo, na útakpete bula ekpidi.
45003026	Nsu uwi ɔmɛni kemo ni, ɔkɛnku akpala amɛni lɛlɔ na Katɔti ɔ́tina-bu kalɛ na anwu use siin. Na ɔɔbla bani náƒɔ Yesu bádi ƒui siin.
45003027	Na bi lɛlɔ na bɔdubɔkana lɛmɛnɛ bɔkun ka ani na bɔ́bla asa na bɔ́kɛ bɔƒɔ? Ku lɛla! Ɔsika ukyuli ulábla siin ka ɔɔdi ɔda bubo bɔmmɔ lɛlɔ ɔsu. Mmomu ɔkɛnku bɔƒɔtaadi lɛlɔ kani na Katɔti ɔɔklibi abu ku-nwu ntɛ.
45003028	Ɔsika bɔgyi nwaa ka ni, ɔkɛnku bɔƒɔtaadi lɛlɔ kani na ukyuli ɔɔbla siin na Katɔti anumi, na ɔɔɔdi nwuna ɔda bubo bɔmmɔ lɛlɔ bɔdi ɔsu.
45003029	Munuu ni, Yudaƒuɔ lɛti pɛ ɔdi na Katɔti ɔdi? Na ɔɔɔdi bani naaadi Yudaƒuɔ ama ɔdi? Ɛɛn, ɔdi ama lɛnɔ ɔdi.
45003030	Ɔsika Katɔti unwi pɛ kani nkya na anwu ndubɔbla na Yudaƒuɔ baabla siin ɔkɛnku bɔƒɔtaadi lɛlɔ. Lɛni kani na ɔdubɔbla bani naaadi Yudaƒuɔ lɛnɔ na babla siin ɔkɛnku bɔƒɔtaadi bɔmmɔ kani lɛlɔ.
45003031	Anwuɔsu bi na ɔmɛni ɔɔtina? Ɔɔtina ka bɔ́da ɔda bubo bɔmmɔ buse ka bɔƒɔtaadi bɔ́ƒɔ-mu kenye ɔsu? Kudii! Mmomu lɛla lɛni na ɔda bubo bɔmmɔ bɔdanku geen na bɔɔkɔliku katɔ.
45004001	Bi ndi lɛla lɛni na bɔdubɔsu ka bula ɔti kuuku Abraham ɔ́nu ɔ́ti na litemi lɛmɛni lɛlɔ?
45004002	Si ɔkɛnku kabla lɛlɔ na Katɔti ɔ́nu ka Abraham use siin ni, na ubo kenyekɔ ka ɔkun lɛmɛnɛ. Nsu uuubo kenyekɔ kammɔ na Katɔti anumi, ɔsika ɔɔɔdi Abraham kabla na ɔ́nu.
45004003	Ɔsika na Bunweni Kedee Ɔku kemo ni, básu banini, “Abraham ɔ́ƒɔ Katɔti ɔ́di. Ɔmmɔ ɔsu na Katɔti ɔ́nu ka use siin.”
45004004	Ukyuli ɔni mɔɔbla kabla ni, ulábu nwuna lɛyuƒɔla aani litela, mmomu ɔdi lɛla lɛni námanku-nwu na nwuna kabla kenye.
45004005	Nsu na Katɔti kudɔ ni, ukyuli ɔni néteti anu útasia nwuna kabla lɛlɔ mmomu na úti nwuna anu ɔ́sia Katɔti lɛƒɔndia lɛlɔ ni, Katɔti ɔɔnu ukyuli ukpidi ɔmmɔ ka use siin.
45004006	Na Ɔga Dawid ɔ́su lɛni kani ka lɛlɔ lɛdubɔyɔ ukyuli ɔni na Katɔti ɔ́nu ka use siin. Na ɔɔɔdanku nwuna kabla kani na ɔ́bla ɔsu. Dawid ɔ́su ɔnini,
45004007	“Lɛlɔ lɛdubɔyɔ bekyuli bani na Katɔti úti bana bɔƒiɔ ɔ́kyiɛ-ma na údie ekpidi bana lɛlɔ.
45004008	Lɛlɔ lɛdubɔyɔ ukyuli ɔni ekpidi na Blɔti ulabu ulése-nwu kudii.”
45004009	Na lɛlɔyɔ lɛni lɛlɔ litemi na Dawid ɔ́su mɛni ni, bani nékulo ago kani ndubɔkɛ-ni? Kudii! Lɛdanku bani nétekulo ago lɛnɔ, ɔsika Bunweni Kedee Ɔku ɔɔsu ɔnini, “Abraham ɔ́ƒɔ Katɔti ɔ́di ɔsu na Katɔti ɔ́ƒɔ-nwu ka use siin.”
45004010	Na uwi ɔmani na Katɔti ɔ́nu-nwu ka use siin lɛni? Uwi ɔni kemo na Abraham útekulo tɔ lego munuu uwi ɔni na úukulo lego? Ɔɔɔdi uwi ɔni na úkulo lego. Mmomu asa na wetékulo lego.
45004011	Lego bukulo ɔdi ɔni na Abraham ɔ́bla mɛni ni, anwu ndi likpo buse bɔni mɔɔtina ka Katɔti ɔ́ƒɔ-nwu. Ɔsika nwuna bɔƒɔtaadi náya na Katɔti ɔ́ƒɔ-nwu ka use siin asa na úkulo lego. Na bɔƒɔtaadi bɔmɛni ɔsu ni, Abraham únwini baƒɔtaadine ƒui ɔti. Na Katɔti ɔkɛnku Abraham lɛlɔ ɔ́ƒɔ-ma ka bese siin ina ka bétekulo tɔ lego muedi.
45004012	Abraham ɔdi ɔti ute bani na békulo ago lɛnɔ. Nsu ɔɔɔdi ɔni na békulo ago ɔsu, mmomu ka bélie ngba na bɔƒɔtaadi kemo aani kalɛ na bula ɔti Abraham úlie asa na úkulo lego ɔsu.
45004013	Katɔti úse kenye úte Abraham ku nwuna bawɔ ka badubɔdi kayawi kamɛni ala. Nwuna kenye kani na úse mɛni kaaakɛnku kalɛ na Abraham ɔ́siaku ɔda bubo bɔdi kama ɔsu. Mmomu ni, úse-nwu kenye kamɛni ɔsika ɔ́ƒɔ Abraham ka use siin ɔkɛnku nwuna bɔƒɔtaadi ɔsu.
45004014	Na si kayawi kamɛni ala bɔdi linyese lise lite bekyuli bani mɔɔdi ɔda bubo lɛlɔ ni, na bɔƒɔtaadi bɔɔɔdi lɛla lɛdi. Na Katɔti linyese lɛdi kɔtɛ keeke.
45004015	Ɔsika ɔda bubo buudie Katɔti kɔnyi taatina-bu. Nsu si ɔda bubo buuubo ni, ukyuli lɛla lɛdi lilédie bula bɔƒiɔ taatina-bu.
45004016	Anwuɔsu ni, linyese lɛmɛni lɛdanku bɔƒɔtaadi, na ɔdi kama kekpokɔ ute bekyuli na Katɔti kaƒɔbuni kani na ɔ́bla bekyuli bani ƒui ndi Abraham bawɔ. Na ɔɔɔdi bani na Katɔti úte ɔda bubo bɔmmɔ lɛti pɛ ndi-nwu bawɔ ɔsu. Mmomu bani nsiaku Abraham bɔƒɔtaadi bɔmmɔ kama lɛnɔ. Ɔsika ni, Abraham ɔdi baƒɔtaadine ƒui ɔti.
45004017	Na lɛni na Bunweni Kedee Ɔku ɔ́su ɔnini, “Líti-ɔ lɛ́bla kadi bekyuli pii ɔti.” Na Abraham ndi bula ɔti ɔni náƒɔ ɔ́di na Katɔti anumi. Katɔti ɔyikun ɔni na úbo ɔsu ni, ɔ́gyila bekpine na básɔ bébo beli ngba. Na ɔkɛnku ɔyikun ɔmmɔ ɔsu ni, útemi na ala ani nátakya kudii áda álɛ!
45004018	Kesii kani na lɛnunsia liiibo muedi ni, Abraham únye bɔƒɔtaadi lɛlɔ kpakplaa. Anwuɔsu úbabla kadi bekyuli pii ɔti aani kalɛ na Bunweni Kedee Ɔku ɔ́su ɔnini, “Ƒula bawɔ lɛnɔ badubo bumomo lɛni kani.”
45004019	Abraham ɔ́ɔƒɔ aani akwa eti anyɔ. Nsu ni, enu átaƒɛ-nwu na bɔƒɔtaadi kemo ina ka ɔ́nu ɔ́ti ka kaƒiɔtɔ kɔtu na unye, na Sara lɛnɔ ɔ́ɔvi kɔwɔ.
45004020	Nsu ala amɛni átaƒɛ-nwu enu na nwuna bɔƒɔtaadi kemo. Mmomu úƒie Katɔti linyese ɔ́da kpakplaa, na nwuna bɔƒɔtaadi bɔmɛni bɔ́kya-nwu ɔkplu na úti bumwi úte Katɔti.
45004021	Na ɔgyi nwaa ka Katɔti ubo ɔyikun na ɔbla lɛla lɛni na ɔ́su úse.
45004022	Na ɔkɛnku bɔƒɔtaadi bɔmɛni ɔsu na básu banini, “Ɔmmɔ ɔsu na Katɔti ɔ́nu ka use siin.”
45004023	Na ɔɔɔdi anwu lɛti pɛ lɛlɔ bénweni etemila amɛni basiku banii, “Katɔti ɔ́nu-nwu ka use siin.”
45004024	Mmomu ɔdanku abu bani lɛnɔ na Katɔti ɔdubɔnu ka buse siin ɔkɛnku kalɛ na bɔ́ƒɔ Katɔti ɔni nágyila Blɔti Yesu ɔ́lɛku kekpine mmɔ bɔ́di lɛlɔ.
45004025	Katɔti úte kuƒi na bekyuli bádu Kristo ɔ́si bula ekpidi ani bɔ́bla ɔsu. Na Katɔti ɔ́gyila-nwu ɔ́lɛku bekpine akɔ kalɛ na Katɔti ɔnu ka buse siin.
45005001	Na ɔƒɛni ni, ka Katɔti ɔ́bla-bu siin ɔkɛnku bula bɔƒɔtaadi lɛlɔ ɔsu ni, Katɔti úte-bu keyi buɛɛ ɔkɛnku Blɔti Yesu Kristo lɛlɔ.
45005002	Na ka bɔ́ƒɔ Kristo bɔ́di ɔsu ni, ɔ́ya na bɔ́kɛ Katɔti lɛƒɔndia lɛni kemo na bɔkya ɔƒɛni. Na lɛlɔ lɛɛyɔ́-bu geen, ɔsika bubo lɛnunsia ka bɔdubulie ku Kristo na Katɔti lɛgadi bukeye bɔmmɔ kemo.
45005003	Na lɛnɔ ni, lɛlɔ lɛɛyɔ́-bu si buubó abi, ɔsika bɔgyi ka lɛbibo lɛmɛni udu lɛɛyá na buunye kpakplaa.
45005004	Na bula bunye kpakplaa ni, bɔɔyá na bɔɔkɛ́ udu ɔbuni. Na ɔmmɔ ndubɔya na bɔkɛ lɛnunsia.
45005005	Na lɛnunsia lɛmɛni liláya bula anumi ewi kalɔ. Ɔsika Katɔti ɔkɛnku nwuna Kɔyu kɔni na úte-bu lɛlɔ na ɔ́ya na nwuna bɔyɔ bɔ́ƒɔ-bu lɛlɔ kemo ƒui.
45005006	Uwi ɔni na bulakana lɛlɔ bubunku ni, Kristo úbekpi na bekyuli bekpidi lili. Na ɔ́lɛ lɛni na uwi ɔni kemo na Katɔti ɔlati ɔ́lɛ ugyii úse lɛlɔ.
45005007	Ubo ɔkplu ka ukyuli ɔdi ukpi na ukyuli ɔni nse siin lili. Nsu ɔƒaalɛ ukyuli ɔdi ɔkana na use kayi na ukpi na ukyuli ɔbuni lili.
45005008	Nsu Katɔti údie ɔ́tina-bu kaduɛ kalɛ na ɔɔyɔ́-bu. Ɔsika uwi ɔni na bɔkya bula ekpidi kemo ni, ɔ́ya na Kristo úkpi na bula lili.
45005009	Na si ɔkɛnku nwuna kukpi kɔmmɔ lɛlɔ ɔsu na bɔ́bla siin na Katɔti anumi ni, kukpi kɔmmɔ kɔdubudie-bu kɔlɛku Katɔti kɔnyi bonwu kemo utulo!
45005010	Na si Katɔti ɔ́sɔku abu ku-nwu ntɛ ɔ́klibi ɔkɛnku ubidi kukpi lɛlɔ na uwi ɔni kemo na nka bɔdi-nwu bekisine mmɔ ni, na uwi ɔni na abu ku-nwu ntɛ bɔdia mɛni ni, Katɔti ɔdubɔnu-bu kɔnyana utulo ƒui na bɔkɛ ngba bɔƒɔ ɔkɛnku Kristo ɔmmɔ lɛlɔ.
45005011	Na ɔɔɔdi ɔmɛni lɛti, mmomu lɛlɔ lɛɛyɔ́-bu geen na Katɔti lɛlɔ ɔkɛnku Blɔti Yesu Kristo ɔni lɛlɔ na Katɔti ɔ́sia na ɔ́sɔku abu ku-nwu ntɛ ɔ́klibi ɔsu.
45005012	Likpidi lɛ́sia ukyuli unwi lɛlɔ na líbo kayawi, na likpidi lɛmmɔ lɛdanku kukpi líboku kayawi. Ɔmɛni ɔsu kukpi kúbo ukyuli biala lɛlɔ. Ɔsika ukyuli biala ɔ́bla likpidi.
45005013	Likpidi lɛkya kayawi kemo asa na Katɔti úte-bu Mose ɔda bubo. Nsu kesii kani na ɔda bubo buuubo ni, Katɔti ulábu ukyuli bɔƒiɔ teese.
45005014	Nsu ɔ́si Adam uwi úbalɛ Mose uwi ni, kukpi kɔ́di bayawine ƒui lɛlɔ ku bani na bátabla likpidi lɛdi muedi aani kalɛ na Adam útadi Katɔti ɔda bubo lɛlɔ. Na Adam ɔmɛni unye ute ukyuli ɔni mebo.
45005015	Nsu ni, bana inyɔ beeese unwi. Ɔsika Katɔti lɛƒɔndia lɛni na ukyuli ɔmɛni ɔdanku liiise aani ala ani na Adam bɔƒiɔ bɔmmɔ bɔdanku. Adam ɔdi ukyuli unwi ɔni bɔƒiɔ ɔsu na bekyuli pii békpi. Nsu Katɔti ɔdubɔya na ngba bɔƒɔ lɛƒɔndia lɛni nkɛnku Yesu unwi ɔmmɔ lɛlɔ libo lite bekyuli pii litulo na nwuna kaƒɔ buni ɔsu.
45005016	Nsɔ mɔɔsu ka Katɔti lɛƒɔndia lɛmmɔ liiise aani ala ani nkɛnku likpidi lɛni na ukyuli unwi ɔmmɔ ɔ́bla. Ɔsika likpidi lɛmmɔ líboku litemi bɔtɛ ku kɔtɔ bɔdu. Nsu bɔƒiɔ pii bɔmmɔ kama ni, Yesu lɛƒɔndia lɛmmɔ lɛ́ya na bekyuli bábla siin.
45005017	Ɔkɛnku ukyuli unwi lɛlɔ ɔsu na kukpi kɔ́di bekyuli lɛlɔ ɔ́si ukyuli ɔmmɔ likpidi ɔsu. Anwuɔsu ɔkɛnku Yesu Kristo lɛlɔ ni, bekyuli bani ƒui nákɛ Katɔti lɛƒɔndia na ɔ́bla-ma siin badubuduo ngba bɔwɔdi bɔmmɔ lɛga bɔdi kemo butulo ƒui.
45005018	Anwuɔsu ni, kalɛ kani na ɔkɛ likpidi linwi lɛlɔ na bekyuli ƒui bákɛ kɔtɔ bɔdu ni, lɛni kani na ɔkɛ lɛbuni linwi lɛlɔ na Katɔti ɔdubute bekyuli ƒui ubo.
45005019	Na ɔkɛnku kalɛ na ukyuli unwi ɔmmɔ ɔ́ta únye Katɔti litemi lɛlɔ na bekyuli ƒui bénwini alaekpidi bablane ni, lɛni kani na Katɔti ɔkɛnku kalɛ na ukyuli unwi ɔ́di nwuna litemi lɛlɔ ɔsu na Katɔti ɔdubɔya na bekyuli pii babla siin.
45005020	Ka ɔda bubo bɔmmɔ búbo ni, bɔ́ya na bekyuli bánu bana ekpidi báti bébu. Na si bɔ́nu bula alaekpidi pii ani na bɔ́bla bɔ́ti ni, mmɔ kani na bɔdubɔnu Katɔti kɔnyana kɔni na ubo úte-bu lɛnɔ bɔti bubu.
45005021	Anwuɔsu kalɛ na likpidi lɛ́ya na kukpi kɔ́di bekyuli lɛlɔ ni, lɛni kani na Katɔti lɛƒɔndia lɛdubɔya na bɔbla siin na buduo ngba bɔni nsɔ naaadubɔsa kudii lɛga bɔdi kalɔ ɔkɛnku Blɔti Yesu Kristo lɛlɔ.
45006001	Ɔmɛni ɔsu ni, bi na ɔdi ka bɔsu? Buusié anumi butaabla likpidi kalɛ na Katɔti lɛƒɔndia limomo libu?
45006002	Oowo! Kudii! Ɔsika búkpi, na likpidi lɛsɔ liládi-bu lɛlɔ! Na bi ɔsu na ɔ́sɔ ɔlɛka bulie butaabla ala ekpidi?
45006003	Uwi ɔni na bákpila-bu ntu ɔkɛnku Yesu Kristo lɛlɔ na abu ku-nwu bɔ́bla unwi ni, bɛgyi ka ntu bɔni na bákpila-bu mmɔ bɔ́ya na bɔ́bla ku-nwu unwi útédu nwuna kukpi kemo lɛnɔ.
45006004	Na ɔkɛnku ntu bɔkpila bɔmmɔ ɔsu ni, ɔɔtina ka abu lɛnɔ búkpi na báva abu ku-nwu. Na Katɔti ɔkɛnku nwuna bukeye ku ɔyikun lɛlɔ ɔ́gyila Kristo ɔ́lɛku bekpine akɔ kalɛ na abu lɛnɔ bɔta bubelie ku-nwu ngba bɔwɔdi bɔmmɔ.
45006005	Na si abu ku-nwu bɔ́bla unwi na nwuna kukpi kemo ni, Katɔti ɔdubɔya na bɔbla ku-nwu unwi na nwuna bɔsɔ bɔta kemo.
45006006	Na bɔgyi ka bula udu ɔkukudi ɔmmɔ ku Kristo na bákana bámana ugyii lɛlɔ kalɛ na likyulikpi lɛyii udu na bula lɛlɔ, na bula ɔlɔna ɔsɔ ulenye ulátaabla likpidi kabla.
45006007	Ɔsika si ukyuli úkpi ni, likpidi lɛsɔ liiibo ɔyikun ɔdi na nwuna lɛlɔ.
45006008	Na si abu ku Kristo búkpi ni, bɔɔƒɔ́ taadi ka abu ku-nwu bɔdubulie ngba.
45006009	Na bɔgyi ka Katɔti ɔ́gyila Kristo ɔ́lɛku kekpine ɔni na ɔsɔ ulekpi. Na kukpi kɔsɔ kuuubo ɔyikun ɔdi na nwuna lɛlɔ.
45006010	Kristo kukpi kɔni na úkpi ni, úkpi kunwi pɛ na likpidi lɛsɔ liládi-nwu lɛlɔ. Na ngba bɔni na uli ɔƒɛni ni, uli-mu úte Katɔti.
45006011	Na lɛni kani na ɔlɛka amii lɛnɔ bitaanu lɛlɔ ka bíkpi na likpidi lɛsɔ liládi-mii lɛlɔ. Na ɔlɛka bilie ngba bite Katɔti na amii ku Kristo Yesu unwi bɔbla kemo.
45006012	Anwuɔsu bitaya na likpidi lɛdi bina ɔlɔna ɔni ndubukpi mɛni lɛlɔ, kalɛ na bilanyonu lɛlɔ bilete ɔlɔna ɔkwɛ adala ekpidi.
45006013	Iye bitete kuƒi na likpidi lɛƒɔ bina ɔlɔna kemo kesii biala na bitaabla likyulikpi. Mmomu biti bina lɛlɔ bite Katɔti aani bekyuli bani na Katɔti ɔ́gyila ɔ́lɛku kukpi kemo úboku ngba kemo. Na bɛnyonu bina lɛlɔ ekpo ƒui bite Katɔti aani ala ani nse siin na uti ɔbla nwuna kabla.
45006014	Ɔsika likpidi liiibo ɔyikun na bina lɛlɔ ka biiibo ɔda bubo kalɔ ɔsu. Mmomu bɛkya Katɔti lɛƒɔndia kalɔ.
45006015	Na bi na bɔdubo bɔsu? Ka bɔɔɔkya ɔda bubo kalɔ na Katɔti lɛƒɔndia kalɔ mmomu na bɔkya ɔsu ni, ɔlɛka butaabla ekpidi? Oowo. Kudii!
45006016	Bɛgyi geen ka ni, si bínu lɛlɔ kalɔ na bíti bina lɛlɔ bɛ́kya ukyuli ɔni kabla na bɛɛbla kalɔ ni, na bɛdi ukyuli ɔmmɔ kabla bablane. Anwuɔsu bɛkana binwini kabla bablane bite likpidi lɛni mɔɔkpanku ukyuli taatákya kukpi kemo. Na bɛkana binwini kabla bablane bite lɛbuni lɛni mɔɔkpanku ukyuli taatákya siin bɔbla kemo.
45006017	Nsu bɔɔgyá Katɔti enu, ɔsika uwi ɔdi kemo ni, bɛdi kabla bablane bite likpidi. Nsu ɔƒɛni ni, bíti bina kayi ƒui bɛɛdi litemi geen lɛni lɛ́tina-mii mmɔ lɛlɔ.
45006018	Na bɛ́lɛ likpidi enu kemo, na bínwini kabla bablane bíte ala siin bɔbla.
45006019	Mɔɔyɔ́ ka lɛsia kalɛ na bekyuli baatɛmi kenye na lidie ɔmɛni kalɔ lite-mii na ɔbla-mii kpɛtɛ kpɛtɛ. Na uwi ɔni nábavi kemo ni, bɛ́nyonu lɛlɔ ƒui bíte alaekpidi bɔbla ku ala ani muusé lɛlɔ ku likyulikpi ala bɔbla. Lɛni kani na ɔlɛka biti lɛlɔ ƒui bite siin bɔbla na bɛbla kedee.
45006020	Uwi ɔni na bɛdi kabla bablane bite likpidi ni, siin bɔbla uládi-mii lɛlɔ.
45006021	Na bi kɔsia na bɛ́kɛ bɛ́siku ala ani bɛ́bla bɛ́vi na eekpó-mii kɔƒa ɔƒɛni lɛlɔ? Ala ammɔ ƒui kɔsia ndi kukpi.
45006022	Nsu ɔƒɛni ni, bɛ́lɛ ekpidi enu kemo na bɛ́kɛ bɔnwuna. Na bínwini Katɔti kabla bablane. Ɔmmɔ ɔsu kɔsia kɔni na bɛɛkɛ́ ndi ɔni na bíti lɛlɔ bíte-nwu ƒui na bɛɛbla kedee kalɛ na bɛkɛ ngba bɔni nsɔ naaadubo bɔsa kudii.
45006023	Ɔsika likpidi lɛyuƒɔla ndi kukpi. Nsu Katɔti lɛƒɔndia lɛni na úte-bu ndi ngba bɔni naaadubo bɔsa kudii ɔkɛnku abu ku Kristo Yesu ɔni ndi Blɔti unwi bɔbla ɔsu.
45007001	Geen ni, banwa, binu lɛla lɛni na ndubo bɔsu mɛni kalɔ, ɔsika bina ƒui bɛgyi ɔda bubo bɔmmɔ. Ɔda bubo bɔmmɔ bɔɔdi ukyuli lɛlɔ uwi ɔni kemo na ulie ngba kani.
45007002	Muuti ɔmɛni lɛtina-mii. Uleku ɔni nli kɔgya ni, ɔgya ku ule ɔda bubo búnyimi-nwu bɔ́mana ɔgyani lɛlɔ uwi ɔni na ɔnana ɔmmɔ uli ngba. Nsu si ɔnana ɔmmɔ úkpi ni, uleku ɔmmɔ ɔ́lɛ ɔda bubo bɔmmɔ kalɔ.
45007003	Anwuɔsu si uleku ɔmɛni úsie útélieku ɔnana ɔbambadi uwi ɔni na ɔgyani ɔmua ulie ngba ni, bekyuli badubɔlɔ-nwu banii ɔsɔnɔdine. Nsu si ɔgyani ɔmɛni úkpi ni, ɔ́lɛ ɔda bubo bɔmmɔ kalɔ. Na ubo kuƒi ka ulie kɔgya kɔbambadi ɔni na ɔɔɔdi ɔsɔnɔdine.
45007004	Mina banwa, lɛni kani na use ute amii lɛnɔ. Ɔsika na ɔda bubo bɔmmɔ kenye ni, ɔɔtina aani si bíkpi uwi ɔni na Kristo úkpi. Na bɛkana bilieku ukyuli bamba. Anwuɔsu bínwini ukyuli ɔni na Katɔti ɔ́gyila ɔ́lɛku bekpine akɔ mmɔ kalɛ na bula kelie kalɛku ala abuni keyi ete Katɔti.
45007005	Uwi ɔni kemo na ɔda bubo búdie bula ukyuli udu ɔkukudi kelie kani ndanku likpidi bɔbla bɔ́tina-bu ni, ablala ammɔ ákɔ katɔ ébu. Na ala ani na bɔ́lɛku keyi na kelie kammɔ kemo adanku kukpi.
45007006	Nsu ɔƒɛni ni, ka búkpi na bɔ́lɛ ala ani nényimi-bu mmɔ kalɔ ɔsu ni, ɔda bubo bɔmmɔ bɔsɔ buládi-bu lɛlɔ. Ɔmmɔ ɔsu bɔsɔ bulábla lɛla lɛdi na ulu ɔkukudi lɛlɔ. Mmomu ulu ɔwɔdi ɔni nkɛnku Katɔti Kɔyu lɛlɔ na bɔɔbla kabla.
45007007	Na ɔmɛni ɔsu ni, bi na ɔdi ka bɔsu? Bɔsu na bɔsu bɔnii Katɔti ɔda bubo bɔdi likpidi? Kudii! Geen ni, ɔkɛnku ɔda bubo bɔmɛni lɛlɔ na bɔɔtí lɛla lɛni ndi likpidi. Si ɔda bubo bɔmɛni bútasu bɔnii, “Taya na anumi egyie-ɔ na ukyuli ɔdi ala lɛlɔ” ni, na nka lɛɛɛgyi lɛla lɛni ndi lɛnungyie likpidi.
45007008	Nsu ni, likpidi bɔbla bɔ́kɛ kuƒi ɔkɛnku ɔda bubo lɛlɔ na bɔ́ya na lɛnungyie lidu lidu lɛ́kɔ katɔ na mina lɛlɔ kemo. Na si ɔda bubo bɔdi buuubo ni, likpidi bɔbla lɛnɔ búkpi.
45007009	Ami ɔlati líilie ngba bɔmɛni udu dii, ɔni na lɛɛɛgyi ɔda bubo bɔmmɔ. Nsu uwi ɔni na líbo ḿbanu ɔda bubo bɔmmɔ lɛ́ti ka buléte-mi kuƒi ka lɛbla ala pii ni, likpidi bɔbla lɛnɔ bɔ́ta búnye-mi anumi na lɛ́nu lɛ́ti ka ndubo bukpi.
45007010	Na ɔda bubo bɔni na nka bɔya na lɛkɛ ngba ni, amu néboku-mi kukpi mmomu.
45007011	Na bɔkɛnku ɔda bubo lɛlɔ ni, likpidi bɔbla bɔ́kɛ ulu na bɔ́tɔlɔ-mii na bɔ́du-mi.
45007012	Ɔmɛni ɔsu ni, ɔda bubo bɔmmɔ buse kedee, na ala ani na bɔɔtina lɛnɔ ese kedee, na asia ulu siin lɛlɔ, na adia.
45007013	Anwuɔsu bɔtina na ɔmɛni ɔda ɔnii lɛla lɛni ndia néboku-mi kukpi? Kudii! Mmomu kalɛ na bɔnu likpidi bɔbla bɔti ka bɔdi likpidi ɔsu ni, likpidi bɔbla bɔkɛnku lɛla lɛni ndia lɛlɔ na búti kukpi búboku-mi. Na ɔkɛnku ɔda bubo bɔmɛni lɛlɔ ɔsu ni, likpidi bɔbla buudie muna udu geen keyi.
45007014	Bula ƒui bɔgyi ka ɔda bubo bɔdanku kɔyu kemo ala. Nsu ami nli ngba aani ɔyawine, na likpidi bɔbla bɔɔdi-mi lɛlɔ.
45007015	Neeenu ala ani na mɔɔbla kalɔ. Ɔsika si lɛla lɛni na lɛ́kali ka mɔɔyɔ́ lɛbla ni, ɔɔɔdi ani na mɔɔbla. Mmomu ala ani geen na nkisi ni, anya na mɔɔbla.
45007016	Na si ala ani na naaayɔ ka lɛbla na mɔɔbla ni, na ɔɔtina ka lɛ́tuna ka ɔda bubo bɔmmɔ bɔdia.
45007017	Ɔmmɔ ɔsu ni, ɔɔtina ka ɔɔɔdi ami ɔlati mɔɔbla lɛla lɛmɛni, mmomu likpidi lɛni nkya-mi kemo mɔɔbla lɛla lɛmmɔ.
45007018	Na ngyi ka na mina lɛlɔ kemo ni, lɛla lɛbuni lɛdi biala liiibo. Na mɔɔsu ɔmɛni taasiku mina ɔlɔna udu ɔkukudi ɔmmɔ lɛlɔ. Ɔsika mɔɔyɔ́ geen ka nka lɛbla lɛbuni, nsu naaakana-ni bɔbla.
45007019	Ɔsika lɛbuni lɛni na lɛ́yɔ ka lɛbla ni, ɔɔɔdi ani na mɔɔbla. Na likpidi lɛni mmomu na naaayɔ ka lɛbla ni, ani na mɔɔbla.
45007020	Anwuɔsu si mɔɔbla ala ani na naaayɔ ka lɛbla ni, ɔɔɔdi ami ɔlati mɔɔbla-nya. Mmomu ni, likpidi lɛni nkya-mi kemo mɔɔbla-nya.
45007021	Na ɔmɛni ɔsu ni, mɔɔnu lɛla lɛni mɔɔlɛ́ na mina lɛlɔ kemo taati. Si mɔɔwia ka lɛbla lɛbuni ni, likpidi lɛsiaku-mi kpakplaa.
45007022	Nka na mina kayi kemo geen ni, Katɔti ɔda bubo bɔɔda-mi ebiti geen.
45007023	Nsu mɔɔnu ka ala bamba ani mɔɔlɛ́-mi lɛlɔ kemo eekpóku lɛla lɛni na mina kasusu kaatina-mi ka lɛdia. Na áya na likpidi bɔbla búnyimi-mi na bɔ́bala-mi aani ɔtɔntɛne.
45007024	Mina lɛlɔ libo kɔnyana geen. Na ɔma ndubo-mi budie bɔlɛku ɔlɔna udunkpi ɔkukudi ɔni néti-mi úsela kukpi kemo mɛni?
45007025	Mɔɔgyá Katɔti enu, ɔsika ɔkɛnku Blɔti Yesu Kristo lɛlɔ ni, ndubɔkɛ bɔƒɔ! Na ɔƒɛni ni, na mina kasusu kemo ni, ndi Katɔti ɔda bubo kabla ɔblane. Nsu mina ukyuli udu ɔɔbla likpidi kabla.
45008001	Ɔmɛni ɔsu ni, kɔtɔ bɔdu bɔdi buuubo buuute bani nábla unwi ku Kristo Yesu na bana ngba bulie kemo.
45008002	Ɔsika ɔkɛnku Kristo Yesu lɛlɔ ni, ɔda bubo bɔni nkɛnku Katɔti Kɔyu kɔni muute bekyuli ngba bɔ́ya na lɛ́lɛ ɔda bubo bɔni ndanku likpidi bɔbla ku kukpi kalɔ.
45008003	Na lɛla lɛni na Katɔti ɔda bubo bɔni na úti úte Mose bútakana bɔbla ka bekyuli bátakana-mu lɛlɔ bɔdi ɔsu ni, Katɔti ɔ́bla-ni. Ɔ́tala Ubidi aani ukyuli ɔni mbo ɔlɔna ɔni na likpidi liikpóku. Úbo úbabla bekyuli ekpidi lili buvele akpala, na ɔ́du likpidi kɔtɔ na ɔ́yila likpidi ɔyikun ɔni mɔɔdi-bu lɛlɔ.
45008004	Katɔti ɔ́bla ɔmɛni úte abu bani nli aani kalɛ na Katɔti Kɔyu kɔɔyɔ́, na ɔɔɔdi kalɛ na ɔlɔna udu ɔkukudi ɔɔyɔ́. Ɔ́bla ala amɛni ƒui na ulu siin lɛlɔ aani kalɛ na nwuna ɔda bubo bɔɔtina.
45008005	Bekyuli bani nli na bana ɔlɔna udu ɔkukudi bɔyɔ kenye ni, bana kasusu kaasia ala ani na bana ɔlɔna ɔɔyɔ́ lɛlɔ. Nsu bani nli ɔkɛnku Katɔti Kɔyu lɛlɔ ni, bana kasusu kaasia lɛla lɛni na Katɔti Kɔyu kɔɔyɔ́ lɛlɔ.
45008006	Ukyuli ɔni kasusu mɔɔsia ɔlɔna ala lɛlɔ ni, ɔɔkɛ́ kukpi. Nsu ukyuli ɔni kasusu mɔɔsia Katɔti Kɔyu lɛlɔ ni, ɔɔkɛ́ ngba ku keyi buɛɛ.
45008007	Na ukyuli ɔni kasusu nsia ɔlɔna ala kani lɛlɔ ni, ɔdi ukisine ute Katɔti, ɔsika uládi Katɔti ɔda bubo lɛlɔ. Na sɔsɔ geen ni, ulakana-mu lɛlɔ bɔdi lɛnɔ kudii.
45008008	Bani náya na bana ɔlɔna ɔɔdi-ma lɛlɔ ni, balakana Katɔti lɛyɔla bɔbla.
45008009	Si Katɔti Kɔyu kɔ́ƒɔ-mii lɛlɔ kemo ni, biiilie na bina ɔlɔna udu ɔkukudi bɔyɔ kenye, mmomu kalɛ na Katɔti Kɔyu kɔɔyɔ́. Na si Kristo Kɔyu kútaƒɔ ukyuli ɔdi lɛlɔ kemo ni, ɔɔɔdi Kristo ɔdi.
45008010	Ina Kristo ɔkya-mii kemo ni, bina ɔlɔna ɔdubo bukpi na likpidi ɔsu. Nsu bina kɔyu kɔdubɔsɔ kɔkya ngba, ɔsika Katɔti ɔ́bla-mii siin.
45008011	Na si Katɔti Kɔyu kɔni nágyila Yesu ɔ́lɛku bekpine akɔ kɔkya-mii kemo ni, anwu ɔni nágyila Kristo Yesu ɔ́lɛku bekpine akɔ mɛni ndubute bina ɔlɔna ɔni ndubukpi mɛni ngba ɔkɛnku nwuna Kɔyu kɔni nli-mii lɛlɔ kemo ɔsu.
45008012	Anwuɔsu ni, banwa, ɔɔɔdi ɔlɔna ɔmɛni na bɔda kayu ka bulie ngba na nwuna ɔkwɛ adala kenye.
45008013	Si bɛsiaku likyulikpi udu ala bɔbla kama ni, bɛdubo bukpi. Nsu si bɛkɛnku Katɔti Kɔyu lɛlɔ na bɛ́du bina ɔlɔna udu ukpidi ɔmmɔ ni, bɛdubɔkɛ ngba.
45008014	Ɔsika bekyuli bani na Katɔti Kɔyu kɔtɔnku ni, ama ndi Katɔti bebi.
45008015	Katɔti útete-mii kɔyu kɔni náya na binwini liƒu ala kabla bablane. Mmomu úte-mii Kɔyu kɔni náya na binwini nwuna bebi. Na ɔkɛnku Kɔyu kɔmmɔ lɛlɔ ɔsu na bɔɔkpali Katɔti bɔnii, “Abba” ɔni kalɔ ndi mina Ati.
45008016	Katɔti Kɔyu ku bula ayu ƒui eedie ɔmɛni kenye taatina ka bɔdi Katɔti bebi.
45008017	Na si bɔdi nwuna bebi ni, na bɔdi nwuna ala badine. Na abu ku Kristo bɔdubɔdi Katɔti ala bɔsala. Na bɔdubukeye lɛnɔ aani nwuna kalɛ si búbo abi aani kalɛ na Kristo úbo abi.
45008018	Mɔɔnu taati geen ka abi ani na buubó ɔƒaani ni, aaadi lɛla lɛdi na kalɛ na Katɔti ɔdubɔya na bukeye kudɔ.
45008019	Ala ani na Katɔti údie ƒui aanu ulu kpakplaa teete uwi ɔni na Katɔti ɔdubudie nwuna bebi ɔtina.
45008020	Na ala ediedi amɛni ƒui ni, éduo lɛbibo kemo. Nsu ɔɔɔdi ala ammɔ alati mɔɔyɔ́ lɛni, mmomu Katɔti ɔlati néte kuƒi lɛni. Na ɔ́ya na ebo lɛnunsia ka
45008021	ɔdubudie ala ammɔ ƒui ɔlɛku kukpi enu kemo na anwuna, na ɔya na ekeye aani nwuna bebi kalɛ.
45008022	Na bɔgyi ka úti úbedu uwi ɔmɛni kemo ni, ala ani na Katɔti údie ƒui eedumo geen aani uleku ɔni ntɛ kɔwɔ.
45008023	Na ɔɔɔdi ala ammɔ lɛti, mmomu ku abu bani na Katɔti ɔ́ka nwuna Kɔyu buti bute lɛnɔ buudumo na bula lɛlɔ kemo, na bɔsia anu kpakplaa ka Katɔti ɔdubɔƒɔ-bu ekpidi lili kayu na bɔnwuna aani nwuna bebi.
45008024	Na ka bubo lɛnunsia lɛmɛni ɔsu ni, bɔ́kɛ bɔƒɔ. Nsu lɛnunsia lɛla lɛni na bɔɔnu ku bula anumi ni, lɛsɔ lɛɛɛdi lɛnunsia. Ɔsika ukyuli ɔdi ɔsɔ ulasia ala ani na ɔɔnu anu.
45008025	Nsu si bula anumi asia ala ani na bula anumi alanu lɛlɔ ni, na bɔɔkɛ́ kayi buɛɛ taanu-nya ulu.
45008026	Na ulu ɔmɛni lɛlɔ na Katɔti Kɔyu kuute-bu kebunku, ɔsika buse kpɛtɛ kpɛtɛ, na bɔɔɔgyi kalɛ bɔkpali Katɔti bɔvinku. Nsu nwuna Kɔyu ɔlati kuuvele na kuudumo teete-bu kalɛ ɔnwa na abu bulaka budie bɔtina.
45008027	Katɔti ɔni ngyi bekyuli kayi kemo ni, ɔgyi lɛla lɛni nkya nwuna Kɔyu kasusu kemo lɛnɔ. Ɔsika Kɔyu kɔmmɔ kuuvele Katɔti na nwuna badi lili kalɛ na Katɔti ɔmmɔ ɔɔyɔ́.
45008028	Bɔgyi ka lɛla biala na Katɔti ɔɔbla ni, lɛdi lɛbuni lite bekyuli bani mɔɔyɔ́-nwu na ɔ́lɔ-ma ka babla nwuna kabla.
45008029	Na bekyuli bani na Katɔti ɔgyi use ni, úse-ma likpo na ɔ́ya bálɛ Ubidi kalɛ na Ubidi ɔbla udeedi na nwuna banwa pii bammɔ akɔ.
45008030	Anwuɔsu bani na Katɔti úse-ma likpo ni, ama na ɔ́lɔ. Na bani na ɔ́lɔ ni, ɔ́bla-ma siin. Na bani na ɔ́bla siin mmɔ ni, ɔ́ɔkɔliku-ma lɛnyi katɔ.
45008031	Ɔmɛni ɔsu ni, bi na ɔdi ka bɔsu? Si Katɔti unye-bu kama ni, ɔma ndubɔkana na ukpoku-bu?
45008032	Na si Katɔti útenye útada Ubidi mmomu úti-nwu ɔkpa na bula lili ni, bi ɔsu na ulete-bu ala ƒui ku kaƒɔ ƒaa ɔkɛnku Ubidi ɔmmɔ lɛlɔ?
45008033	Na ɔma ndubɔwia Katɔti bekyuli baƒunadi litemi? Katɔti ɔlati uudie-ma kenye ka bɔƒiɔ bɔdi buuubo-ma lɛlɔ.
45008034	Na ɔma ndubɔkana na ɔdu-ma kɔtɔ? Kristo Yesu ndi ukyuli ɔni nékpi, na ɔni nsɔ nsia ndi ka Katɔti ɔ́gyila-nwu ɔ́lɛku bekpine akɔ na ɔ́sɔ úbo uli ngba na ulie Katɔti kɔdianu na uuvele-nwu teete-bu.
45008035	Na ɔma ndubɔkana na ukulo abu ku Kristo bɔyɔ bɔni nkya-bu ntɛ kemo? Lɛbibo, munuu ɔlɛ bunu, munuu bukpoku, munuu kɔka, munuu kasɔngya, munuu ɔgbankpi, munuu kukpi na kewii kenye?
45008036	Ɔkya Bunweni Kedee kemo ka ni, “Na awɔ ɔsu ni, bɔkya kukpi ɔgbankpi kemo limeyi ndi limeyi. Na baabla-bu aani kalɛ na baabla baƒonu bani na béti-ma bésela batádu.”
45008037	Na ɔmɛni ƒui kemo ni, butulo lɛlɔ badine ɔkɛnku Kristo ɔni mɔɔyɔ́-bu ɔsu.
45008038	-
45008039	Na use-mi nwaa ka bɔyɔ bɔni nkya abu ku Katɔti ntɛ ɔkɛnku Kristo Yesu ɔni ndi Blɔti lɛlɔ ni, lɛla lɛdi biala lilakana-mu bukulo. Ina kukpi iye ngba iye katɔ batu badi iye ayu ekpidi iye uwi ɔmɛni iye ɔni mebo iye ɔyikun ɔdi iye bɔkuku iye bɔgyu iye lɛla biala na bédie lilakana!
45009001	Lɛla lɛni na ndubo-mii bɔsu mɛni ni, ɔɔɔdi ɔkɔ na mɔɔnyi, ɔsika ndi Kristo ɔdi. Mina kayi kani lɛlɔ na Katɔti Kɔyu kɔɔdi mɔɔtina-mi geen ka naaanyi ɔkɔ.
45009002	Mɔɔyá na bɛti ka kayi kaakpulu-mi na muunú ɔlɛ geen na mina lɛlɔ kemo.
45009003	Ɔsika mɔɔyɔ́ ka libunku mina kadi bekyuli. Si banii nka Katɔti ɔtuna na ɔmami-mi Kristo lɛlɔ na ɔvumana mina bɔƒɔ ute mina kadi bekyuli ni, nka ndubunu kalɔ na ɔyila-mi udu.
45009004	Ɔsika badi bekyuli bani na Katɔti ɔ́ƒuna. Na úti-ma ɔ́bla nwuna bebi. Na údie nwuna lɛga bɔdi bukeye ɔ́tina-ma. Na ɔ́tina-ma lɛla lɛni na únyimi. Na úti nwuna ɔda bubo úte-ma. Ama na Katɔti ɔ́tina kalɛ na ɔdi ka bakpa-nwu. Na ama na úse kenye.
45009005	Ama mbo Israel ɔtɔ eƒi benengu bani na Katɔti ɔ́ƒuna. Na bana akɔ na Kristo ɔni nébo aani ukyuli ɔyawine ɔ́lɛ ɔ́si. Bɛya na bumwi Katɔti ɔni mɔɔdi ala ƒui lɛlɔ ɔ́si ɔƒɛni úsela ƒui. Ɔsia lɛni.
45009006	Ɔɔɔdi bɔsu na nda nnii Katɔti kenye kani na úse ni, útadi-ka lɛlɔ. Ɔsika ɔɔɔdi Yudaƒuɔ ƒui ndi bekyuli bani na Katɔti ɔ́ƒuna aani nwuna badi.
45009007	Na ulátina ka ni, Abraham kaba ƒui ndi Katɔti bebi. Katɔti ɔ́su Abraham ɔnini, “Isak lɛlɔ na ndubɔsia na akɛ bawɔ bammɔ.”
45009008	Na ɔmɛni ɔɔtina ka ni, ɔɔɔdi Abraham bebi bani ƒui na ɔ́wɔ ndi Katɔti bebi. Mmomu Katɔti bebi ndi bani mɔɔƒɔ́-nwu linyese lɛmmɔ taadi. Na ama na ɔɔnu aani Abraham bebi geen.
45009009	Na etemila ani na Katɔti ɔ́su na nwuna linyese kemo ndi ɔnii, “Ndubunwini libo na uwi ɔni námanku lɛlɔ. Na Sara ɔdubɔwɔ ɔnanabi.”
45009010	Na ɔɔɔdi ɔmɛni lɛti. Nsu Rebeka ɔ́wɔ nta na badi bananabi ɔ́siku ɔti unwi pɛ kudɔ ɔni ndi bula Nana Isak.
45009011	-
45009012	Nsu ni, Katɔti ubo ulu ɔni na ɔsia taaƒuna bekyuli. Na kalɛ na ubo-nwu kemo lɛni ɔsu ni, Katɔti ɔ́su lɛla lɛdi úse asa na badubɔwɔ nta bamɛni iye asa na nta bammɔ bati lɛbuni ku likpidi. Na ulu ɔni lɛlɔ na ɔɔsia mmɔ ɔɔɔkɛnku bana kabla kadi lɛlɔ. Mmomu ɔ́su Rebeka ɔnini, “Ubi unengudi ɔdubunwini ɔnamudi kabla ɔblane.”
45009013	Use aani kalɛ na Katɔti ɔ́su na Bunweni Kedee Ɔku kemo ɔnini, “Yakob na lɛ́ƒuna, na líni Esau.”
45009014	Ɔmɛni ɔsu ni, bi na ɔdi ka bɔsu ɔƒɛni? Bɔsu na bɔsu bɔnii Katɔti ulábla ala ulu lɛlɔ? Kudii! Ɔɔɔdi lɛni na use.
45009015	Nsu ɔ́su Mose ɔnini, “Ukyuli ɔni mɔɔyɔ́ ka lɛnu kɔnyana ni, ndubɔnu-nwu kɔnyana. Na ukyuli ɔni mɔɔyɔ́ ka nwuna lɛlɔ lɛkywi-mi kaƒɔ ni, nwuna lɛlɔ lɛdubɔkywi-mi kaƒɔ.”
45009016	Anwuɔsu kalɛ na Katɔti ɔɔnu ukyuli kɔnyana ni, ɔɔɔkɛnku ukyuli ɔmmɔ kabla bɔbla iye tabla lɛlɔ. Mmomu ni, ɔkɛnku kalɛ na Katɔti ɔlati ɔɔnu kɔnyana lɛlɔ.
45009017	Na Bunweni Kedee Ɔku kemo ni, Katɔti ɔ́su Ɔga Ƒarao ɔnini, “Ɔmɛni ɔsu geen líse-ɔ lɛga kalɛ na lidie mina ɔyikun lɛtina bekyuli ɔkɛnku ƒula lɛlɔ, na bebo-mi lɛnyi kudu bete kayawi bekyuli ƒui.”
45009018	Anwuɔsu ni, Katɔti ɔɔnu ukyuli ɔni na ɔɔyɔ́ kɔnyana. Na uudie ɔbambadi lɛnɔ atu na ɔɔbla atuɔkplu.
45009019	Bina akɔ ɔdi ɔdubo-mi buye ɔnini, “Si use lɛni ni, dɛ na ɔ́bla na Katɔti ɔ́sɔ uudie ukyuli bɔƒiɔ bɔdi? Ɔsika ukyuli ɔdi ulakana na wata wenye Katɔti lɛyɔla lɛlɔ.”
45009020	Na awɔ ndi ɔma geen na eetemi asiaku Katɔti? Libwi liléye ukyuli ɔni návɔ-ni ɔnini, “Bi ɔsu na ávɔ-mi lɛni?”
45009021	Ɔmɛni kama ni, ukyuli ɔni mɔɔvɔ́ ebwi ubo kuƒi na ɔbla lɛvɔti lɛmmɔ kalɛ biala na ɔɔyɔ́. Na ɔkana na ɔvɔ ebwi anyɔ ɔlɛku lɛvɔti linwi lɛmmɔ kemo, kalɛ na uti libwi linwi use ute limeyi bɔdi. Na uti libwi linyɔdi utaaƒuƒwɛ.
45009022	Na lɛni kani na Katɔti lɛnɔ ɔ́bla. Ɔɔyɔ́ ka udie nwuna kɔnyi keyi na banu nwuna ɔyikun bati. Nsu ɔ́kɛ kayi geen úte bani mɔɔkya-nwu kɔnyi ina ka ɔ́ɔlɛ-ma ugyii úse ka ɔyila-ma udu.
45009023	Na lɛni kani na ɔ́yɔ ka údie ala abuni ani nkya nwuna bukeye bonwu kemo keyi ɔtina bani na wanu kɔnyana. Na abu ndi bekyuli bani na ɔ́klibi úse ka bɔdubo bukeye.
45009024	Anwuɔsu na ɔ́ƒuna abu lɛnɔ, na ɔɔɔdi Yudaƒuɔ lɛti. Mmomu ku bani naaadi Yudaƒuɔ lɛnɔ.
45009025	Na lɛni na Katɔti ɔ́su na Kenye Udiene Hosea ɔku kemo ɔnini, “Bekyuli bani na nka baaadi mina badi ni, ndubɔlɔ-ma mina bekyuli. Na bekyuli bani na nka baaadi mina bayɔne ni, ndubɔlɔ-ma mina bayɔne.
45009026	Na kesii kani geen na lɛ́su nnii, 'Bɛɛɛdi mina bekyuli' ni, mmɔ na bekyuli badubɔlɔ-ma Katɔti Ɔni Nli Uwi Ƒui bebi.”
45009027	Katɔti Kenye Udiene Yesaia úbo kudu úte Yudaƒuɔ ɔnini, “Si ina Yudaƒuɔ bemomo aani ɛpu kɔnwinimi muedi ni, bana akɔ ɛlɛɛ badi kani ndubo bubu na bakɛ bɔƒɔ.
45009028	Ɔsika Blɔti ɔdubɔtɛku bayawine ƒui litemi kɔnakunwi na ɔsa.”
45009029	Na ɔdubɔlɛ aani kalɛ na Yesaia ɔ́su dii ɔnini, “Si Blɔti Ɔyikune Ƒui útebu bula bawɔ badi útese kama ni, bɔdubo udu bɔyii aani kalɛ na Sodom ku Gomora lɛma lɛ́yii udu!”
45009030	Ɔmɛni ɔsu ni, bi na ɔdi ka bɔsu? Bekyuli bani naaadi Yudaƒuɔ na bátasiaku lɛlɔ bɔbla siin kama ni, bénwini bekyuli bani nse siin ɔƒɛni na Katɔti anumi ka báƒɔ-nwu bádi ɔsu.
45009031	Nsu Yudaƒuɔ bani násiaku ɔda bubo lɛlɔ bɔdi kama kpakplaa kalɛ na babla lɛlɔ siin na Katɔti anumi ni, bátakana mmɔ budu.
45009032	Na bi ɔsu na bétedu? Ɔsika bátasia bɔƒɔtaadi lɛlɔ na babla siin, mmomu básia ama alati kabla kama.
45009033	Ɔmmɔ ɔsu na bétulo Kristo ɔni nse aani lɛtabi lɛni náda-ma ulu aani kalɛ na ɔkya Bunweni Kedee Ɔku kemo banini, “Binu! Lɛ́ƒuna lɛtabi lɛdi na Sion lɛni ndubɔya na bekyuli betulo. Na ani kani ndubɔya na begyiile bebuli. Nsu ukyuli biala ɔni maƒɔ-nwu madi ni, kɔƒa kulékpoku-nwu kudii.”
45010001	Mina banwa, ɔdi mina bɔyɔ bɔni nási-mi kayi kemo ku mina katɔ bɔkpali kemo ka Yudaƒuɔ bakɛ bɔƒɔ.
45010002	Nnye-ma kama na mɔɔsu ka ni, anumi eegyie-ma geen na Katɔti bɔsiaku lɛlɔ. Nsu lɛnungyie lɛmmɔ lɛɛɛkɛnku lɛlati lɛlɔ.
45010003	Ɔsika baaagyi ulu ɔni lɛlɔ na Katɔti ɔɔyɔ́ ka ukyuli ɔsia na ɔbla siin na nwuna anumi. Mmomu ama alati báwia ulu bamba béte lɛlɔ. Ɔmɛni ɔsu béteboku lɛlɔ kalɔ bétete Katɔti kalɛ na ɔtina-ma ulu ɔni lɛlɔ na basia na ɔbla-ma siin.
45010004	Ɔsika Kristo ndi Mose ɔda bubo bɔmmɔ ƒui kawɔlɔkɔ. Na ukyuli biala ɔni maƒɔ Kristo madi ni, ɔ́bla siin na Katɔti anumi.
45010005	Mose únweni ɔ́siku kalɛ na ukyuli ɔɔbla siin ɔkɛnku ɔda bubo lɛlɔ ɔnini, “Ukyuli biala ɔni mɔɔdi ɔda bubo bɔmmɔ lɛlɔ ni, ɔda bubo ulu ɔmmɔ ɔdubute-nwu ngba.”
45010006	Nsu Bunweni Kedee Ɔku ɔ́su ɔ́siku kalɛ na ukyuli ɔɔbla siin na Katɔti anumi ɔkɛnku bɔƒɔtaadi lɛlɔ ɔnini, “Teye lɛlɔ anii, 'Ɔma ndubusie katɔ?' ” Nwuna kalɔ ndi, ɔma makɔ katɔ matákpanku Kristo meboku?
45010007	“Na teye lɛlɔ anii, 'Ɔma ndubuduo usie kalɔ kemo ƒui?' ” Nwuna kalɔ ndi, ɔma mesie kekpine matákpanku Kristo meboku?
45010008	Mmomu lɛla lɛni na ɔɔtina ndi ka, “Katɔti litemi lɛmmɔ lɛ́ɛni líde-ɔ, na lɛkya-a kenye ku ƒula kayi kemo.” Na ani ndi bɔƒɔtaadi litemi lɛni lɛsa na bɔɔkɔ́.
45010009	Na si ébimi kenye na ásu anii Yesu ndi Blɔti, na áƒɔ ádi na ƒula kayi kemo ka Katɔti nágyila-nwu ɔ́lɛku kekpine ni, Katɔti ɔdubɔƒɔ-ɔ ngba.
45010010	Ɔsika ƒula kayi kemo na aaƒɔ́ taadi na aabla siin na Katɔti anumi. Na ƒula kenye kani na éti eedie ɔmɛni taatina, na aakɛ́ bɔƒɔ.
45010011	Ɔsika lɛni na Bunweni Kedee Ɔku ɔ́su ɔnii, “Ukyuli biala ɔni maƒɔ-nwu madi ni, kɔƒa kulékpo-nwu kudii.”
45010012	Ɔmɛni ɔɔtina ka ni, kavumana kadi keeebo Yudaƒuɔ ku bani naaadi Yudaƒuɔ ntɛ. Na Blɔti ɔdi bula ƒui Ɔti, na uute bekyuli bani ƒui mɔɔkpali-nwu ala abuni.
45010013	Lɛni na ɔkya Bunweni Kedee Ɔku kemo ɔnii, “Ukyuli biala ɔni mɔɔkpali Blɔti lɛnyi ni, ɔdubɔkɛ bɔƒɔ.”
45010014	Nsu ukyuli biala ɔni na útaƒɔ útadi ni, dɛ na ɔdubɔkana na ɔkpali-nwu uvele lɛla lɛdi? Na ukyuli ɔni lɛlɔ lɛsa na bátakɔ bétete-ma kudii ni, dɛ na badubɔkana na baƒɔ-nwu badi? Na si ɔdi útatákɔ lɛsa lɛmmɔ útete-ma dii ni, dɛ na badubunu-ni?
45010015	Na si bátatala bekyuli nɔɔ? Dɛ na ɔdubɔbla na bakɔ lɛsa lɛmmɔ? Anwuɔsu na bénweni banii, “Binu bekyuli bani ndubo babakɔ litemi buni lɛmmɔ lɛsa kalɛ na bana bubo kɔku kɔɔda kubiti!”
45010016	Nsu ni, ɔɔɔdi Yudaƒuɔ ƒui náƒɔ litemi buni lɛmmɔ. Ɔsika Yesaia ɔ́su ɔnini, “Blɔti, ɔma náƒɔ bula litemi ɔ́di?”
45010017	Anwuɔsu ni, bɔƒɔtaadi bunye litemi lɛmmɔ bunu lɛlɔ. Na litemi lɛmmɔ bunu lɛkɛnku Kristo litemi lɛlɔ.
45010018	Nsu lɛla lɛni muuye ɔƒɛni ndi ka ni, bunu na Yudaƒuɔ bétenu Katɔti litemi lɛmmɔ? Oowo! Bénu-ni aani kalɛ na Bunweni Kedee Ɔku ɔ́su ɔnini, “Bénu-ma kɔku na kayawi ekpo ƒui, na bana etemila égyingya ésie kayawi kawɔkɔ ƒui.”
45010019	Na nsɔ muuye nnii na bunu na bétenu-ni kalɔ? Mose ɔlati ndi ukyuli udeedi ɔni náka kenye budie na ɔ́su ka Katɔti ɔ́su ɔnini, “Ndubɔya na anumi egyie-mii na bekyuli bani naaadi Yudaƒuɔ lɛlɔ. Na ndubuti bekyuli bani anumi nétebimi lɛkya-mii kɔnyi.”
45010020	Na Yesaia úse kayi na ɔ́su-ma nwaa ka Katɔti ɔ́su ɔnini, “Bekyuli bani na nka baláwia-mi ni, ɔƒɛni bánu-mi. Na lídie lɛlɔ lɛ́tina bekyuli bani néteye-mi lɛlɔ.”
45010021	Nsu na Yudaƒuɔ lɛlɔ ni, Katɔti ɔ́su ɔnini, “Lígyingya enu líse limeyi limodi ka lɛƒɔ-ma. Nsu bátakpete-mi, ɔsika badi bekyuli bani naaabu lɛla lɛdi na báta bénye-mi lɛlɔ.”
45011001	Anwuɔsu muuye ɔƒɛni nnii Katɔti úni nwuna bekyuli? Oowo. Kudi kudii! Ami ɔlati Yudani na ndi na Abraham kaba kemo, na lɛ́si Benyamin ɔtɔ kemo.
45011002	Katɔti úteni nwuna bekyuli bani na ɔgyi use. Na bɛgyi lɛla lɛni na bénweni bákya Bunweni Kedee Ɔku kemo uwi ɔni na Kenye Udiene Elia úvele Katɔti úte Yudaƒuɔ na ɔ́su ɔnini,
45011003	“Blɔti, bekyuli bammɔ bádu ƒula kenye bediene na bábwɛ ƒula akpabi ammɔ ƒui. Na ami lɛti pɛ ndi ukyuli ɔni nébu, na baawia ka badu-mi!” Na kenye kamani na Katɔti údie Elia?
45011004	Údie kenye ɔnini, “Lídie bekyuli mpimu maatɛ líse líte lɛlɔ ɔni na bátalɛ akɔnkɔ kalɔ bétete Baal baƒiɔ.”
45011005	Lɛni kani na use ɔƒɛni. Nkyuli ɛlɛɛ badi bébu bani na Katɔti ɔ́ƒuna úse úte lɛlɔ ɔkɛnku nwuna lɛƒɔndia ɔsu.
45011006	Nwuna lɛƒɔndia lɛlɔ na ɔkɛ ɔ́ƒuna-ma, na ɔɔɔdi bana lɛla lɛni bábla ɔsu na ɔ́ƒuna-ma. Na si Katɔti ɔɔƒuna bekyuli na bana kabla bɔbla kenye ni, na nwuna lɛƒɔndia lɛɛɛdi lɛƒɔndia geen.
45011007	Geen ni, lɛla lɛni na Yudaƒuɔ básia anu kpakplaa ni, bátakɛ-ni. Nsu bani na Katɔti ɔ́ƒuna ama bákɛ-ni. Na bakladi báyu atuɔkplu.
45011008	Lɛni na Bunweni Kedee Ɔku ɔ́su ɔnini, “Katɔti ɔ́nyonu-ma na kɔdɔlɔ kɔ́ƒɔ-ma kayi ku kasusu ƒui. Na úti úbalɛ ku ɔmwi kadi ni, belenu na balánu lɛla lɛdi taati.”
45011009	Anwuɔsu Ɔga Dawid ɔ́su ɔnini, “Katɔti ɔya na bana limeyi kadikɔ kenwini kubu kubi-ma lɛlɔ, na betulo na bebuli beduo ɔgbankpi kemo.
45011010	Na ɔya na bana anumi abwɛ na batanu lɛla lɛdi batati, na ɔya na bana lɛbibo linwini etila asia-ma lɛlɔ uwi biala.”
45011011	Na muuye lɛnɔ nnii uwi ɔni na Yudaƒuɔ bétulo na bébuli ni, báyii ku udu na basɔ balakana bɔta? Oowo! Kudii! Mmomu ɔ́si bana bɔƒiɔ ɔsu ni, ngba bɔƒɔ búbedu bekyuli bani naaadi Yudaƒuɔ kalɛ na ɔya anumi egyie Yudaƒuɔ.
45011012	Yudaƒuɔ likpidi ɔsu na Katɔti ɔ́ya na kayawi ƒui bákɛ nwuna ala abuni. Na ɔni na Yudaƒuɔ báyila kɔyu kemo ala abuni ɔsu ni, bani naaadi Yudaƒuɔ bálɛ lili na bákɛ Katɔti kusɛ kusɛ geen. Na si bana bɔƒiɔ bɔdanku kusɛ kusɛ ɔmɛni udu búboku kayawi ni, si uwi ɔni na Yudaƒuɔ bakladi bábasalaku Katɔti badi ƒui ni, nwuna kusɛ kusɛ ɔmmɔ ɔdubo bumomo geen bubu!
45011013	Na amii bani naaadi Yudaƒuɔ ni, mɔɔsu-mii nnii uwi ɔni kemo na ami ndi ɔtalane nte-mii mɛni ni, muubo mina kabla kudu.
45011014	Na nsia lɛnu ɔkɛnku ɔmɛni lɛlɔ ka ni, anumi adubugyie mina bekyuli, na badi bakɛ ngba bɔƒɔ.
45011015	Ɔsika uwi ɔni na Katɔti údie-ma atu ni, Katɔti ɔ́sɔku anwu ku kayawi bekyuli ntɛ ɔ́klibi. Anwuɔsu bi na ndubo bɔlɛ si uwi ɔni na Katɔti ɔ́sɔ ɔ́ƒɔ-ma? Ɔdubuse aani kalɛ na ukpine ɔɔsɔ taata teebelie ngba.
45011016	Ɔsika si bodobodo kakɛ kedeedi kani na bábwɛ bákpa béte Katɔti use kedee ni, na bodobodo ɔkladi lɛnɔ use kedee. Na si kugyii kɔdi ugyiitu use kedee ni, na kugyii kɔmmɔ kɔgba lɛnɔ kuse kedee.
45011017	Na si kɔgba kɔdi kɔ́ƒɛ kɔ́lɛ kugyii kɔmmɔ lɛlɔ na békulo-mii aani lɛku kemo kugyii kagba blii kadi bébenyimi báda kesii kani na kugyii kɔmmɔ ntu bɔɔyu na ɔ́kun ɔ́da ni, bɛɛní ntu taasiku kugyii kɔmmɔ ligyiitu kudɔ.
45011018	Anwuɔsu bitakun lɛmɛnɛ na kugyii kɔmmɔ kɔgba kɔni náƒɛ kɔ́lɛ lɛlɔ. Ɔsika si bɛ́bla lɛni ni, bɛnu bɛti ka ɔɔɔdi amii nda ligyiitu lɛmmɔ. Mmomu ligyiitu lɛmmɔ nda-mii.
45011019	Bɛdubɔkana na bɛsu bɛnii, “Kɔgba kɔmmɔ kɔ́ƒɛ kalɛ na beti abu bamana kuna kenye.”
45011020	Na use lɛni. Nsu bɛti ka bana taƒɔ tadi ɔsu na bámami. Na amii bɛ́kɛ kamakɔ ka bɛ́ƒɔ bɛ́di ɔsu. Nsu ɔmmɔ ulátina ka ɔlɛka biteeƒu, mmomu bitaayia.
45011021	Ɔsika si Katɔti útenye útada Yudaƒuɔ bani nse aani kugyii kɔmmɔ ɔlati kɔgba bɔƒɛ ni, bɛɛkali ka ɔdubunye ɔda amii amu?
45011022	Ɔmɛni ɔɔtina-bu kalɛ na Katɔti ɔɔnu kɔnyana ku kalɛ na nwuna litemi libo ɔkplu. Ɔ́yu bekyuli bani nébo kalɔ ɔkplu, na ɔdi lɛƒɔndia ute amii si binye bɔƒɔtaadi bɔmmɔ lɛlɔ kpakplaa uwi ƒui. Si bítabla lɛni ni, Katɔti ɔdubukulo-mii udie kugyii kɔmmɔ lɛlɔ.
45011023	Na si Yudaƒuɔ lɛnɔ báda bana taƒɔ tadi báya ni, Katɔti ɔdubuti ama lɛnɔ ubamana kugyii kɔmmɔ lɛlɔ. Ɔsika Katɔti ɔlati ubo ɔyikun na ɔsɔku kagba ɔmana kugyii lɛlɔ na ɔkun ɔda.
45011024	Úse ɔdi lɛla lɛni na balakya unyeƒi ka si bákana na békulo kugyii kɔdi udu basiku lɛku kemo bábamana kɔni bálɛ ɔmantɛ lɛlɔ na ɔ́ku ɔ́da ɔni na nka útamanku ka babla ni, na ɔmantɛ kugyii kɔmmɔ ɔlati kɔgba ni, kɔdubɔkana na kɔkun kɔda kugyii kɔmmɔ lɛlɔ pla utulo.
45011025	Banwa, ala abɛdi adi akya ɔ́si kukuuku ani na naaayɔ nnii abɛ-mii ƒui kalɛ na bilátaakun lɛmɛnɛ na bina kasusu kenye. Anwu ndi ka ni, Yudaƒuɔ badi atuɔkplu ani baabla ni, ɔɔɔdubo buse lɛni uwi ƒui. Mmomu atuɔkplu ammɔ kenye kadubukulo uwi ɔni na Katɔti ɔ́sala bumomo bɔni na ɔɔwia na bani naaadi Yudaƒuɔ akɔ ɔ́wɔlɔ.
45011026	Na ulu ɔmɛni lɛlɔ na Yudaƒuɔ ƒui badubɔkɛ bɔƒɔ aani kalɛ na Katɔti ɔ́su na Bunweni Kedee Ɔku kemo ɔnini, “Ɔƒɔne ɔdubɔsi Sion na ɔdubo ubedie likyulikpi na Yakob kaba kemo.
45011027	Na bunyimi bɔmɛni ndubɔkya ami ku-ma ntɛ si uwi ɔni na lídie ekpidi bana lɛlɔ.”
45011028	Yudaƒuɔ badi Katɔti bekisine, ɔsika bátaƒɔ litemi buni lɛmmɔ bátadi. Ɔmɛni ɔsu ni, amii bani naaadi Yudaƒuɔ bɛ́kɛ kenyekɔ. Nsu ka Katɔti ɔ́ƒuna-ma ɔsu ni, ɔɔyɔ́-ma na bana bati kuuku ɔsu.
45011029	Ɔsika si ɔ́ƒuna ukyuli ɔdi iye ɔ́bla-nwu lɛƒɔndia lɛdi ni, ulávumana-ni.
45011030	Na amii bani naaadi Yudaƒuɔ ni, kalɛ na bɛ́ƒiɔ Katɔti uwi ɔdi nábavi kemo nsu ɔƒɛni Katɔti ɔ́nu-mii kɔnyana na Yudaƒuɔ atuɔkplu ɔsu ni,
45011031	lɛni kani na ɔkɛnku kalɛ na Katɔti ɔ́nu-mii kɔnyana ɔsu na ama lɛnɔ bénwini batuɔkplune kalɛ na Katɔti ɔnu ama lɛnɔ kɔnyana.
45011032	Katɔti ɔ́nyonu bekyuli ƒui, na bana atuɔkplu ábala-ma aani batɔntɛne kalɛ na ɔnu bana ƒui kɔnyana.
45011033	Katɔti úbomo geen na ala abuni ƒui ási-nwu kudɔ. Na geen ni, ɔ́da anu na ɔgyi ala ƒui kemo kaduɛ. Ukyuli ɔdi ulénu ulu ɔni lɛlɔ na ɔɔsia taatɛ litemi kalɔ. Na ukyuli ɔdi ulénu lilu lɛni lɛlɔ na ɔɔsia taabla nwuna ala kalɔ.
45011034	Lɛni na Bunweni Kedee Ɔku ɔɔsu ɔnini, “Ɔma náti Blɔti kasusu dii? Na ɔma mɔɔkya-nwu kasusu?
45011035	Ɔma néte Katɔti lɛla lɛdi dii na ɔlɛka Katɔti ɔƒɔ-nwu kayu ɔsia?”
45011036	Ala ani ƒui nási Katɔti kudɔ, na anwu ɔlati lɛlɔ na ɔkɛ údie-nya, na adi anwu adi. Bɛya na bɔkɔliku-nwu lɛnyi katɔ ɔ́si ɔƒɛni úsela ƒui. Ɔsia lɛni.
45012001	Anwuɔsu ni, mina banwa, ka Katɔti ɔ́bla-bu kaƒɔ buni geen ɔsu ni, muuvele-mii geen nnii biti bina lɛlɔ bite Katɔti aani akpala ani nse kedee na aayɔ́-nwu kaƒɔ lɛnɔ bɛda na bina ngba bulie kemo mɛni. Ɔmmɔ ndi bina kɔyu kemo akpala kabla.
45012002	Bɛsɔ bitabla unwi ku kayawi kamɛni lɛlɔ ala bɔbla. Mmomu bɛya na Katɔti ɔvumana-mii kasusu ƒui na binwini bekyuli bawɔdi. Ɔmmɔ ndubɔya na bɛnu lɛla lɛni na Katɔti ɔɔyɔ́ bɛti, na bɛbla lɛla lɛni ndia na lɛɛyɔ́-nwu kaƒɔ na lise sɛɛn lɛ́wɔlɔ.
45012003	Na ɔkɛnku kabla kani na úte-mi na nwuna lɛƒɔndia ɔsu ni, mɔɔsu bina ƒui nnii bitatalaku lɛlɔ katɔ bitetuloku kalɛ na bise. Mmomu ni, bina kasusu katina ka bíboku lɛlɔ kalɔ na ɔdi biala utaakɔku lɛlɔ taanu na nwuna bɔƒɔtaadi bɔni na ubo kenye.
45012004	Kalɛ na bula ƒui bubo lɛlɔ ugyii unwi ɔni mbo ɔlɔna ekpo pii ani naaabla kabla kenwi ni,
45012005	lɛni kani na bɔdi bekyuli pii na Kristo kemo nsu bɔ́sala bɔ́bla unwi aani lɛlɔ ugyii unwi ɔni ndanku lɛlɔ ekpo pii.
45012006	Anwuɔsu ni, bɛya na buti kɔyu kemo etela lidu lidu ani na Katɔti ɔkɛnku nwuna lɛƒɔndia kemo na úte-bu bɔbla kabla. Si ukyuli ɔdi litela lɛdi Katɔti kenye budie ni, ɔdi ka udie-ni kenye ku bɔƒɔtaadi bɔni na ubo.
45012007	Si ukyuli ɔdi litela lɛdi bekyuli kabla bɔbla ni, ɔdi ka utaabla kabla lɛni kani. Si ɔdi ala bɔtina ni, ɔdi ka ɔtina ala ammɔ lɛni kani.
45012008	Si ɔdi bekyuli ɔkplu bɔkya ni, ɔdi ka ɔkya bekyuli ɔkplu. Si bekyuli na ɔdi ka ute ala ni, na ute ku kaƒɔ ƒaa. Na si bekyuli bɔtɔnku lɛnɔ na ɔdi ni, ɔdi ka uti nwuna anu ƒui ɔsia kabla kammɔ lɛlɔ na ɔtɔnku-ma. Si kɔnyana bɔnu na ɔdi ni, na ɔnu kɔnyana ku kayi ƒui.
45012009	Bɛya na bina bekyuli bɔyɔ bɔbla bɔyɔ geen. Bikisi likpidi na biƒie lɛla lɛbuni bɛda.
45012010	Biti bɔyɔ bite lɛlɔ ku kayi ƒaa aani banwa baƒɔtaadine. Na bɛbu bina bakpana bitulo lɛlɔ.
45012011	Bitabla kɔkɔsɔ, mmomu bɛya na Katɔti Kɔyu kɔƒɔ-mii lɛlɔ kemo ƒui na bitaabla Blɔti kabla.
45012012	Lɛlɔ litaayɔ-mii na bina lɛnunsia kemo. Na binye kpakplaa na lɛbibo biala kemo. Na bitaakpali katɔ na ulu lɛlɔ.
45012013	Bile bina lɛlɔ ala bite Katɔti bekyuli bani neeebo lɛla lɛdi. Na bɛgyingya enu na bɛƒɔ baƒɔ.
45012014	Bekyuli bani muukpóku-mii ni, bite-ma kusɛ kusɛ. Bite-ma kusɛ kusɛ na bitewida-ma.
45012015	Bɛkɛ lɛlɔyɔ ku bani na lɛlɔ lɛɛyɔ́. Na biwuloku bani muuwulo.
45012016	Bɛbla unwi ku bina bakpana na bina ngba bulie kemo. Bitatalaku lɛlɔ katɔ, mmomu bɛtuna na bɛsala ku bani neeebo kenyekɔ kadi na bekyuli anumi. Na bitanu lɛlɔ bitetulo bakladi.
45012017	Biteti likpidi bitaƒɔ likpidi kayu. Bɛnu kaduɛ na bitaabla ala ani na ukyuli biala ɔɔnu ka adia.
45012018	Bɛsia ulu biala lɛlɔ na bɛya na keyi buɛɛ kakya amii ku bekyuli ƒui ntɛ.
45012019	Banwa, bitedie ukyuli likpidi kasi kudii, mmomu bite Katɔti kuƒi na ɔbla nwuna kɔnyi kabla na ukyuli ɔmmɔ lɛlɔ. Ɔsika ni, Katɔti ɔ́su na Bunweni Kedee Ɔku kemo ɔnini, “Ami Unwoti muudie kasi, na ami ndubɔƒɔ kayu.”
45012020	Mmomu na Bunweni Kedee Ɔku kemo ni, básu-bu banii, “Si kɔka kɔɔda ƒula ukisine ni, te-nwu adila na ɔdi. Si utukwɛ mɔɔda-nwu ni, te-nwu ntu na ɔni. Ɔsika si ábla lɛni ni, édie ogya ku agyabi éwi-nwu lili.”
45012021	Bitaya na likpidi lɛdi-mii lɛlɔ, mmomu biti lɛbuni bɛdi likpidi lɛlɔ.
45013001	Ɔlɛka ukyuli biala uti ɔbu ute kalɔ lɛlɔ batɔnkune. Ɔsika ɔtɔnkune ɔdi uuubo ɔyikun ɔdi si ɔɔɔdi Katɔti kudɔ na ɔ́si. Na batɔnkune bani nli ɔƒɛni ni, Katɔti néti-ma úse mmɔ.
45013002	Si ukyuli ɔ́di ɔ́ta únye batɔnkune badi lɛlɔ ni, Katɔti lɛla lɛni na úse úse lɛlɔ na ɔ́ta únye. Na bekyuli bani mabla lɛni ni, baawia litemi bɔtɛ teete lɛlɔ.
45013003	Bekyuli bani mɔɔbla lɛbuni ni, batɔnkune bammɔ baaadi lɛyiala beeete-ma, mmomu bekyuli bekpidi na badi lɛyiala bete. Si bɛɛyɔ́ ka bɛda ɔtɔnkune bɔyia bɛya ni, bɛbla lɛla biala ulu lɛlɔ na ɔdubumwi-mii.
45013004	Ɔsika Katɔti kabla ɔblane na ɔdi, na ɔɔbla kabla kalɛ na ɔdianku-ɔ. Nsu si bɛɛbla likpidi ni, na ɔdi ka bɛyia-nwu. Ɔsika ɔɔɔdi keeke ɔsu na béte-nwu ɔyikun! Katɔti kabla ɔblane na ɔdi. Na ɔdi ukyuli ɔni mɔɔnu ka bábla lɛla biala ulu lɛlɔ na ɔni likpidi ɔblane biala kɔtu.
45013005	Ɔmɛni ɔsu na ɔdi ka biboku lɛlɔ kalɔ bite batɔnkune. Na ɔɔɔdi Katɔti kɔnyi kɔni mebo-mii lɛlɔ ɔsu, mmomu ka biinú bina kayi bɔlɛ ɔsu.
45013006	Ɔmɛni ɔsu lɛnɔ na ɔdi ka bɛƒɔ kuyi bite bina kalɔ lɛlɔ batɔnkune, ɔsika Katɔti kabla na baabla. Na béti bana uwi ƒui béte ka bátaatɔnku bekyuli.
45013007	Anwuɔsu ni, bɛƒɔ bana ɔdi biala kayu kani na bɛda-nwu. Si kalɔ kammɔ egulabi ani na báda béte ɔdi biala na ɔdi ni, na bɛƒɔ-ka. Si kuyi kɔdi ni, na bɛƒɔ aku lɛnɔ. Si ɔbu na ɔdi ka bite ni, na bite. Na si bumwi lɛnɔ ɔdi ni, na bimwi.
45013008	Si bɛda ukyuli ɔdi kayu ni, biteni-ka bɔƒɔ. Bɛƒɔ kana ƒui na kasa. Nsu kayu kani na bɛdubɔda na kalása bɔƒɔ ndi bina ukyulikpana bɔyɔ. Ɔsika ukyuli biala ɔni na ubo bɔyɔ ute nwuna ukyulikpana ni, ɔɔtina ka ɔ́ɔdi Katɔti ɔda bubo bɔmmɔ lɛlɔ.
45013009	Ɔda ɔni bébo-bu banii, “Tadi kɔsɔnɔ, tadu ukyuli, teyu, taya na anumi egyie-ɔ na ukyuli ɔdi ala lɛlɔ,” ku ɔda bubo biala nsɔ nkya ɔmɛni kama ni, ɔna ƒui ɔdanku lɛlakpa linwi lɛni ndi, “Yɔ ƒula ukyulikpana aani ƒula lɛlɔ kalɛ.”
45013010	Bɔyɔ bulábla nwuna ukyulikpana likpidi. Anwuɔsu bɔyɔ ndi lɛla lɛni na ɔda bubo bɔmmɔ ƒui bɔdanku.
45013011	Bɛgyinya! Na bɛsia ulu ɔmɛni lɛlɔ. Ɔsika bɛgyi uwi ɔni kemo na bɔkya. Uwi ɔni kemo na Katɔti ɔdubɔƒɔ-bu úude útulo uwi ɔni na bɔ́ƒɔ Kristo bɔ́di kalɔ kesekɔ.
45013012	Usien ɔmmɔ ɔ́ɔvi ɔ́wɔlɔ, na kadi ndaku bugye. Anwuɔsu bɛya na bɔda lɛdisa kemo ala bɔbla bɔya, na bɛkya kekpo awu ɔni námanku bekyuli bani nkya bukeye kemo.
45013013	Bɛya na bɔda bula lɛlɔ kaduɛ aani bekyuli bani nkɛ mɔɔví bukeye kemo. Na ɔɔɔdi adikpi emeyi bɔdi ku ntɛ bukpi ku lɛyalɛ ala ku likyulikpi ala ku lɛlɔ ntɛ bule ku lɛnungyie.
45013014	Mmomu biti Blɔti Yesu Kristo bɛkya aani awu, na bɛda kasusu bidie ɔlɔna ala keeke ani mɔɔda-mii ɔkwɛ lɛlɔ.
45014001	Bigyingya enu na bɛƒɔ bina bakpana bani bɔƒɔtaadi nátayu tɔ ɔkplu. Bitakyaku-ma unyeƒi na ala ani lɛlɔ na amii ku-ma kasusu kátabla kenwi lɛlɔ.
45014002	Ukyuli ɔdi nwuna bɔƒɔtaadi buute-nwu kuƒi ka ɔdi adila biala. Nsu ɔbambadi ɔni na nwuna bɔƒɔtaadi buuubo tɔ ɔkplu ni, adila ani kemo na bátakya lɛna kani na ɔɔdi.
45014003	Na ukyuli ɔni mɔɔdi lɛla biala mɛni ni, utanu ɔnwani ɔni mɔɔdi ala aƒunadi ka ɔ́sɔ. Na ukyuli ɔni mɔɔdi ala aƒunadi lɛnɔ utadu ɔni mɔɔdi lɛla biala kɔtɔ. Ɔsika Katɔti ɔ́ƒɔ anwu lɛnɔ.
45014004	Kenyekɔ kamani na ebo na aatɛku ukyuli ɔdi kabla ɔblane litemi? Nwuna unwoti ɔlati ndubɔnu bɔti si unye ute-nwu kpakplaa iye uuunye. Na kabla ɔblane ɔmmɔ lɛnɔ ɔdubunye kpakplaa, ɔsika Blɔti ɔdubɔkana na ɔya na unye ute-nwu kpakplaa.
45014005	Ukyuli ɔdi ɔɔbu limeyi lɛdi ka lise kedee litulo lɛbambadi. Na ɔdi lɛnɔ ɔɔnu emeyi ƒui ka ese unwi. Lɛla lɛni kani námanku ndi ka ɔdi biala ɔƒɔ lɛla lɛni na ɔɔbla ɔdi kaduɛ.
45014006	Ukyuli ɔni mɔɔbu limeyi lɛdi ni, Blɔti na uute ɔbu. Na ukyuli ɔni na adila adi lɛnɔ na ɔɔdi ni, Blɔti na uute ɔbu, ɔsika ɔ́gya Katɔti enu na ana lili. Na ukyuli ɔni néni na uládi adila adi lɛnɔ ni, ɔɔbla lɛni teeti taabu Blɔti. Na ɔɔgyá Katɔti enu.
45014007	Bula akɔ ɔdi uuulie ngba uuute nwuna lɛlɔ. Na lɛni kani na bula akɔ ɔdi lɛnɔ ulekpi ulete lɛlɔ.
45014008	Si buli ngba ni, bulie bute Blɔti. Na si búkpi lɛnɔ ni, búkpi búte Blɔti. Anwuɔsu si buli o-o iye búkpi o-o ni, Blɔti ɔdi kani na bɔdi.
45014009	Ɔsika ɔmɛni ɔsu geen na Kristo úkpi na ɔ́sɔ ɔ́ta úbo uli ngba kalɛ na unwini Blɔti ute bekpine ku bayawine ƒui.
45014010	Bi ɔsu na aadú ƒ^ɔnwani kɔtɔ? Iye ni, bi ɔsu na aanu ƒ^ɔnwani aani si ɔ́sɔ? Bula ƒui bɔdubunye Katɔti lɛgaboku lɛmmɔ anumi na ɔtɛku-bu litemi.
45014011	Ɔsika bénweni banii, “Blɔti ɔnini, 'Ka lɛnya nli ngba mɛni ni, mɔɔsu-mii kpakplaa ka ɔdi biala ɔdubɔlɛ-mi akɔnkɔ kalɔ. Na ukyuli biala ɔdubɔkɔliku Katɔti lɛnyi katɔ.' ”
45014012	Anwuɔsu ni, bula akɔ ɔdi biala ɔdubɔbu nwuna ngba nkunta bute Katɔti.
45014013	Ɔmmɔ ɔsu bɛya na bɔda lɛlɔ kɔtɔ bɔdu bɔya. Mmomu bɛlɛ ugyii ka bɛɛɛdubo lɛla lɛdi bɔbla na lɛbala ɔdi bɔƒɔtaadi ulu na wetulo na weduo likpidi kemo.
45014014	Ka nliku Blɔti Yesu ɔsu ni, ngyi geen na mina kayi kemo ka adila adi eeebo na eesé lɛlɔ na anya alati udu kemo. Nsu si ɔdi ɔ́nu lɛla lɛdi aani lɛla lɛni muusé lɛlɔ ni, lɛla lɛmmɔ lɛdubuse-nwu lɛlɔ.
45014015	Si aadi lɛla lɛdi na agyi ka liikpóku ƒula ukyulikpana ni, ɔɔɔdi bɔyɔ na eedie taatina-nwu. Taya na lɛla lɛni na aadi libile ƒula ukyulikpana bɔƒɔtaadi, ɔsika Kristo úkpi na anwu lɛnɔ lili.
45014016	Na lɛla lɛni na awɔ aanu ka lɛdia ni, taya na ala ammɔ eti unyeƒi ákya Katɔti badi akɔ.
45014017	Ɔsika Katɔ Ɔga Ɔma ni, ɔɔɔdanku bɔdi ku bɔni. Mmomu ɔdanku lɛlɔ bɔbla siin ku keyi buɛɛ ku lɛlɔyɔ na Katɔti Kɔyu kemo.
45014018	Ɔsika ukyuli ɔni mɔɔbla Kristo kabla na ulu ɔmɛni lɛlɔ ni, ɔɔyɔ́ Katɔti kaƒɔ na bekyuli lɛnɔ baabu-nwu.
45014019	Anwuɔsu bɛya na bɔkya ɔkplu biala na bɔbla lɛla lɛni muuboku bekyuli keyi buɛɛ na lɛɛyá na bekyuli baalɛ́ lili na kɔyu kemo.
45014020	Bitebile Katɔti kabla na adila ɔsu. Lɛdila biala lise sɛɛn, nsu ɔɔɔdia si lɛla lɛni na aadi lɛdubɔya na ukyuli ɔdi utulo na ubuli uduo ɔgbankpi kemo.
45014021	Si alákun lɛna iye alani ntɛ iye alábla lɛla lɛni maya na ƒ^ɔnwani weduo ɔgbankpi kemo ni, ɔdia.
45014022	Anwuɔsu si lɛla lɛni na áƒɔ ádi na ala amɛni lɛlɔ ni, ya na asɔ akya awɔ ku Katɔti ntɛ kani. Lɛlɔ lɛdubɔyɔ ukyuli ɔni na nwuna kayi kaladu-nwu kɔtɔ na lɛla lɛni na ɔɔnu ka lɛdia lɛlɔ.
45014023	Nsu si ukyuli ɔdi ɔɔdi lɛla lɛdi na nwuna kayi kalátunaku-nwu ni, báadu-nwu kɔtɔ kukuuku, ɔsika uládi lɛla lɛmmɔ na bɔƒɔtaadi kemo. Na lɛla biala na ukyuli ɔɔbla na ɔɔɔkɛnku bɔƒɔtaadi lɛlɔ ni, ɔdi-nwu likpidi.
45015001	Abu bani na bula bɔƒɔtaadi bɔ́ɔyu ɔkplu ni, ɔlɛka bɔkɛ kayi bute ala ani na bekyuli bani na bana bɔƒɔtaadi bútayu tɔ ɔkplu baabla na bubunku-ma. Na ɔɔɔdi ka bɔbla lɛla lɛni mayɔ-bu kaƒɔ lɛti.
45015002	Ɔdi ka bula akɔ ɔdi biala ɔbla lɛla lɛni mayɔ nwuna ukyulikpana kaƒɔ kalɛ na ɔdia ute-nwu na ɔya na ɔlɛ lili na kɔyu kemo.
45015003	Ɔsika Kristo muedi ni, ɔɔɔdi lɛla lɛni mayɔ-nwu kaƒɔ kani na ɔ́bla. Mmomu bénweni ka Kristo ɔmmɔ ɔ́su Katɔti ɔnini, “Edumi ani na bekyuli bédumi-ɔ ni, ana ƒui ébo ábasia-mi lɛlɔ.”
45015004	Na ala ani ƒui na bénweni bése uwi ɔni návi kemo ni, bénweni-nya bése kalɛ na batina-bu ala, kalɛ na si búnye lɛbibo biala kenye kpakplaa ɔkɛnku Bunweni Kedee ogya ɔni na ɔɔkya-bu lɛlɔ ni, na bɔkɛ lɛnunsia.
45015005	Muuvele Katɔti ɔni muubunku-bu na bɔɔkana lɛbibo biala kenye bunye kpakplaa na ɔɔkya-bu ogya nnii ɔya na unwi bɔbla bɔkya-mii akɔ uwi ɔni na bíti bɛsiaku Kristo Yesu mɛni.
45015006	Na bina ƒui kayi kasala kabla kenwi ku bina etemila, na bimwi Katɔti ɔni ndi Blɔti Yesu Kristo Ɔti.
45015007	Ɔmɛni ɔsu bigyingya enu na bɛƒɔ lɛlɔ aani kalɛ kani na Kristo úgyingya enu na ɔ́ƒɔ-mii. Ɔmɛni uuti ɔbu teete Katɔti.
45015008	Ɔsika mɔɔsu-mii nwaa nnii Kristo únwini Yudaƒuɔ ubunkune kalɛ na udie ɔtina ka kenye kani na Katɔti ɔ́su Yudaƒuɔ ɔtɔ eƒi benengu úse ni, ɔ́di-ka lɛlɔ na kébo kete lɛni sɔsɔ.
45015009	Na Katɔti kenye kammɔ kadubɔya na bekyuli bani naaadi Yudaƒuɔ lɛnɔ bemwi Katɔti na nwuna kɔnyana bɔnu ɔsu. Katɔti kenye udiene ɔdi ɔ́su Katɔti na Bunweni Kedee Ɔku kemo ɔnii, “Ɔmɛni ɔsu ndubumwi-ɔ na bekyuli bani naaadi Yudaƒuɔ akɔ. Na ndubudie bɔƒɔtaadi lɛnu limwi ƒula lɛnyi.”
45015010	Na básɔ básu banii, “Amii bani naaadi Yudaƒuɔ bɛkɛku Katɔti bekyuli ebiti.”
45015011	Básɔ básu lɛnɔ banii, “Amii bani naaadi Yudaƒuɔ ƒui bimwi Blɔti. Na amii kadi ƒui bekyuli bidie lɛnu bimwi-nwu.”
45015012	Yesaia lɛnɔ ɔ́sɔ únweni ɔnini, “Yese kugyii ugyiitu ɔdubɔta. Na ɔdi ukyuli ɔni ndubɔta na ɔdi kadi ƒui bekyuli lɛlɔ. Na bekyuli bani naaadi Yudaƒuɔ ƒui badubɔkɛ lɛnunsia na nwuna lɛlɔ.”
45015013	Muuvele nnii Katɔti ɔni ndi bula lɛnunsia ɔya na lɛlɔyɔ lɛƒɔ-mii lɛlɔ kemo ƒui, na bɛkɛ keyi buɛɛ aani kalɛ na bíti bina lɛlɔ bɛ́sia-nwu lɛlɔ kenye, kalɛ na Katɔti Kɔyu ɔyikun ɔya na bina lɛnunsia lɛƒɔ-mii lɛlɔ kemo ƒui.
45015014	Banwa, ami ɔlati lɛ́ƒɔ lɛ́di geen ka ala abuni bɔbla bɔ́ƒɔ-mii lɛlɔ kemo ƒui. Na bɛgyi ala ƒui kalɛ na biti ala ammɔ bɛtina lɛlɔ.
45015015	Líse kayi geen na línweni ɔku na ala adi bene lɛlɔ aani si bunyimene na nsɔ nda-mii ala ammɔ ɔkɛnku lɛƒɔndia lɛni na Katɔti úte-mi kenye.
45015016	Ɔsika ɔ́bla-mi ɔnii nnwini Kristo kabla ɔblane nte bekyuli bani naaadi Yudaƒuɔ. Na mɔɔbla ɔkpane kabla kani ndi ka lɛkɔ Katɔti litemi buni lɛmmɔ lɛsa lite bekyuli bani naaadi Yudaƒuɔ kalɛ na lɛkpanku-ma liboku Katɔti aani akpala ani Katɔti Kɔyu kɔ́bla kedee na adubɔƒɔ Katɔti anu.
45015017	Ɔmɛni ɔsu na mɔɔkun lɛmɛnɛ na lɛla lɛni na Yesu Kristo ɔ́bla ɔkɛnku kabla kani na mɔɔbla teete Katɔti ɔsu.
45015018	Lɛɛɛdubo bɔyii bɔsu lɛla lɛdi na lɛla bamba lɛdi lɛlɔ ntu lɛla lɛni na Kristo ɔ́bla ɔkɛnku-mi lɛlɔ kani. Ɔ́ya na lɛ́kpanku bekyuli bani naaadi Yudaƒuɔ, kalɛ bebo na badi Katɔti litemi lɛlɔ ɔkɛnku lɛla lɛni na lɛ́su-ma na lɛ́bla lɛnɔ ɔsu.
45015019	Na badubɔbla lɛni ɔkɛnku ɔyikun ala ani na bánu ku akɔla budie taatina ani na Katɔti Kɔyu kɔ́ya na lɛ́bla ɔsu. Anwuɔsu ɔ́si Yerusalem ɔkɛ útávi Iliriko amadɔ ni, lɛ́kɔ Kristo litemi buni lɛmmɔ lɛsa.
45015020	Ɔ́si kukuuku ƒui ni, ɔdi-mi lɛnungyie ka lɛkɔ litemi buni lɛmmɔ lɛsa na kesii kani na baaagyi Kristo. Na ɔɔɔdi banii ntátu lɛsia ɔdi kowodu kalɔ lɛtabi lɛni na ɔ́ɔkya úse lɛlɔ.
45015021	Mmomu lɛla lɛni na bénweni bése na Bunweni Kedee Ɔku kemo líbo-nwu kemo lɛni banii, “Bekyuli bani na bátasu-ma nwuna lɛlɔ litemi dii ni, badubɔnu-nwu bati. Na bani lɛnɔ nétenu lɛla lɛdi dii ni, badubunu kalɔ.”
45015022	Kabla kamɛni ndi lɛla lɛni neeete-mi kuƒi ɔsu na naaakana-mii kudɔ bubo.
45015023	Nsu ɔƒɛni ka kabla kadi kasɔ keeebo-mi mɛni na kalɛkɛ kamɛni lɛlɔ ku ka lɛ́kya ńtaawia ulu akwa pii mɛni ka lɛnu-mii ɔsu ni,
45015024	lɛ́bla kasusu ka lɛsia-mii kudɔ si lɛ́vi lísela Spania. Mɔɔwia ka lɛsia-mii kudɔ si mɔɔví na bibunku-mi na mina mmɔ busie kemo si lɛ́kya-mii kudɔ na bɔ́kya lɛlɔ ebiti uwi klukui ɔdi.
45015025	Nsu kudeedi ni, lísela Yerusalem ntábla kabla kadi libunku Katɔti bekyuli bani nkya mmɔ.
45015026	Ɔsika ɔ́yɔ baƒɔtaadine bani nkya Makedonia ku Akaia kaƒɔ ka beyi egulabi adi bete baƒɔtaadine bawabane bani nkya Yerusalem mmɔ.
45015027	Ɔ́yɔ-ma kaƒɔ ka babla lɛni. Na badi-ma bayune sɔsɔ! Ɔsika si bekyuli bani naaadi Yudaƒuɔ bákɛ kadikɔ ku Yudaƒuɔ kɔyu kemo ala abuni ni, agyi anii ama lɛnɔ ɔlɛka bebunku Yudaƒuɔ ku bana akɛla.
45015028	Anwuɔsu si lɛ́bla kabla kamɛni lɛ́wɔlɔ na bákɛ ala ani na béyi mmɔ ni, ndubusie Spania na ndubɔsia-mii kudɔ mmɔ si lísela.
45015029	Ngyi ka ɔni na ndubo-mii kudɔ ni, ndanku Kristo kusɛ kusɛ ƒui nduboku-mii.
45015030	Banwa, muuvele-mii kpakplaa na Blɔti Yesu Kristo lɛnyi kemo ku Katɔti Kɔyu bɔyɔ kemo nnii bibunku-mi na bukpo kekpo kani kenye na nnye na bina Katɔti bɔkpali teete-mi kemo.
45015031	Bɛkpali katɔ bivele Katɔti na udie-mi na Yudea bekyuli bani nátaƒɔ bátadi enu kemo kalɛ na mina kabla na Yerusalem mmɔ kaƒɔ Katɔti bekyuli bammɔ anu.
45015032	Na si Katɔti ɔ́tuna ni, ndububo mbeduo-mii kudɔ ku ebiti, na bula ƒui bɔkɛ bɔnwuna.
45015033	Katɔti ɔni muute keyi buɛɛ ɔsiaku bina ƒui. Ɔsia lɛni.
45016001	Muudie bula ɔnwani uleku Ƒoibe lɛtina-mii. Ɔdi ubunkune na Kenkrea baƒɔtaadine akɔ.
45016002	Na muuvele-mii nnii bigyingya enu na bɛƒɔ-nwu na Blɔti lɛnyi kemo na ulu ɔni námanku Katɔti bekyuli lɛlɔ. Bite-nwu kebunku biala na wawia wasiku-mii kudɔ, ɔsika úte bekyuli pii kebunku ku ami lɛnɔ.
45016003	Bigyele Priska ku Akwila bani ndi mina kabla bablane bakpana na Kristo Yesu kemo.
45016004	Bénye kagyumana ka bekpi na mina lili muedi. Na ɔɔɔdi ami lɛti mɔɔgyá-ma enu, mmomu ku bekyuli bani naaadi Yudaƒuɔ baƒɔtaadine akpa ammɔ ƒui.
45016005	Na bigyele baƒɔtaadine bani mɔɔsa na bana kaduli mmɔ lɛnɔ. Bigyele mina ɔkpana Epaineto ɔni náka kayi bunwini ɔ́ƒɔ Kristo na Asia kalɛkɛ lɛlɔ mmɔ.
45016006	Na bigyele Maria ɔni nábla kabla kpakplaa úte bina lɛkpa lɛmmɔ.
45016007	Bigyele Androniko ku Yunia bani ndi mina kadi bekyuli bani na ami ku-ma na bákya aban ɔtɔ mmɔ. Bekyuli bagyi-ma geen na batalane bammɔ akɔ. Na ama báka-mi Kristo ɔmmɔ bɔƒɔ.
45016008	Bigyele Amplia ɔni na mɔɔyɔ́ geen na Blɔti lɛnyi kemo bite-mi.
45016009	Na bigyele Urbana ɔni ndi bula kabla ɔblane ɔkpana na Kristo kemo. Na bigyele mina ɔkpana ɔyɔne Staki.
45016010	Bigyele Apele ɔni na bɔ́kɔku-nwu bɔ́nu na bɔ́nu ka ɔdia na Kristo kemo mmɔ. Na bigyele Aristobulo kaduli bekyuli ƒui.
45016011	Bigyele Herodion mina kadi ukyuli bite-mi. Na bigyele Narkiso kaduli bekyuli bani néti lɛlɔ béte Blɔti mmɔ.
45016012	Bigyele beleku bani ndi Triƒaina ku Triƒosa bani nábla kabla na Blɔti kemo. Na bigyele mina ɔkpana ɔyɔne Persi ɔni ndi uleku ɔbambadi ɔni lɛnɔ nábla kabla kpakplaa na Blɔti kemo.
45016013	Bigyele Ruƒo ɔni náƒɔ lɛnyi na Blɔti kemo ku uni ɔni náda ami lɛnɔ aani mina uni kalɛ.
45016014	Bigyele Asinkrito ku Ƒlegon ku Herme ku Patroba ku Herme ku bana banwa baƒɔtaadine bani nkya-ma kudɔ.
45016015	Bigyele Ƒilologo ku Yulia ku Nereo ku ɔnwani uleku ku Olimpa ku Katɔti bekyuli bani nkya-ma kudɔ.
45016016	Bigyele lɛlɔ na bɛkya lɛlɔ kɔgbu na lɛlɔ bɔbla kedee kemo. Kristo baƒɔtaadine akpa ammɔ ƒui na Kreta banii beegyele-mii o-o.
45016017	Banwa, mɔɔlɛ-mii kpakplaa nnii binye kagyumana na bekyuli bani muuti bule taakya bekyuli ntɛ lɛlɔ. Na beeti ala bamba ani náta énye bula ala ani na bɔɔtina lɛlɔ teetile-mii kuƒi. Bɛda lɛlɔ bɛmami-ma lɛlɔ.
45016018	Ɔsika bekyuli bammɔ udu ni, balábla Blɔti Yesu Kristo kabla. Mmomu ama alati bana ayɔla na baabla. Na bada kenye emini atɛ ku katɔlɔ beeƒú bekyuli bani naaagyi lɛla lɛdi kasusu.
45016019	Ukyuli biala únu kalɛ na bɛɛdi litemi buni lɛmmɔ lɛlɔ, anwuɔsu lɛlɔ lɛɛyɔ́-mi geen na bina lɛlɔ. Nsu mɔɔwia ka bɛda anu na lɛla lɛni ndi lɛbuni lɛlɔ. Na binwini bekyuli bani naaagyi lɛla lɛdi na likpidi ani kudɔ.
45016020	Katɔti ɔni muute keyi buɛɛ ɔdubususu ukisine ɔmmɔ kpɛtɛ kpɛtɛ na ɔya na bɛdi-nwu lɛlɔ na uwi klukui kemo. Blɔti Yesu Kristo lɛƒɔndia lɛsiaku-mii.
45016021	Timoteo ɔni ndi mina kabla ɔblane ɔkpana uugyele-mii. Na lɛni kani na Lukio lɛnɔ ku Yason ku Sosipatro bani ndi mina kadi bekyuli beegyele-mii.
45016022	Ami Tertio ɔni nénweni ɔku ɔmɛni líse lɛnɔ muugyele-mii na Blɔti lɛnyi kemo.
45016023	Gaio ɔni négyingya enu ɔ́ƒɔ ami ku baƒɔtaadine lɛkpa lɛni mɔɔsa mɛni ƒui uugyele-mii. Na Erasto ɔni ndi ɔma ɔmɛni egulabi lɛlɔ ɔnune ku bula ɔnwani Kwarto banii beegyele-mii.
45016024	Blɔti Yesu Kristo lɛƒɔndia lɛsiaku bina ƒui. Ɔsia lɛni.
45016025	Na ɔƒaani ni, bɛya bumwi Katɔti. Anwu ndubɔkana na ɔda-mii na binye kpakplaa aani kalɛ na mɔɔsu na litemi buni lɛni kudu na muubó kemo ɔkɛnku Yesu Kristo lɛlɔ. Litemi buni lɛmɛni nkɛnku ala abɛdi ani na Katɔti údie keyi na ábɛ-bu na akwa pii ani návi kemo.
45016026	Nsu ɔƒɛni ni, bédie ala ammɔ keyi béte kalɔ ƒui bekyuli aani kalɛ na nwuna kenye bediene bénweni bése. Katɔti ɔni nli ngba úsela ƒui lɛƒɔyɔ ndi ka ɔlɛka bakɔ litemi buni lɛmɛni lɛsa na kadi ƒui baƒɔ-nwu badi na badi nwuna litemi lɛlɔ.
45016027	Katɔti ɔni lɛti ndi ɔnundane ni, anwu na ɔlɛka bumwi ka ɔ́si ɔƒɛni úsela uwi ƒui na Yesu Kristo lɛnyi kemo! Ɔsia lɛni.
46001001	Ami Paulo ɔni nkɛnku Katɔti lɛƒɔyɔ lɛlɔ ɔsu na ndi Yesu Kristo ɔtalane ku bula ɔnwa Sostene muunweni-mii ɔku ɔmɛni.
46001002	Búnweni ɔku ɔmɛni buute Korintoƒuɔ baƒɔtaadine bani na ɔkɛnku Yesu Kristo lɛlɔ na Katɔti údie úse na ɔ́lɔ-ma ɔnii babla nwuna bekyuli kedee. Lɛni na ɔ́bla bekyuli bani ƒui lɛnɔ mɔɔkpali Blɔti Yesu Kristo. Anwu ndi Blɔti ute abu ku-ma ƒui.
46001003	Buuvele bɔnii bula Unwoti Katɔti ku Blɔti Yesu Kristo lɛƒɔndia ku keyi buɛɛ kasiaku-mii.
46001004	Mɔɔgyá Katɔti enu uwi biala na bina lili ɔkɛnku lɛƒɔndia lɛni na úte-mii ɔ́siaku Yesu Kristo lɛlɔ ɔsu.
46001005	Ɔni bɛ́bla unwi ku Kristo ɔsu ni, bɛɛtí litemi buni lɛmmɔ na biidie-ni keyi na bínwini Kɔyu kemo balakɛne lɛnɔ.
46001006	Yesu Kristo lɛlɔ litemi lɛmɛni lɛ́kɛ keliekɔ na bina akɔ kaduɛ.
46001007	Ɔmɛni ɔsu ni, bilayaki litela lɛdi ɔni na binye bɛgya ka Katɔti ɔya na Blɔti Yesu Kristo ɔ́da ɔ́lɛ.
46001008	Na ɔdubɔgyumana-mii na bɛda bina bɔƒɔtaadi kaduɛ utédu kawɔlɔkɔ. Anwu ndubɔya na si Blɔti Yesu Kristo úbo ubatɛku bayawine litemi ni, kɔtɔ bɔdu bɔdi bulebo-mii lɛlɔ.
46001009	Katɔti ɔni nálɔ-mii ɔnii bɛbla unwi ku Ubidi Blɔti Yesu Kristo ni, ɔdi ukyuli ɔni lɛlɔ na bɛkada bikpo.
46001010	Na kenyekɔ kani na Blɔti Yesu Kristo úte-mi kenye ni, mɔɔsu-mii kpakplaa aani mina banwa baƒɔtaadine kalɛ nnii bina ƒui binu lɛlɔ kalɔ kalɛ na lɛlɔ bule bɔdi bulakya-mii akɔ. Na bɛbla unwi na ala ani na bɛɛkali ku ala ani na bɛwia lɛlɔ.
46001011	Ɔsika ni, banwa, bekyuli badi bási Klo kaduli na básu-mi nwaa banii kadɔ kakya-mii ntɛ.
46001012	Lɛla lɛni mɔɔtina ndi ka bina akɔ ɔdi biala ku lɛla lɛni na ɔɔsu. Ɔdi ɔnii, “Ami Paulo kama na nsia.” Na ɔbambadi ɔnii, “Ami Apolo kama na nsia.” Na ɔbambadi lɛnɔ ɔnii, “Ami Petro kama na nsia.” Na ɔbambadi lɛnɔ ɔnii, “Ami Kristo kama na nsia.”
46001013	Muuye-mii nnii Kristo ule lɛlɔ kemo akpa akpa? Munuu ni, Paulo nékpi na ugyii lɛlɔ na bina lili? Iye bákpila ɔdi ntu na Paulo lɛnyi kemo? Oowo!
46001014	Mɔɔgyá Katɔti enu ka ńtabla ntu bɔkpila ɔdi ɔmmɔ ńtete bina akɔ ɔdi ntu Krispo ku Gaio lɛti pɛ.
46001015	Anwuɔsu ukyuli ɔdi ulakana bɔsu ɔnii mina lɛnyi kemo na bákpila-nwu ntu bɔmmɔ.
46001016	Línyimo ka Steƒana lɛ́bla ntu bɔkpila ɔdi ɔmmɔ líte ku nwuna kaduli bekyuli na nsɔ neeenyimo si lɛ́kpila ukyuli ɔbambadi ɔdi lɛnɔ.
46001017	Kristo útatala-mi ɔnii mbo mbataabla ntu bɔkpila ɔdi teete bekyuli. Mmomu ɔ́tala-mi ɔnii mbakɔ litemi buni lɛmmɔ lɛsa nte bekyuli. Na naaasu-ni na kayawi lɛnunda ulu ɔdi lɛlɔ. Ɔsika naaayɔ ka ɔyikun ɔni nkɛnku kalɛ na Yesu Kristo úkpi na ugyii lɛlɔ mmɔ wayi udu na ɔbla keeke.
46001018	Bekyuli bani na bana ɔbladu ɔ́ya na badaku bukpi na kɔyu kemo ni, Kristo kukpi na ugyii lɛlɔ kɔtɛ kɔdi adɔlɔla kute-ma. Nsu abu bani na Katɔti ɔɔyá na bɔɔkɛ́ bɔƒɔ ni, bɔgyi ka Katɔti litemi lɛmmɔ lɛdi Katɔti ɔyikun ɔni na úte-bu.
46001019	Na Bunweni Kedee Ɔku kemo ni, Katɔti ɔ́su ɔnini, “Ndubo banundane lɛnunda udu bɔyila. Na lídie lɛ́tina ka bakutine lɛnunda lɛɛɛdi lɛla lɛdi.”
46001020	Ɔmɛni ɔɔtina ka kayawi kamɛni banundane ku bakutine ku bekyuli bani mbo kenye ogya ƒui lɛnunda lɛdi adɔlɔla.
46001021	Katɔti ɔkɛnku nwuna lɛnunda lɛlɔ na ɔ́bla bekyuli lɛni kalɛ na balasia bana kayawi lɛnunda lɛlɔ na bati-nwu. Na nwuna litemi lɛni lɛsa na bɔɔkɔ́ mɛni lɛdi badi adɔlɔla. Nsu Katɔti ɔɔsia-ni lɛlɔ na ɔɔƒɔ́ bekyuli bani na báƒɔ bádi ngba.
46001022	Yudaƒuɔ baawia akɔla budie taatina. Na Helaƒuɔ ama kayawi lɛnunda kani na ama baawia bati.
46001023	Nsu abu ni, Yesu ɔni na bákana bámana ugyii lɛlɔ litemi na bɔɔsu. Na litemi lɛmɛni lɛɛtu Yudaƒuɔ kayi. Na bekyuli bani naaadi Yudaƒuɔ lɛnɔ ni, beenú-ni aani adɔlɔla.
46001024	Nsu ni, bekyuli bani na Katɔti ɔ́ƒuna ɔ́lɛku bani ndi Yudaƒuɔ ku Helaƒuɔ akɔ ni, Kristo ɔni lɛlɔ litemi na bɔɔsu mɛni ɔdi Katɔti ɔyikun ku nwuna lɛnunda.
46001025	Ɔsika lɛla lɛni na bekyuli baanu banii ɔdi Katɔti kɔdɔlɔ ni, lɛdi lɛnunda litulo bekyuli lɛdi. Na Katɔti bɔbla kpɛtɛ kpɛtɛ ni, bubo ɔyikun butulo bekyuli lɛlɔ ɔkplu.
46001026	Banwa, asa na Katɔti waƒuna-mii ni, binyimo kalɛ na bíse na bekyuli anumi! Bina pii biiibo lɛnunda ku ɔyikun. Iye bítasi kaba kani náƒɔ kuye kadi kemo.
46001027	Mmomu Katɔti úse ɔ́ƒuna bekyuli badɔlɔdi na bayawine anumi kalɛ na uti-ma ɔkya kayawi kamɛni banundane kɔƒa. Na ɔ́ƒuna bekyuli bani neeebo ɔyikun ɔdi na bayawine anumi kalɛ na uti ɔkya kayawi kamɛni bayikune kɔƒa.
46001028	Katɔti ɔ́ƒuna bekyuli bani neeebo kenyekɔ kadi na bayawine anumi, na balábu-ma lɛnɔ taakya lɛla lɛdi kemo kalɛ na uti ɔyila bekyuli bani na bayawine baabu na báƒɔ kuye udu.
46001029	Ɔmɛni ndubɔya na ukyuli biala ulakana lɛlɔ katɔ bɔtalaku na Katɔti anumi.
46001030	Katɔti náya na bɛ́bla unwi ku Yesu Kristo. Na Kristo ɔmmɔ ndi bula lɛnunda lɛni na Katɔti úti úte-bu. Na ɔkɛnku Kristo ɔmmɔ lɛlɔ ɔsu na Katɔti ɔɔnu-bu ka buse siin. Na búnwini Katɔti bekyuli kedee. Na ɔ́ƒɔ-bu lili kayu ɔ́lɛku ekpidi kemo.
46001031	Ɔmɛni ɔsu na Bunweni Kedee Ɔku ɔɔsu ɔnii, “Ukyuli ɔni mɔɔkun lɛmɛnɛ ni, ɔkun lɛmɛnɛ na lɛla lɛni na Blɔti ɔ́bla lɛlɔ.”
46002001	Banwa, uwi ɔni na líbo-mii kudɔ na ḿbakɔ Katɔti etemila geen abɛdi lɛsa líte-mii ni, ɔɔɔdi kenyemini iye kayawi lɛlati lɛdi kemo na líti lɛ́tɛmiku-mii.
46002002	Na uwi ɔni na ḿbakya-mii kudɔ ni, lɛ́tɛmiku-mii na Yesu Kristo ɔmmɔ lɛti pɛ lɛlɔ. Na ɔni ntulo ƒui ndi nwuna kukpi na ugyii lɛlɔ.
46002003	Anwuɔsu ka líbo-mii kudɔ ni, lɛlɔ lɛ́bla-mi kpɛtɛ kpɛtɛ. Na liƒu lɛ́da-mi. Na lɛlɔ lɛnɔ lɛ́tɔ-mi.
46002004	Na bɛdubɔnu ka mina ala ani na lɛ́tina ƒui ni, eeese aani ukyuli ɔni na kenye káda-nwu na úbo lɛnunda. Mmomu mina etemila bɔsu búdie bɔ́tina geen kalɛ na Katɔti Kɔyu ɔyikun use.
46002005	Ɔmɛni ɔsu ni, ɔɔɔdi ɔyawine lɛnunda lɛlɔ na bɛ́sia bɛ́ƒɔ Kristo bɛ́di, mmomu Katɔti ɔyikun lɛlɔ.
46002006	Nsu ni, mina kenye kani na mɔɔsu ni, kadanku bekyuli bani náda anu na béesie anumi na kɔyu kemo ala kalɔ bunu kemo. Na kaaadanku kayawi kamɛni kemo lɛnunda iye bayikune bani mɔɔdi kayawi kamɛni lɛlɔ na baayii ku udu lɛlɔ.
46002007	Lɛnunda lɛni kenye na muudie mɛni ni, lɛdi Katɔti lɛnunda lɛni nábɛ bekyuli. Nsu Katɔti ɔ́ƒuna-ni úse kukuuku ka lɛƒɔ-bu asa na údie kayawi.
46002008	Kayawi kamɛni bayikune ɔdi biala útati lɛnunda lɛmɛni. Ɔsika si bɔti na báti-ni ni, nka bátakana Blɔti bátamana ugyii lɛlɔ.
46002009	Nsu Bunweni Kedee Ɔku ɔɔsu ɔnii, “Lɛla lɛni na ɔdi útanu iye útenu, na ɔdi útakali lɛnɔ ka lɛdubɔlɛ ni, ani geen ndi lɛla lɛni na Katɔti ɔ́klibi úse úte bekyuli bani mɔɔyɔ́-nwu.”
46002010	Nsu abu ɔsu na Katɔti údie nwuna abɛla amɛni keyi ɔkɛnku nwuna Kɔyu lɛlɔ. Katɔti Kɔyu kɔɔwia lɛla biala kemo ɔti, na ɔgyi Katɔti abɛla muedi.
46002011	Kalɛ na ukyuli kɔyu kɔni nkya-nwu lɛlɔ kemo kɔgyi lɛla biala na nwuna lɛlɔ ni, lɛni kani na Katɔti Kɔyu kɔgyi lɛla biala na Katɔti lɛlɔ.
46002012	Na abu ni, ɔɔɔdi kɔyu kɔni mɔɔdi alaekpidi bablane lɛlɔ nkya-bu lɛlɔ kemo. Mmomu Katɔti Kɔyu kɔni ndubɔya na bɔti etela ani na bɔ́kɛ bɔ́siku-nwu kudɔ ku kaƒɔ ƒaa ni, aku nkya-bu lɛlɔ kemo.
46002013	Ɔmɛni ɔsu ni, ɔɔɔdi kayawi kammɔ lɛnunda ala ani bekyuli baatina kemo na búti bɔɔtɛmiku-mii. Mmomu buudie ala amɛni kalɔ teete-mii aani kalɛ na Katɔti Kɔyu kúdie ala ammɔ kalɔ kɔ́tina-bu.
46002014	Ukyuli biala ɔni na Katɔti Kɔyu kɔmɛni kútaƒɔ-nwu lɛlɔ kemo ni, ulakana na waƒɔ etela ani na Katɔti Kɔyu kuute. Na ukyuli ɔmmɔ lɛnɔ ulénu ala ammɔ kalɔ, ɔsika ala ammɔ adi-nwu adɔlɔla sɔɔn. Na Katɔti Kɔyu lɛlɔ kani na ukyuli ɔdubɔsia na ɔnu etela ammɔ ɔti kalɛ na áƒɔ kuye.
46002015	Ukyuli ɔni na Katɔti Kɔyu kɔ́ƒɔ-nwu lɛlɔ kemo ni, ɔɔkana na ɔɔnu lɛla biala taati. Nsu anwu ni, bekyuli balakana-nwu bɔnu bɔti.
46002016	Bunweni Kedee Ɔku ɔɔsu ɔnini, “Ukyuli ɔdi ɔɔɔgyi Katɔti lili kemo. Na ɔdi lɛnɔ ulakana-nwu lɛla lɛdi bɔtina.” Nsu abu ni, Kristo kakali kakya-bu lɛlɔ kemo.
46003001	Banwa, na litemi geen bɔsu kenye ni, naaakana na matɛmiku-mii aani kalɛ na mɔɔtɛmiku bekyuli bani na Katɔti Kɔyu kɔ́ƒɔ-ma lɛlɔ kemo. Mmomu ndubɔtɛmiku-mii aani bekyuli bani na bana anu amua asia kayawi ala lɛlɔ. Na bɛmua bɛdi banamu wɛlɛ wɛlɛ na Kristo bɔƒɔtaadi bɔmmɔ kemo.
46003002	Mina ala ani matina-mii ni, ɔlɛka ese kpɛtɛ kpɛtɛ aani kalɛ na lɛnyintu lɛ́manku líte ubiwɔ. Na ɔɔɔdi ala ani kalɔ bunu mbo ɔkplu aani kalɛ na ukyuli ɔni nálɛ lili ɔɔdi ala ani mbo unu kalɛ.
46003003	Ɔsika bɛmua bilie ngba aani bekyuli bani néti bana kasusu básia kayawi kamɛni lɛlɔ ala lɛti pɛ lɛlɔ. Na si lɛnungyie lɛkya-mii akɔ na bɛɛdɔ ni, ɔmmɔ lɛti muedi ɔɔtina ka kayawi kamɛni lɛlɔ ala na bilie bite.
46003004	Si bina akɔ ɔdi ɔ́su ɔnii, “Ami Paulo kama nsia,” na ɔbambadi lɛnɔ ɔnii, “Ami Apolo kama nsia” ni, bɛɛbla ala aani bekyuli bani na kayawi kasusu kani ńaƒɔ-ma lɛlɔ kemo.
46003005	Na amɛni ƒui kama ni, ɔma ndi Apolo? Na ɔma ndi Paulo? Katɔti kabla bablane kani na bɔdi. Na bula lɛlɔ na bɛ́sia bɛ́ƒɔ bɛ́di. Na bula akɔ ɔdi biala ɔdanku kabla kani na Katɔti úte-nwu ɔnii ɔbla.
46003006	Ami nése kabla kammɔ kalɔ aani kalɛ baavá kugyii kebi. Na Apolo néwi-ka ntu. Nsu Katɔti náya na kálɛ lili.
46003007	Ɔmɛni ɔsu ni, ukyuli ɔni náva ku ukyuli ɔni néwi ntu ni, bana ƒui baaadi lɛla lɛdi. Na mmomu Katɔti ɔdi nda, ɔsika anwu náya na kálɛ lili.
46003008	Kavumana kadi keeebo ukyuli ɔni náva ku ɔni néwi-ka ntu kemo. Katɔti kani ndubɔƒɔ bana ƒui kayu na bana kabla kenye.
46003009	Ɔsika bɔdi bakpana na kabla kenwi kemo. Na bɔ́sala bɔɔbla-ka teete Katɔti. Na amii bise aani Katɔti kemo kani lɛlɔ na bunye bɔɔtuma. Na bise lɛnɔ aani ɔtɔ ɔni na Katɔti ɔ́tu.
46003010	Na Katɔti lɛla lɛni na úte-mi kenye ni, lɛ́bla kabla aani ɔtɔ ɔtune ɔbuni kalɛ. Na lɛ́kya ɔtɔ kalɔ lɛtabi. Na ukyuli bamba úbo ɔɔtú taasia. Nsu ɔdi ka ɔdi biala ɔnu kaduɛ kalɛ na ɔɔtú taasia ɔtɔ ɔmmɔ lɛlɔ.
46003011	Ɔsika Yesu Kristo na Katɔti úti ɔ́bla ɔtɔ kalɔ lɛtabi lɛni kani lɛlɔ na bekyuli batu ɔtɔ basia. Na ɔdi ɔsɔ ulakana na wakya lɛtabi lɛbambadi lɛdi kalɔ.
46003012	Badi badubuti sika ugyiedi iye ɔƒualadi iye atabi ani náƒɔ kuye iye ligyii iye livo batu ɔtɔ ɔmmɔ.
46003013	Nsu si ɔtɔ ɔni na ɔdi biala ɔ́tu ɔdia iye ɔɔɔdia ni, Kristo limeyi bonwu lɛmmɔ ndubudie bana kabla bɔtina. Ɔsika limeyi lɛmmɔ lɛlɔ ni, ogya ndubo ɔdi biala kabla keyi budie. Ogya ɔmɛni ndubo kabla biala bɔkɔku bɔnu na ɔnu si kabla kammɔ kadia.
46003014	Si lɛla lɛni na ɔdi úti ɔ́tu ɔtɔ ɔ́sia ɔtɔ kalɔ lɛtabi lɛmɛni lɛlɔ lɛ́kana bunye si ogya ɔ́kywi ɔ́vi-ni lɛlɔ ni, ɔtune ɔmmɔ ɔdubɔƒɔ lɛyuƒɔla.
46003015	Nsu si ɔdi atula ani na úti ɔ́tu ɔtɔ ɔmmɔ ákywi ni, ulákɛ lɛyuƒɔla lɛdi. Nsu anwu ɔlati ɔdubɔkɛ bɔƒɔ aani si úkeli ɔ́lɛ ogya ɔmmɔ kemo.
46003016	Bɛti nwaa ka amii alati ndi Katɔti kakpakɔ. Na Katɔti Kɔyu kɔkya-mii lɛlɔ kemo.
46003017	Ɔsika Katɔti kakpakɔ kese kedee, na amii ndi nwuna kakpakɔ kammɔ. Anwuɔsu si ɔdi úgyingya Katɔti kakpakɔ kammɔ ni, Katɔti ɔdubɔyila-nwu udu.
46003018	Bina akɔ ɔdi utatɔlɔ lɛlɔ. Si bina akɔ ɔdi ɔɔnu lɛlɔ aani kayawi kamɛni ɔnundane ni, ɔbla lɛlɔ ɔdɔlɔdi mmomu na bekyuli anumi kalɛ na wenwini ɔnundane geen sɔsɔ na Katɔti anumi.
46003019	Ɔsika lɛla lɛni na bayawine baanu aani lɛnunda na kayawi ni, ani ndi kɔdɔlɔ na Katɔti anumi. Na lɛni na Bunweni Kedee Ɔku ɔ́su ɔnini, “Banundane kakwɛ na Katɔti uuti taakywɛ ama alati kakpagyuɛ.”
46003020	Na básɔ bénweni banii, “Katɔti ɔgyi ka banundane bamɛni kasusu kaaadi lɛla lɛdi.”
46003021	Ɔmɛni ɔsu ni, utalɛka ukyuli ɔdi utaakun lɛmɛnɛ na lɛla lɛni na bekyuli bakana bɔbla lɛlɔ. Ɔsika geen geen ni, lɛla biala lise lite bina bɔdia.
46003022	Paulo iye Apolo iye Petro iye kayawi kamɛni o-o iye kukpi ku ngba o-o iye ɔƒɛni ku uwi ɔni mebo ni, ala ammɔ ƒui adi amii adi.
46003023	Na Kristo ɔdi na bɛdi. Na Kristo lɛnɔ ɔdi Katɔti ɔdi.
46004001	Bitaanu-bu aani Kristo kabla bablane bani mɔɔnu Katɔti etemila geen aani na útedie keyi dii lɛlɔ.
46004002	Na lɛlakpa linwi lɛni kani na unwoti ɔɔwia taasiku nwuna ala lɛlɔ ɔnune ɔmɛni udu kudɔ ndi ka ɔ́bla kabla kammɔ ulu lɛlɔ.
46004003	Ɔƒɛni ni, lɛɛɛdaku-ni si ɔdi ɔɔtɛku-mi litemi iye ɔdi ɔkɛnku kayawi lɛnunda lɛdi kenye ɔɔnu ɔnii lɛ́ƒiɔ. Naaatɛku ami ɔlati lɛlɔ muedi litemi.
46004004	Mina kayi kaladu-mii kɔtɔ kɔdi. Nsu ɔmɛni uléte-mi ubo ɔnii lɛ́ɛlɛ sɛɛn na likpidi ku litemi bɔtɛ kemo. Ɔsika Blɔti ndubɔtɛku-mi litemi.
46004005	Anwuɔsu ni, ɔdi utatɛku ɔkpanadi litemi wetédu ka uwi ɔbuni ɔmmɔ webo. Si uwi ɔni na Blɔti úbo ni, anwu ndubɔtɛku ukyuli biala litemi na limeyi likplodi lɛmmɔ lɛlɔ. Na anwu ndubudie kasuudikɔ ala abɛdi keyi na ɔdubudie ala ani na bekyuli kakali kadanku ɔtina. Mmɔ na Katɔti ɔdubumwi ukyuli biala kalɛ na ɔ́bla nwuna kabla ɔ́vinku.
46004006	Banwa, kalɛ na binu ala ani na mɔɔsu kalɔ ɔsu na líti ami ku Apolo línwini lɛla lɛni na bɛnu bɛtɛya. Na bɛtɛya ala ani kalɔ na etemila amɛni eedie taatina ɔni na bénweni banii, “Bɛbla ala bɛsiaku ulu lɛlɔ.” Ɔmɛni ɔsu bitatalaku ukyuli ɔdi katɔ bitetulo ɔbambadi.
46004007	Ɔma nédie-ɔ na áƒɔ kuye étulo ƒula ɔkpana? Ala ani na ebo ƒui ni, Katɔti néti-nya úte-ɔ. Na si lɛni na ɔdi ni, bi ɔsu na aakun lɛmɛnɛ aani si ɔɔɔdi Katɔti néte-ɔ ala ani na ébo?
46004008	Bɔsa na ala ani ƒui na bɛɛwia áasa-mii? Munuu balakɛne na biinwíni? Bɛ́ɛta bínwini baga ina ka bɔɔɔdi baga? Awo! Mɔɔyɔ́ si nka banii baga na bíinwini. Na abu lɛnɔ bunwini baga aani bina kalɛ!
46004009	Ɔsika use-mi aani si abu batalane ni, keliekɔ kekplodi na Katɔti úti ute-bu. Na buse aani bekyuli bani na bádu-ma kukpi kɔtɔ ka badu-ma na kadi anumi. Na kayawi ƒui ku Katɔti batu benye banu.
46004010	Bɔdi badɔlɔdi na Kristo ɔsu. Nsu amii bɛdi banundane ka bɛ́bla unwi ku Kristo ɔsu. Abu buse aani bekyuli bani na ekubi eeebo-ma lɛlɔ kemo. Nsu amii ni, lɛlɔ lɛ́sa-mii. Bɔɔɔdi lɛla lɛdi na bekyuli anumi. Nsu amii ni, bibo ɔbu.
46004011	Úti úbalɛ ku ɔƒɛni ni, bɔkɛ ku kɔka ku utukwɛ. Na buuubo adala abuni adi. Na bekyuli beebó-bu. Na buuubo keliekɔ kadi.
46004012	Na bɔɔbla kabla kpakplaa na buutú lɛlɔ. Si bekyuli béwida-bu ni, abu buute-ma kusɛ kusɛ. Ina dɛ na basiaku-bu beekpóku-bu ni, bɔɔkya ɔkplu.
46004013	Si bédumi-bu ni, kayi buɛɛ etemila na buuti teedie lɛlɔ kenye. Bɔɔɔdi lɛla lɛdi buuutulo kayawi kamɛni kebu. Kalɔ kamɛni alaekpidi kewiakunkɔ na bɔdi úti úbalɛku ɔƒɛni.
46004014	Ɔɔɔdi kɔƒa na nnii mɔɔkya-mii ɔsu na muunweni-mii ɔku ɔmɛni udu. Mmomu mɔɔlɛ-mii aani mina bebi bayɔne kalɛ.
46004015	Ɔsika si ina bibo bekyuli mpimu leevu muedi bani mɔɔnu-mii lɛlɔ na bina bɔƒɔtaadi ngba bɔni na bilie kemo ni, ɔɔɔdi bati pii náwɔ-mii. Ɔsika kalɛ na bilie ngba na bɛ́bla unwi ku Kristo ɔsu ni, ami nénwini bina ɔti na ɔni na lɛ́ka litemi buni lɛmmɔ buti buboku-mii ɔsu.
46004016	Anwuɔsu ni, muuvele-mii nnii bɛsiaku mina ɔbladu kama.
46004017	Ɔmɛni lɛlɔ geen ɔsu na mɔɔtala Timoteo lɛkya-mii. Ɔdi-mi ubi ɔyɔne geen ɔni mɔɔbla Blɔti kabla ulu lɛlɔ. Ɔdubo ubenyimene-mii Kristo ngba bɔwɔdi ulu ɔni kama na nsia. Na ɔmmɔ na mɔɔtina baƒɔtaadine ƒui na kesii biala.
46004018	Bina akɔ badi báta bénwini bekyuli bani mɔɔtina lɛlɔ teetulo bakpanadi, ɔsika bákali banii nsɔ lɛɛɛdubo naaabanu-mii.
46004019	Na si Blɔti ɔ́tuna ni, ndubo mbanu-mii na uwi klukui ɔdi kemo. Na ami ɔlati ndubɔnu ɔyikun ɔni na bekyuli bani mɔɔtina lɛlɔ mɛni bebo, na lɛnu si ɔɔɔdi atɛ keeke kani na baatɛmi.
46004020	Ɔsika Katɔti lɛga bɔdi bɔɔɔdanku atɛ keeke bɔtɛmi. Mmomu bɔdanku ɔyikun.
46004021	Bɛɛyɔ́ ka libo-mii kudɔ na mbani-mii kɔtu, munuu mbo-mii kudɔ ku anumi buɛɛ na bɔyɔ kemo?
46005001	Na ɔƒɛni ni, bekyuli baasu nwaa ka ni, bina akɔ badi baadi kɔsɔnɔ kɔni ntulo bɔsu. Na bekyuli bani naaadi baƒɔtaadine muedi balakana ɔmmɔ udu bɔbla. Básu-mi banii ɔnana ɔdi ku ɔti ulekudi baatɛ!
46005002	Na bi ɔsu na bɛɛtina lɛlɔ? Ɔlɛka biteewulo kɔnyana mmomu. Na ukyuli ɔni nábla lɛla lɛmɛni udu ni, ɔdi ka bɛda-nwu bidie bina baƒɔtaadine akɔ.
46005003	Ina ka lɛ́gyunku-mii na bulánu lɛlɔ anumi ku anumi muedi ni, nkya-mii kudɔ mmɔ na kɔyu kemo. Na ka nkya-mii akɔ ɔsu ni, lɛ́du ukyuli ɔni nábla udu ukpidi ɔmɛni kɔtɔ
46005004	na Blɔti Yesu Kristo ɔyikun kemo. Si bɛ́sala lɛlɔ ni, na ɔbla-mii ka ami lɛnɔ nkya-mii akɔ na kɔyu kemo. Na Blɔti Yesu Kristo ɔyikun ɔdubɔkya-bu akɔ.
46005005	Ɔdi ka bɛnyonu ukyuli ɔmmɔ bite Satan na nwuna ɔyikun ususu-nwu ɔlɔna. Na ina úkpi muedi ni, ukyuli ɔmmɔ kɔyu kɔkɛ bɔƒɔ na limeyi lɛni lɛlɔ na Yesu watɛku kayawi bekyuli ƒui litemi.
46005006	Útalɛka bitaatina lɛlɔ. Bɛɛɛgyi bɛnii bɔnyii blii mɔɔsálaku ɔlaaƒɔ ɔni na bánwu na ɔɔyá na ɔna ƒui uuƒu?
46005007	Bɛda bɔnyii biala bɔni ndi likpidi bidie bina akɔ. Na bɛbla aani ɔlaaƒɔ ɔwɔdi ɔni na bánwu, na bɔnyii bɔdi buuubo-nwu kemo aani kalɛ na ngyi ka bise sɔsɔ kalɛ. Ɔsika bula Kukpi Lili Bɔvia Limeyi líidu. Na ɔƒɛni ni, báadu bula Kukpi Lili Bɔvia Lɛkpa Koƒonu Ubi ɔni ndi Kristo.
46005008	Anwuɔsu ni, bitaya na bɔdi bula Kukpi Lili Bɔvia Limeyi ku bodobodo ɔni kemo na bɔnyii bɔkukudi bɔni ndi likpidi ku likyulikpi ala ani bɔɔbla akya. Mmomu bɔɔdi limeyi lɛmɛni ku bodobodo ɔni kemo na bɔnyii buuubo na bɔɔtina ka bɔɔɔdi anumi lɛlɔ bekyuli. Mmomu bɔkɛnku litemi geen lɛmmɔ.
46005009	Na ɔku ɔni na línweni-mii kemo ni, lɛ́su-mii nnii bitasala lɛlɔ ku bekyuli bani mɔɔdi kɔsɔnɔ.
46005010	Ɔƒɛni ni, ɔɔɔdi bekyuli bani naaadi baƒɔtaadine na nda. Badi bekyuli bani mɔɔdi kɔsɔnɔ na bebo lɛnungyie ku bani muuti bekyuli egulabi taadi, na baakpá baƒiɔ lɛnɔ. Na si bɛnii bɛɛmami-ma lɛlɔ bɔdi anwu ni, ɔdi ka bɛvi bɛlɛ kayawi kemodi kammɔ ƒui kemo.
46005011	Mmomu lɛla lɛni mɔɔtina ndi ka ukyuli ɔni na ɔɔlɔ lɛlɔ ɔnii ɔnwa ɔƒɔtaadine nsu ɔɔdi kɔsɔnɔ iye ubo lɛnungyie iye ɔɔkpá baƒiɔ iye ɔɔlɔ bekyuli anyikpi iye uukpi ntɛ iye uuyú ni, awɔ ku-nwu bitabla lɛla lɛdi bitasala. Na bitakya kɔnu lɛkyami linwi kemo bitadi muedi.
46005012	-
46005013	Use nwaa ka ni, ɔɔɔdi mina kabla kadi ka lɛtɛku bekyuli bani naaadi bula baƒɔtaadine bakpana litemi. Mmomu Katɔti ndubɔtɛku-ma litemi. Nsu ɔdi ka bɔtɛku bula baƒɔtaadine bakpana litemi aani kalɛ na Bunweni Kedee Ɔku ɔɔsu ɔnii, “Bɛgya ukyuli ukpidi bidie bina kasala kemo.”
46006001	Si bina akɔ ɔdi ɔ́kɛku ɔƒɔtaadine ɔkpana litemi ni, útalɛka uti litemi lɛmmɔ usienku bekyuli bani naaadi baƒɔtaadine kudɔ ka basu-ni bete-nwu. Mmomu bina akɔ ɔdi ɔlɛka ɔsu-ni.
46006002	Bɛgyi ka Katɔti bekyuli ndubɔtɛku kayawi bekyuli litemi. Na si bɛgyi ka amii ndubɔtɛku kayawi bekyuli litemi ni, ɔdi ka bɛkana na bɛtɛ etemila wɛlɛ wɛlɛ.
46006003	Bɛgyi nwaa ka abu baƒɔtaadine ndubɔtɛku katɔ batu litemi. Ɔmɛni ɔsu na útalɛka kayawi etemila wɛlɛ wɛlɛ amɛni étulo-bu.
46006004	Anwuɔsu si etemila amɛni udu akya bina akɔ ni, ina bekyuli bani na bilábu na bina akɔ muedi na bɛƒuna ka basu-ni muedi ni, nka ɔdia utulo ka bise ɔgbami.
46006005	Mɔɔsu-mii ɔmɛni na kɔƒa kukpo-mii. Ukyuli unwi pɛ ɔdi anwu ɔkya bina akɔ ɔni ndubɔkana na ɔklibi etemila amɛni na baƒɔtaadine ntɛ.
46006006	Nsu ɔnwa ɔƒɔtaadine uuti ɔkpanadi teesienku bekyuli bani naaadi baƒɔtaadine kudɔ banii batɛ bana etemila.
46006007	Kasusu kani na bɛdanku asa na biiti lɛlɔ teesienku litemi katɛkɔ lɛti pɛ ɔɔtina ka bina bɔƒɔtaadi bɔ́sɔ ƒui. Aani ɔƒɔtaadine kalɛ ni, si ukyuli ɔdi ɔɔƒiɔ́-ɔ na ákya ɔkplu na átakya-nwu kenye ni, ɔdia utulo. Lɛni kani si ukyuli ɔdi úti-ɔ lɛla lɛdi ni, takpete ukyuli ɔmmɔ.
46006008	Nsu amii alati mmomu mɔɔƒiɔ́ lɛlɔ. Na biiyú bina banwa baƒɔtaadine ala muedi.
46006009	-
46006010	Na bɛgyi geen ka bekyuli bani mbo likyulikpi balákɛ Katɔti lɛga kadikɔ. Bitabu bina lɛlɔ kɔdɔlɔ! Ɔsika bekyuli bani mbo lɛyalɛ iye bani mɔɔkpá baƒiɔ iye baadi kɔsɔnɔ iye bani néti lɛlɔ kudɔ bɔtɛ bénwini liyedi iye banana bani mɔɔtɛnku lɛlɔ aani beleku kalɛ iye bani muuyú iye bani mbo lɛnungyie iye bani mɔɔní ntɛ teekpi iye beebile bekyuli anyi iye bani muuti bekyuli egulabi taadi ni, bana akɔ ɔdi biala uléduo Katɔti lɛga kadikɔ.
46006011	Lɛni na nka amii badi bíse. Nsu Blɔti ɔ́ƒɔ-mii ekpidi údie-mii lɛlɔ kemo na ɔ́bla-mii kedee úte Katɔti. Na amii ku Katɔti ntɛ bɔ́sɔ bɔ́dia ɔkɛ Blɔti Yesu Kristo ku Katɔti Kɔyu ɔsu.
46006012	Bina akɔ ɔdi ɔdubɔsu ɔnii, “Mbo kuƒi ka lɛbla lɛla biala.” Sɔsɔ na ɔdi. Nsu lɛla biala lɛɛɛdia liiite-ɔ. Lɛkana na lɛsu nnii, “Mbo kuƒi na lɛbla lɛla biala.” Nsu útalɛka lɛla biala lɛdi-mi lɛlɔ.
46006013	Ukyuli bamba lɛnɔ ɔdubɔkana na ɔsu ɔnii, “Kaƒɔ ɔsu na bédie adila, na kaƒɔ na adila ese ete.” Sɔsɔ na ɔdi, nsu Katɔti ɔdubɔya na ana ƒui uwi ubavi. Na ɔɔɔdi ka buti bula ɔlɔna butaabla kɔsɔnɔ bɔdi ala. Mmomu ɔdi ka buti butaabla Blɔti kabla. Na anwu ɔdubute ɔlɔna ɔmmɔ lɛla lɛni námanku-nwu.
46006014	Katɔti ɔ́gyila Blɔti ɔ́lɛku bekpine akɔ, na ɔdubɔgyila abu lɛnɔ ku nwuna ɔyikun.
46006015	Bɛgyi ka bina ɔlɔna ɔdi Kristo ɔlɔna kakɛ kadi. Na útamanku ka eti Kristo ɔlɔna kakɛ kadi atámanaku ukyuli ɔni ndi lɛyalɛ ala ɔblane lɛlɔ.
46006016	Bɛgyi lɛnɔ ka si ukyuli úti nwuna ɔlɔna útámanaku ɔyalɛ ɔdi lɛlɔ ni, ɔ́blaku-nwu unwi na ɔlɔna kemo. Bunweni Kedee Ɔku ɔ́su nwaa ɔnii, “Bana inyɔ badubɔbla ɔlɔna unwi.”
46006017	Nsu ukyuli ɔni na úti lɛlɔ ɔ́mana Blɔti lɛlɔ ni, ɔ́blaku-nwu unwi na kɔyu kemo.
46006018	Bɛsɔ bitabla kɔsɔnɔ ala. Likpidi bamba udu biala na ukyuli ɔ́bla ni, lɛɛɛdanku nwuna ɔlɔna. Nsu ukyuli ɔni mɔɔdi kɔsɔnɔ ni, ɔɔbla nwuna ɔlɔna ɔlati likpidi.
46006019	Bɛgyi nwaa ka ni, bina ɔlɔna ɔdi kakpakɔ ute Katɔti Kɔyu kɔni na Katɔti úti úte-mii na kulie-mii lɛlɔ kemo. Ɔɔɔdi amii alati mbo bina lɛlɔ.
46006020	Ɔsika Katɔti ɔ́ƒɔ kayu bonwu na bina lili. Anwuɔsu biti bina ɔlɔna bɛbla ala ani muute Katɔti ɔbu.
46007001	Na ɔkɛnku ɔku ɔni na bínweni-mi etemila lɛlɔ ni, mɔɔsu-mii nnii si ɔnana ɔdi elie na átawia anii eeti uleku ni, agyi anii ábla-nwu kaduɛ.
46007002	Nsu ka lɛsɔnɔdi lɛ́bɔ ɔsu ni, ɔlɛka ɔnana biala ɔkɛ nwuna uleku. Na uleku biala lɛnɔ ɔkɛ nwuna ɔgya.
46007003	Útalɛka ɔnana uni ulekudi kudɔ buse. Na útalɛka uleku lɛnɔ uni ɔgyani kudɔ bɔtɛ.
46007004	Ɔsika uleku ɔlɔna ɔɔɔdi anwu lɛti ɔdi. Mmomu ɔdi ɔgyani lɛnɔ ɔdi. Na lɛni kani na ɔnana ɔlɔna lɛnɔ ɔɔɔdi anwu lɛti ɔdi. Mmomu ulekudi lɛnɔ ɔdi na ɔdi.
46007005	Si bana akɔ ɔdi ɔɔda ɔdi ɔkwɛ ni, ɔtuna ute-nwu amu ntu bɔka na bɛ́ka lɛlɔ kalɔ bunu ka bɛbla lɛni na biti uwi ɔmmɔ bite katɔ bɔkpali. Na ɔmmɔ kama ni, ɔdi ka bɛsɔ bilie kalɛ kani na bilie kukuuku. Si bɛ́bla lɛni ni, bileduo ukisine ɔmmɔ kakpagyuɛ kemo. Ɔsika bilakana lɛlɔ lɛlɔ bɔdi na bɛsɔ bilie lɛni ƒui.
46007006	Ɔmɛni ɔɔɔdi ɔda na muubó-mii. Mmomu kasusu kadi na muute-mii.
46007007	Geen geen ni, ɔdia ute-mii si banii ɔdi biala use aani kalɛ na ami nse. Nsu ni, ɔdi biala ku lɛla lɛni na Katɔti úte-nwu. Ukyuli ɔdi ubo litela lɛdi, na ɔdi lɛnɔ ubo lɛbambadi.
46007008	Amu na bakinsi ku bekpinele ni, mɔɔsu-mii ka si bɛ́ƒɔ lɛlɔ bíse na bítelie agya iye bíteti beleku aani mina kalɛ ni, ɔdia utulo.
46007009	Nsu si bilakana lɛlɔ bɔda ɔ́si ala ani mɔɔda-mii ɔkwɛ ɔsu ni, bɛkana na bilie agya iye biti beleku. Ɔsika si bɛ́bla lɛni ni, ɔdia utulo ɔni na bitaabla lɛyalɛ ala taavi.
46007010	Na bagya ku bele ni, muubó-ma ɔda ɔni naaadi mina ɔdi. Mmomu Blɔti na muubó-ma ɔda ɔmɛni. Ɔɔɔdi ka uleku ɔlɛ ɔgyani kesii.
46007011	Na si ɔ́lɛ ni, ɔdi ka anwu lɛti pɛ ɔsɔ ulie iye anwu ku ɔgyani ɔmmɔ basɔ babla unwi. Na utalɛka ɔnana lɛnɔ ɔnyonu ulekudi.
46007012	Na amii bakladi ni, mɔɔsu-mii ɔmɛni, nsu ɔɔɔdi Blɔti ɔda bubo. Si ɔƒɔtaadine ɔdi ubo uleku ɔni naaadi ɔƒɔtaadine na uleku ɔmmɔ ɔ́tuna ka basɔ belie ni, tanyonu-nwu.
46007013	Lɛni kani si uleku ɔƒɔtaadine ɔdi úlieku ɔnana ɔni naaadi ɔƒɔtaadine na ɔnana ɔmmɔ únu kalɔ ka basɔ belie ni, uleku ɔmmɔ utalɛ-nwu kesii.
46007014	Ɔsika ɔgyani ɔni nátaƒɔ útadi mmɔ ni, Katɔti ɔdubɔbla-nwu kedee ɔkɛnku uleku ɔni náƒɔ ɔ́di mmɔ ɔsu. Na lɛni kani na Katɔti ɔdubɔbla uleku ɔni nátaƒɔ útadi mmɔ kedee na awɔ ɔnana ɔni náƒɔ ádi mmɔ ɔsu. Si ɔɔɔdi lɛni ni, bana bebi balabla kedee. Nsu kalɛ na use ni, Katɔti ɔɔbla bebi bamɛni kedee.
46007015	Nsu si ukyuli ɔni naaadi ɔƒɔtaadine mmɔ ɔɔwia ka ɔtɔlɔ ɔni ndi ɔƒɔtaadine ɔmmɔ kudɔ ni, ɔkana na ɔtɔlɔ ƒaa. Na ulu ɔmɛni udu lɛlɔ ni, uleku ɔƒɔtaadine ɔmmɔ iye ɔnana ni, ubo kuƒi ka ɔbla lɛla lɛni na ɔɔyɔ́. Katɔti ɔ́lɔ-bu ɔnii bubelie ngba ku keyi buɛɛ.
46007016	Anwuɔsu awɔ uleku ɔƒɔtaadine si élieku ƒ^ɔgyani lɛni ni, ɔƒaalɛ adubudie-nwu alɛku ekpidi kemo. Lɛni kani na awɔ ɔnana ɔƒɔtaadine lɛnɔ ni, si awɔ ku ƒ^ulekudi bílie lɛni ni, ɔƒaalɛ adubudie-nwu alɛku ekpidi kemo. Lie ngba ku kuƒi kɔni na ebo asa na Katɔti úte-ɔ ƒula uleku.
46007017	Lɛla lɛni na mɔɔtina na baƒɔtaadine akpa ƒui akɔ ni, anwu ndi ka ɔdi biala usie anumi na ulie ngba na kuƒi kɔni na Blɔti úte-nwu ɔkɛnku nwuna kenyekɔ lɛlɔ uwi ɔni na Katɔti ɔ́lɔ-nwu.
46007018	Si ékulo lego asa na Katɔti ɔ́lɔ-ɔ ni, na eti-nwu lɛni kani. Na si étekulo tɔ lego asa na Katɔti ɔ́lɔ-ɔ ni, awɔ lɛnɔ sɔ tasu anii etékulo lego.
46007019	Ɔsika si ɔdi ékulo lego iye étekulo lego ni, ɔmmɔ ɔɔɔda. Mmomu kalɛ na abla lɛla lɛni na Katɔti ɔ́su-bu ka bɔbla ni, anwu nda.
46007020	Anwuɔsu kuƒi kɔni na ebo na ƒula kenyekɔ uwi ɔni na Katɔti ɔ́lɔ-ɔ ni, da-nwu lɛni kani.
46007021	Si ukyuli bamba kabla na aabla asa Katɔti ɔ́lɔ-ɔ ni, ɔmmɔ utekpoku-ɔ. Nsu si ákɛ ulu ɔni na ada ukyuli bamba kabla bɔbla aya na akɛ bɔnwuna ni, sia ulu ɔmmɔ lɛlɔ.
46007022	Si aabla ukyuli bamba kabla asa na Blɔti ɔ́lɔ-ɔ ni, énwini ukyuli ɔni na ebo bɔnwuna na Blɔti kudɔ. Na lɛni kani na si aabla awɔ ɔlati kabla asa na Blɔti ɔ́lɔ-ɔ ni, énwini ukyuli ɔni mɔɔbla Blɔti kabla.
46007023	Na Katɔti ɔ́ƒɔ kayu bonwu na bina lili. Anwuɔsu bɛsɔ bitenwini bekyuli bamba kabla bablane.
46007024	Banwa, bina akɔ ɔdi biala ɔbla unwi ku Katɔti na kuƒi kɔni na ebo na ƒula kenyekɔ kenye asa ɔ́lɔ-ɔ.
46007025	Ɔƒɛni na lɛla lɛni na bíye na bakinsi lɛlɔ ni, ńtaƒɔ ɔda bubo bɔdi ńtasiku Blɔti kudɔ. Nsu ka Blɔti ɔ́nu-mi kɔnyana na ndi ukyuli ɔni na lɛ́manku ɔsu ni, mina kasusu ndi kamɛni.
46007026	Si ukyuli ábu ánu kalɛ na beekpóku bekyuli uwi ɔmɛni kemo ni, mɔɔbu nnii ɔdia ute ɔnana utulo si ɔdi ɔkinsi.
46007027	Na si éti uleku ni, tasu anii aanyonu-nwu. Na si eeeti ni, tasu anii atáwia uleku ɔdi eti.
46007028	Nsu ni, si éti uleku ni, átabla likpidi lɛdi. Na si uleku ɔni na nka uuulie kɔgya úlie kɔgya ni, útabla likpidi lɛdi. Nsu mɔɔyɔ́ ka lɛda-mii lidie abi ani na ɔgya ku ule beebó na bana ngba kemo.
46007029	Lɛla lɛni na mɔɔsu-mii ni, ani ndi ka uwi ɔ́sɔ útene. Na ɔ́si ɔƒɛni úsela ni, ɔdi ka amii beleku bagya bilie ngba aani bakinsi.
46007030	Na bekyuli bani muuwulo ni, babla aani si bana lɛlɔ liiibo kɔnyana. Na bani mɔɔmá ni, babla aani si kubiti kuláda-ma. Na bekyuli bani muuyé ala ni, babla aani si ala ani na béye ƒui aaadi bana ɔdi.
46007031	Na bani nnye kayawi kamɛni akɛla kenye ni, beteti anu batasia-nya lɛlɔ. Ɔsika kalɛ na bɔɔnu kayawi kamɛni ɔƒɛni ni, ɔɔɔdi lɛni na kadubo buse na uwi klukui ɔdi kama.
46007032	Mɔɔwia ka bɛda kasusu bidie lɛla biala lɛlɔ. Ɔsika ɔnana ɔkinsi ni, uuti nwuna kasusu taasia Blɔti kabla lɛlɔ na ɔɔkya ɔkplu ka ɔbla lɛla lɛni mayɔ Blɔti kaƒɔ.
46007033	Nsu ɔnana ɔni nti uleku anwu ni, nwuna kasusu kaasia kayawi ala lɛlɔ. Ɔsika ɔɔwia ka ɔbla lɛla lɛni mayɔ ulekudi kaƒɔ.
46007034	Ɔmmɔ ɔsu ni, ala ammɔ aaní-nwu teenene ɔƒɛnyi ɔni ku ɔni ƒui. Na uleku ɔkinsi iye adagyaa ni, uuti nwuna kasusu taasia Blɔti kabla lɛlɔ. Ɔsika ɔɔwia ka uti lɛlɔ ƒui ute na kɔyu ku ɔlɔna kemo. Na uleku ɔni na ulie kɔgya ni, nwuna kasusu kaasia kayawi ala lɛlɔ, ɔsika ɔɔwia ka ɔbla lɛla lɛni mayɔ ɔgyani kaƒɔ.
46007035	Mɔɔwia ka libunku-mii. Ɔmɛni ɔsu na mɔɔsu-mii ala amɛni. Neeenyimi-mii ku ɔda bubo bɔdi. Mmomu mɔɔyɔ́ ka bilie ngba na ulu geen ɔmmɔ lɛlɔ. Na bɛkana na biti lɛlɔ bite Blɔti lɛti ƒui kede kede ku bina kayi ƒui.
46007036	Na si ɔnana ku uleku ɔni na bálɛ lɛlɔ kegye bánu ka basɔ balakana bulie kpoo na betu uwi kalɛ na nka bákali ni, bakana na beti lɛlɔ. Na ɔɔdi likpidi.
46007037	Nsu ɔnana ɔni nábla kasusu kpakplaa ka uleti-nwu na wakana na wada lɛlɔ lɛni ni, ɔkana na ɔda-nwu buti ɔya. Ɔnana ɔmɛni lɛnɔ ɔ́bla kaduɛ.
46007038	Anwuɔsu ni, ɔnana ɔni néti uleku mmɔ ni, ɔ́bla kaduɛ. Nsu ɔni néteti uleku mmɔ ni, ɔ́bla kaduɛ útulo.
46007039	Uleku ɔni na ulie kɔgya ni, uuubo kuƒi ka ulie kɔgya bamba na uwi ɔni na ɔgyani ɔmua uli ngba. Na si ɔgyani ɔmmɔ úkpi ni, mmɔ asa na ɔdubɔkana na ulieku ɔnana ɔbambadi biala na ɔɔyɔ́. Nsu ɔdi ka ɔnana ɔmmɔ ɔbla ɔƒɔtaadine.
46007040	Na si ɔ́kana na ɔ́sɔ útelie kɔgya ni, ɔdubɔkɛ ebiti utulo. Ɔmɛni na mina kasusu kaatina-mi, na lɛ́ƒɔ lɛ́di ka ɔdi Katɔti Kɔyu lɛƒɔyɔ lɛnɔ.
46008001	Na ɔƒɛni ni, mɔɔyɔ́ ka lɛsu-mii lɛla lɛdi na adila ani na béti bákpa na baƒiɔ abi lɛlɔ. Bɔɔsu bɔnii bula ƒui bubo lɛlati. Nsu bɔgyi lɛnɔ ka lɛlati lɛmɛni lɛɛyá na ukyuli uuƒu na ɔɔtina lɛlɔ. Nsu lɛla lɛni mɔɔkya-bu ogya ni, ani ndi si aayɔ́ bekyuli.
46008002	Ukyuli biala ɔni mɔɔkali ɔnii ɔgyi lɛla lɛdi ni, geen geen ni, ɔɔɔgyi-ni kalɛ na ɔlɛka ɔti.
46008003	Nsu ukyuli ɔni mɔɔyɔ́ Katɔti ni, Katɔti ɔgyi-nwu.
46008004	Na ɔmɛni ndi lɛla lɛni mɔɔsu-mii na adila ani na béti bákpa na baƒiɔ abi lɛlɔ bɔdi lɛlɔ. Bɔgyi ka ala ani na bekyuli bábla bése baakpá ni, aaadi lɛla lɛdi na kayawi kamɛni kemo. Ɔsika bɔgyi ka Katɔti unwi pɛ kani nkya.
46008005	Ina bekyuli baasu banii baƒiɔ bakya katɔ iye kalɔ mɛni na ina ka baƒiɔ bamɛni lidu limomo ku kalɔ benwoti muedi ni,
46008006	abu bɔgyi ka Katɔti unwi pɛ na bubo. Anwu ndi Ati ɔni nédie ala ana ƒui. Na anwu na bulie ngba bute. Na Blɔti unwi pɛ kani nkya, na anwu ndi Yesu Kristo ɔni lɛlɔ na Katɔti ɔkɛ údie ala ƒui. Na ɔkɛ anwu ɔsu na buli ngba.
46008007	Ɔɔɔdi ukyuli biala ngyi litemi geen lɛmɛni. Ala ani na bekyuli bábla bése baakpá ni, ése áƒɔ badi lɛlɔ kemo ɔni na úbedu ɔmwi kadi si bádi adila amɛni udu ni, baabu banii baƒiɔ adila na adi. Na bana kasusu kpɛtɛ kpɛtɛ kaadú-ma kɔtɔ ka adila ammɔ aayá beesé lɛlɔ.
46008008	Ɔɔɔdi adila adi bɔdi ndubɔya na abu ku Katɔti ntɛ bɔdia bubu. Na bulayila lɛla lɛdi si bútadi. Na lɛni kani na bulákɛ lɛla lɛdi si bɔdi adila adi.
46008009	Bɛnu kaduɛ na bina kuƒi kɔni na bibo lɛlɔ kalɛ na uleboku ukyuli ɔni na nwuna bɔƒɔtaadi buuubo ɔkplu kalɔ na wabla likpidi lɛdi.
46008010	Kali nu si ukyuli ɔni na nwuna bɔƒɔtaadi buuubo ɔkplu ɔnu-ɔ aani ukyuli ɔni na ƒula lɛnunda lísie anumi ka aadi adila ani bákpa béte baƒiɔ na nwuna ɔtɔ. Anwu lɛnɔ ɔdubɔkɛ ɔyikun na ɔdi adila ani na béti bákpa béte baƒiɔ mmɔ.
46008011	Ɔmmɔ ɔsu ni, ƒula ɔnwani ɔni ɔsu na Kristo úkpi na nwuna bɔƒɔtaadi buse kpɛtɛ kpɛtɛ ɔdubɔyii ku udu na ƒula lɛla lɛni na aanu anii lɛlati ɔsu.
46008012	Si úbo lɛni ni, na aabla likpidi taaƒiɔ ƒula baƒɔtaadine bakpana. Na áya na bani bɔƒɔtaadi neeebo ɔkplu bɔdubo-ma buteekpoku na bana kɔyi kemo. Na si úbo lɛni ni, aabla likpidi taaƒiɔ Kristo.
46008013	Anwuɔsu si adila ani na mɔɔdi adubɔya na mina ɔnwani ɔbla likpidi ni, nsɔ lɛɛɛdubo adila ani na béti bákpa béte baƒiɔ bɔdi kudii kalɛ na mina ɔnwani weduo likpidi kemo.
46009001	Bɛɛbu bɛnii liiibo kuƒi na lɛbla lɛla lɛni mɔɔyɔ́? Munuu lɛɛɛdi ɔtalane na ńtanu Blɔti Yesu? Na ɔɔɔdi amii ndi mina ebi ani na lɛ́nwu na mina kabla kani na lɛ́bla líte Blɔti kemo?
46009002	Si ina badi balaƒɔ-mi aani Blɔti ɔtalane ni, amii bɛ́ƒɔ-mi lɛni. Na kalɛ na bɛ́bla unwi ku Blɔti ni, ɔmmɔ lɛti pɛ ɔ́ya na amii alati biidie ɔmɛni taatina nwaa ka ndi Blɔti ɔtalane.
46009003	Na si bekyuli baakyaku-mi ɔmɛni lɛlɔ unyeƒi ni, lɛni na muudie mina lɛlɔ kenye.
46009004	Bubo kuƒi kɔni na bete-bu adila ku ntu na bula kabla kenye.
46009005	Bubo kuƒi ka abu lɛnɔ buti bula beleku bɔda aani kalɛ na batalane bakladi ku Blɔti banwani ku Petro lɛnɔ baabla.
46009006	Munuu ami ku Barnaba lɛti kani nálɛka bɔnu bula lɛlɔ lɛlɔ?
46009007	Ukpone ɔdi biala uláƒɔ nwuna lili kayu na bekpone kakyakɔ. Na umonsene biala ni, ubo kuƒi ka ɔdi nwuna kemo edula. Na bebuo lɛlɔ ɔnune biala ubo kuƒi na uti bebuo bammɔ anyi ntu ɔbla lɛdila.
46009008	Liiinye ala ani na abu bekyuli kasusu kaanu taati mɛni lɛti pɛ lɛlɔ. Na lɛni kani na ɔda bubo bɔmmɔ bɔɔsu.
46009009	Bɔ́ka na Mose ɔda bubo ɔku kemo ka ni, ebuo ɔni na biiti teesienku katumakɔ ni, tenyimi-nwu kenye si unye kabla lɛlɔ. Nsu ni, ɔɔɔdi bebuo bamɛni geen lɛlɔ na Katɔti ɔɔtɛmi taasiku.
46009010	Bula lɛlɔ litemi na Katɔti ɔɔsu. Na sɔsɔ ni, abu ɔsu na bénweni litemi lɛmɛni. Ukyuli ɔni mɔɔtuma ku ukyuli ɔni mɔɔƒɛ edula ni, ɔdi ka babla kabla kammɔ ku lɛnunsia ka ɔdi biala wakɛ edula ammɔ adi.
46009011	Bɔ́va kɔyu kemo ebi bɔ́kya-mii akɔ. Na si amii lɛnɔ bíte-bu ɔlɔna lɛlɔ ala ni, úbie?
46009012	Si bekyuli bamba bébo kuƒi ka bakɛ kɔsia kɔdi basiku-mii kudɔ ni, na abu bubo kuƒi kɔmmɔ udu butulo-ma muedi. Nsu abu búteti kuƒi kɔmmɔ bútablaku lɛla lɛdi. Mmomu abu búti lɛla biala bɔ́sia lɛlɔ kalɛ na Kristo litemi buni lɛmmɔ lɛkɛ ulu na ligyingya lisie kesii biala.
46009013	Bɛgyi kede kede ka bekyuli bani mɔɔbla kabla na Katɔti kakpakɔ ni, mmɔ na baakɛ́ bana lɛdila. Na bekyuli bani muuti akpala taatásia lɛkpabi lɛmmɔ lɛlɔ ni, beete-ma bana kadikɔ.
46009014	Lɛni kani geen na Blɔti úbo ɔda ɔnii bekyuli bani mɔɔkɔ́ litemi buni lɛmmɔ lɛsa teete bekyuli ni, lɛsa lɛni baakɔ́ kemo na ɔlɛka badi.
46009015	Nsu ńtablaku kuƒi kɔmɛni lɛla lɛdi. Munuu muunweni-mii ɔku ɔmɛni na lɛwia lɛla lɛdi lɛsiku-mii kudɔ? Si ɔmmɔ ɔsu ni, si líkpi muedi ɔdia-mi utulo. Ɔsika naaawia nnii lɛla lɛni lɛlɔ na mbo kuƒi ka lɛkun lɛmɛnɛ ni, ukyuli ɔdi uti-ni unwini etemila keeke.
46009016	Liiibo kuƒi kɔni na ntaakun lɛmɛnɛ ka mɔɔkɔ́ litemi buni lɛmmɔ lɛsa ɔsu. Blɔti ɔdubɔni-mi kɔtu si ńtakɔ litemi buni lɛmmɔ lɛsa ńtete bekyuli!
46009017	Si banii ami ɔlati náƒuna kabla kamɛni na mina bɔyɔ kenye ni, nka ndubɔsia anu ka baƒɔ-mi kayu. Nsu ɔdi kabla kani na Blɔti nnye-mi lɛlɔ ɔnii mbla. Ɔsika Katɔti néti-mi únyene-ka kenye.
46009018	Na bi kayu baaƒɔ-mi? Lɛyuƒɔla lɛni na mbo ndi ka lɛkɔ litemi buni lɛmmɔ lɛsa ku kaƒɔ ƒaa. Na lɛɛɛdubo mina kadikɔ ƒui kama bɔsia na litemi buni lɛni mɔɔsu mɛni kemo.
46009019	Mbo mina lɛlɔ kuƒi biala ɔni na lɛɛɛkya ukyuli bamba ɔdi kalɔ. Nsu lɛ́bla lɛlɔ aani ukyuli ɔni mɔɔbla bekyuli ƒui kabla kalɛ na lɛƒɔ bekyuli pii lite Blɔti.
46009020	Uwi ɔni na mɔɔbla kabla na Yudaƒuɔ akɔ ni, lílie ngba aani Yudani kalɛ na lɛkana lɛƒɔ-ma lite Blɔti. Na ina ka lɛɛɛkya Mose ɔda bubo kalɔ muedi ni, lílie ngba lɛni ku bani mɔɔdi nwuna ɔda bubo bɔmmɔ lɛlɔ uwi ɔni na lɛ́kya-ma akɔ kalɛ na lɛkana na lɛƒɔ-ma lite Blɔti.
46009021	Lɛni kani na mɔɔbla ku bekyuli bani naaadi Yudaƒuɔ lɛnɔ. Na lílie-ma akɔ aani ukyuli ɔni naaadi Yudani. Na naaadi Yudaƒuɔ ɔda bubo bɔdi lɛlɔ kalɛ na lɛƒɔ-ma lite Blɔti. Ɔmɛni ulátina ɔnii lɛ́ta línye Katɔti ɔda bubo lɛlɔ. Ɔsika geen ni, Kristo ɔda bubo lɛlɔ na mɔɔdi.
46009022	Si nkya bani na bana bɔƒɔtaadi buse kpɛtɛ kpɛtɛ akɔ ni, mɔɔbla lɛlɔ aani ama kani kalɛ na lɛkana lɛƒɔ-ma lite Blɔti. Ɔmɛni ɔsu lɛ́manku-ma na línwini bekyuli ƒui ɔkpana kalɛ na lɛsia ulu biala lɛlɔ na lɛƒɔ bekyuli badi lite Blɔti.
46009023	Ala amɛni ƒui na mɔɔbla na litemi buni lɛmmɔ ɔsu kalɛ na ami lɛnɔ lɛkɛ lɛlɔyɔ lɛni nkɛnku kabla kammɔ kemo.
46009024	Bɛgyi nwaa ka bekyuli pii muusié usi kekelikɔ. Nsu ukyuli unwi pɛ mɔɔdi lɛlɔ taaƒɔ lɛyuƒɔla. Anwuɔsu bikeli usi ɔmmɔ kalɛ na bɛdi lɛlɔ na bɛkɛ lɛyuƒɔla.
46009025	Ukyuli biala ɔni mɔɔklibi lɛlɔ ka úsela utékeli usi ni, uuboku lɛlɔ kalɔ na baatina-nwu kɔkwɛ kɔna ƒui kalɛ na ɔƒɔ lɛlɔ bɔdi kabwa kani neeetu uwi asa na keebie. Nsu abu ni, bɔɔsa lɛlɔ bute kabwa kani na kelebie kudii.
46009026	Ɔmɛni ɔsu na muukeli siin kalɛ na ntékulo kabuli. Na nse aani ukyuli ɔni muukpó lɛvu ɔni na ulébeyi nwuna lɛvu na kayaa ukpludi.
46009027	Lɛ́ya na lɛvu lɛma-mi kalɛ na mina ɔlɔna ɔkana na ɔƒɔ lɛbibo biala. Ɔsika si lɛ́kɔ litemi buni lɛmɛni lɛsa líte bekyuli bamba na búbasa bɔnii bɔɔkɔ́ku lɛlɔ ni, naaawia ka bada-mi bedie na lɛyuƒɔla lɛmmɔ kenye!
46010001	Banwa, mɔɔwia ka binyimo lɛla lɛni nálɛku bula bati kuuku bani násiaku Mose. Uyɔlɔ ɔ́tɔnku-ma, na ɔ́gyumana-ma ƒui. Na bávi Ɛpugyie ntɛ.
46010002	Katɔti úti uyɔlɔ ku Ɛpugyie ɔmmɔ ɔ́bla-ma ntu bɔkpila ɔdi aani bekyuli bani nsiaku Mose kama.
46010003	Bana ƒui bádi Kɔyu kemo adila enwi pɛ ammɔ.
46010004	Na báni Kɔyu kemo ntu bunwi pɛ bɔmmɔ. Báni ntu básiku Kɔyu kemo lɛtakpɛ lɛni nkɛ nsiaku-ma mmɔ kemo. Na lɛtakpɛ lɛmmɔ lɛdi Kristo ɔmmɔ ɔlati.
46010005	Uwi ɔmmɔ muedi kemo ni, lɛlɔ lítayɔ Katɔti na bana ketulodikɔ ɔbladu lɛlɔ. Anwuɔsu ni, békpi ketele kemo.
46010006	Ɔmɛni ɔdi ala ani na bɔnu bɔtɛya kalɛ na alaekpidi emini asɔ alátaada-bu ɔkwɛ aani bana kalɛ,
46010007	iye buti lɛlɔ bute lɛƒiɔkpa ala bɔbla aani bana kalɛ. Lɛni na Bunweni Kedee Ɔku ɔ́su ɔnini, “Bekyuli bammɔ bádu bebuo na báni ntɛ na badi adikpi limeyi, na bátɔ béte baƒiɔ.”
46010008	Útalɛka butaabla kɔsɔnɔ bɔdi ala aani kalɛ na bana badi bábla, na nkyuli mpimu aavlanyɔ ɛtɛ békpi limeyi linwi.
46010009	Na ɔɔɔdi ka bɔkɔku Blɔti bɔnu. Lɛni na bana badi bábla, na balakpi bádu-ma na békpi.
46010010	Na ɔɔɔdi ka butaata teenye Katɔti lɛlɔ aani kalɛ na bana badi bábla ɔsu, na Katɔti ɔtu ɔni nda kukpi ɔyikun ɔ́kyula-ma.
46010011	Ala amɛni ƒui álɛku-ma kalɛ na abu bɔnu bɔtɛya. Na bénweni-nya bése kalɛ na buti-nya bɔlɛ lɛlɔ. Ɔsika bula uwi ɔni kemo na bɔkya mɛni ni, úudu kawɔlɔkɔ.
46010012	Ɔdi biala ɔni mɔɔkali ɔnii unye kpakplaa ni, ɔnu kaduɛ kalɛ na ulebuli.
46010013	Lɛla biala lɛni nékpoku-ɔ lɛ́nu ni, nina udu lɛɛkana na liibo ukyuli biala lɛlɔ. Nsu ni, Katɔti ɔɔdi nwuna linyese lɛlɔ. Na ɔdubute-ɔ ɔyikun ɔni na eti enye lɛla lɛni mekpoku-ɔ manu kenye, na liletulo ƒula ɔyikun kalɛ na enye kpakplaa ete-nwu. Uwi ɔni kemo na lɛla lɛdi liikpóku-ɔ taanu ni, Katɔti ɔdubute-ɔ ɔyikun ɔni na eti enye ala ammɔ ƒui kenye, na ɔtina-a ulu ɔni lɛlɔ na asia na alɛ-nwu kemo.
46010014	Anwuɔsu ni, banwa, bɛda lɛlɔ bidie lɛƒiɔkpa biala kemo.
46010015	Mɔɔtɛmiku-mii aani bekyuli bani náda anu. Anwuɔsu bɛbu ala ani na mɔɔsu-mii mɛni kemo bɛnu.
46010016	Ɔɔƒɛɛ ɔni na buuti taagya Katɔti enu ni, unye ute Blɔti ubugya. Na bodobodo ɔni na bɔɔbwɛ si bɔɔdi Blɔti adila kedee ni, ɔɔtina ka abu ku Kristo bɔɔbla unwi.
46010017	Na ina ka bumomo ni, bɔdi ɔlɔna unwi pɛ. Ɔsika bodobodo unwi kani na bula ƒui bɔɔdi.
46010018	Bɛbu bɛnu Israelƒuɔ ka ni, bekyuli bani mɔɔdi adila ani na béti bákpa béte Katɔti ni, báblaku Katɔti unwi. Ɔsika anwu na bákpa ala ammɔ béte na nwuna lɛkpabi lɛlɔ.
46010019	Na ɔƒɛni ni, bɛɛkali bɛnii bɔɔsu na nda nnii baƒiɔ bani bávɔ béte lɛlɔ ni, ama lɛnɔ badi Katɔti ɔdi geen? Munuu adila ani na béti bákpa béte ala bamba amɛni adi lɛla geen lɛdi?
46010020	Oowo! Lɛla lɛni na mɔɔsu-mii ni, ani ndi ka ala ani na béti bákpa na akpabi amɛni lɛlɔ ni, béti-nya bákpa béte ayu ekpidi, na ɔɔɔdi Katɔti. Na naaawia-mii nnii bɛbla unwi ku ayu ekpidi amɛni.
46010021	Ɔɔɔdia ka ani asiku Blɔti ɔɔƒɛɛ kemo na asɔ atáni asiku ayu ekpidi lɛnɔ ɔɔƒɛɛ kemo. Útalɛka adi adila na Blɔti kakpakɔ na asɔ atádi adila na ayu ekpidi kakpakɔ lɛnɔ.
46010022	Munuu bɛɛyɔ́ ka Blɔti uti nwuna kɔnyi ɔkya-bu? Bitaya bɔkali bɔnii bubo ɔyikun butulo-nwu.
46010023	Bubo lɛsugba banii, “Kuƒi kɔtɛ na bɔbla lɛla biala.” Sɔsɔ na ɔdi. Nsu ɔɔɔdi lɛla biala ndia. Kuƒi kɔtɛ na bɔbla lɛla biala, nsu ɔɔɔdi lɛla biala mbo kɔsia lite-bu.
46010024	Ɔƒɔtaadine ɔdi utawia anwu lɛti bɔdia, mmomu ɔwia lɛla lɛni madia mete nwuna ɔkpana lɛnɔ.
46010025	Ebo kuƒi na eye lɛna lɛdi biala na beeyé na kuye na akun. Na ɔɔɔdi ka eye lɛla lɛdi enu na ati si lɛna lɛmmɔ lise kedee iye liiise.
46010026	Ɔsika Bunweni Kedee Ɔku ɔɔsu ɔnii, “Kalɔ ku kana ala ani nkya-nya kemo ƒui ni, adi Blɔti adi.”
46010027	Si ukyuli ɔni naaadi ɔƒɔtaadine ɔdi ɔ́lɔ-ɔ ɔnii baadi ku-nwu na átuna na ésie ni, lɛla biala na úte-ɔ ɔnii di ni, di na teye lɛla lɛdi enu ati si adila ammɔ ese kedee iye eeese.
46010028	Mmomu si ukyuli ɔdi ɔ́su-ɔ ɔnii béti adila ammɔ bákpa béte baƒiɔ badi ni, tadi-nya. Ɔmɛni ɔdubɔya na kayi kelékpoku ukyuli ɔmmɔ.
46010029	Ɔsika ɔɔɔdi awɔ ɔni nádi adila ammɔ na kayi kadubo bukpoku. Mmomu ukyuli ɔni nánu ɔ́su-ɔ na kayi kadubo bukpoku. Ukyuli ɔdi ɔdubɔkana na uye ɔnii, “Bi ɔsu na si mbo kuƒi na lɛbla lɛla lɛdi na ukyuli bamba kayi kani mekpoku-nwu ɔsu na ɔdi ka lɛda lɛla lɛmmɔ bɔbla lɛya?
46010030	Si lɛ́gya Katɔti enu na lɛdila lɛni na úte-mi ɔsu ni, bi ɔsu na ukyuli ɔdi ɔnu ɔnii lɛ́ƒiɔ na ɔmɛni lɛlɔ ka lɛ́ɛgya Katɔti enu?”
46010031	Nsu nyimo ka lɛla biala na ɔdi aabla iye aadi iye aaní ni, ɔlɛka abla ana ƒui kalɛ na eti ɔbu ete Katɔti.
46010032	Bitabla lɛla lɛni maya na Yudaƒuɔ iye bani naaadi Yudaƒuɔ iye baƒɔtaadine belebo Katɔti kudɔ.
46010033	Bɛbla kalɛ kani na mɔɔbla lɛla biala. Mɔɔsia anu kalɛ na naaata neeenye ɔdi lɛlɔ. Naaakali taanu mina lɛkɛ, mmomu lɛla lɛni madia mete ɔdi biala kalɛ na bakɛ bɔƒɔ.
46011001	Bɛnu mina ɔbladu bɛtɛya aani kalɛ na ami lɛnɔ mɔɔnu Kristo ɔdi taatɛya.
46011002	Muumwi-mii ɔsika bina anu asia-mi lɛlɔ uwi biala na biinyimo ala ani na lɛ́tina-mii na bɛɛbla taasiaku-nya lɛlɔ uwi biala.
46011003	Nsu mɔɔwia ka binu kalɔ nwaa ka ni, Kristo ɔdi ukyuli biala lili. Na ɔgya lɛnɔ ɔdi uleku lili. Na Katɔti ndi Kristo lili.
46011004	Anwuɔsu ɔnana ɔni mɔɔkpali katɔ iye ɔɔkɔ́ Katɔti litemi buni lɛsa na Katɔti kakpakɔ na úti lɛla lɛdi úbi lili ni, ɔɔkya Kristo kɔƒa.
46011005	Na uleku ɔni mɔɔkpali katɔ iye ɔɔkɔ́ Katɔti litemi buni lɛsa na kakpakɔ na útamana lɛdiku lili ni, ɔɔkya ɔgyani kɔƒa. Na kavumana kadi keeebo anwu ku uleku ɔni nékpeyi lili na ɔɔɔda lɛlɔ ntɛ.
46011006	Si uleku ɔmmɔ útamana lɛdiku lili ni, na ɔlɛka ɔkpɛ lili linwini. Na ka ɔdi lɛla lɛni muuwi uleku anumi kalɔ si úkpeyi lili iye ɔ́kpɛ lili ɔsu ni, ɔdi ka ɔmana lɛdiku lili.
46011007	Útalɛka ɔnana ubi lɛla lɛdi lili, ɔsika Katɔti údie ɔnana na nwuna udu kenye. Na uudie Katɔti ɔbu keyi. Nsu ulekudi anwu uudie ɔnana ɔbu keyi.
46011008	Ɔsika Katɔti útaka ɔnana budie bɔlɛku uleku kemo. Mmomu uleku na údie ɔ́lɛku ɔnana kemo.
46011009	Na ɔɔɔdi uleku ɔsu na Katɔti údie ɔnana. Mmomu ɔnana ɔsu na Katɔti údie uleku.
46011010	Na kayaa batu ɔsu ni, ɔlɛka uleku ɔmana lɛdiku lili uti ɔtina ka ɔkya ɔnana kalɔ.
46011011	Na bula baƒɔtaadine ngba bulie kemo ni, uleku ulesie taaya ɔnana, na ɔnana lɛnɔ ulesie taaya uleku.
46011012	Ɔsika kalɛ na bábla uleku bálɛku ɔnana kemo ni, lɛni kani na uleku lɛnɔ ɔ́wɔ ɔnana. Nsu lɛla biala ni, Katɔti kudɔ kani na lɛɛsí.
46011013	Amii alati bɛbu bɛnu si ɔ́manku uleku ka unye utaakpali katɔ ɔni na útamana lɛla lɛdi lili?
46011014	Kalɛ na Katɔti údie kayawi ala ni, ɔmmɔ lɛti ɔɔtina-bu lɛla lɛdi. Na útamanku ka ɔnana ɔda nwuna lili linwini use na liyi line gyɔlɔɔ. Ɔdi kɔƒa lɛla.
46011015	Nsu si uleku linwini ani líne-nwu lɛni ni, ɔdi-nwu ɔbu. Ɔsika Katɔti úte-nwu linwini gyɔlɔɔ lɛmmɔ aani lɛla lɛni nébi-nwu lili.
46011016	Nsu si ukyuli ɔdi ɔɔkya unyeƒi na ɔmɛni lɛlɔ ni, lɛla lɛni kani na ami masu-nwu ndi ka abu ku Katɔti baƒɔtaadine akpa ƒui bɔsɔ buuubo ulu ɔbambadi ɔdi na bula bɔsala bɔmmɔ kemo.
46011017	Nsu na ala ani ndubo bɔtina mɛni kemo ni, ɔɔɔdi bumwi na nda-mii. Ɔsika si uwi ɔni na bíbasala ni, ɔɔɔdi lɛbuni mɔɔlɛ́ taasiku bina bɔsa bɔmmɔ kemo. Mmomu ala muubie teebu.
46011018	Ɔsika kudeedi ni, línu ka si bɛ́sala aani baƒɔtaadine ni, biile lɛlɔ kemo akpa akpa. Na use-mi ka sɔsɔ na ɔdi.
46011019	Unyeƒi ɔdi uuubo ka ɔdi ka kavumana kadi kakya-mii akɔ uti ɔtina bani ndi baƒɔtaadine geen kalɛ na bekyuli banu-ma bati.
46011020	Na si bɛ́sala aani lɛkpa ni, ɔɔɔdi Blɔti adila kedee na bíbo bibadi.
46011021	Ɔsika si bɛɛdi ni, bilénye taagya lɛlɔ asa na ɔdi biala uti nwuna adila ɔdi. Ɔmɛni ɔɔyá na kɔka kɔɔda badi na badi ama baaní ntɛ teekpi.
46011022	Bubo na biiibo kɔduli kɔni kemo na bilie bɛdi na bɛni? Munuu bɔyɔ na bɛɛyɔ́ ka biwi lɛkpa lɛmmɔ anumi kalɔ na bɛkya baƒɔtaadine bani mɔɔyaki ala kɔƒa. Bi na ɔlɛka lɛsu-mii? Bumwi na ɔlɛka limwi-mii na ɔmɛni ɔsu? Oowo!
46011023	Ɔsika lɛla lɛni na lɛ́ƒɔ lɛ́siku Blɔti kudɔ ni, ani kani na lɛ́tina-mii. Na usien ɔmmɔ asa na badubɔkya-nwu kakya ni, úti bodobodo,
46011024	na ka ɔ́gya Katɔti enu ni, ɔ́ƒɛ-nwu kemo na ɔ́su ɔnini, “Ɔmɛni ndi mina ɔlɔna ɔni na ndubuti lɛkpa lite Katɔti na bina lili. Bɛƒɔ bɛdi na biti biteenyimo-mi.”
46011025	Lɛni kani na adila ammɔ kama ni, úti ɔɔƒɛɛ na ɔ́su ɔnini, “Ɔɔƒɛɛ ɔmɛni ndi Katɔti bunyimi bɔwɔdi bɔni na úti mina ubugya úse likpo. Na uwi biala na bɛdubɔni-nwu ni, bɛni na biti biteenyimo-mi.”
46011026	Ɔmɛni ɔɔtina ka uwi biala na bɛɛdi iye bɛɛní na ɔɔƒɛɛ ɔmɛni kemo ni, biibó Blɔti kukpi kudu wetédu uwi ɔni na wasɔ webo.
46011027	Anwuɔsu ukyuli biala madi Blɔti adila amɛni iye wani na ɔɔƒɛɛ ɔmɛni kemo na ulu ɔni nátamanku lɛlɔ ni, ɔdubɔtina ka ɔ́bla likpidi ka útabu Blɔti ɔlɔna ku ubugya ɔmmɔ ɔsu.
46011028	Ɔmɛni ɔsu ni, ɔdi biala ɔka nwuna lɛlɔ kemo buduo asa na ɔdi bodobodo na ɔni na Blɔti ɔɔƒɛɛ ɔmmɔ kemo.
46011029	Ɔsika si útanu lɛla lɛni na Blɔti ɔlɔna ɔmɛni ɔdanku útati uwi ɔni na ɔɔdi bodobodo ɔmmɔ iye ɔɔní na ɔɔƒɛɛ ɔmmɔ kemo ni, ɔɔdi na ɔɔní na uuti litemi bɔtɛ teewi lɛlɔ.
46011030	Ɔmmɔ náya na bina akɔ pii biiƒi na lɛlɔ liiibo-mii ɔkplu. Na pii lɛnɔ békpi.
46011031	Na si bɔdubɔsia anu na bɔka lɛlɔ kemo buduo bɔnu ni, nka Katɔti ulatɛku-bu litemi.
46011032	Nsu Blɔti ɔɔtɛku abu litemi na ɔɔní-bu kɔtu kalɛ na Katɔti ulayila-bu udu ku bekyuli bani nátaƒɔ bátadi.
46011033	Ɔmɛni ɔsu ni, banwa, si bɛ́sala bɛnii bɛɛdi Blɔti adila ni, binye bɛgya lɛlɔ.
46011034	Na si kɔka mɔɔda ɔdi ni, ɔlɛka ɔdi na nwuna kaduli kalɛ na Katɔti ulatɛku-mii litemi si bɛ́sala aani lɛkpa linwi kalɛ. Na etemila akladi anya ni, si líbo mmɔ ni, bɔdubɔda-nya bɔnu.
46012001	Na ɔƒɛni ni, na ala ani ndanku Katɔti Kɔyu etela lɛlɔ ni, banwa, mɔɔyɔ́ ka bɛti litemi geen lɛni nkya-nya kemo.
46012002	Bɛgyi nwaa ka uwi ɔni na bɛɛɛgyi tɔ Katɔti ni, bɛ́ya na ala ani neeebo ngba átaadi-mii lɛlɔ na bitaakpa-nya na bɛ́yii ulu ɔmmɔ.
46012003	Na ɔdi ka bɛnu bɛti ka ukyuli biala na Katɔti Kɔyu mɔɔdi-nwu lɛlɔ ni, ulakana na wasu ɔnii, “Yesu ɔdubɔnuku-ni.” Lɛni kani na ukyuli ɔdi lɛnɔ ulakana na wasu ɔnii, “Yesu ndi Blɔti,” si ɔɔɔdi Katɔti Kɔyu mɔɔdi-nwu lɛlɔ.
46012004	Katɔti Kɔyu kuute etela pii, nsu Kɔyu kunwi kɔmmɔ kani na kɔdi.
46012005	Lilu pii lɛkya na bɔɔbla kabla teete Katɔti, nsu Katɔti unwi ɔmmɔ kani na ɔdi.
46012006	Na kabla lidu lidu lɛnɔ lɛkya, nsu Katɔti unwi ɔmmɔ kani mɔɔtina ɔdi biala nwuna kabla.
46012007	Litela lɛni na ɔdi biala ubo ni, Katɔti Kɔyu néte-nwu litela lɛmmɔ kalɛ na bekyuli ƒui bakɛ-nwu lɛlɔ kɔsia.
46012008	Ɔdi anwu ni, Katɔti Kɔyu kúte-nwu litela lɛni náya na ɔti butemi ku lɛnunda ɔkɛnku Kɔyu kɔmmɔ lɛlɔ. Na ɔdi lɛnɔ ni, Kɔyu kɔmmɔ kúte-nwu litela lɛni náya na ɔti butemi ku lɛlati ɔkɛnku Kɔyu kɔmmɔ kani lɛlɔ.
46012009	Na ɔbambadi ubo bɔƒɔtaadi ɔkɛnku Kɔyu kɔmmɔ kani lɛlɔ. Na ɔdi ni, ubo litela lɛni na uti ɔbwi ɔlɛ ɔkɛnku Kɔyu kɔmmɔ kani lɛlɔ.
46012010	Ukyuli bamba ni, ɔɔkana na ɔɔbla akɔla budie taatina. Na ɔdi ni, kalɛ na ɔsu Katɔti litemi. Na ɔbambadi ni, ayu lidu bɔnu taati. Na ɔdi ni, adi lidu bɔtɛmi. Na ɔbambadi ni, adi lidu kalɔ budie.
46012011	Ala amɛni ƒui ni, adi Katɔti Kɔyu kunwi kɔmmɔ ablala. Na kuule ala ammɔ teete ɔdi biala kalɛ kani na kɔɔyɔ́.
46012012	Kristo use aani ukyuli ugyii ɔni mbo lɛlɔ ekpo pii. Ɔlɔna unwi kani na ɔdi ina ka lɛlɔ ekpo pii násala.
46012013	Lɛni kani na use na abu bani ndi Yudaƒuɔ ku kadi bamba bekyuli akɔ ku bani mɔɔbla bekyuli bamba kabla ku bani mɔɔbla ama alati kabla lɛnɔ akɔ. Kɔyu kunwi kɔmmɔ kani na béti bábla-bu ntu bɔkpila ɔdi ɔmmɔ na bɔdi ɔlɔna unwi. Na Kɔyu kunwi kɔmmɔ na béte bula ƒui na bɔ́ni.
46012014	Ɔsika ɔlɔna ɔmmɔ ɔlati ni, ɔɔɔdi lɛlakpa linwi kani na lɛdi. Mmomu lɛlɔ ekpo pii násala ɔ́bla-nwu unwi.
46012015	Si ɔgba ɔ́su ɔnii, “Ka ami lɛɛɛdi kɔnu ɔsu ni, ami lɛɛɛkɛ ɔlɔna ɔmmɔ kemo” ni, ɔmmɔ ulátina ka sɔsɔ na anwu ɔɔɔdi ɔlɔna ɔmmɔ kakɛ kadi.
46012016	Na si kɔtu lɛnɔ kɔnii, “Ka ami lɛɛdi lɛnumi ɔsu ni, ami lɛɛɛkɛ ɔlɔna ɔmmɔ kemo” ni, ɔmmɔ ulátina ka sɔsɔ na ɔɔɔdi ɔlɔna ɔmmɔ kakɛ kadi.
46012017	Na si ɔlɔna ɔmmɔ ƒui ɔdi lɛnumi kani ni, dɛ na wabla asa na wenu lɛla lɛdi? Na si kɔtu lɛti lɛnɔ na ɔdi ni, dɛ na wabla asa na wenu ɔnyi?
46012018	Nsu si bɔ́sia anumi ni, bɔdubɔnu ka Katɔti úti lɛlɔ ekpo bun bun ɔ́bla ɔlɔna umodi ɔmmɔ kalɛ na anwu ɔlati ɔɔyɔ́ ka use.
46012019	Lɛlɔ ugyii ɔdi uuubo si ɔna ƒui ɔdi likpo linwi!
46012020	Nsu kalɛ na bɔɔnu-nwu ni, ɔdi ekpo pii. Nsu ɔdi lɛlɔ ugyii unwi.
46012021	Ɔmmɔ ɔsu na lɛnumi lilakana kɔnu bɔsu ɔnii, “Naaawia-a na mina lɛla lɛdi kemo.” Na lɛni kani na lili lɛnɔ lilakana lɛgba bɔsu lɛnii, “Naaawia-a na mina lɛla lɛdi kemo.”
46012022	Lɛlɔ ekpo ani nse kpɛtɛ kpɛtɛ ntulo ni, anya mmomu na si eeebo-bu lɛlɔ na bulakana lɛla lɛdi bɔbla.
46012023	Na ekpo ani na bulábu ni, anya na bɔɔtí bɔda kaduɛ mmomu. Na ekpo ani naaadia ka budie keyi ni, anya na bɔɔda buɛɛ.
46012024	Na bulábla ɔmmɔ udu teete ekpo ani na bekyuli baanu uwi biala. Nsu Katɔti násala lɛlɔ ekpo lɛni na ɔ́ya na buuti ɔbu teete ekpo ani mmomu na bɔɔnu ka átaƒɔ kuye.
46012025	Ɔmɛni ɔsu bule bɔdi buuubo lɛlɔ ekpo ntɛ. Mmomu ekpo ana ƒui adanku kɔsia ete lɛlɔ.
46012026	Na si lɛlɔ kakɛ kadi kakya lɛbibo kemo ni, ɔlɔna ugyii ɔmmɔ ƒui uunú ɔlɛ na lɛlɔ ekpo akladi lɛnɔ eebó abi. Na si beemwi kakɛ kadi ni, lɛlɔ ekpo ana ƒui aakɛ́ ebiti ammɔ.
46012027	Anwuɔsu bina ƒui násala bɛ́bla Kristo ɔlɔna ugyii ɔmmɔ na bɛdi-nwu lɛlɔ ekpo unwi unwi.
46012028	Na baƒɔtaadine lɛkpa kemo ni, Katɔti úti bula ƒui úse ekpo ani námanku-bu. Udeedi ni, batalane. Na unyɔdi ni, kenye bediene. Na ɔtɛdi ni, ala batinane, asa na bani mɔɔbla akɔla budie taatina. Na bani mbo ɔyikun ɔni na babwi lɛlɛ iye bebunku bekyuli iye banu kabla lɛlɔ iye batɛmi adi lidu lidu lɛnɔ basia-ma kama.
46012029	Ɔɔɔdi bekyuli ƒui ndi batalane iye kenye bediene iye ala batinane. Na ɔɔɔdi ɔdi biala mbo ɔyikun ɔni na uti ɔbla akɔla budie taatina.
46012030	Na ɔɔɔdi ɔdi biala mbo ɔyikun ɔni na uti ɔbwi lɛlɛ iye ɔtɛmi adi lidu iye udie ala ani básu kalɔ.
46012031	Ɔmɛni ɔsu ni, biti bina kayi bɛsia etela ani náƒɔ kuye etulo lɛlɔ. Ala ani náƒɔ kuye etulo ƒui ndi ani na ndubo-mii bɔtina mɛni.
46013001	Si lɛ́kana na mɔɔtɛmi adi lidu lidu ani na bekyuli ku Katɔti batu ƒui bebo na naaayɔ bekyuli ni, mina kenye kani mɔɔsu ƒui kadi lɛsɛ likpludi aani kalɛ na lebomo iye kabontobi kaaku.
46013002	Na si muudie Katɔti kenye na muunú abɛla ku lɛlati ƒui kalɔ, na mbo bɔƒɔtaadi bɔni na lɛkana na lɛ́gyu abi muedi na ana kenyekɔ nsu naaayɔ bekyuli ni, lɛɛɛdi lɛla lɛdi.
46013003	Na si ina líti mina ala ani nse-mi ƒui líte bawabane na lɛ́ya na bekyuli muedi bakyula-mi nsu naaayɔ bekyuli ni, lɛɛɛdi lɛla lɛdi.
46013004	Bɔyɔ bɔɔkɛ́ kayi na bɔɔbla kaƒɔ buni. Buuubo lɛnungyie na bulákun lɛmɛnɛ iye bɔtalaku lɛlɔ katɔ.
46013005	Bɔyɔ bulábla atu ɔkplu na bulánwanɛ ala teete lɛlɔ iye buléti kɔnyi. Na bɔyɔ buléti likpidi taakya kasusu kemo.
46013006	Na lɛlɔ lilayɔ-nwu na likpidi lɛlɔ. Mmomu ɔɔkɛ́ lɛlɔyɔ na lɛbuni lɛlɔ.
46013007	Enu aláƒɛ bɔyɔ na nwuna bɔƒɔtaadi ku lɛnunsia ku nwuna bunye kpakplaa buláyuɛ.
46013008	Bɔyɔ buuubo kawɔkɔ. Katɔti ala kenye budie bɔkya, nsu bɔdubo bɔwɔ ulu. Adi lidu lidu bɔtɛmi lɛnɔ bɔkya, nsu anwu lɛnɔ ɔdubo ulu bɔwɔ. Lɛlati lɛkya bɔdi, nsu nwuna uwi ɔdubo bɔvi.
46013009	Ɔsika lɛlati ku kenye budie litela lɛni na Katɔti úte-bu ni, útedu útawɔlɔ.
46013010	Nsu si lɛla lɛni nédu lɛ́wɔlɔ lɛ́da lɛ́lɛ ni, lɛni nétedu mmɔ lɛyii taakya.
46013011	Uwi ɔni na ndi ɔnamu ni, kalɛ na mɔɔtɛmi ku kalɛ muunú ala kɔku na mina ɔlɔna kemo ku kalɛ na mɔɔbla kasusu ni, adi anamula bɔbla. Ɔƒɛni ka línwini ɔnana ni, anamula ammɔ asɔ eeebo-mi kɔsia kɔdi.
46013012	Ala ani na bɔɔnu ɔƒɛni ni, ese aani kalɛ na baanu lɛla lɛdi ƒlu ƒlu na kanu kemo. Na kama asa na bɔdubɔnu-ni nwaa anumi ku anumi. Na lɛla lɛni na ngyi ɔƒɛni ni, lítedu lítawɔlɔ. Nsu kama ni, lɛdubo libedu lɛwɔlɔ na ɔbla nwaa aani kalɛ kani na Katɔti ɔgyi-mi ƒui.
46013013	Geen ni, alakpa atɛ amɛni kani ndubɔkya. Na anya ndi bɔƒɔtaadi ku lɛnunsia ku bɔyɔ. Nsu nwuna unengudi ƒui ndi bɔyɔ.
46014001	Anwuɔsu ni, bɔyɔ na ɔdi ka bina ƒui bɛwia kpakplaa na bɛkɛ. Na biti bina anu ƒui bɛsia Kɔyu kemo etela lɛlɔ. Na litela lɛni ntulo ƒui ndi ka bidie Katɔti litemi kenye.
46014002	Ukyuli ɔni muutemi adi lidu ni, ulátɛmiku bekyuli, mmomu Katɔti na ɔɔtɛmiku. Ɔsika ukyuli ɔdi ulenu-ni kalɔ, na bɔsu na ɔɔsu ala abɛdi ɔkɛnku Katɔti Kɔyu ɔyikun lɛlɔ.
46014003	Nsu ukyuli ɔni muudie Katɔti litemi kenye teete bekyuli ni, uubunku-ma na ɔɔkya-ma ogya na ɔɔsia-ma kɔnu.
46014004	Ukyuli ɔni mɔɔtɛmi adi ani kalɔ na bekyuli belenu ni, anwu lɛti pɛ lɛlɔ kani na uubunku. Nsu ukyuli ɔni muudie Katɔti litemi kenye ni, uubunku baƒɔtaadine lɛkpa lɛmmɔ ƒui.
46014005	Mɔɔyɔ́ si bina ƒui bɛɛkana na bɛɛtɛmi adi lidu. Nsu si bɛ́kana na biidie Katɔti litemi kenye teete bekyuli ni, ɔdia-mi utulo. Ɔsika ukyuli ɔni muudie Katɔti litemi kenye teete bekyuli ni, ubo kɔsia utulo ukyuli ɔni mɔɔtɛmi adi lidu lidu, amu ntu ukyuli ɔni makana nwuna ala ani na ɔɔsu kalɔ budie ɔkya-ma akɔ mmɔ, kalɛ na baƒɔtaadine lɛkpa lɛmmɔ lɛkɛ kebunku.
46014006	Ɔmɛni ɔsu, banwa, si líbo-mii kudɔ na mɔɔtɛmi adi lidu lɛni na ɔdi ulenu kalɔ ni, bi kɔsia na bɛdubɔkɛ na ɔmmɔ kemo? Bilákɛ kɔsia kɔdi munu munu, amu ntu lídie lɛla lɛdi kalɔ líte-mii ɔ́si Katɔti kudɔ, iye lɛ́ya na bɛ́ti lɛla lɛdi, iye lídie Katɔti litemi lɛdi kenye, iye lɛ́tina-mii ala adi.
46014007	Bɛkali bɛnu ala ani na bɔɔgyá ani na ngba bɔdi buuubo-nya kemo aani kakpɛɛ iye ɔsankuo ani na anya alati alakana lɛnu budie. Dɛ na ukyuli ɔdi ɔdubunu na ɔgyi ɔnu ɔni na beedie si ukyuli ɔni mɔɔvwii kakpɛɛ iye ɔɔgyá ɔsankuo ɔmmɔ ulagya-nwu kaduɛ kalɛ na akana na enu ɔnu ɔmmɔ lɛdi ati nwaa?
46014008	Na si ukyuli ɔni mɔɔvwii kakpɛɛ ulávwii-ka taalɔ ala ammɔ kaduɛ ni, dɛ na wabla asa na bekyuli baklibi lɛlɔ bete kekpo?
46014009	Lɛni kani na use ka ukyuli ɔni muudie lɛla lɛdi kenye na adi lidu lidu kemo ni, bekyuli belénu lɛla lɛni na ɔɔsu mmɔ kalɔ. Mmomu ɔdubo bunwini ɔƒɛƒɛɛ na ɔyii ɔkya kayaa.
46014010	Adi pii akya kayawi, na lɛdi lɛdi liiibo lɛni neeebo kalɔ budie.
46014011	Nsu si ɔdi ulénu lɛdi lɛni na mɔɔtɛmi kalɔ ni, na línwini ɔƒɔ na nwuna kudɔ, na anwu lɛnɔ únwini ɔƒɔ na mina kudɔ.
46014012	Ka bina ƒui anumi égyie ka bɛkɛ Kɔyu kemo etela ni, bɛya na anumi egyie-mii na bɛkɛ etela ani mebunku baƒɔtaadine lɛkpa lɛmmɔ lɛtɔtɔ busie mmomu utulo.
46014013	Na ukyuli ɔni mɔɔtɛmi na adi lidu lidu kemo ni, uvele Katɔti na ute-nwu litela lɛni na uti udie ala ani na ɔɔsu mmɔ kalɔ.
46014014	Ɔsika si lɛ́sia ulu ɔmɛni lɛlɔ lɛ́kpali katɔ ni, mina kɔyu aku kɔɔkpali katɔ bɔdi, nsu ɔɔɔdi ku mina kasusu.
46014015	Anwuɔsu bi na ɔdi ka lɛbla? Ndubɔkpali katɔ ku mina kɔyu bɔdi, nsu ndubɔkpali katɔ ku mina kasusu lɛnɔ. Na ndubudie lɛnu ku mina kɔyu, nsu ndubudie lɛnu ku mina kasusu lɛnɔ.
46014016	Na si enye aagyá Katɔti enu na ƒula kɔyu kemo kani ni, dɛ na wabla asa na ukyuli ɔni nkya-a kudɔ unu lɛla lɛni na aasu asa na wasu ɔnii ƒula katɔ bɔkpali bɔsia lɛni aani kalɛ na aagyá Katɔti enu ka ulenu lɛla lɛni geen na aasu mmɔ kalɔ?
46014017	Na si ina ƒula enu ani na aagyá Katɔti adia muedi ni, bekyuli bamba balákɛ kɔsia kɔdi munu munu.
46014018	Mɔɔgyá Katɔti enu ka mɔɔtɛmiku-nwu na adi lidu lidu kemo teetulo bina akɔ ɔdi biala.
46014019	Nsu na bula kasalakɔ ni, ndubɔyɔ ka lɛsu etemila alɔ ani kalɔ na bekyuli badubunu na liti lɛtina bekyuli bamba ala litulo ka ntaasu etemila pii na adi lidu lidu kemo.
46014020	Banwa, bitabla lɛlɔ aani banamu na bina kasusu kemo. Mmomu bɛbla lɛlɔ aani benengu si biiti kasusu. Nsu na likpidi lilu lɛlɔ ni, bɛbla lɛlɔ aani banamu.
46014021	Na Bunweni Kedee Ɔku kemo ni, Blɔti ɔ́su ɔnini, “Ndubɔtɛmiku mina kadi bekyuli ɔkɛnku bekyuli bani mɔɔtɛmi na adi lidu lidu kemo. Na ndubɔtɛmi lɛsiaku baƒɔ kenye kemo, nsu belénu-mi lɛdi.”
46014022	Anwuɔsu ni, adi lidu bɔtɛmi ɔdi lɛla lɛni nse nte bani nátaƒɔ bátadi. Nsu Katɔti litemi kenye budie ni, ɔdi lɛla lɛni nse nte baƒɔtaadine na ɔɔɔdi bani nátaƒɔ bátadi.
46014023	Ɔmɛni ɔsu si baƒɔtaadine bammɔ ƒui bása na ɔdi biala úse kalɔ ɔɔtɛmi na adi lidu lidu kemo na banii ukyuli bamba ɔdi ɔkya-mii akɔ iye bekyuli bani naaadi baƒɔtaadine badi bébo-mii akɔ ni, bilánu ka badubɔsu banii biikpi libuo yoo?
46014024	Nsu si bina akɔ ɔdi biala uudie Katɔti litemi kenye na ukyuli keeke iye ukyuli ɔni nátaƒɔ útadi ɔdi úbo-mii akɔ ni, ɔdubɔnu nwuna likpidi ɔti ɔkɛnku lɛla lɛni na uunú ɔsu. Ala ani na uunú adubɔtina-nwu ka Katɔti ɔɔtɛku-nwu litemi.
46014025	Na anwu ɔlati ndubudie nwuna ala abɛdi keyi na ɔdubɔyu ɔtɛ kalɔ na umwi Katɔti na udie kenye ɔnini, “Sɔsɔ ni, Katɔti ɔkya-mii akɔ!”
46014026	Banwa, mɔɔwia ka liti lɛla lɛdi libunku ɔmɛni na bina bɔsa kemo. Si uwi ɔni na bɛ́sa bɛnii bɛɛkpali katɔ ni, ɔdi ubo ɔnu ɔni na ɔɔyɔ́ ka udie, na ɔdi lɛnɔ ubo lɛla lɛdi na ɔɔyɔ́-ka ɔtina. Na ɔdi lɛnɔ ɔɔyɔ́ ka udie Katɔti lɛla lɛdi ɔtina. Na ɔdi lɛnɔ ɔdanku kenye kadi na adi lidu lidu kemo, na ɔdi lɛnɔ kalɛ na udie ala ammɔ kalɔ. Nsu ɔlɛka bɛbla ala amɛni ƒui kalɛ na ute baƒɔtaadine lɛkpa lɛmmɔ kebunku.
46014027	Si ɔdi ubo kenye kadi na ɔɔyɔ́ ka ɔsu na adi lidu lidu kemo ni, nkyuli aani inyɔ iye ɛtɛ si bémomo bágya basu bana kenye kani badanku atɔ asia. Na bakɛ ukyuli bamba ɔni lɛnɔ medie ala ani básu mmɔ kalɔ.
46014028	Na si ɔdi uuubo na wedie ala ammɔ kalɔ bɔdi ni, ukyuli ɔni mɔɔtɛmi na adi lidu lidu kemo mmɔ ɔda ɔya na anwu ku Katɔti kani batɛmiku lɛlɔ.
46014029	Nkyuli inyɔ iye ɛtɛ bani ndanku kenye kadi ɔ́si Katɔti kudɔ basu bana kenye na bakladi bawia etemila ammɔ kemo banu kaduɛ.
46014030	Na si bani nlie kasalakɔ mmɔ ɔdi ɔ́ƒɔ linyesia lɛdi ɔ́siku Katɔti kudɔ ni, ɔdi ka ukyuli ɔni mɔɔtɛmi na adi lidu lidu kemo mmɔ ɔda nwuna kenye bɔsu ɔya na ute ukyuli ɔmmɔ kuƒi.
46014031	Bina ƒui bɛkana na bɛsu bina kenye kani bɛda unwi unwi kalɛ na ɔdi biala ɔtɛya lɛla lɛdi na ɔkɛ ɔyikun bɔkya.
46014032	Bekyuli bani muudie Katɔti kenye baakana bana lɛlɔ bɔda na kenye kani na baasu kemo.
46014033	Ɔsika Katɔti ɔɔwia ka bɔbla ala ulu lɛlɔ. Na ɔɔyɔ́ ka amanku keyi buɛɛ. Na lɛni na ɔlɛka use na Katɔti baƒɔtaadine akpa ƒui akɔ.
46014034	Ɔdi ka beleku baba lɛsɛ na ɔɔɔdi ka beteetemi na kasalakɔ. Mmomu ɔdi ka beboku lɛlɔ kalɔ aani kalɛ na Katɔti ɔda bubo bɔɔtina. Na beeebo kuƒi ka batɛmi.
46014035	Na si baawia ka beye lɛla lɛdi kalɔ benu ni, bana bagya na ɔlɛka beye na kaduli. Ɔsika ɔdi kɔƒa ka uleku unye utaatɛmi na baƒɔtaadine lɛkpa lɛmmɔ anumi.
46014036	Munuu ni, bɔsu bɛda bɛnii bina kudɔ na Katɔti litemi lɛmmɔ lɛ́kwɛ lɛ́si? Munuu bina kudɔ kani na litemi lɛmmɔ líbedu?
46014037	Si bina akɔ ɔdi ɔɔkali ɔnii Katɔti kenye udiene na ɔdi iye ubo Kɔyu kemo litela lɛdi ni, ɔdi ka ɔnu ɔti ka lɛla lɛni na muunweni-mii lɛdi ɔda ɔni na Katɔti úbo.
46014038	Na si ukyuli ɔmmɔ uuní litemi lɛmɛni ni, ɔdi ka amii lɛnɔ bini-nwu.
46014039	Anwuɔsu ni, banwa, biti bina anu ƒui bɛsia Katɔti litemi kenye budie lɛlɔ. Nsu bitetile adi lidu bɔtɛmi ulu.
46014040	Na ɔdi ka bɛbla lɛla biala na ulu ɔbuni lɛlɔ.
46015001	Banwa, ɔƒɛni ni, mɔɔyɔ́ ka binyimo litemi buni lɛni lɛsa na lɛ́kɔ líte-mii. Litemi lɛmɛni na bɛ́ƒɔ bɛ́di na binye bɔƒɔtaadi bɔmmɔ lɛlɔ kpakplaa.
46015002	Na ani ndi litemi buni lɛmmɔ na nina lɛsa na lɛ́kɔ líte-mii. Litemi lɛmmɔ ndubɔƒɔ-mii ngba si bɛ́da-ni kpakplaa amu ntu ukpludi na bɛnii bɛ́ƒɔ-ni bɛ́di.
46015003	Lɛla lɛni na lɛ́ƒɔ lɛ́siku Blɔti kudɔ ni, ani kani na líti muute-mii. Na ani ndi lɛla lɛni náƒɔ kuye lítulo ƒui, ka Kristo úkpi úte-bu na bula alaekpidi ɔsu aani kalɛ na bénweni bákya Bunweni Kedee Ɔku kemo.
46015004	Na báva-nwu, na Katɔti ɔ́gyila-nwu ɔ́lɛku bekpine akɔ emeyi atɛ kama, na úbo uli ngba aani kalɛ na ɔkya Bunweni Kedee Ɔku kemo.
46015005	Na údie lɛlɔ ɔ́tina Petro ku batalane leevu-inyɔ bammɔ.
46015006	Ɔmmɔ kama ni, údie lɛlɔ ɔ́tina nwuna basiakune bani ntulo nkyuli eti leevu na mmɔ. Na bana akɔ badi bamua belie ngba ɔmwi, ina ka badi béekpi.
46015007	Na ɔmmɔ kama údie lɛlɔ ɔ́tina Yakobo ku batalane bammɔ ƒui.
46015008	Na kekplokɔ ni, údie lɛlɔ ɔ́tina ami lɛnɔ ina ka lɛlɛ ukyuli ɔni na nwuna bɔwɔ bɔ́bla kekuma.
46015009	Ɔsika ami ndi batalane bammɔ akɔ ubliidi ƒui. Na ńtamanku ka balɔ-mi banii ɔtalane muedi, ɔsika ami líkpoku Katɔti baƒɔtaadine lɛkpa lɛmmɔ.
46015010	Nsu ɔkɛnku Katɔti lɛƒɔndia ɔsu ni, ndi ukyuli ɔni ndi ɔƒɛni. Na nwuna kaƒɔbuni ala ani na úte-mi ni, ánwu ebi. Na lɛ́bla kabla kpakplaa lítulo batalane bakladi ɔni na bekyuli baaasia anu ina ka ɔɔɔdi ami ɔlati ɔyikun kemo na ɔdi. Mmomu Katɔti ɔyikun nkɛ-mi lɛlɔ na lɛ́bla ɔmɛni.
46015011	Anwuɔsu si ami násu-mii lɛla lɛdi o-o, iye ama násu-mii o-o ni, lɛlakpa linwi lɛmɛni kani na bɔɔsu. Na ani na bɛ́ƒɔ bɛ́di.
46015012	Ɔƒɛni ka kenye kani na bɔɔsu ndi ka Katɔti ɔ́gyila Kristo ɔ́lɛku bekpine akɔ ni, bi ɔsu na bina badi bɛɛsu bɛnii Katɔti ulágyila bekpine na basɔ bebelie ngba?
46015013	Si sɔsɔ na use lɛni ni, na ɔɔtina ka Katɔti útagyila Kristo útalɛku bekpine akɔ.
46015014	Na si Katɔti útagyila Kristo útalɛku bekpine akɔ bɔdi ni, na lɛsa lɛdi liiibo na bɔɔkɔ́ bute-mii. Na lɛla lɛdi lɛnɔ liiibo na bɛƒɔ bɛdi.
46015015	Na ɔni nsɔ mbo ɔkplu ntulo ndi ka ɔɔtina ka bɔɔnyi ɔkɔ taasia Katɔti ka anwu nágyila Yesu ɔ́lɛku bekpine akɔ. Nsu si sɔsɔ na ɔdi ka bekpine baláta teelie ngba ni, na útagyila Yesu.
46015016	Anwuɔsu si sɔsɔ na ɔdi ka ulágyila bekpine taasiku kekpine ni, na bɛgyi bɛnii útagyila Yesu útalɛku bekpine akɔ.
46015017	Na si Katɔti útagyila Yesu útalɛku bekpine akɔ bɔdi ni, na bina bɔƒɔtaadi buuubo kɔsia kɔdi, na bɛmua bɛkya bina ekpidi kemo.
46015018	Na nwuna kalɔ ndi ka Kristo baƒɔtaadine bani nékpi lɛnɔ báyii.
46015019	Na si kayawi kamɛni ngba bulie kani ɔsu na bula anu aasia Kristo lɛlɔ ni, na bula lɛlɔ libo kɔnyana litulo bekyuli ƒui.
46015020	Nsu litemi geen lɛmmɔ ndi ka Katɔti ɔ́gyila Kristo ɔ́lɛku bekpine akɔ. Na ɔmɛni ndi bula kama kekpokɔ ka bani ƒui ntɛ kekpine badubɔsɔ bɔta.
46015021	Ɔsika kalɛ na kukpi kɔkɛnku ukyuli lɛlɔ na kúduo bekyuli akɔ ni, lɛni kani na bekpine badubo bɔsɔ bɔta ɔkɛnku ukyuli kani lɛlɔ.
46015022	Kalɛ na bekyuli bani nálɛ bási Adam kemo ƒui békpi ka báblaku-nwu unwi ɔsu ni, lɛni kani na Katɔti ɔdubɔsɔ ɔgyila bekyuli ƒui ɔlɛku kekpine na belie ngba ɔkɛnku bana unwi bɔbla ku Kristo ɔsu.
46015023	Nsu Katɔti ɔdubɔgyila ɔdi biala na ulu ɔni na Katɔti ɔlati úse úse lɛlɔ. Na Kristo ndi udeedi. Na uwi ɔni lɛlɔ na wasɔ webo ni, bani na béti lɛlɔ béte Kristo ɔmmɔ na ɔdubɔsɔ ɔgyila.
46015024	Ɔmmɔ kama ni, kawɔlɔkɔ kammɔ kadububo. Na Kristo ɔdubɔyila bayikune ku kenyekɔ ku ɔyikun ƒui udu. Na Kristo ɔdubuti lɛga kadikɔ kammɔ ɔkya Katɔti ɔni ndi Ɔti enu kemo.
46015025	Ɔsika Kristo ɔdubo lɛlɔ butaadi wetédu ka Katɔti úti nwuna bekisine ƒui ɔ́kya Yesu lɛgba kalɔ.
46015026	Na ukisine ukplodi ɔni udu na ɔdubɔyila ndi kukpi.
46015027	Ɔsika Bunweni Kedee Ɔku ɔ́su ɔnini, “Katɔti úti ala ƒui ɔ́kya-nwu lɛgba kalɔ.” Na use nwaa ka si básu banii ala ƒui ni, ɔmmɔ ulátina ka Katɔti ɔni néti ala ammɔ ɔ́kya Kristo lɛgba kalɔ lɛnɔ ubunku.
46015028	Na si uwi ɔni na Katɔti úti ala ƒui ɔ́kya Kristo kalɔ ɔ́wɔlɔ ni, anwu Kristo ɔni ndi Katɔti Ubidi ɔmmɔ ɔdubuti lɛlɔ ɔkya Katɔti ɔmmɔ kalɔ na Katɔti ɔmmɔ ɔdi ala ƒui lɛlɔ kede kede.
46015029	Ɔƒɛni ni, na bekyuli bani mɔɔƒɔ́ ntu bɔkpila ɔdi na bekyuli bani néekpi lili ni, bi na ɔbladu ɔmmɔ ɔdanku? Na bi mɔɔlɛ́ taasiku ɔmmɔ kemo. Si sɔsɔ na ɔdi kalɛ na badi baasu banii basɔ balata balálɛ kekpine na bebelie ngba ni, bi ɔsu na baakpila bekyuli bammɔ ntu na bani néekpi lili?
46015030	Na abu batalane nɔɔ? Bi ɔsu na bula ngba bɔkya ɔgbankpi kemo uwi biala?
46015031	Banwa, kukpi ɔgbankpi ɔsiaku-mi kadi biala megye! Na mɔɔkɔliku lɛlɔ katɔ na amii ɔsu ɔkɛnku kalɛ na bɔ́bla unwi ku Kristo ɔsu. Anwuɔsu na muudie ɔmɛni keyi nwaa.
46015032	Nsu si kayawi kamɛni kasusu kani ɔsu na líkpoku bekyuli bani nse aani beƒiebuo na Eƒeso ni, bi kɔsia na lɛ́kɛ? Na si bekyuli basɔ balata balálɛ kekpine na bebelie ngba bɔdi ni, na bɛgyi bɛnii ɔlɛka bɔbla aani kalɛ na lɛsugba lɛdi lɛɛsu lɛnii, “Bɛya bɔdi na bɔni, ɔsika kɔnaadi bɔdubo bukpi.”
46015033	Bitabla susuusu. Kɔkpana kukpidi kuubile udu buni.
46015034	Bɛsɔku kasusu buni bɛbla, na bɛda bina ekpidi lilu bɛva. Mɔɔsu-mii nwaa kalɛ na kɔƒa kukpo-mii ka bina badi bɛɛɛgyi Katɔti.
46015035	Ukyuli ɔdi ɔdubuye ɔnii, “Dɛ na baasɔ taagyila bekpine na baasɔ teebelie ngba? Na ɔlɔna ɔmani udu ndubo-ma bɔkya?”
46015036	Bekyuli susuusu! Si bɛ́va edula kebi bɛ́kya kalɔ ni, lilakwɛ teenwini lɛla lɛni mbo ngba si útebu.
46015037	Na lɛla lɛni na bɛɛvá ni, edula kebi kani na kadi ɔƒaalɛ lɛntabi na lɛdi iye edula kebi kabambadi kadi. Na ɔɔɔdi kebi kammɔ kugyii na bɛɛkya kalɔ asa na ɔɔlɛ́ lili kama.
46015038	Katɔti muute kebi kammɔ ugyii udu ɔni na ɔɔyɔ́. Uute kebi biala ku kana kugyii udu ɔni námanku-ka.
46015039	Na ala ani ƒui nli ngba ni, ɔlɔna ɔɔɔdi ɔlɔna udu unwi. Bekyuli bebo bana ɔlɔna bun. Na bebuo lɛnɔ bebo bana ɔlɔna bun. Baasɛ lɛnɔ bebo bana ɔlɔna, na kɔbɛ lɛnɔ kubo kuna ɔlɔna bun.
46015040	Katɔ ala akya. Na kayawi kamɛni lɛlɔ ala lɛnɔ akya. Katɔ ala bɔdia bɔvumana ku kalɔ lɛlɔ ɔlɔna bɔdia.
46015041	Ɔƒɛ ɔdanku nwuna bukeye, na kɔbuli lɛnɔ kɔdanku bukeye bɔbambadi. Na ayabi lɛnɔ ana bukeye buse bun. Na ayabi ammɔ akɔ muedi kavumana kakya ana bukeye kemo.
46015042	Lɛni kani na ɔdubo buse uwi ɔni na Katɔti ɔdubɔgyila bekpine na basɔ bebelie ngba. Si báva ukyuli ɔlɔna ni, ɔdi lɛla lɛni muubie taayii udu. Na si bágyila-nwu ni, ɔsɔ ulekpi.
46015043	Si uwi ɔni na báva-nwu ni, údubie na use kpɛtɛ kpɛtɛ. Na si uwi ɔni na bágyila-nwu básiku kekpine ni, ɔdubɔdia bɔnu na ɔyu ɔkplu.
46015044	Uwi ɔni na báva-nwu ni, ɔdi kayawi ɔlɔna ɔni muukpi. Na si bágyila-nwu ni, únwini kɔyu kemo ɔlɔna. Si kayawi ɔlɔna ɔkya ni, na bɛgyi bɛnii kɔyu kemo ɔlɔna lɛnɔ ɔkya.
46015045	Ɔsika ɔkya Bunweni Kedee Ɔku kemo ka ni, “Ukyuli udeedi ɔni ndi Adam ni, Katɔti nédie-nwu na úte-nwu ngba aani ɔyawine.” Na Adam ukplodi ɔmɛni anwu ni, ɔdi Kɔyu kɔni muute ngba geen.
46015046	Ɔɔɔdi kɔyu kemo lɛla mɔɔgyú taatɔ. Mmomu ɔlɔna kemo lɛla mɔɔtɔ. Kama asa na kɔyu kemo lɛdi lɛɛsia.
46015047	Adam udeedi ɔni na Katɔti úti lɛti ɔ́vɔ ni, kalɔ lɛlɔ na ɔ́si. Na Adam unyɔdi ni, katɔ na ɔ́si.
46015048	Na bekyuli bani na kalɔ lɛlɔ mɛni na bási ni, bese aani ukyuli ɔni na béti lɛti bávɔ-nwu. Na bani na katɔ na bási ni, ama lɛnɔ bese aani ukyuli ɔni nási katɔ.
46015049	Kalɛ kani na bubo ukyuli ɔni nási kalɔ lɛlɔ mɛni udu ni, lɛni kani na ukyuli ɔni nási katɔ ɔdubɔya na bɔkɛ nwuna udu.
46015050	Banwa, lɛla lɛni kalɔ na muudie ndi ɔmɛni. Lɛla lɛni ndi ɔlɔna ku ubugya ni, lilakana Katɔti lɛga kadikɔ ala bɔdi. Na lɛla lɛni muubie taayii udu ni, lilakana na lɛkya kesii kani na lɛla lɛni neeebie taayii udu.
46015051	Binu lɛbɛla lɛmɛni. Ɔɔɔdi bula ƒui ndubukpi. Nsu si kakpɛɛ kekplodi káku ni, Katɔti ɔdubo bula ƒui udu bɔvumana kɔnakunwi.
46015052	Na ɔdubɔbla aani kalɛ na beebó anumi. Ɔsika si kakpɛɛ kammɔ káku ni, Katɔti ɔdubɔgyila bekpine ɔni na basɔ belekpi kudii. Na ɔdubo bula ƒui udu bɔvumana.
46015053	Ɔsika lɛla lɛni muubie taayii udu ni, badubo-ni bɔvumana bunwini lɛla lɛni nsɔ neeebie taayii udu. Na lɛla lɛni muukpi lɛnɔ ni, ɔdubo-ni bɔvumana bunwini lɛla lɛni nsɔ naaadubo bukpi.
46015054	Anwuɔsu si ala amɛni álɛ na bávumana ala ebiedi na énwini ani nsɔ neeebie ni, na Bunweni Kedee Ɔku kemo etemila ani mɔɔsu anii, “Báyila kukpi udu na bɔdi lɛlɔ!” ébo éte lɛni sɔsɔ.
46015055	Na bénweni lɛnɔ banii, “Kukpi, wɛ na ƒula lɛlɔ bɔdi bɔkya. Na wɛ na ƒula ɔyikun ɔni mɔɔta-bu mmɔ ɔkya?”
46015056	Kukpi kɔɔkɛ́ ɔyikun ɔni na ɔda ɔɔta-bu taasiku likpidi kudɔ. Na likpidi lɛnɔ lɛɛkɛ́ nwuna ɔyikun taasiku ɔda bubo kudɔ.
46015057	Nsu bɔɔgyá Katɔti enu. Anwu náya na bɔ́di lɛlɔ ɔkɛnku Blɔti Yesu Kristo lɛlɔ!
46015058	Anwuɔsu ni, banwa, binye kpakplaa na bitagbanta. Na binye Blɔti kabla lɛlɔ uwi biala. Ɔsika bɛgyi ka lɛla lɛdi liiibo na bɛdubɔbla na Blɔti kabla kemo na wabla keeke.
46016001	Ɔƒɛni ni, bínweni lɛla lɛdi bɛ́siku egulabi ani na bɛɛyɔ́ ka biyi bɛsala na biti bibunku Katɔti bekyuli bani nkya Yudea kalɔ lɛlɔ. Na ɔdi ka bɛbla lɛla lɛni na lɛ́su Galatiƒuɔ baƒɔtaadine nnii babla.
46016002	Na Kwasida limeyi biala ni, ɔdi biala ɔklibi lɛla lɛdi use sɛsɛɛ na kalɛ na ɔ́kɛ kenye na ɔklibi-nya use kalɛ na ɔ́sɔ ulabla egulabi adi buyi si líbo-mii kudɔ.
46016003	Na si líbo ḿbeduo ni, ndubute bekyuli bani na amii alati bɛ́ƒuna kakunkɛ kani na badubuti bada asa beti bina etela ammɔ beteesienku Yerusalem.
46016004	Na si ɔ́manku ka ami lɛnɔ lisie ni, na bɔsiaku lɛlɔ.
46016005	Ndubɔsia Makedonia asa na mebedu-mii kudɔ, ɔsika ɔdi ka lɛka mmɔ bɔsia.
46016006	Use-mi aani ndubɔdi emeyi alɛɛ adi na bina kudɔ mmɔ. Ɔƒɛni kalɛ kɔyɔ uwi ɔmmɔ ƒui ni, ndubɔkya-mii kudɔ. Na ɔmmɔ kama ni, bɛdubudie-mi ulu na lisie kesii biala na ɔ́manku ka lisie.
46016007	Naaawia ka likeli mbavi-mii kudɔ kani. Mmomu mɔɔyɔ́ ka lɛkya-mii kudɔ na uwi utu blii si Blɔti úte kuƒi kɔmmɔ.
46016008	Ndubo Eƒeso mɛni bɔkya butédu Pentekoste limeyi lɛlɔ.
46016009	Kuƒi kɔbuni kɔkya mɛni geen ute kabla kenengudi kani náƒɔ kuye geen, ina ka bekyuli bani mɔɔta teenye-mi lɛlɔ na kabla kani mɔɔbla na mɛni bemomo.
46016010	Si Timoteo úbeduo-mii kudɔ ni, na bɛƒɔ-nwu kaduɛ. Ɔsika ɔɔbla kabla teete Blɔti aani kalɛ kani na ami lɛnɔ mɔɔbla.
46016011	Ɔdi biala utanu-nwu anumi klukui. Mmomu bibunku-nwu na usie anumi na nwuna ulu busie kemo ku keyi buɛɛ kalɛ na wasɔ wenwini webo-mi kudɔ. Ɔsika mɔɔnu-nwu anumi ka unwini ubo ku nwuna banwa baƒɔtaadine.
46016012	Ɔƒɛni na bula ɔnwa Apolo litemi lɛlɔ ni, lɛ́ɛkya-nwu ogya kɔlɛ kɔlɛ ka ubo-mii kudɔ ku banwa badi. Nsu útenu tɔ kalɔ kaduɛ ka ubo uwi ɔmɛni kemo. Nsu lɛ́ƒɔ lɛ́di ka si kuƒi kɔ́tɛ ni, ɔdububo.
46016013	Binye kagyumana na binye kpakplaa na bɔƒɔtaadi bɔmmɔ kemo. Bise kayi na bɛyu ɔkplu.
46016014	Na bɛbla bina kabla ƒui na bɔyɔ kemo.
46016015	Bɛgyi Steƒana ku nwuna kaduli bekyuli. Ama ndi bekyuli bedeedi bani nénwini kayi na Akaia kalɛkɛ lɛlɔ mmɔ. Na béti lɛlɔ béte ka beteebunku Katɔti bekyuli. Banwa, muuvele-mii nnii,
46016016	biti ɔbu bite batɔnkune bamɛni ku babambadi bani muubunku-ma kabla kammɔ.
46016017	Lɛlɔ lɛɛyɔ́-mi ka Steƒana ku Ƒotunato ku Akaiko bébeduo, na ɔ́bla-mi aani amii na lɛ́nu.
46016018	Báya na lɛ́sɔ lɛ́kɛ ɔkplu aani kalɛ kani na bákya-mii ɔkplu. Na bekyuli bamɛni udu bámanku ka babu-ma geen.
46016019	Baƒɔtaadine bani nkya Asia kalɛkɛ lɛlɔ ƒui beegyele-mii o-o! Akwila ku Priskila ku lɛkpa lɛni mɔɔsa na bana kaduli beegyele-mii kaduɛ na Blɔti lɛnyi kemo.
46016020	Banwa bani nkya mɛni ƒui beegyele-mii o-o! Bɛkya lɛlɔ kɔgbu na bigyele lɛlɔ aani banwa kalɛ.
46016021	Ami ɔlati mina kɔnu na líti muunweni ɔmɛni nnii, “Ami Paulo muugyele-mii o-o!”
46016022	Ukyuli biala na ulayɔ Blɔti ni, ɔdubɔnuku-ni! O Blɔti, bo!
46016023	Blɔti Yesu Kristo lɛƒɔndia lɛsiaku-mii.
46016024	Líti bɔyɔ geen muute-mii na Yesu Kristo lɛnyi kemo. Ɔsia lɛni.
47001001	Ami Paulo ɔni nkɛnku Katɔti lɛƒɔyɔ lɛlɔ na ndi Blɔti Yesu Kristo ɔtalane ni, ami ku Ɔnwa Timoteo muunweni ɔku ɔmɛni bute amii Korintoƒuɔ bani néti lɛlɔ bíte Katɔti ku bekyuli bani ƒui mɔɔbla Katɔti kabla na Akaia kalɛkɛ lɛlɔ mmɔ.
47001002	Buuvele bɔnii Unwoti Katɔti ku Blɔti Yesu Kristo lɛƒɔndia ku keyi buɛɛ kasiaku-mii.
47001003	Bɛya na bɔgya Katɔti ɔni ndi Blɔti Yesu Kristo Ɔti enu. Anwu ndi Ati ɔni mɔɔnu-bu kɔnyana, na nwuna kudɔ na kebunku kaasí.
47001004	Anwu mɔɔsia-bu kɔnu na bula lɛbibo biala kemo, kalɛ na abu lɛnɔ bɔkana na bubunku bula bekyulikpana na bana lɛbibo biala kemo. Na kalɛ na Katɔti uubunku-bu ni, lɛni na abu lɛnɔ buubunku bekyuli.
47001005	Ɔsika kalɛ na buubó abi geen ani udu na Kristo lɛnɔ úbo na Katɔti ɔ́sia-nwu kɔnu ni, lɛni kani na ɔkɛ bula unwi bɔbla ku Kristo na Katɔti lɛnɔ ɔɔsia-bu kɔnu geen.
47001006	Uwi biala si ami ku mina banwani buubó abi ni, bɔɔkana na bɔkya-mii ogya na bɛkɛ bɔƒɔ lɛnɔ. Katɔti ɔɔsia-bu kɔnu uwi ɔni na buubó abi biala. Lɛni kani na ɔdubɔsia amii lɛnɔ kɔnu uwi biala kemo na biisé kayi teebo abi.
47001007	Bubo lɛnunsia lɛni naaayuɛ na bina lɛlɔ, ɔsika bɔgyi ka kalɛ na biibó abi ani udu na abu lɛnɔ buubó mɛni ni, lɛni kani na Katɔti ɔdubɔsia-mii kɔnu aani kalɛ na ɔɔsia abu lɛnɔ kɔnu.
47001008	Banwa, bɔɔwia ka bɔsu-mii abi ani udu na búbo na Asia kalɛkɛ lɛlɔ. Lɛbibo lɛmmɔ línwini etila líte-bu ɔni na bɔsɔ buuubo lɛnunsia lɛdi bɔnii bɔdubɔkɛ ngba muedi.
47001009	Ɔ́bla-bu aani si kukpi kɔtɔ na bádu-bu! Nsu ɔmɛni úbo úte lɛni kalɛ na buti bula anu bɔsia Katɔti ɔni mɔɔgyila bekpine na baasɔ teebelie ngba lɛlɔ. Ɔɔɔdi abu alati bula lɛlɔ na buti anu bɔsia.
47001010	Údie-bu ɔ́lɛku kukpi ɔgbankpi ɔmmɔ kemo. Na ɔdubudie-bu lɛnɔ. Sɔsɔ ni, nwuna lɛlɔ na bɔɔsia anu ka ɔdubo-bu buteedie lɛnɔ.
47001011	Ɔlɛka amii lɛnɔ bibunku-bu na bɛkpali katɔ bite-bu. Ɔsika si bekyuli pii bákpali katɔ na Katɔti úbunku-bu ni, bekyuli pii badubɔgya Katɔti enu na kalɛ na úbunku-bu ɔsu.
47001012	Lɛla lɛni ɔsu na bɔɔkun lɛmɛnɛ ndi ka bula kayi kaladu-bu kɔtɔ, ɔsika bɔ́da bula lɛlɔ kaduɛ na bekyuli ƒui akɔ. Na abu ku-mii kelie kakɛ Katɔti ulu lɛlɔ, na katɔlɔ keeebo-nwu kemo. Ɔɔɔdi kayawi kamɛni kemo lɛnunda na búti bulieku-mii lɛni, mmomu Katɔti lɛƒɔndia ku nwuna ɔyikun lɛlɔ na bɔ́sia.
47001013	Ala ani na bɛkana bɔka na binu kalɔ ni, anya lɛti na buunweni teete-mii. Na lɛ́ƒɔ lɛ́di ka bɛdubunu ala amɛni kalɔ ƒui,
47001014	aani kalɛ na bínu ekpo adi kalɔ. Na bɛdubunu kalɔ ka bɛkana bɛkun lɛmɛnɛ na bula lɛlɔ, na abu lɛnɔ bɔkun lɛmɛnɛ na bina lɛlɔ na limeyi lɛni na Blɔti Yesu Kristo wasɔ webo lɛlɔ.
47001015	-
47001016	Ka lɛ́ƒɔ lɛ́di ka bɛ́ƒɔ-mi ku kayi ƒui ɔsu ni, lɛ́bla kasusu kudeedi ka lɛka-mii kudɔ bubo bubavi na Makedonia asa na linwini libo kalɛ na bibunku-mi si lísela Yudea. Nka ɔmmɔ ndubɔya na bɛkɛ ebiti kunyɔ kunyɔ.
47001017	Uwi ɔni na lɛ́bla mina kasusu ka lɛvumana bina kudɔ bubo ni, ɔmmɔ ulátina ɔnii mina ablala eeese siin. Na ɔɔɔdi kayawi kamɛni ala kakali kenye na líti mɔɔbla mina kasusu kammɔ aani ukyuli ɔni mɔɔbabla taasu ɔnii ɛɛn ku oowo.
47001018	Mmomu kalɛ na Katɔti ɔɔdi nwuna etemila lɛlɔ geen ni, lɛni kani na lɛla biala na búnweni búmene-mii lise. Na lɛɛɛdi kalɛ na ukyuli ɔɔbabla taasu ɔnii ɛɛn ku oowo na ɔdi.
47001019	Katɔti Ubidi Yesu Kristo ɔni lɛlɔ litemi lɛsa na ami ku Silvano ku Timoteo bɔɔkɔ́ teete-mii ni, ɔɔɔdi ɛɛn ku oowo ukyuli. Mmomu ɔdi ukyuli ɔni litemi ndi ɛɛn uwi biala.
47001020	Ɔsika Katɔti kenye biala na úse-bu úse ni, kébo kéte lɛni na Yesu Kristo lɛlɔ. Ɔmmɔ ɔsu na bɔɔsu na nwuna lɛnyi kemo bɔnii, “Ɔsia lɛni.” Na buti bumwi bute Katɔti.
47001021	Katɔti ɔ́ya na abu ku-mii ƒui bɔ́bla unwi ku Kristo, na anwu ɔlati náƒuna-bu úse ka butaabla nwuna kabla.
47001022	Anwu nése-bu likpo úti ɔ́tina ka anwu mbo-bu uwi ɔni na úti nwuna Kɔyu ɔ́kya-bu lɛlɔ kemo. Na kuna lɛlɔ na búti bula kama búkpo na ala ani ƒui na ɔ́klibi úse úte-bu lɛlɔ.
47001023	Katɔti ɔlati ɔgyi ka naaayɔ ka libo mbani-mii kɔtu. Na ɔmɛni ɔdubɔya na lɛla lɛdi lɛsɔ lilékpoku-mii ka ɔɔɔdi ɔmɛni ɔsu na lɛ́bla kasusu nnii neeebo Korinto tɔ.
47001024	Ɔɔɔdi banii bɔɔdi-mii lɛlɔ na ala amɛni kemo. Bɔgyi geen kalɛ na bɛda bina bɔƒɔtaadi kpakplaa. Anwuɔsu abu ku-mii bɔɔsála taabla kabla na bɛkɛ ebiti.
47002001	Ɔmɛni ɔsu lɛ́bla kasusu ka nsɔ neeebo-mii kudɔ na enu aƒɛ-mii.
47002002	Ɔsika si lɛ́ya na enu áƒɛ-mii ni, ɔdi lɛnɔ ɔ́sɔ uuubo na waya na lɛlɔ lɛyɔ-mi, amu ntu amii bani na lɛ́ya na enu áƒɛ mmɔ kani.
47002003	Na línweni ɔku kpakplaa ɔmmɔ límene-mii ɔsika si bubo na líbo-mii kudɔ uwi ɔmmɔ kemo ni, nka bɛdubɔya na enu aƒɛ-mi. Nsu amii ndi bekyuli bani nálɛka bɛya na lɛlɔ lɛyɔ-mi. Na lɛ́ƒɔ lɛ́di ka si lɛlɔ lɛɛyɔ́-mi ni, amii lɛnɔ lɛlɔ lɛdubɔyɔ-mii.
47002004	Sɔsɔ ni, ɔku ɔni na línweni-mii mmɔ ni, línweni-nwu na kayi ɔlɛ bunu ku enuƒɛ ku keku buwulo kemo. Na ɔɔɔdi ka mɔɔwia nnii amii lɛnɔ binu ɔlɛ ɔdi, mmomu kalɛ na bɛnu bɛti ka mɔɔyɔ́-mii geen ɔsu.
47002005	Anwuɔsu ukyuli ɔni bɔƒiɔ lɛlɔ litemi línweni-mii ni, ɔɔɔdi ami lɛti na ɔ́ƒiɔ. Mmomu bɔkana bɔsu bɔnii ɔ́ƒiɔ bina ƒui. Nsu naaayɔ ka bɔdɔnku-nwu bɔgya.
47002006	Ɔsika ukyuli ɔmmɔ ni, kɔtu kɔni na bina akɔ pii bɛ́ni-nwu mmɔ ni, ɔmmɔ kani ɔbɔ.
47002007	Na ɔƒɛni ni, biti bɛkyiɛ-nwu na bɛkya-nwu ɔkplu kalɛ na lɛlɔ lilayuɛ-nwu na enu aƒɛ-nwu ƒui.
47002008	Ɔmɛni ɔsu ni, bise-nwu kayi na bidie bɛtina-nwu ka bɛmua bɛɛyɔ́-nwu.
47002009	Ɔmɛni ɔsu na línweni-mii ɔku na lɛ́wia nnii mɔɔtí kalɛ na binye kpakplaa na bɛda mina ala ani ƒui na lɛ́tina-mii kaduɛ uwi biala.
47002010	Si bíti ukyuli ɔmmɔ bɔƒiɔ bɛ́kyiɛ-nwu ni, ami lɛnɔ líti lɛ́kyiɛ-nwu. Na si bɔƒiɔ bɔdi bɔkya bɔni na ɔlɛka liti lɛkyiɛ-nwu ni, líti lɛ́kyiɛ-nwu na Kristo anumi kalɛ na bɛbla unwi.
47002011	Ɔmɛni ndubɔya na butile ukisine ɔmmɔ kuƒi na ulákɛ kasiakɔ kadi na bula lɛlɔ, ɔsika bɔgyi-nwu kɔkwɛ.
47002012	Uwi ɔni na líbo ḿbakɔ Kristo litemi buni lɛmmɔ lɛsa na Troas ni, Blɔti ɔ́lɛmi kuƒi ka lɛbla nwuna kabla na mmɔ.
47002013	Nsu mina kasusu kétete-mi bɔnwuna bɔdi, ɔsika ńtanu mina ɔnwani Tito na mmɔ ka línu-mii kɔku. Ɔmmɔ ɔsu lívele ulu na lɛ́tɔlɔ lísie Makedonia.
47002014	Nsu ni, bɔ́gya Katɔti enu! Na bula unwi bɔbla ku Kristo ni, Katɔti ɔɔtɔnku-bu uwi biala na bɔkɛ bekyuli bani muusié taavi na Kristo lɛlɔ bɔdi kemo. Na Katɔti ɔsia-bu lɛlɔ na udie Kristo ɔtina kayawi ƒui aani kalɛ na ɔnyi ƒɛƒɛɛ ɔɔƒɔ́ likpo lɛdi ƒui.
47002015	Buse bute Katɔti aani ɔnyi ƒɛƒɛɛ ɔni nási Kristo lɛlɔ. Na ɔkɛ ɔɔví bekyuli bani nkɛ ulu buni lɛlɔ bésela ngba bɔƒɔ ƒui kemo ku ama bani nkɛ ulu ukpidi lɛlɔ bésela bɔyii ƒui kemo lɛnɔ.
47002016	Bekyuli bani naaadubo bɔkɛ ngba bɔƒɔ ni, ɔnyi ɔmɛni ɔɔtina ka badubɔyii ku udu. Na bekyuli bani ndubɔkɛ ngba bɔƒɔ ama ni, ɔnyi ɔmɛni ɔɔtina ka badubɔkɛ ngba ƒui. Na ɔma geen ndubɔkana na ɔbla kabla kamɛni si ɔɔɔdi kuƒi na béte-ɔ?
47002017	Abu buuuse aani bekyuli babambadi pii bani nkɛ bada litemi lɛmmɔ baadi kuye. Mmomu Katɔti úte-bu kenyekɔ na bɔɔkɔ́ litemi lɛmmɔ lɛsa na nwuna anumi aani Kristo kabla bablane kalɛ. Bulatɔlɔ bekyuli.
47003001	Ɔmɛni ulátina ka buukú lɛlɔ aani si bɔdi lɛla lɛdi. Buuuse aani bekyuli bamba bani mɔɔwia kakunkɛ kani medie-bu matina-mii. Na lɛni kani na buláwia ka bɔsu-mii bɔnii binweni kakunkɛ kadi na bidie-bu bɛtina bekyuli bamba badi.
47003002	Ɔsika amii alati ndi bula kakunkɛ kani na Katɔti únweni ɔ́sia-mii kayi lɛlɔ. Na ukyuli biala ɔdubɔnu bula udu ɔti na bina lɛlɔ.
47003003	Use nwaa ka Kristo ɔlati ɔ́sia-bu lɛlɔ na ɔ́ya na bɛ́ƒɔ bɛ́di. Anwuɔsu bise aani ɔku ɔni na únweni. Ɔɔɔdi unwenigyii na úti únweni ala ammɔ. Mmomu Katɔti Kɔyu ɔyikun na úti na únweni-nya ɔsia. Na ɔɔɔdi atabi lɛlɔ na únweni ɔ́sia aani kalɛ na ɔ́bla kukuuku, mmomu bekyuli kayi.
47003004	Bɔ́kana bɔɔsu ɔmɛni na kenyekɔ kani na Katɔti úte-bu na Kristo ɔsu.
47003005	Buuubo kenyekɔ kadi na abu alati lɛlɔ ka bɔbla kabla kamɛni. Mmomu Katɔti kudɔ na kási.
47003006	Anwu úte-bu kenyekɔ ka bɔtina bekyuli kalɛ na badi bunyimi bɔwɔdi bɔni na Katɔti únyimi ku bekyuli mɛni lɛlɔ. Na bunyimi bɔwɔdi bɔmɛni bɔɔɔdanku ɔda bubo bɔkukudi bɔni na bénweni. Mmomu bɔdanku Katɔti Kɔyu. Ɔsika ɔda bubo bɔkukudi bɔmmɔ ni, bɔɔdú-bu kukpi kɔtɔ. Nsu Katɔti Kɔyu muute-bu ngba.
47003007	Katɔti ɔda bubo bɔni na bénweni kukuuku mmɔ ni, bɔdi etemila ani na bánwi bámana atabi lɛlɔ. Na uwi ɔni na béti-nya béte bekyuli ni, Katɔti bukeye bɔ́ya na Mose anumi eekeye. Na ina ka bukeye bɔmmɔ bɔɔƒana na Mose anumi muedi ni, Israelƒuɔ bátakana na benye bataanu-nwu anumi. Na si ɔda bubo bɔni mɔɔdú-bu kukpi kɔtɔ bɔ́da bɔ́lɛ uwi ɔmmɔ ku Katɔti bukeye bɔmmɔ udu ni,
47003008	nwuna Kɔyu ablala bɔdubɔda bɔlɛ ku bukeye bɔni ntulo budeedi bɔmmɔ ƒui!
47003009	Na si ɔda bubo bɔkukudi bɔni muuti kɔtɔ bɔdu teete ukyuli bɔdanku bukeye bɔmɛni udu ni, ɔlɛka bɔti ka litemi buni lɛni mɔɔbla-bu siin ni, nina bukeye butulo budeedi ƒui.
47003010	Bɔɔsu ɔmɛni ɔsika bukeye bunengudi ƒui bɔni kemo na bɔkya ɔmwi mɛni ni, bɔ́ƒɔ bukeye bɔkukudi bɔmmɔ ƒui.
47003011	Na si lɛla lɛni na nina uwi ɔ́vi líkeye lɛni uwi ɔmmɔ kemo ni, bɛgyi bɛnii lɛla lɛwɔdi lɛni neeebo kawɔkɔ ni, nina bukeye butulo bɔmmɔ ƒui.
47003012	Na ka bubo lɛnunsia na lɛla lɛwɔdi lɛni neeebo kawɔkɔ lɛlɔ ɔsu ni, anwuɔsu na buusé kayi taasu lɛla biala nwaa.
47003013	Na abu buuuse aani Mose ɔni néti lɛdiku úbi anumi kalɛ na Israelƒuɔ balanu baláti ka Katɔti bukeye bɔni na nsia-nwu anumi bɔɔƒana.
47003014	Sɔsɔ na ɔdi ka bana kasusu kalánu ɔmɛni taati. Use aani si lɛdiku lɛmmɔ udu kani lɛmua libi-ma kasusu lɛlɔ si baaká bunyimi bɔkukudi ɔku ɔmmɔ kemo etemila. Ɔsika lɛla lɛni kani na ndubɔya na lɛdiku lɛmmɔ lɛmami ndi si ukyuli úti lɛlɔ ɔ́mana Kristo.
47003015	Sɔsɔ úti úbedu ku ɔmwi ni, si baaká Mose ɔda bubo ɔku kemo etemila ammɔ ni, use aani lɛdiku lɛmmɔ lɛmua libi-ma kasusu lɛlɔ na belenu-mu kalɔ.
47003016	Nsu ni, aani kalɛ na Bunweni Kedee Ɔku kemo etemila aasu ni, si ukyuli únwini úbo Blɔti kudɔ ni, lɛdiku lɛmmɔ lɛɛmami-nwu kasusu lɛlɔ na uunú etemila ammɔ kalɔ.
47003017	Na ɔƒɛni ni, Blɔti ɔni na bɔɔlɔ mɛni ni, anwu ndi Katɔti Kɔyu. Na kesii kani na Katɔti Kɔyu kɔkya ni, lɛla lɛdi lɛsɔ lilényimi ukyuli.
47003018	Na abu baƒɔtaadine bani na lɛla lɛdi liiibi-bu anumi ni, bɔɔnu Blɔti bukeye nwaa. Na Blɔti ɔni ndi Katɔti Kɔyu mɛni ni, anwu mɔɔvumana-bu udu taabla nwuna udu kalɛ na buteekeye teebu.
47004001	Katɔti ɔ́nu-bu kɔnyana na úti kabla kamɛni ɔ́kya-bu enu kemo. Ɔmmɔ ɔsu na enu aláƒɛ-bu.
47004002	Búdie abɛla ku kɔƒa ala bɔbla atu. Na bulányi ɔkɔ taabla kabla kadi na bulátu Katɔti litemi lɛmmɔ teenwini. Bɔɔsu litemi buni lɛmmɔ nwaa na Katɔti anumi kalɛ na ukyuli biala ɔdubɔnu bula ɔbladu buni ɔti.
47004003	Na si litemi buni lɛni lɛsa na bɔɔkɔ́ mɛni lɛmua lise bekyuli badi suu ni, bɛgyi bɛnii bekyuli bani ndaku bɔyii na use ute lɛni.
47004004	Na bekyuli bammɔ ni, ukisine ɔmmɔ ɔ́bwɛ ama bani naaaƒɔ taadi anumi. Na uutile-ma kuƒi kalɛ na balanu bukeye bɔmmɔ. Na bukeye bɔmɛni bɔɔsí litemi buni lɛni nkɛnku Kristo bukeye bɔni ndi Katɔti ɔmmɔ ɔlati udu geen kemo.
47004005	Bulakɔ abu alati lɛlɔ lɛsa teete-mii, mmomu Yesu Kristo lɛlɔ lɛsa na bɔɔkɔ́ teete-mii ka ɔdi Blɔti. Na abu bɔdi kabla bablane bute-mii na Kristo ɔsu.
47004006	Katɔti násu na kalɔ kesekɔ ɔnii, “Bukeye bɔƒɔ kasuudikɔ.” Na anwu kani náya na bukeye bɔmmɔ búkeye na bula kɔyi kemo. Na bukeye bɔmmɔ náya na bɔ́nu Katɔti bukeye bɔni muukeye na Kristo anumi bɔ́ti.
47004007	Na abu bani mbo Kɔyu kemo akɛla enengudi amɛni ni, buse aani ebwi avɔdi ani nátamanku ala ammɔ bɔkya. Na ɔmmɔ mɔɔtina geen ka ɔɔɔdi bula kudɔ na ɔyikun ɔmmɔ ɔ́si, mmomu Katɔti kudɔ na ɔ́si.
47004008	Buubó abi uwi ndi uwi, nsu lɛbibo lɛmmɔ lítetulo-bu. Kasusu keekpóku-bu, nsu enu átaƒɛ-bu.
47004009	Bekisine pii basiaku-bu, nsu Katɔti útedie-bu atu. Ina ka bébo-bu banii baadú-bu muedi ni, bútekpi.
47004010	Bɔkya ɔgbankpi kemo uwi biala ka badu-bu aani kalɛ na bádu Yesu. Nsu kalɛ na bɔmua buli ngba mɛni ni, lɛni kani na ɔɔtina ka Yesu lɛnɔ uli ngba.
47004011	Sɔsɔ na bula ngba bulie kemo ƒui ni, bɔkya kukpi ɔgbankpi kemo na Yesu ɔsu. Nsu ɔyikun ɔni na úte-bu na bula ɔlɔna kemo ɔsu ni, ɔdubɔya na bekyuli banu nwuna ngba bati.
47004012	Ɔmɛni ɔsu bɔkya ɔgbankpi lɛbibo kemo uwi biala, na amii bɛɛkɛ́ kɔyu kemo ngba.
47004013	Bénweni na Bunweni Kedee Ɔku kemo banii, “Lɛ́ƒɔ Katɔti lɛ́di, anwuɔsu na lɛ́kɔ-nwu lɛlɔ lɛsa.” Na lɛni kani na abu lɛnɔ bɔ́ƒɔ bɔ́di ɔsu na bɔɔkɔ́ litemi buni lɛmmɔ lɛsa.
47004014	Na bɔgyi ka Katɔti ɔni ńagyila Yesu ɔ́lɛku bekpine akɔ ni, lɛni kani na ɔdubɔgyila abu lɛnɔ na uti abu ku-mii ƒui usienku Katɔti anumi.
47004015	Bina kadia ɔsu na ala amɛni ƒui aalɛ́ lɛni. Na si bekyuli pii baakɛ́ bɔƒɔ teebu ɔkɛnku Katɔti lɛƒɔndia ɔsu ni, lɛni kani na badubo-nwu enu lɛnɔ butaagya teebu si beeti ɔbu teete Katɔti.
47004016	Kasusu kamɛni ɔsu na enu aláƒɛ-bu si ina bula ɔlɔna ugyii ɔmɛni ɔɔyii udu muedi ni, bɔgyi ka bula kɔyu kemo ngba bulie bɔɔbla ɔwɔdi uwi biala.
47004017	Na abi blii suɛ ani na buubó na uwi klukui ɔmɛni kemo na kayawi mɛni ni, adubɔya na bɔkɛ ɔbu ku lɛlɔyɔ bonwu lɛni nsɔ naaadubo bɔsa kudii na katɔ. Na lɛdubutulo abi ani na búbo ƒui.
47004018	Ɔsika búti bula anu bɔ́sia ala ani na bula anumi alakana bɔnu lɛlɔ, na ɔɔɔdi ala ani na bula anumi aakana bɔnu. Na ala ani na bula anumi aakana bɔnu ni, uwi klukui ɔdi kani na anya aakya. Na ani na bula anumi alakana bɔnu ni, ese ésela uwi ƒui.
47005001	Na si bula ɔlɔna ɔni nse aani kevo kani kemo bulie na kayawi kamɛni kemo kébie ni, bubo ɔtɔ na Katɔ Ɔga Ɔma. Na ɔtɔ ɔmmɔ ni, anwu ɔlati néti nwuna enu ɔ́tu-nwu, na ɔdubunye uwi ƒui.
47005002	Na uwi ɔni kemo na bɔmua bɔkya kayawi kamɛni ɔlɔna kemo ni, buuubo bɔnwuna bɔdi. Na bɔɔnu ulu kpakplaa ka bɔkɛ Katɔ Ɔga Ɔma ɔlɔna.
47005003	Na si bɔ́kɛ ɔlɔna ɔmmɔ ni, ulabla-bu aani si bɔkɛ kasɔngya.
47005004	Na uwi ɔni bɔmua bulie kayawi kamɛni ɔlɔna kemo ni, bɔɔnu taati ka búmii na buuubo bɔnwuna. Na ɔɔɔdi ka bɔɔwia bɔnii bɔɔnyonu kayawi ɔlɔna ɔmɛni. Mmomu bɔɔwia ka bɔkya Katɔ Ɔga Ɔma ɔlɔna kemo kalɛ na ɔlɔna ɔni nsɔ naaadubo bukpi ɔƒɔ ɔni muukpi mmɔ ƒui.
47005005	Katɔti náklibi-bu úse úte ka bɔvumana lɛni. Na úti nwuna Kɔyu úte-bu aani lɛla lɛni na buti butaanu ulu bute ala ani ƒui na ɔ́klibi úse úte-bu.
47005006	Ɔmɛni ɔsu na bɔɔkɛ́ kayi. Na bɔgyi ka si bɔkya ɔlɔna ɔmɛni kemo ni, na bulanu Blɔti ku anumi.
47005007	Na bula ngba bɔni na bulie mɛni ni, bɔkɛnku bɔƒɔtaadi lɛlɔ. Na ɔɔɔdi lɛla lɛni na buti bula anumi bɔnu bɔti.
47005008	Bɔɔkɛ́ kayi geen na bɔɔyɔ́ teetulo si bɔ́nyonu ɔlɔna ɔmɛni búse na bútánu Blɔti ku anumi mmomu.
47005009	Na lɛla lɛni na bɔɔwia teetulo ndi ka si mɛni na bɔkya o-o iye Katɔ Ɔga Ɔma o-o ni, na bɔbla Blɔti lɛƒɔyɔ.
47005010	Ɔsika bula ƒui bɔdubɔda bɔlɛ Kristo anumi na ɔtɛku-bu litemi. Na ɔdi biala ɔdubɔƒɔ nwuna lɛyuƒɔla lɛni námanku nwuna kabla. Lɛbuni lɛdi o-o iye likpidi o-o, ɔdubɔƒɔ nwuna lɛyuƒɔla ɔkɛnku ngba bɔni na búlie na kayawi kamɛni kemo.
47005011	Ka bɔgyi kalɛ na ɔlɛka bɔyia Blɔti ɔsu ni, bunye bekyuli lɛlɔ ka benu-bu kalɔ. Katɔti ɔgyi-bu kede kede na mɔɔsia anu ka amii lɛnɔ bɛti bula udu kaduɛ.
47005012	Ɔɔɔdi banii lɛlɔ na bɔ́sɔ buukú bɔtina-mii, mmomu bɔɔwia ka bɛkɛ kasusu kabuni na bula lɛlɔ. Mɔɔwia ka bɛkɛ kenyekɔ kabuni na abu ɔsu kalɛ na bidie kenye bɛtina bekyuli bani mɔɔkun lɛmɛnɛ na bekyuli lɛlɔ, na ɔɔɔdi ka bánu bana udu buni ɔdi báti ɔsu.
47005013	Si ina bɛɛnu-bu aani bekyuli bani na muukpi libuo na kabla kani na bɔɔbla ɔsu ni, Katɔti ɔni na bɔɔyɔ́ ɔsu na use-bu lɛni. Nsu si bulékpi libuo ni, ɔdi bina kɔsia.
47005014	Kristo bɔyɔ bɔni na ubo ute-bu mɔɔdi-bu lɛlɔ. Ɔƒɛni ka bɔ́nu bɔ́ti ka ukyuli unwi nékpi na bekyuli ƒui lili ɔsu ni, ɔmɛni ɔɔtina ka bula ƒui bútu kukpi kɔmmɔ kenye bɔ́nu.
47005015	Kristo nékpi na bekyuli ƒui lili kalɛ na bekyuli bani nli ngba ni, basɔ beeelie ngba beeete bana lɛlɔ. Mmomu belie ngba bete Kristo. Ɔsika ama ɔsu na Kristo úkpi na Katɔti ɔ́gyila-nwu ɔ́lɛku bekpine akɔ.
47005016	Na ɔ́si ɔmɛni kama ni, bɔsɔ bulátɛku ɔdi litemi na kayawi kamɛni kasusu kenye. Lɛni na bɔ́tɛku Kristo litemi dii. Nsu ɔƒɛni ni, bɔsɔ bulánu-nwu lɛni.
47005017	Anwuɔsu si ukyuli ɔdi ku Kristo bábla unwi ni, ɔgyi ɔnii únwini ukyuli ɔwɔdi. Na nwuna ukyuli udu ɔkukudi ɔmmɔ ɔ́vi. Na ɔwɔdi ɔ́ƒɔ ɔmmɔ kenye.
47005018	Katɔti nábla ala amɛni ƒui. Na údie lɛla lɛni nébile abu ku-nwu ntɛ kalɛ na bɔbla ku-nwu unwi ɔkɛnku Kristo lɛlɔ. Na anwu kani néti kabla kamɛni ɔ́kya-bu enu kemo ɔnii bɔkpanku bekyuli bamba buboku na ɔklibi ama ku-nwu ntɛ.
47005019	Na lɛsa lɛmɛni ndi ka Katɔti ɔkɛ Kristo lɛlɔ na ɔ́klibi anwu ku bekyuli ƒui ntɛ. Na údie atu na bana ekpidi ƒui lɛlɔ. Na kenye kani na ɔda úte-bu ndi ka ɔɔwia ka bɔsu bekyuli ƒui ntɛ bɔklibi litemi lɛmɛni.
47005020	Na abu nnye Kristo kenye. Na Katɔti ɔlati nkɛ-bu lɛlɔ na ɔɔsu-mii lɛla lɛni geen na ɔɔwia taasiku-mii kudɔ. Ɔmɛni ɔsu bunye Kristo kenyekɔ buuvele-mii bɔnii bɛya na Katɔti ɔklibi amii ku-nwu ntɛ.
47005021	Kristo útabla likpidi lɛdi. Nsu bula alaekpidi lili ɔsu na Katɔti úti-nwu ɔ́bla alaekpidi ɔblane. Na ɔmɛni maya na abu bani mabla ku-nwu unwi ni, bɔbla siin na Katɔti anumi.
47006001	Ka bunye bɔɔblaku Katɔti kabla ɔsu ni, buuvele-mii bɔnii bitebile Katɔti kɔnyana bɔnu.
47006002	Ɔsika Katɔti ɔ́su ɔnii, “Uwi ɔni námanku ka lɛnu-mii kɔnyana ni, línu-mii bɔkpali. 2 Na ka limeyi lɛni na lɛƒɔ-mii lɛnɔ lídu ni, líbunku-mii.” Binu! Mɔɔsu-mii ka ɔƒaani ndi uwi ɔni námanku na Katɔti ɔnu-mii kɔnyana. Na ɔmwi ndi limeyi lɛni na Katɔti ɔƒɔ-mii.
47006003	Bulayɔ ka ɔdi udie-bu bɔƒiɔ bɔdi na bula kabla kemo. Ɔmɛni ɔsu bulabla lɛla lɛni maya na bekyuli belebo Katɔti kudɔ.
47006004	Mmomu ni, lɛla biala lɛni na bɔɔbla kemo ni, buudie taatina nwaa ka Katɔti kabla bablane na bɔdi. Bunye kpakplaa na lɛƒɛda ku lɛbibo ku bukpoku kemo.
47006005	Bekyuli bébo-bu na bákya-bu aban ɔtɔ na báyoli-bu. Na bɔ́bla kabla bútulo lɛlɔ, na bútatɛ bútalɛɛ, na kɔka lɛnɔ kɔ́da-bu.
47006006	Búdie lɛlɔ bɔ́tina ka bɔdi kabla bablane babuni na kalɛ na bɔda lɛlɔ sɛɛn ku kalɛ na bɔgyi Katɔti litemi buni lɛmmɔ. Buuwi lɛlɔ buɛɛ ku bula ablala na bekyuli akɔ, na bɔɔbla lɛƒɔndia. Katɔti Kɔyu kɔɔkya-bu lɛlɔ kemo, na bɔɔyɔ́ bekyuli ku kaƒɔ nwaa.
47006007	Bulatɔlɔ bekyuli ku bula lɛsa bɔkɔ. Na Katɔti ɔyikun ɔni nsiaku-bu ɔɔtina lɛnɔ ka bɔdi nwuna kabla bablane. Na bula ngba siin bulie ndi bula lɛla biala na kabla kamɛni kemo. Buse aani ekpola ani ukpone ɔda uukpó.
47006008	Bekyuli badi baabu-bu, na badi lɛnɔ beewi-bu anumi kalɔ. Badi beedumi-bu na babambadi lɛnɔ beemwi-bu. Bekyuli baanu-bu aani ɔkɔ banyine, nsu litemi geen lɛmmɔ na bɔɔsu.
47006009	Bekyuli balákpete-bu, nsu bagyi-bu kesii biala. Uwi ndi uwi bɔkya kukpi ɔgbankpi kemo, nsu bɛnu! Bɔmua buli ngba! Báni-bu kɔtu geen, nsu bútekpi.
47006010	Ina ka bula lɛlɔ lɛɛkywí kaƒɔ ni, lɛlɔ lɛɛyɔ́-bu uwi biala. Baanu-bu aani bawabane, nsu bɔɔyá na bekyuli beenwíni Katɔ Ɔga Ɔma balakɛne. Baanu-bu aani bekyuli bani neeebo lɛla lɛdi. Nsu geen ni, ala ƒui ása-bu.
47006011	Banwa Korintoƒuɔ, búgyingya enu búte-mii.
47006012	Ɔɔɔdi abu nétedie enu! Mmomu amii námana amangba bɛ́kya-bu.
47006013	Mɔɔtɛmiku-mii aani kalɛ na ubi ɔti ɔɔtɛmiku nwuna bebi. Na kalɛ na buugyingya enu teete-mii ni, amii lɛnɔ bigyingya enu bite-bu lɛni kani.
47006014	Bɛnu ka amii ku bekyuli bani naaadi baƒɔtaadine bítabla unwi na lɛla lɛni naaasia bula ulu lɛlɔ. Ɔsika lɛla lɛni nse siin ku lɛla lɛni neeese siin lilábla unwi. Na bukeye ku lɛdisa lilákya liku linwi.
47006015	Kristo ku ɔbɔnsamu balatunaku lɛlɔ. Lɛni kani na ɔƒɔtaadine ku ukyuli ɔni nátaƒɔ útadi beeebo kɔna.
47006016	Baƒiɔ ku kesii kani na Katɔti uulie ni, katamanku lɛlɔ. Anwuɔsu abu lɛnɔ bútamanku baƒiɔ, ɔsika abu ndi Katɔti ɔni neeekpi keliekɔ. Aani kalɛ na Katɔti ɔlati ɔ́su ɔnini, “Ndubɔkya-ma akɔ na lilie ku-ma, na ndubɔbla bana Katɔti, na ama lɛnɔ babla mina bekyuli.”
47006017	Anwuɔsu Blɔti ɔɔsu nwuna bekyuli ɔnini, “Bɛlɛ-ma akɔ, na bɛda lɛlɔ bɛmami bekyuli bani mɔɔbla lɛƒiɔkpa ala lɛlɔ. Bitetuku bana ala ani muusé lɛlɔ mmɔ, na ndubɔƒɔ-mii.
47006018	Na ami ndubɔbla bina Ɔti, na amii lɛnɔ bɛbla mina bebi banana ku belekubi. Lɛni na Katɔti Ɔyikune Ƒui ɔɔsu.”
47007001	Banwa, ka Katɔti úse-bu kenye na ala amɛni ƒui lɛlɔ úse ɔsu ni, bɛya na bɔbla lɛlɔ sɛɛn na bɔda lɛlɔ budie ala ani ƒui mɔɔyá na bula ɔlɔna ku kɔyu kuusé lɛlɔ kudɔ. Na bɛya na buti lɛlɔ ƒui bute Katɔti ka bɔɔbu-nwu na bɔɔyia-nwu ɔsu.
47007002	Bigyingya bina enu bite-bu. Bútaƒiɔ bina akɔ ɔdi, na bútakpanku ɔdi lɛnɔ bútavinku ulu ukpidi ɔdi lɛlɔ iye bɔnya ɔdi bɔkya.
47007003	Naaasu ɔmɛni líti lɛkya-mii kɔƒa. Ɔsika lɛ́su ḿbavi nnii bɛ́ƒɔ-bu kuye ɔni na kukpi kemo o-o, ngba kemo o-o ni, lɛla bamba lɛdi muedi lilakana-bu ntɛ bule.
47007004	Mina anu asia-mii lɛlɔ geen! Na mɔɔtina lɛlɔ na amii ɔsu. Na kaƒɔ kaayɔ́-mi ɔsika ina ka buubó abi ni, ebiti áƒɔ-mi kayi kemo ƒui na amii ɔsu.
47007005	Ka búbeduo Makedonia muedi ni, bútakɛ bɔnwuna bɔdi. Mmomu ɔgbankpi sɔɔn na bekyuli bada baasiaku-bu kesii biala. Na bekyuli beekpóku-bu na liƒu lɛkya-bu lɛlɔ kemo.
47007006	Nsu Katɔti ɔni mɔɔsia bekyuli bani muuwulo kɔnyana kɔnu ni, ɔ́ya na kaƒɔ káyɔ-bu ɔni na Tito ɔ́si-mii kudɔ úbo.
47007007	Na ɔɔɔdi Tito bubo bɔmmɔ lɛti náya na bɔ́kɛ kubiti. Mmomu ɔ́su-bu ɔnii ala ani náyɔ-nwu kaƒɔ ni, anya ndi ka bɛɛyɔ́ ka bigyingya bina enu na bɛƒɔ-mi, na bina bɔƒiɔ búduo-mii, na binye-mi kama kpakplaa. Ɔmmɔ ɔsu na ebiti ásɔ áda-mi étulo.
47007008	Ɔku ɔni na línweni-mii ni, úkpoku-mii sɔsɔ. Nsu lɛni kani na ɔdi ka linweni-nwu. Lɛ́ti ka ɔku ɔmmɔ úduo-mii, nsu uwi klukui ɔdi kani na ɔdi.
47007009	Kalɔ kesekɔ ni, útayɔ-mi kaƒɔ ka úduo-mii lɛni. Nsu ɔƒɛni ni, mɔɔkɛ́ ebiti. Ɔɔɔdi ɔni na ɔku ɔmmɔ úduo-mii ɔsu, mmomu ka ɔ́ya na bina bɔƒiɔ búduo-mii na bíni-mu bɔbla ɔsu. Ɔsika Katɔti ala lɛlɔ ɔsu na ala ammɔ éduo-mii lɛni. Anwuɔsu lɛla lɛdi lítebie na ɔdi lɛlɔ na abu ɔsu.
47007010	Na si Katɔti ala lɛlɔ ɔsu na ukyuli alaekpidi ani na ɔ́bla éduo-nwu ni, uunwíni kama taakya ekpidi bɔbla na ɔɔkɛ́ bɔƒɔ ɔni na ɔsɔ ulenu ɔlɛ ɔdi. Nsu si kayawi ala lɛlɔ ɔsu na lɛla lɛdi liiduo-ɔ ni, ɔɔyá na aayila ngba geen bɔmmɔ.
47007011	Bɛnu kalɛ binye kpakplaa ka ala ammɔ éduo-mii na Katɔti ala lɛlɔ ɔsu. Bɛɛwia kpakplaa ka bidie lɛlɔ na likpidi kemo na bilie sɛɛn. Ɔsika ala ammɔ eeƒí-mii livo na ana bɔbla bɔɔda-mii liƒu. Nu kalɛ na bígyingya enu ka bɛƒɔ-mi, na binye-mi kama kpakplaa. Na anumi égyie-mii ka bɛni likpidi ɔblane ɔmmɔ kɔtu. Na bidie lɛlɔ bɛtina na ulu biala lɛlɔ ka bɛɛɛkɛnku ɔbladu ukpidi ɔmmɔ.
47007012	Ɔmmɔ ɔsu ɔku ɔni na línweni límene-mii ni, ɔɔɔdi ukyuli ɔni náƒiɔ lɛlɔ litemi kani na lɛdi iye ukyuli ɔni na báƒiɔ lɛti ɔsu. Mmomu línweni-nwu kalɛ na bɛti na Katɔti anumi kalɛ na bɛɛbu-bu geen.
47007013	Ɔmɛni ƒui ɔsu kaƒɔ kaayɔ́-bu. Na lɛla lɛni náya na ebiti ásɔ aada-bu geen teetulo ndi lɛla lɛni náyɔ Tito kaƒɔ. Ɔsika bɛ́ya na nwuna kasusu kábla-nwu buɛɛ.
47007014	Bítakya-mi kɔƒa na nwuna anumi ka lɛ́kun lɛmɛnɛ na bina lɛlɔ. Na ala ani ƒui na bɔɔsu-mii uwi biala kemo ni, adi etemila geen. Na lɛni kani na lɛmɛnɛ lɛni na bɔ́kun na Tito anumi lɛnɔ ɔdi ulu lɛlɔ.
47007015	Anwuɔsu na ɔɔyɔ́-mii teebu si uunyimo kalɛ bina ƒui bínye kagyumana na bínu ala ani na bɔ́tina-mii ku kalɛ na bɛ́ƒɔ-nwu na bíboku lɛlɔ kalɔ bíte-nwu na bɛɛbu-nwu ɔsu.
47007016	Lɛlɔ lɛɛyɔ́-mi ɔsika ɔƒɛni lɛkana na liti mina anu lɛsia-mii lɛlɔ na lɛla biala kemo.
47008001	Banwa ɔlɛka bɛti lɛla lɛni na Katɔti ɔ́bla na baƒɔtaadine akpa ani ƒui nkya Makedonia akɔ na nwuna lɛƒɔndia ɔsu.
47008002	Béduo bukpoku taanu kpakplaa kemo na lɛbibo lɛni nébo-ma lɛlɔ ɔsu. Nsu ɔmɛni kemo ƒui ni, ebiti áda-ma geen na lɛni kani na béte bekyuli ala pii ku kaƒɔ ƒaa ina ka badi bawabane geen.
47008003	Béte bekyuli ala kalɛ na bakana. Na mɔɔsu-mii geen ka béte bétulo kalɛ bebo muedi na ama alati bɔyɔ kemo.
47008004	Ama bévele-bu banii bute-ma kuƒi na bebunku bekyuli bani mɔɔbla Katɔti kabla na Yudea kalɔ lɛlɔ.
47008005	Na ala ani na bábla mɛni ni, étulo ala ani na abu alati bɔ́sia anu ka bakana bɔbla. Kudeedi ni, béti lɛlɔ béte Blɔti na béti lɛlɔ béte abu lɛnɔ aani kalɛ na Katɔti ɔɔwia.
47008006	Ɔmɛni ɔsu na búvele Tito ɔni nése kabla kamɛni kalɔ na amii lɛnɔ akɔ bɔnii usie anumi na ubunku-mii na bɛkana na bɛwɔlɔ bina bawabane ala bute bɔni kalɔ na bíse mɛni.
47008007	Ɔƒɛni ni, bɛtɔ bekyuli ƒui na lɛla biala kemo. Sɔsɔ bɛtɔ na bina bɔƒɔtaadi kemo ku bina bɔtɛmi ku litemi lɛmmɔ bɔti kemo ku kalɛ na bɛɛwia ka bɛsiaku Katɔti kpakplaa ku kalɛ na bɛɛyɔ́-bu lɛnɔ kemo. Nsu ɔlɛka bɛkya ɔkplu na bɛtɔ na bina lɛƒɔndia ala bute kemo lɛni kani.
47008008	Ɔɔɔdi ɔda na muubó-mii, mmomu líti ogya ɔni nkya badi lɛlɔ kemo mɔɔkɔ́ku amii bɔdi kalɛ na bɔnu si bina bekyuli bɔyɔ lɛnɔ bɔdi bɔyɔ geen.
47008009	Ɔsika bɛgyi kalɛ na Blɔti Yesu Kristo lɛƒɔndia lise. Na ina ka ɔdi Katɔ Ɔga Ubi muedi ni, ɔ́nyonu lɛla biala na bina bɔdia ɔsu kalɛ na ɔkɛ nwuna lɛwaba kemo na amii bínwini Katɔ Ɔga Ɔma ala bakɛne.
47008010	Na ɔkɛnku kebunku kani na biite bawabane mɛni litemi lɛlɔ ni, mina kasusu kani muute-mii ndi ka ɔdia ka bɛwɔlɔ lɛla lɛni kalɔ na bíse ɔ́si lɛkwa lɛni návi kemo. Amii ndi bekyuli bedeedi bani nábla ɔmɛni kasusu. Na bíse-ni kalɔ lɛnɔ.
47008011	Na kalɛ na bíti bɔyɔ bísie lɛla lɛmɛni kalɔ ni, bisie anumi na bɛwɔlɔ-ni aani kalɛ na amii alati bíti-nwu lɛlɔ kasusu. Na biti lɛla lɛni na bibo bɛbla ɔmɛni.
47008012	Si ɔdi bina bɔyɔ ka bíte bekyuli ala ni, ɔdubɔƒɔ Katɔti anu ɔkɛnku lɛla lɛni nse-mii kenye. Na ɔɔɔdi lɛla lɛni na biiibo.
47008013	Ɔɔɔdi etila na liti mɔɔsia-mii lɛlɔ na lɛtimi adi na bakladi lɛlɔ, mmomu kalɛ na bɛbla likeke.
47008014	Na bana bɔyaki bɔmɛni kemo ni, bina ala pii ani bibo adubo-ma bubunku. Na uwi bamba bana ala pii lɛnɔ adububunku bina bɔyaki. Ɔmɛni ndubɔya na bɛbla likeke.
47008015	Lɛni na bénweni bákya Bunweni Kedee Ɔku kemo banii, “Ukyuli ɔni násala adila pii ni, uuubo-nya utuloku kalɛ na ɔmanku-nwu. Na ukyuli ɔni lɛnɔ na adi blii suɛ kani na ɔ́sala ni, ulayaki.”
47008016	Na bɔɔgyá Katɔti enu, ɔsika ɔ́ya na anumi eegyie Tito lɛnɔ ka ubunku-mii aani abu kalɛ.
47008017	Na ɔɔyɔ́ ka ubunku-mii na ɔɔɔdi ɔni na búvele-nwu na únu kalɔ kani ɔsu, mmomu ka ɔdi anwu ɔlati bɔyɔ lɛnɔ ka ubunku-mii ɔsu. Anwuɔsu na ɔ́bla kasusu ka ubo-mii kudɔ.
47008018	Na lɛnɔ ni, búti ɔnwa ɔni na baabu geen na baƒɔtaadine akpa ƒui akɔ ku kalɛ na ɔɔsu litemi buni lɛmmɔ ɔsu buumene-mii ku Tito.
47008019	Ɔmmɔ kama lɛnɔ ni, ɔdi ukyuli ɔni na baƒɔtaadine akpa ammɔ báƒuna ka ɔsiaku-bu na bula bawabane ala bute kabla kani na bɔɔbla kemo. Kabla kamɛni kadubɔya na bekyuli badubumwi Blɔti Yesu Kristo, na kaatina lɛnɔ ka ɔdi bula bɔyɔ ka bute baƒɔtaadine bakpana kebunku.
47008020	Na etela ani na bekyuli béte ku kaƒɔ ƒaa mɛni ni, bɔda-nya kaduɛ kalɛ na ukyuli ɔdi ulakyaku-bu unyeƒi ɔdi ɔnii bɔda egulabi ammɔ bɔɔdi.
47008021	Ɔsika ɔɔɔdi Katɔti anumi lɛti na bɔɔyɔ́ geen ka bɔbla lɛla lɛni ndia, mmomu ku bekyuli ƒui anumi.
47008022	Ɔmmɔ ɔsu ni, bɔ́sɔ búti ɔnwa ɔbambadi búbunku banwa inyɔ bammɔ buumene-mii. Bɔ́kɔku-nwu bɔ́nu na lilu pii lɛlɔ na bɔ́nu bɔ́ti ka ubo kogyoklo geen. Na ka úti kayi ɔ́sia-mii lɛlɔ lɛni ɔsu ni, ɔsia anu kpakplaa ka ubete-mii kebunku.
47008023	Na nkyuli ɛtɛ bamɛni kemo ni, Tito ndi mina ɔvinkpana ɔni mɔɔblaku-mi kabla teebunku-mii. Na banwa bakladi bani nsiaku-nwu ama ni, baƒɔtaadine akpa ammɔ kenye na benye. Na bana ɔbladu uuti bumwi teete Kristo.
47008024	Bɛyɔ-ma kalɛ na baƒɔtaadine bakladi ƒui banu bati ka sɔsɔ ni, ɔdi ulu lɛlɔ ka bɔɔkun lɛmɛnɛ na amii ɔsu.
47009001	Geen ni, útalɛka linweni-mii lɛla lɛdi lɛsiku kalɛ na biibunku Katɔti bekyuli bani ndi bawabane na Yudea kalɔ lɛlɔ.
47009002	Ngyi ka bɛɛyɔ́ geen ka bite bekyuli bamɛni kebunku. Na mɔɔkun lɛmɛnɛ na ɔmɛni lɛlɔ uwi biala taatina baƒɔtaadine bani nkya Makedonia. Lɛ́su nnii banwa bani nkya Akaia kalɔ lɛlɔ ni, báklibi lɛlɔ bése ɔ́si lɛkwɛni ka bete kebunku kamɛni. Na bina kebunku ogya bɔkya nágyila bana akɔ pii.
47009003	Na ɔƒɛni ni, líti banwa bamɛni muumene-mii kalɛ na bula lɛmɛnɛ lɛni na bɔɔkun na bina lɛlɔ ni, lɛ́bla sɔsɔ. Na aani kalɛ na mɔɔsu uwi biala ni, ngyi ka bɛ́klibi bina ala ani na biti bite kebunku kammɔ bíse.
47009004	Na si nka banwa bani nkya Makedonia badi básiaku-mi bébo-mii kudɔ na bábanu ka bítaklibi lɛla lɛdi bítese aani kalɛ na lɛ́su ni, abu ku amii lɛnɔ geen anumi adubuwi-bu kalɔ. Na buláwia kɔƒa kɔdi na kalɛ na búti anu bɔ́sia-mii lɛlɔ ɔsu.
47009005	Ɔmɛni ɔsu na lɛ́bla kasusu ka banwa bamɛni bagyu batɔ-mi bina kudɔ. Na bebunku-mii na bɛsala etela ani na bɛ́su ka bɛdubute mmɔ bise. Na bulayɔ ka ɔbla aani si ukyuli ɔdi nénye-mii lɛlɔ asa na bɛ́bla lɛni. Mmomu ɔdi kaƒɔ ƒaa ala bute.
47009006	Bɛya na ɔbla-mii nwaa ka ni, si ágya edula blii suɛ ni, adubɔƒɛ-nya blii suɛ lɛni kani. Na si ágya-nya pii ni, adubɔƒɛ-nya pii lɛnɔ.
47009007	Bina akɔ ɔdi biala ute lɛla lɛni na anwu ɔlati ɔ́lɛ ugyii ka wete ku lɛlɔyɔ. Na utabla aani si ukyuli ɔdi nnye-nwu lɛlɔ asa na uute. Ɔsika Katɔti ɔɔyɔ́ ukyuli ɔni muute ala ku kaƒɔ ƒaa.
47009008	Na Katɔti ɔkana na ute-ɔ lɛla biala kalɛ na akɛ ala ani ƒui na aawia uwi biala. Na akana ebunku na kabla kabuni biala kemo kaduɛ.
47009009	Bunweni Kedee Ɔku ɔ́su na ukyuli ɔni nse siin lɛlɔ ɔnini, “Uute bekyuli bani mɔɔyaki ala ku kaƒɔ ƒaa, na uláda lɛbuni bɔbla taaya kudii.”
47009010	Katɔti ɔni muute umonsene edula ani na ɔɔgya na uute-nwu adila na ɔɔdi ni, anwu ndubute-nwu edula agyadi ani ƒui na ɔɔwia. Lɛni kani na ɔdubɔya ukyuli siin ala ani na uute ɔya na nwuna kabla buni kanwu ebi pii na bekyuli akɔ.
47009011	Katɔti ɔdubɔya na bɛkɛ ala pii na lilu pii lɛlɔ kalɛ na amii lɛnɔ biteete bekyuli bamba ala pii. Na bekyuli bammɔ badubɔgya Katɔti enu na bina etela ani na búti búsienku-ma ɔsu.
47009012	Ɔsika kabla kani na bɔɔbla teete baƒɔtaadine bani mɔɔyaki ala mɛni ni, uubunku-ma geen. Nsu ɔɔɔdi ɔmmɔ lɛti, mmomu ɔdubɔya na bekyuli pii bagya Katɔti enu uwi biala.
47009013	Bina kaƒɔ ƒaa kebunku kani biite bekyuli mɛni mɔɔtina ka bɛɛdi Kristo litemi buni lɛmmɔ lɛlɔ geen. Na kalɛ na biidie bina bɔƒɔtaadi keyi ku kalɛ na biile ala ani nse-mii teete lɛlɔ ku bekyuli bamba lɛnɔ ɔsu ni, bekyuli pii badubuti ɔbu bete Katɔti.
47009014	Na badubɔkpali katɔ na bina lili ku bɔyɔ geen na Katɔti lɛƒɔndia libendi lɛni na údie ɔ́tina ɔkɛ bina lɛlɔ ɔsu.
47009015	Bɛya na bɔgya Katɔti enu na litela libendi geen lɛni na úti úte-bu ɔsu. Bulakana litela lɛmɛni kalɔ budie.
47010001	Ɔmɛni ɔsu ami Paulo ɔlati líti Kristo kayi buɛɛ ku lɛlɔ kalɔ buboku muuvele-mii geen nnii bise atu na binu. Muunú ka bekyuli badi baasu banii mina lɛku lɛni muunweni libo ogya si liiibo-mii kudɔ, nsu lɛ́ba na mina butemi kemo si nkya-mii kudɔ.
47010002	Muuvele-mii nnii bitaya na libo-mii kudɔ mbatɛmiku-mii ku ogya. Ɔsika nsia ulu ndubo ku ogya mbadɔnku bina akɔ badi bani mɔɔnu-bu anumi banii kayawi kamɛni kasusu na bɔda bɔɔbla ala.
47010003	Sɔsɔ na ɔdi ka kayawi kamɛni kemo na bɔkya bɔdi, nsu ɔɔɔdi kayawi kamɛni lɛlɔ kekpo udu na buukpó.
47010004	Ɔsika ekpola ani na bɔda buukpó ni, aaadi kayawi kamɛni ekpola. Mmomu Katɔti ɔyikun na ɔdi na buti bɔɔdi ukisine ɔmmɔ kama kekpokɔ lɛlɔ.
47010005	Bɔɔdi unyeƒi ku lɛla biala mɔɔtalaku lɛlɔ katɔ na liitile bekyuli kuƒi ka bati Katɔti lɛlɔ. Na buƒie kasusu biala na kasia Kristo ulu lɛlɔ.
47010006	Na si uwi ɔni na bídie bɛ́tina ka bɛdi Kristo etemila lɛlɔ ƒui ni, ɔmmɔ kama ukyuli biala ɔni mata menye litemi lɛmɛni lɛlɔ ni, bɔdubɔni-nwu kɔtu.
47010007	Ɔlɔna lɛlɔ kasusu kani na biiti. Si ukyuli ɔdi ɔ́ƒɔ lɛlɔ ɔ́di ka ɔdi Kristo ɔdi ni, ɔlɛka ɔnu-bu ɔti aani nwuna lɛlɔ kalɛ ka abu lɛnɔ bɔdi Katɔti ɔdi.
47010008	Na si lɛ́kun lɛmɛnɛ líbu na kenyekɔ kani na bubo lɛlɔ ɔsu ni, Katɔti ulálɛ-mi kama. Ɔsika anwu néte-bu kenyekɔ kamɛni kalɛ na bina bɔƒɔtaadi bɔkɔ katɔ bubu. Na ɔɔɔdi kani maya na bina bɔƒɔtaadi bubo kalɔ.
47010009	Naaawia ka bɛkali bɛnii liƒu na mɔɔkya-mii na mina lɛku lɛni na muunweni-mii kemo.
47010010	Bina akɔ ɔdi ɔdubɔsu ɔnii muunweni lɛku kpakplaa lɛni etemila mbo unu. Nsu si nkya-mii kudɔ ni, lɛ́ba na mina etemila eeyile atu.
47010011	Mɔɔyá na ukyuli ɔmmɔ ɔti ka ni, lɛla lɛni na bɔɔsu na lɛku kemo uwi ɔni na buuubo-mii kudɔ ni, ani kani na bɔɔbla si bɔkya-mii kudɔ lɛnɔ.
47010012	Bulábabla taakɔku bula kenyekɔ taanu aani bekyuli bani mɔɔnu lɛlɔ katɔ katɔ. Bɔɔɔdi bana udu. Ama alati kasusu kenye na bada baanu lɛlɔ na bana akɔ ka badia. Nsu baaagyi lɛla lɛdi.
47010013	Abu bubo ekpo ani na bɔɔkun lɛmɛnɛ taatáwɔ. Na bula lɛmɛnɛ bɔkun bɔɔwɔ́ ekpo ani na Katɔti ɔ́kɔku úte-bu. Na kesii kani na Katɔti ɔ́kɔku úte-bu kadanku amii lɛnɔ.
47010014	Na ka bɛkya ekpo ani na Katɔti úti úte-bu kemo ɔsu ni, bútavia bula kenyekɔ. Ɔsika abu náka-mii kudɔ bubo ku Kristo litemi buni lɛmmɔ.
47010015	Anwuɔsu bulákun lɛmɛnɛ na ukyuli bamba kabla lɛlɔ ɔni na ɔɔɔdi bula ekpo ani na Katɔti úte-bu. Mmomu bula anu asia ka bina bɔƒɔtaadi bɔkɔ katɔ bubu kalɛ na bɔkana na bɔbla ala enengudi na bina akɔ na kesii kani na Katɔti úte-bu kabla.
47010016	Ɔmmɔ kama bɔkana na bɔsu litemi buni lɛmmɔ na ekpo bamba ani nkya bina kama lɛnɔ kemo. Na bulakun lɛmɛnɛ na kabla kani na ukyuli bamba ɔdi ɔ́bla na nwuna kakɛ lɛlɔ.
47010017	Lɛni na bénweni bákya Bunweni Kedee Ɔku kemo banii, “Ukyuli ɔni mɔɔkun lɛmɛnɛ ni, ɔkun lɛmɛnɛ na lɛla lɛni na Katɔti ɔ́bla lɛlɔ.”
47010018	Ɔsika ukyuli ɔni na Katɔti uumwi ni, anwu ndi lɛla lɛdi, na ɔɔɔdi ukyuli ɔni muumwi lɛlɔ.
47011001	Mɔɔwia ka bigyingya enu na bɛƒɔ-mi si ina bɛnu bɛnii lɛ́dɔlɔ. Buvele na nda-mii!
47011002	Muukpó-mii lɛlɔ kogyulo teete Katɔti. Lívele-mii líte Kristo aani kalɛ na beevele adagyaa ɔni nse sɛɛn teete kɔgya.
47011003	Nsu mɔɔyia ka ukisine ɔmmɔ ɔdububile-mii kasusu na bɛsɔ bilése sɛɛn na bɛsiaku Kristo lɛti kama. Lɛni na kɔlakpi kɔmmɔ kúti nwuna kɔkwɛ kukpidi kúbile Eva kasusu na ɔ́ya na ɔ́bla likpidi.
47011004	Lɛni na bɛɛbabla teegyingya enu taaƒɔ ukyuli biala ɔni muubo taabasu-mii litemi lɛbambadi lɛni mɔɔvumana Yesu ɔni lɛlɔ lɛsa na bɔ́kɔ búte-mii udu. Na bɛɛƒɔ́ kɔyu ku litemi lɛni naaadi Katɔti Kɔyu ku bula litemi buni lɛmmɔ taadi.
47011005	Nsu lɛ́ƒɔ lɛ́di ka lɛ́ƒɔ kuye ntulo bekyuli bani na biigyingya enu taaƒɔ aani si badi batalane babuni sɔsɔ.
47011006	Ina kenye kátada-mii muedi ni, ɔɔɔdi Katɔti litemi na lɛɛɛgyi. Bɔ́ya na ɔmɛni ɔ́bla-mii nwaa na ulu biala lɛlɔ.
47011007	Uwi ɔni na lɛ́ka litemi buni lɛmmɔ lɛsa bɔkɔ bute-mii ni, ńtakya-mii kayu kadi. Mmomu líboku lɛlɔ kalɔ kalɛ na lɛtalaku-mii katɔ. Na ɔni na lɛ́bla ɔmɛni ɔsu na lɛ́bla likpidi lɛdi?
47011008	Egulabi ani na baƒɔtaadine lɛkpa bamba béyi básala ni, anya na lɛ́ƒɔ ńtaanu mina lɛlɔ uwi ɔni na lɛ́kya-mii kudɔ. Use aani si buyu na líyu-ma na liti libunku-mii.
47011009	Uwi ɔni na lɛ́kya-mii kudɔ ni, mina lɛlɔ bɔnu bútasia-mii lɛlɔ si mɔɔyaki lɛla lɛdi. Banwa bani nási Makedonia néteete-mi kebunku na lɛla biala kemo. Na ńteti etila abambadi ńtasia-mii lɛlɔ na lɛɛɛdubo adi lɛnɔ buti bɔsia-mii lɛlɔ kudii.
47011010	Nnye Kristo litemi geen lɛmmɔ lɛlɔ mɔɔsu nwaa ka naaayila kuƒi kɔni ɔsu na mɔɔkun lɛmɛnɛ na Akaia kalɛkɛ lɛlɔ kudii!
47011011	Na bi ɔsu na nnii naaaƒɔ lɛla lɛdi na bina kudɔ? Ɔɔɔdi ɔni na naaayɔ-mii ɔsu. Katɔti ɔlati ɔgyi ka mɔɔyɔ́-mii.
47011012	Ndubusie anumi na naaaƒɔ bina kebunku. Ɔmɛni ɔdubɔya na bani mɔɔlɔ lɛlɔ banii batalane ni, balákɛ kuƒi na bakun lɛmɛnɛ na basu banii ama lɛnɔ baabla kabla aani bula kalɛ.
47011013	Bekyuli bammɔ baaadi batalane geen. Ɔkɔ batalane na badi, na baanyi ɔkɔ na bana kabla kemo. Bávumana bana lɛlɔ kalɛ na bekyuli banu-ma aani si Kristo batalane na badi sɔsɔ.
47011014	Na ɔmɛni ɔɔɔdi lɛla lɛwɔdi, ɔsika Satan ɔɔvumana lɛlɔ na ɔɔbla aani Katɔti ɔtu ɔni ndanku Katɔti bukeye.
47011015	Anwuɔsu ɔmɛni ɔɔɔdi lɛla lɛwɔdi uuute nwuna kama basiakune ka bavumana lɛlɔ babla aani Katɔti kabla bablane bani nse siin. Nsu kawɔlɔkɔ ni, Katɔti ɔdubo-ma kɔtu bɔni kalɛ na ɔ́manku.
47011016	Nsɔ mɔɔsia kama lɛsu-mii nnii ɔdi utakali ɔnii lɛ́dɔlɔ. Nsu ina ɔdi wakali lɛni ni, amii biti-nwu lɛni kani kalɛ na ɔdia-mi na lɛkun lɛmɛnɛ blii.
47011017	Na lɛla lɛni mɔɔsu mɛni ni, lɛɛɛdi lɛla lɛni na Blɔti úbo-mi ɔda ɔnii nsu. Ɔsika lɛmɛnɛ bɔkun litemi lɛmɛni kemo ni, ɔdubɔbla-mii aani ɔdɔlɔdi kalɛ.
47011018	Nsu ka bekyuli pii baakun lɛmɛnɛ na kayawi ala lɛlɔ ɔsu ni, bɛya na ami lɛnɔ lɛkun lɛmɛnɛ lɛdi blii.
47011019	Ka amii alati bɛ́da anu geen ɔsu na bɛɛtunaku badɔlɔdi bamɛni.
47011020	Na bɛɛtunaku-ma si ɔdi úti-mii ɔ́bla nwuna kabla ɔblane iye ɔ́kɛ-mii lɛlɔ kɔsia kɔdi iye ɔ́kywɛ-mii kakpagyuɛ kadi iye baanu-mii kalɔ kalɔ iye ɔ́ƒiɛmi-mii ɔtugya muedi.
47011021	Nsu abu ni, bɔɔyia ka bɔbla ala ammɔ udu. Munuu bɛɛbu bɛnii kɔƒa muukpó-bu? Nsu si ɔdi ɔkana kayi buse na ɔkun lɛmɛnɛ ni, ami lɛnɔ mbo kuƒi kɔmmɔ udu. Ala amɛni ƒui ese aani kɔnamutɛ, nsu ɔlɛka lɛsu.
47011022	Si Hebriƒuɔ na badi ni, ami lɛnɔ anwu ndi. Na si Israelƒuɔ badi ni, ami lɛnɔ anwu ndi. Na si Abraham bawɔ lɛnɔ na badi ni, ami lɛnɔ anwu ndi.
47011023	Kristo kabla bablane na badi? Ndi Kristo kabla ɔblane ntulo-ma. Báya na mɔɔtɛmi aani ukyuli ɔni muukpi libuo, nsu ɔdi litemi geen ka lɛ́bla Kristo kabla lítulo-ma. Bekyuli bani muukisi Kristo ni, bákya-mi aban ɔtɔ kɔlɛ kɔlɛ. Na bébo-mi lɛnɔ kɔlɛ kɔlɛ. Na líduo kukpi ku ngba ntɛ uwi pii.
47011024	Kɔlɔ sɔɔn na Yudaƒuɔ bámii kɔbuli bébo-mi bɔka aavlatɛ yaalenwi.
47011025	Na kɔtɛ na Romaƒuɔ bébo-mi kugyiimi. Na kunwi na bébo-mi atabi. Na kɔtɛ na ɔkɔlɔ bonwu ɔ́bwɛ ku-mii na lɛ́nu líduo ɛpu kemo. Na ɔmmɔ kemo ni, kunwi na ɛpu ntu bútiku-mi usien ku ɔƒɛ ƒui.
47011026	Na mina ulu busie pii kemo ni, líduo ɔgbankpi lidu lidu kemo. Ketu keyi káda-mi kɔlɛ kɔlɛ, na líduo beyune enu kemo. Líduo ɔgbankpi kemo na mina badi bekyuli Yudaƒuɔ enu kemo ku bani naaadi Yudaƒuɔ lɛnɔ enu kemo. Líduo ɔgbankpi na lɛma linengudi kemo ku ketele kemo. Líduo ɔgbankpi na ntu anumi ku ɔkɔ baƒɔtaadine enu kemo.
47011027	Lɛ́bla kabla kpakplaa lítu lɛlɔ kaduɛ. Ńtatɛ ńtalɛɛ usien pii. Na kɔka ku utukwɛ ɔ́da-mi, na adila ábɔ-mi uwi pii. Na kɔyɔ kɔda-mi, na ńtakɛ lɛla lɛni na libi lɛlɔ.
47011028	Na ala pii amɛni kama ni, mina kasusu kalakɛ bɔnwuna ɔ́si baƒɔtaadine akpa ani nkya ekpo ekpo ɔsu.
47011029	Si ɔdi ɔbla kpɛtɛ kpɛtɛ na kalɛ na ɔ́ƒɔ ɔ́di ɔsu ni, ɔɔyá na enu aaƒɛ-mi. Na si likpidi kemo na ɔdi úduo ni, ɔɔyá na ɔƒɛ ɔɔdá-mi.
47011030	Si ɔdi ka lɛkun lɛmɛnɛ ni, nka ndubɔkun lɛmɛnɛ na ala ani muudie taatina kalɛ na lɛ́sɔ lɛlɔ.
47011031	Katɔti ɔni ndi Blɔti Yesu Kristo Ɔti, na anwu na buumwi uwi ƒui ni, anwu ngyi geen ka ala ani mɔɔsu mɛni ni, sɔsɔ na adi.
47011032	Uwi ɔni na lɛ́kya Damasko ni, aban unengu ɔni nákya Ɔga Areta kalɔ ɔ́wia ka uƒie-mi. Anwuɔsu úti bagyumanane útényene kowodu kɔni na bátu báka bámana ɔma ɔmmɔ kɔyakun.
47011033	Nsu ni, kowodu kɔmmɔ liƒi na báyula-mi básiaku na kagyigyɛ kemo, na lɛ́lɛ-nwu enu kemo.
47012001	Ɔdi ka lɛkun lɛmɛnɛ ina ka kɔsia kɔdi kuuubo-nwu kemo. Na amii ɔsu na ndubusie anumi ntaasu ala ani na Blɔti údie ɔ́tina-mi.
47012002	Ngyi ɔƒɔtaadine ɔni na Blɔti útiku úsienku katɔ katɔ ƒui akwa leevu-ene ani návi kemo. Nsu lɛɛɛgyi si ɔlɔna kemo na útiku-nwu iye kɔyu kemo lɛti kani na útiku-nwu. Katɔti lɛti pɛ ngyi.
47012003	Lɛla lɛni kani ngyi ndi ka Katɔti útiku ukyuli ɔmɛni úsienku Paradiso na katɔ mmɔ. Nsu mɔɔsu-mii nnii lɛɛɛgyi si ɔlɔna kemo na útiku-nwu iye kɔyu kemo. Katɔti lɛti pɛ kani ngyi.
47012004	Na únu ala ani na ukyuli ulakana na wasɔku wasu na buláti-nya kalɔ budie.
47012005	Mɔɔtɛmi aani si ukyuli bamba na nda. Na mɔɔkun lɛmɛnɛ na nwuna lɛlɔ, ɔsika naaakun lɛmɛnɛ na ami ɔlati lɛlɔ, amu ntu lɛla lɛni muudie mina bɔsɔ taatina-mi lɛlɔ lɛti pɛ.
47012006	Na ina nnii mɔɔkun lɛmɛnɛ ni, lɛɛɛdubo ɔdɔlɔdi bɔbla. Ɔsika litemi geen lɛmmɔ na ndubo bɔsu. Nsu líni lɛmɛnɛ bɔkun, ɔsika naaayɔ ka ukyuli ɔdi ɔnu-mi utulo kalɛ nse na ala ani mɔɔbla ku ani mɔɔsu kemo.
47012007	Nsu kalɛ na ulabla aani lɛlɔ na mɔɔtalaku katɔ na ala ebendi ani na lɛ́nu lɛlɔ ɔsu ni, Katɔti úte kuƒi na ɔ́ya na ɔlɛ ɔdi úbo-mi lɛlɔ. Satan ɔ́tala nwuna ɔtu ɔdi na ɔ́bla ɔmɛni ɔni na ɔɔyá na muunú ɔlɔna ɔlɛ ɔdi kalɛ na naaatalaku lɛlɔ katɔ.
47012008	Na lɛ́kpali katɔ lívele Blɔti kɔtɛ sɔɔn na ɔmɛni lɛlɔ nnii ɔbwi-mi ɔlɛ ɔmmɔ.
47012009	Mmomu ɔ́su-mii ɔnini, “Mina lɛƒɔndia lɛdubɔda-a, ɔsika mina ɔyikun ɔɔbla ala ebendi na bekyuli bani násɔ lɛlɔ teetulo.” Ɔmɛni ɔsu lɛlɔ lɛdubɔyɔ-mi litulo si mɔɔkun lɛmɛnɛ na mina bɔsɔ lɛlɔ kalɛ na Kristo ɔyikun ɔdubɔƒɔ-mi lɛlɔ kemo ƒui.
47012010	Si Kristo ɔsu na ɔlɛ úbo-mi lɛlɔ, na bekyuli beedumi-mi, na muubó abi, na bekyuli beekpóku-mi, na ɔgbankpi ɔɔsiáku-mi ni, kaƒɔ kadubɔyɔ-mi. Ɔsika uwi ɔni na lɛ́sɔ ni, mɔɔkɛ́ Kristo ɔyikun.
47012011	Mɔɔsu ala aani ɔdɔlɔdi kalɛ, nsu amii náya na úbo úte lɛni. Ɔsika amii na ɔlɛka nka bimwi-mi. Ina lɛɛɛdi lɛla lɛdi muedi ni, ńtasɔ na ulu biala lɛlɔ ku bekyuli bani mɔɔnu lɛlɔ aani batalane babuni.
47012012	Lɛ́bla ala pii ku kayi buɛɛ na bina akɔ ani mɔɔtina ka ndi ɔtalane geen. Katɔti ɔ́sia-mi lɛlɔ na ɔ́bla akɔla budie taatina lidu lidu ku ala ebendi bamba lɛnɔ.
47012013	Ńtanu lɛla lɛni na baƒɔtaadine akpa adi bákɛ bétulo-mii ntu ɔni na ńtaƒɔ-mii egulabi adi na liti libunku lɛlɔ kani ɔsu. Na muuvele-mii nnii biti bɛkyiɛ-mi ka ńtabla lɛni!
47012014	Kɔtɛdi mɛni ka lɛ́klibi lɛlɔ na ndubo-mii kudɔ, nsu naaawia kebunku kadi. Amii alati na mɔɔwia, na ɔɔɔdi bina egulabi. Ɔsika ɔɔɔdi bebi mɔɔklibi ala teese ka banu bawɔne lɛlɔ. Mmomu bawɔne mɔɔklibi ala teese na banu bebi lɛlɔ.
47012015	Ɔmɛni ɔsu ndububile mina ala ani nse-mi na liti mina lɛlɔ muedi lite ku ebiti na bina lili ɔsu. Anwuɔsu ka mɔɔyɔ́-mii pii lɛni ni, bi ɔsu na ɔlɛka bina bɔyɔ bɔƒana na mina lɛlɔ?
47012016	Bɛdubo bɔtuna ku-mi ka ni, ńtenwini etila ńtasia-mii lɛlɔ. Nsu badi badubo bɔsu banii lɛkwɛ likpidi na lɛ́bla na lɛ́kɛ-mii lɛlɔ kɔsia na ulu ɔdi lɛlɔ.
47012017	Na bekyuli bani na lɛ́tala lɛ́kya-mii lɛlɔ ni, lɛ́kɛ-mii lɛlɔ kɔsia kɔdi ɔkɛnku-ma lɛlɔ?
47012018	Lívele Tito na lɛ́tala-nwu lɛ́kya-mii, na lɛ́tala bula ɔnwa bamba lɛnɔ nnii bebo-mii kudɔ. Bɔsu bɛda bɛnii Tito ɔ́kɛ-mii lɛlɔ kɔsia kɔbambadi kɔdi na ulu bamba lɛlɔ? Ɔɔɔdi kasusu kenwi na ami ku-nwu bɔda bɔɔbla kabla na bɔda lɛlɔ na ulu unwi lɛlɔ lɛnɔ yoo?
47012019	Bɛɛbu uwi ɔmɛni ƒui bɛnii lɛlɔ kenye na buudie na bina anumi? Oowo! Katɔti ɔ́bla-bu unwi ku Kristo na bɔɔsu lɛla biala na nwuna anumi. Banwa, na lɛla biala na bɔɔsu-mii ni, kalɛ kani na bina bɔƒɔtaadi bɔkɔ katɔ bubu ɔsu.
47012020	Mɔɔyia ka si líbo mmɔ ni, ndububo mbanu ka bɛ́vumana kalɛ na mɔɔwia-mii lɛnu. Na lɛni kani na amii lɛnɔ bɛdubɔnu ka lɛ́vumana kalɛ na amii lɛnɔ bɛɛwia ka bɛnu. Mɔɔyia ka ndububo mbanu ka bɛɛdɔ, na bɛɛbla lɛnungyie likpidi, na biiti kɔnyi taakya lɛlɔ, na bɛɛwia kalɛ na ɔdia ute amii lɛti pɛ, na biidumi lɛlɔ, na bɛɛlɔ lɛlɔ anyikpi, na bɛɛtalaku lɛlɔ katɔ, na biiƒú na lɛdi biala kemo.
47012021	Mɔɔyia ka uwi ɔni na nsɔ mebo mmɔ ni, mina Katɔti ɔdubɔya na enu aƒɛ-mi na bina anumi. Na ndubuwulo na bekyuli pii lili, ɔsika bétenwini kayi na bana alaekpidi ani na bábla bábavi ɔsu. Báabla ala ani muusé lɛlɔ, na bádi kɔsɔnɔ, na baaadaku-ni na ulu biala lɛlɔ.
47013001	Ɔmɛni ndi kɔtɛdi kɔni na ndubo-mii kudɔ mbanu-mii. Na Bunweni Kedee Ɔku kemo ni, bénweni banini, “Ɔdi ka nkyuli inyɔ ku kama bedie kenye na ukyuli ɔdi bɔƒiɔ lɛlɔ asa na badu-nwu kɔtɔ.”
47013002	Muubó bekyuli bani nábla ekpidi bábavi ɔda ku babambadi ƒui lɛnɔ uwi ɔni na lɛɛɛkya-mii kudɔ mɛni. Lɛ́ɛsu-mii ɔmɛni ḿbavi na kunyɔdi kɔni na líbo-mii kudɔ. Na nsɔ mɔɔsu-mii ɔni na liiibo-mii kudɔ mɛni nnii si lɛ́sɔ líbo-mii kudɔ ni, ndubɔni bani ƒui mɔɔbla ekpidi kɔtu.
47013003	Ka bɛɛwia bɛnu bɛti geen ka Kristo nkɛ-mi lɛlɔ ɔɔtɛmi ku-mii ɔsu ni, bɛdubɔnu lɛla lɛni na bɛɛwia! Ulése buɛɛ ulete-mii si Katɔti ɔɔní-mii kɔtu. Na bɛdubɔti ka ubo ɔyikun na bina akɔ sɔsɔ.
47013004	Ina ka bákana Yesu bámana ugyii lɛlɔ na úkpi uwi ɔni kemo na use kpɛtɛ kpɛtɛ ni, Katɔti ɔyikun kemo na ɔ́sɔ ɔ́ta uli ngba. Na ka abu-ku Yesu bɔ́bla unwi ɔsu ni, buse kpɛtɛ kpɛtɛ aani kalɛ na anwu lɛnɔ use kpɛtɛ kpɛtɛ. Nsu bubo Katɔti ɔyikun ka bɔbla lɛla lɛni na ɔlɛka bɔbla na bina akɔ, ɔsika abu ku-nwu bulie na nwuna ɔyikun kemo.
47013005	Amii alati biduo bina lɛlɔ kemo na bɛkɔku lɛlɔ bɛnu. Na bɛti si bɛkya bɔƒɔtaadi bɔmmɔ kemo. Bɛɛɛgyi ka Yesu Kristo ɔkya-mii lɛlɔ kemo? Bɛgyi nii! Ntu bɔnu na bɛ́nu bɛ́ti ka bina lɛlɔ bɔkɔku bútedu.
47013006	Na lɛ́ƒɔ lɛ́di ka bɛdubɔnu bɔti ka abu búdu.
47013007	Buuvele Katɔti bɔnii ɔda-mii na bilabla likpidi lɛdi. Na bulévele ɔmɛni kalɛ na buti bɔtina ka abu búdu na bula batalane kabla bɔbla kemo ɔsu. Mmomu bɔɔwia ɔmɛni kalɛ na amii bitaabla lɛla lɛni ndia si ina ɔ́lɛ aani abu bútabla bula kabla na kedu.
47013008	Ɔsika bulakana bɔta bunye litemi geen lɛmmɔ lɛlɔ na ulu biala lɛlɔ, mmomu na bɔda-ni na lisie lɛtɔtɔ libu.
47013009	Lɛlɔ lɛɛyɔ́-bu si bina bɔƒɔtaadi bɔɔyu ɔkplu, na use aani si bula ɔyikun ɔɔƒana na bina lɛlɔ. Na lɛla lɛni na buuvele ndi ka bɛlɛ lili bɛwɔlɔ.
47013010	Muunweni-mii ɔku ɔmɛni uwi ɔni na liiibo-mii kudɔ mɛni, kalɛ na si líbo ḿbeduo-mii kudɔ ni, na naaani-mii kɔtu kpakplaa na kenyekɔ kani na Blɔti úte-mi kenye. Úte-mi kenyekɔ kamɛni kalɛ na bina bɔƒɔtaadi bɔkɔ katɔ bubu, na ɔɔɔdi kani maya na bɔyu kalɔ.
47013011	Banwa, na kawɔlɔkɔ mɛni ni, binye momoomo na bɛlɛ lili bɛwɔlɔ. Na binu ala ani ƒui na lívele-mii na ɔku ɔmɛni kemo. Bɛbla unwi na bilieku lɛlɔ ku keyi buɛɛ, na Katɔti ɔni mɔɔyɔ́ bekyuli na ɔɔyá na keyi kaayɔ́ku-ma ni, ɔdubɔsiaku-mii.
47013012	Bɛkya lɛlɔ kɔgbu aani banwa kalɛ.
47013013	Katɔti baƒɔtaadine ƒui banii beegyele-mii o-o!
47013014	Blɔti Yesu Kristo lɛƒɔndia ku Katɔti bɔyɔ ku Katɔti Kɔyu unwi bɔbla ɔsiaku bina ƒui.
48001001	Ami Paulo ɔni ndi Kristo ɔtalane ni, mina bɔlɔ bútasi bekyuli kudɔ iye ɔɔɔdi ukyuli ɔdi náƒuna-mi. Mmomu mina bɔlɔ bɔ́si Yesu Kristo ku Katɔti ɔni nágyila Yesu ɔmmɔ ɔ́lɛku bekpine akɔ kudɔ.
48001002	Ami ɔmmɔ nénweni ɔku ɔmɛni na ami ku mina banwa bani nkya mɛni buugyele amii Katɔti baƒɔtaadine bani ƒui nkya Galatia.
48001003	Na buuvele bɔnii Katɔti ku Blɔti Yesu Kristo lɛƒɔndia ku keyi buɛɛ kasiaku-mii.
48001004	Kristo ɔmmɔ néti lɛlɔ ɔ́kpa na bula lili kalɛ na udie-bu ɔlɛku bula ekpidi kemo na ɔƒɔ-bu ɔlɛku uwi ukpidi ɔni kemo na ekpidi bɔbla bɔ́ƒɔ kayawi kemo mɛni. Na ɔ́ƒɔ-bu lɛni ɔkɛnku Katɔti ɔni ndi bula Ɔti lɛƒɔyɔ lɛlɔ.
48001005	Anwuɔsu bɛya na bumwi Katɔti ɔ́si ɔƒɛni úsela uwi ƒui! Ɔsia lɛni.
48001006	Bina lɛlɔ lɛ́bla-mi kalɛ kadi geen, ɔsika ńtaƒɔ ńtadi nnii bɛdubɔlɛ Katɔti ɔni nálɔ-mii ɔkɛnku Kristo Yesu kaƒɔ buni kani na ɔ́bla-mii kama na bɛsiaku litemi bamba kama.
48001007	Sɔsɔ na ɔdi ka litemi buni bamba lɛdi liiibo. Nsu mɔɔsu ɔmɛni ɔsika bekyuli badi bakya beeƒú-mii kasusu, na baayɔ́ ka bavumana Kristo litemi buni lɛmmɔ.
48001008	Na mɔɔsu-mii nnii si abu iye kayaa na ɔtu ɔdi ɔ́si úbo úbasu-mii litemi lɛbambadi lɛdi na lɛɛɛdi litemi buni lɛni na bɔ́su-mii mmɔ ni, Katɔti ɔyila-nwu udu ƒui.
48001009	Bɔ́ɔsu-mii búbavi na lɛni kani na nsɔ mɔɔsu-mii ɔƒɛni lɛnɔ ka ni, si ukyuli ɔdi ɔɔsu-mii litemi lɛdi na lɛɛɛdi litemi buni lɛni bínu na bɛ́ƒɔ-ni bɛ́di mmɔ ni, Katɔti ɔyila ukyuli ɔmmɔ udu ƒui kede kede.
48001010	Na kabla kani na mɔɔbla mɛni ni, bɛɛkali bɛnii bekyuli bumwi na mɔɔwia? Munuu Katɔti bumwi na mɔɔwia? Munuu mɔɔbla-ka kalɛ na kaƒɔ kayɔ bekyuli? Na si bekyuli lɛyɔla kabla na mɔɔbla ni, nka lɛɛɛdi Kristo kabla ɔblane.
48001011	Banwa, mɔɔyɔ́ ka lɛsu-mii ka ni, litemi lɛni mɔɔsu mɛni ni, lítasi ukyuli ɔdi kudɔ.
48001012	Na ɔɔɔdi ukyuli ɔdi kudɔ lɛnɔ na lɛ́ƒɔ-ni lɛ́siku iye ɔdi nátina-mi lɛla lɛmmɔ lɛnɔ. Mmomu Yesu Kristo ɔlati nédie nwuna ablala etemila ammɔ ɔ́tina-mi.
48001013	Ɔsika bínu ngba bɔni na lílie lɛ́vi uwi ɔni nsiaku Yudaƒuɔ bɔkpa ulu kama kpakplaa ku kalɛ na líti lɛnungyie kemo líkpoku Katɔti baƒɔtaadine akpa ammɔ, na lɛ́yɔ ka lɛyila-nya udu muedi.
48001014	Na anumi égyie-mi étulo mina ligyekpa na ntɔ-ma na Yudaƒuɔ bɔkpa ulu ɔmmɔ kemo. Na mina bati kuuku ɔdi kama kani na mina kasusu kasia kpakplaa ka lɛbla.
48001015	-
48001016	Nsu na Katɔti kɔnyana bɔnu ɔsu ni, ɔ́ƒuna-mi úte nwuna kabla asa na badubɔwɔ-mi. Ka uwi údu-nwu ni, údie Ubidi ɔmmɔ ɔ́tina-mi kalɛ na lɛkana na lɛkɔ-nwu lɛlɔ lɛsa na amii bani naaadi Yudaƒuɔ akɔ. Na ńtatádiku ɔdi kasusu na ɔmɛni lɛlɔ,
48001017	iye lisie Yerusalem ntánu bani ndi batalane asa Katɔti úbaƒuna-mi. Mmomu lɛ́tɔlɔ lísie Arabia kɔnakunwi. Kama asa na línwini líbo Damasko.
48001018	Na akwa atɛ kama asa na lísie Yerusalem ńtánu Petro, na lílie-nwu kudɔ emeyi leevu-alɔ.
48001019	Ɔmmɔ kama lɛ́sɔ ńtanu ɔtalane ɔdi lɛnɔ, amu ntu Yakobo ɔni ndi Blɔti ɔnwani kani.
48001020	Na sɔsɔ ni, litemi geen na muunweni-mii mɛni, na Katɔti ɔlati ɔgyi ka naaanyi ɔkɔ.
48001021	Ɔmmɔ kama lɛnɔ ni, lísie Siria ku Kilikia.
48001022	Uwi ɔmmɔ kemo ni, baƒɔtaadine akpa ani nkya Yudea kalɔ lɛlɔ na Kristo kemo bátanu-mi anumi kudii tɔ.
48001023	Na lɛla lɛni kani na bénu na mina lɛlɔ ndi ka, “Ukyuli ɔni na nka ɔ́kya úteekpoku-bu mmɔ ni, ɔƒɛni amu ɔkya ɔɔkɔ́ bɔƒɔtaadi bɔni na ɔ́yɔ ka nka ubile mmɔ lɛsa.”
48001024	Anwuɔsu beemwi Katɔti ɔkɛnku ami ɔsu.
48002001	Na akwa leevu-ene kama ni, lɛ́sɔ línwini lísie Yerusalem ku Barnaba. Na líti Tito lɛ́da.
48002002	Lísie mmɔ ɔsika Katɔti nédie ɔ́tina-mi. Na lídie ala kalɔ lɛ́tina-ma ɔkɛnku litemi buni lɛni lɛ́sa na lɛ́kɔ líte bani naaadi Yudaƒuɔ mmɔ lɛlɔ. Nsu ami ku batɔnkune bani ntɔnku baƒɔtaadine akpa ammɔ lɛti nása. Ɔsika naaayɔ nnii ɔkɛnku batɔnkune bammɔ ɔsu na mina kabla kani mɔɔbla mɛni iye kani na lɛ́bla lɛ́vi kabla keeke.
48002003	Tito ɔni na líti nda ni, ina ka ɔdi Grikini ni, ukyuli ɔdi útenye-nwu lɛlɔ ka ukulo lego.
48002004	Nsu ɔkɔ banyine bani néti lɛlɔ bénwini banwa badi béyu béduo-bu akɔ, na bábɛ baatú-bu kalɛ na bati bɔnwuna bɔni na bubo na Kristo Yesu kemo na baya na bɔsɔ bunwini kabla bablane bute Yudaƒuɔ ɔdi ala bɔbla.
48002005	Nsu abu lɛnɔ bútete-ma kuƒi kɔdi munu munu kalɛ na litemi geen lɛmmɔ lɛkana-mii akɔ bɔkya ɔsu.
48002006	Na bekyuli bani na bɛɛnu ka ama badi batɔnkune ni, ina ka ami naaanu-ma kavumana kadi ina bi na badi ɔsika Katɔti ulánu ukyuli anumi asa na ɔɔtɛku-nwu litemi ni, ama lɛnɔ béteti lɛla lɛdi bétebunku mina litemi lɛni na mɔɔsu ka mbasu-mii.
48002007	Mmomu bánu báti ka Katɔti néti kabla kamɛni ɔ́kya-mi enu kemo ka lɛkɔ litemi buni lɛmmɔ lɛsa lite bani naaadi Yudaƒuɔ, aani kalɛ na úti ɔ́kya Petro enu kemo na ɔkɔ litemi buni lɛmmɔ lɛsa ute Yudaƒuɔ.
48002008	Na ɔkɛnku Katɔti ɔyikun lɛlɔ na ndi ɔtalane nte bani naaadi Yudaƒuɔ, aani kalɛ Petro lɛnɔ ɔdi ɔtalane ute Yudaƒuɔ.
48002009	Na ka Yakobo ku Petro ku Yohane bani nnye baƒɔtaadine lɛkpa lɛmmɔ kenye geen aani batɔnkune kalɛ bánu Katɔti kabla kani na úti ɔ́kya-mi enu kemo mɛni báti ni, bégyingya enu na báƒɔ ami ku Barnaba. Na bénu kalɔ ka abu buteesie butásu litemi buni lɛmmɔ bute bani naaadi Yudaƒuɔ, na ama lɛnɔ bataasu-ni teete Yudaƒuɔ.
48002010	Na lɛla lɛni básu-bu ndi ka bunyimo na butaanu bawabane kɔnyana. Na ɔmɛni ndi lɛla lɛni na lɛ́sia anu na mɔɔbla geen.
48002011	Uwi ɔni na Petro úbo Antiokia ni, lɛ́ta línye-nwu lɛlɔ, ɔsika ɔ́bla lɛla lɛni naaadia.
48002012	Ɔsika asa na bekyuli bani na Yakobo ɔ́tala bɔdububo bebeduo ni, Petro ku banwa bani naaadi Yudaƒuɔ básala baadi. Nsu uwi ɔni kani na ɔ́nu batalane bamɛni ni, ɔ́da bɔdi ɔ́ya na ɔ́ta-ma kudɔ. Ɔsika ɔɔyia kasusu kani na bekyuli bani nékulo ago na badi Yudaƒuɔ mmɔ badubuti bɔsiku-nwu lɛlɔ ɔsu.
48002013	Anwuɔsu ka Yudaƒuɔ banwa bani nkya mɔɔdiku-ma lɛnɔ bánu lɛla lɛni na Petro ɔ́bla mmɔ ni, ama lɛnɔ básiaku nwuna anumi lɛlɔ ɔbladu ɔmmɔ kama. Na Barnaba muedi ɔ́bla lɛni kani.
48002014	Amu ka lɛ́nu lɛ́ti ka baaakɛ litemi geen lɛmmɔ ulu lɛlɔ ɔsu ni, lɛ́su Petro na bekyuli bammɔ ƒui anumi nnii, “Yudani na adi, nsu eelie aani ukyuli ɔni naaadi Yudani, na ɔɔɔdi aani kalɛ na Yudaƒuɔ beelie kalɛ. Anwuɔsu dɛ na ɔbla asa na éti ƒula ɔbladu eenye bekyuli bani naaadi Yudaƒuɔ lɛlɔ ka basia Yudaƒuɔ ɔdi bɔbla kama?
48002015	“Abu bani na báwɔ-bu na bɔdi Yudaƒuɔ ni, buuuse aani bekyuli bani naaadi Yudaƒuɔ na bɔɔlɔ-ma ala ekpidi bablane.
48002016	Nsu bɔgyi ka Katɔti ɔɔsɔku anwu ku ukyuli ntɛ taaklibi ɔkɛnku bɔƒɔtaadi bɔni na ukyuli ubo na Yesu Kristo lɛlɔ kani ɔsu. Na ɔɔɔdi ɔda bubo bɔkukudi bɔmmɔ lɛlɔ bɔdi ɔsu. Abu lɛnɔ bɔ́ƒɔ Kristo Yesu bɔ́di ɔsu na Katɔti ɔ́klibi abu ku-nwu ntɛ ɔkɛnku bula bɔƒɔtaadi na Kristo kemo ɔsu. Na ɔɔɔdi ɔni na bɔɔdi ɔda bubo bɔkukudi bɔmmɔ lɛlɔ ɔsu. Ɔsika Katɔti útaklibi anwu ku ukyuli ɔdi ntɛ na ɔda bubo bɔkukudi bɔmmɔ lɛlɔ bɔdi ɔsu.
48002017	“Bɔɔwia ka Katɔti ɔklibi abu ku-nwu ntɛ ɔkɛnku Kristo lɛlɔ. Nsu si ɔni na bɔɔbla lɛni badi baanu-bu aani ala ekpidi bablane ka bulábu ɔda bubo bɔmmɔ lɛlɔ ɔsu ni, ɔɔtina ka Kristo mɔɔkya likpidi bɔbla ogya? Oowo, kudii!
48002018	Si nka ami ɔlati lɛ́sɔku lɛla lɛni na lɛ́bwɛ mmɔ udu mɔɔtú ni, nka ɔdubɔtina ka lɛ́ta línye ɔda bubo bɔmmɔ lɛlɔ aani ala ekpidi ɔblane sɔsɔ.
48002019	Mmomu nse aani ukyuli ɔni nélie ngba ɔkɛnku ɔda bubo bɔkukudi bɔmmɔ lɛlɔ na úkpi ɔsu ɔda bubo bɔmmɔ lɛnɔ búkpi kalɛ na lilie ngba lite Katɔti.
48002020	Ami ku Kristo na bákana bámana ugyii lɛlɔ. Ɔsɔ ɔɔɔdi ami nli ngba, mmomu Kristo nli ngba na mina kemo. Na ngba bɔni na nli ɔƒɛni ni, nli-mu ɔkɛnku ɔyikun ɔni na lɛ́kɛ ka lɛ́ƒɔ Katɔti Ubidi ɔmmɔ lɛ́di ɔsu. Anwu néti nwuna ngba ɔ́kpa na mina lili, ɔsika ɔɔyɔ́-mi.
48002021	Lɛɛɛdubo Katɔti kɔnyana kɔni na ɔɔnu bekyuli kama bɔlɛ kudii. Ɔsika si ɔda bubo bɔkukudi bɔmmɔ lɛlɔ na Katɔti ɔɔsɔku anwu ku ukyuli ntɛ taaklibi ni, na Kristo úkpi keeke.”
48003001	Amii Galatiƒuɔ alati bilákali ɔmɛni bilanu! Ɔma néƒie-mii kasusu úbo likpo lɛni? Ɔsika bina anumi na lɛ́su-mii Kristo kukpi na ugyii lɛlɔ litemi.
48003002	Bɛya na liye-mii ɔmɛni linu. Katɔti Kɔyu kɔni na úte-mii mmɔ ni, ɔkɛnku ɔda bubo bɔni lɛlɔ na bɛɛdi ɔsu munuu ɔkɛnku litemi lɛni na bínu na bɛ́ƒɔ bɛ́di ɔsu?
48003003	Bi ɔsu na bɛɛbla ala susuusu lɛni? Ka bíse bina ngba bɔmɛni bulie kalɔ ku Katɔti Kɔyu ɔyikun ni, bɛɛyɔ́ ka bɛwɔlɔ ku bayawine ɔyikun?
48003004	Na abi ani na bíbo ni, bɛɛyɔ́ ka abla ukpludi? Nsu nka ɔɔɔdi ukpludi nɔɔ!
48003005	Katɔti Kɔyu kɔni na úte-mii mmɔ ku akɔla lidu lidu ani na ɔ́bla na bina akɔ mmɔ ni, ɔkɛnku kalɛ na bɛɛdi ɔda bubo bɔmmɔ ɔsu na ɔ́bla-nya munuu ka bínu litemi buni lɛmmɔ na bɛ́ƒɔ-ni bɛdi ɔsu?
48003006	Bɛnu Abraham. Bénweni banii, “Ka ɔ́ƒɔ Katɔti ɔ́di ɔsu ni, Katɔti ɔ́bu-nwu aani ukyuli ɔni nse siin.”
48003007	Anwuɔsu bɛnu bɛti ka bekyuli bani mbo bɔƒɔtaadi ni, ama ndi Abraham bebi.
48003008	Na Bunweni Kedee Ɔku kemo básu bése ka ni, Katɔti ɔdubɔklibi anwu ku bani naaadi Yudaƒuɔ ƒui ntɛ ɔkɛnku bana bɔƒɔtaadi na Kristo lɛlɔ ɔsu. Anwuɔsu Katɔti ɔ́su litemi buni lɛmɛni úte Abraham kukuuku ɔnini, “Ndubute kadi ƒui bekyuli kusɛ kusɛ ɔkɛnku awɔ lɛlɔ.”
48003009	Anwuɔsu bani mbo bɔƒɔtaadi ni, Katɔti úte ama ku Abraham ɔni mbo bɔƒɔtaadi ƒui kusɛ kusɛ.
48003010	Na bani na ama béti bana anu básia ɔda bubo bɔkukudi bɔmmɔ lɛlɔ ni, ewida asiaku-ma. Ɔsika bénweni bése banii, “Ukyuli biala ɔni naaadubo etemila ani ƒui na bénweni bése na Ɔda Bubo Ɔku kemo lɛlɔ bɔdi ni, ewida adubɔsiaku-nwu kama.”
48003011	Sɔsɔ na ɔdi ka Katɔti uláklibi anwu ku ɔdi ntɛ ɔkɛnku ɔda bubo lɛlɔ. Ɔsika bénweni banii, “Ukyuli ɔni nse siin ni, ɔɔkɛ́ ngba ɔkɛnku nwuna bɔƒɔtaadi ɔsu.”
48003012	Nsu ɔda bubo bɔɔɔdanku bɔƒɔtaadi. Mmomu bénweni banii, “Ukyuli biala mɔɔdi ala amɛni lɛlɔ ni, ana ebi na ɔdubo bude.”
48003013	Na Kristo nébo úbada-bu údie ewida kemo. Na anwu nébenwini ewidala úte-bu. Ɔsika bénweni banii, “Ewida asiaku ukyuli ɔni na badubuti baƒala ugyii lɛlɔ.”
48003014	Na Kristo ɔ́bla ɔmɛni kalɛ na kusɛ kusɛ ɔni na Katɔti ɔ́su úse ka wasiaku Abraham mmɔ ɔsiaku bani naaadi Yudaƒuɔ lɛnɔ kama ɔkɛnku Kristo Yesu lɛlɔ. Na ɔkɛnku bɔƒɔtaadi bɔmmɔ lɛlɔ ni, na abu lɛnɔ bɔkɛ Katɔti linyese lɛni ndi nwuna Kɔyu.
48003015	Banwa, lɛla lɛni mɔɔsu mɛni ni, bɛya na liti lɛkɔku bula limeyi biala ngba bulie. Si nkyuli inyɔ bénu lɛlɔ kalɔ na lɛla lɛdi lɛlɔ na bényimi-ni lɛlɔ ni, bana kemo ɔdi uuubo kuƒi ka ɔsɔ unweni iye ɔda lɛla lɛdi udie bunyimi bɔmmɔ kemo. Lɛni kani na use na mɛni lɛnɔ.
48003016	Linyese lɛni na Katɔti ɔ́su úse mmɔ lise lite Abraham ku ubidi. Na Bunweni Kedee Ɔku ɔmmɔ kemo ni, Katɔti útasu ɔnii, “Abraham ku nwuna bebi.” Si ɔ́su ɔnii, “ku nwuna bebi” ni, na ɔɔtina ka bebi bammɔ bemomo. Mmomu bɔsu na ɔ́su ɔnii ku ubidi. Na ɔmɛni ɔɔtina ka ukyuli unwi pɛ. Na ukyuli ɔmmɔ ndi Kristo.
48003017	Lɛla lɛni mɔɔtina ndi ka Katɔti únyimiku Abraham lɛla lɛdi. Na ɔ́su ka wadi bunyimi bɔmmɔ lɛlɔ. Na ɔda bubo bɔni na Katɔti úbete Mose na akwa eti maane ku aavlatɛ kama ni, ulakana na webile Katɔti bunyimi na linyese lɛmmɔ lɛbla kaduɛ.
48003018	Na si lɛla lɛni na Katɔti ɔ́su úse ka wete mmɔ lɛkɛnku ɔda bubo lɛlɔ ni, na agyi anii ɔsɔ ɔɔɔdi linyese. Nsu ɔɔɔdi lɛni. Mmomu ɔkɛnku Katɔti ɔlati nwuna lɛƒɔndia ɔsu na úti-ni úte Abraham na nwuna linyese ɔsu.
48003019	Na bi na ɔda bubo bɔmmɔ bɔdanku nɔ? Búbebunku na bɔnu likpidi bɔti. Na bɔdubɔkya utédu uwi ɔni na Abraham ubi ɔmmɔ webo. Anwuɔsu na Katɔti úse kenye kammɔ. Katɔti batu béti ɔda bubo bɔmmɔ béboku-bu ɔkɛnku ukyuli unwi ɔni nkya Katɔti ku bekyuli ntɛ.
48003020	Nsu ka Katɔti ɔlati mɔɔbla lɛla lɛmɛni ɔƒɛni ɔsu ni, utáwia ntɛ ɔkyane ɔbambadi.
48003021	Bɔtina na ɔmɛni ɔda ka ɔda bubo bɔmmɔ bɔ́ta bunye Katɔti linyese lɛmmɔ lɛlɔ? Oowo, kudii! Ɔsika si béti ɔda bubo bɔmmɔ béte ukyuli kalɛ na ɔkɛ ngba ni, na agyi aani ukyuli ɔdubɔbla siin ku Katɔti si ɔ́di ɔda bubo bɔmmɔ lɛlɔ.
48003022	Nsu Bunweni Kedee Ɔku ɔmmɔ ɔ́su ka kayawi kemodi kénwini kabla ɔblane kéte likpidi. Na kenye kani na Katɔti ɔ́su úse ka wete bekyuli ɔkɛnku bɔƒɔtaadi na Yesu Kristo lɛlɔ kadububo kete bani náƒɔ-nwu bádi.
48003023	Asa na bɔƒɔtaadi bɔmmɔ bɔdububo ni, ɔda bubo bɔmmɔ bɔ́bala-bu aani batɔntɛne kalɛ úti útédu ka bédie bɔƒɔtaadi bɔmmɔ keyi.
48003024	Anwuɔsu ɔda bubo bɔmmɔ mɔɔgyumana-bu kalɛ na ɔtɔnku-bu na bɔnu Kristo, kalɛ na Katɔti ɔklibi abu ku-nwu ntɛ ɔkɛnku Kristo bɔƒɔtaadi bɔmmɔ ɔsu.
48003025	Na ɔƒɛni ɔni na bɔƒɔtaadi bɔmmɔ búubo ni, ɔɔɔdi ɔda bubo bɔmmɔ nsɔ mɔɔnu-bu lɛlɔ.
48003026	Ɔkɛnku Kristo bɔƒɔtaadi kemo ɔsu na bina ƒui bɛdi Katɔti bebi.
48003027	Ɔsika amii bani ƒui náƒɔ ntu bɔkpila ɔdi ɔmmɔ na Kristo kemo ni, bíti Kristo bɛ́kya aani awu kalɛ.
48003028	Anwuɔsu kavumana kadi kasɔ keeebo Yudani iye Helani iye ukyuli ɔni mɔɔbla ukyuli ɔdi kabla iye ɔni nli nte lɛlɔ iye ɔnana iye uleku ɔdi ntɛ. Ɔsika bina ƒui bɛ́bla ku Kristo Yesu unwi.
48003029	Anwuɔsu si bɛdi Kristo ɔdi ni, na bɛdi Abraham kaba bebi, na bɛdi Katɔti linyese lɛmmɔ ala badine.
48004001	Lɛla lɛni na mɔɔsu ndi ka uwi ɔni na ɔnamu ɔni mɔɔdi ɔti ala ɔmua use blii suɛ ni, ɔnamu ɔmmɔ use aani ukyuli ɔni mɔɔbla ukyuli ɔdi kabla. Ina ka anwu mbo lɛla biala.
48004002	Uwi ɔni na ɔmua ɔdi ɔnamu mɛni ni, ubo bekyuli bani mɔɔnu anwu ku nwuna ala lɛlɔ úti útédu uwi ɔni na ɔti úse úse.
48004003	Lɛni kani na use abu lɛnɔ uwi ɔni na bɔdi banamu. Na ala ani na baatina na kayawi mɛni nátaadi-bu lɛlɔ.
48004004	Nsu ka uwi ɔni na Katɔti úse mmɔ geen údu ni, ɔ́tala Ubidi ɔ́kya-bu. Na ɔ́ya na uleku ɔdi ɔ́wɔ-nwu ɔ́kya kadi kadi akɔ na bana ɔda bubo bɔdi-nwu lɛlɔ
48004005	kalɛ na ɔda bani nkya ɔda bubo bɔmmɔ kalɔ udie na benwini Katɔti bebi geen.
48004006	Ka bɔdi Katɔti bebi ɔsu ni, ɔ́tala Ubi ɔmmɔ Kɔyu ɔ́kya bula kayi kemo. Na Kɔyu kɔmmɔ mɔɔkpali katɔ taalɔ ɔnini, “Abba” ɔni kalɔ ndi mina Ati.
48004007	Anwuɔsu ni, bɛsɔ bɛɛɛdi bekyuli bani mɔɔbla kabla teete bekyuli badi lɛnɔ. Mmomu bɛdi nwuna bebi. Na ka amii lɛnɔ bɛdi nwuna bebi mɛni ni, Katɔti ɔ́bla-mii nwuna ala badine.
48004008	Uwi ɔni návi kemo ni, na nka bɛɛɛgyi Katɔti. Anwuɔsu ɔyikun ɔni naaadi Katɔti ɔdi nátaadi-mii lɛlɔ.
48004009	Nsu ɔƒɛni ɔni na bɛgyi Katɔti mɛni iye lɛsu nnii Katɔti ɔgyi-mii mɛni ni, bi ɔsu na bɛ́sɔ bíti lɛlɔ biite ɔyikun ɔmmɔ bene udu. Munuu bɛɛyɔ́ ka ɔda bubo bɔdi bɔsɔ butaadi-mii lɛlɔ?
48004010	Na bɛ́sɔ bínwini kama bísie bɛɛdi emeyi ku abuli ku uwi ku akwa adi udu lɛlɔ.
48004011	Liƒu lɛɛda-mi na bina lɛlɔ. Na ɔɔbla-mi aani ka kabla kani na lɛ́bla líte-mii ƒui kadi kabla keeke.
48004012	Banwa, muuvele-mii nnii bɛtɛya-mi na bɛlɛ-mi. Ɔsika ami lɛnɔ ukyuli ndi aani bina kalɛ. Na ɔdi útabla-mi likpidi lɛdi.
48004013	Binyimo kudeedi kɔni na lɛ́ka litemi buni lɛmmɔ lɛsa bɔ́kɔ bute-mii mmɔ, ɔsika na lɛlɔ kemo kaaadia-mi.
48004014	Ina ka udu ɔni kemo na nkya na mina ɔlɛ ɔsu ɔdi bɔkɔku taanu ute-mii muedi ni, bítanu-mi kalɛ kadi iye bini-mi. Mmomu bɛ́ƒɔ-mi aani kalɛ na bɛdubɔƒɔ Katɔti ɔtu, na bɛ́ƒɔ-mi lɛnɔ aani kalɛ na bɛdubɔƒɔ Kristo Yesu ɔmmɔ ɔlati.
48004015	Wɛ na lɛlɔyɔ lɛni náƒɔ-mii lɛlɔ kemo mmɔ ƒui lɛ́vi. Lɛla lɛni lɛlɔ na ami ɔlati muedi lɛkana na lidie-mii kenye ka nka bɛkana bɛkpa bina anumi ani na bɛda bɛɛnu muedi bite-mi.
48004016	Munuu línwini-mii ukisine na litemi geen lɛni na lɛ́su-mii ɔsu?
48004017	Anumi eegyie bekyuli bani muubo-mii kudɔ ka benwini-mii kasusu basia bana lɛlɔ. Nsu ɔɔɔdi kasusu kabuni na bada. Mmomu kalɛ na bamami-mii bula lɛlɔ na baya bina anumi eteegyie bana lɛlɔ ɔsu kani.
48004018	Ɔdia ka ukyuli anumi eteegyie na lɛla lɛbuni lɛlɔ. Na ɔdi ka use lɛni uwi biala, na ɔɔɔdi uwi ɔni na nkya-mii kudɔ kani.
48004019	Mina bebi bayɔne, nsɔ muunú-mii lɛlɔ ɔlɛ aani uleku ɔni ntɛ kɔwɔ úti utédu uwi ɔni na manu ka Kristo udu ɔ́ƒɔ-mii lɛlɔ kemo ƒui.
48004020	Na mɔɔyɔ́ geen ka nka lɛkya-mii kudɔ ɔƒɛni na liboku mina lɛdi kalɔ, ɔsika bina ablala ese-mi kalɛ kadi!
48004021	Mɔɔyɔ́ ka liye amii bani mɔɔyɔ́ ka bɛsɔ bɛkya ɔda bubo bɔmmɔ kalɔ nnii lɛla lɛni na ɔda bubo bɔmmɔ bɔdanku ni, biinú-mu kalɔ geen?
48004022	Ɔsika ɔda bubo bɔmmɔ bɔɔtina ka ni, Abraham ɔ́wɔ bebi inyɔ. Na ubi udeedi ni, uleku ɔni mɔɔbla-nwu kaduli kabla náwɔ-nwu úte-nwu. Na ubi unyɔdi anwu ni, nwuna kɔduni náwɔ-nwu úte-nwu.
48004023	Na ubi ɔni na uleku ɔni mɔɔbla-nwu kaduli kabla ɔ́wɔ ni, báwɔ-nwu na uwi ɔni kemo na ɔnana ku uleku beelie taawɔ kalɛ kani. Nsu ubi unyɔdi ɔni na kɔduni ɔ́wɔ anwu ni, litela na lɛdi lite-ma na Katɔti lɛsuse kenye na uwi ɔni na ɔnana ku uleku basɔ balásia kɔwɔ anu.
48004024	Ala amɛni adi lɛsugba. Na beleku inyɔ bamɛni benye bete bunyimi bɔkukudi ku bɔwɔdi. Na bebi bani na ɔda bubo búnyimi-ma aani bekyuli bani mɔɔbla bekyuli bamba kabla kalɛ ni, badi Hagar bebi. Na ama nnye nte bunyimi bɔni na Katɔti únyimi ku bekyuli na Sinai kɔbi lili.
48004025	Hagar ɔni nnye nte Sinai kɔbi na Arabia kalɔ lɛlɔ ni, ɔdi lɛgba lɛni mɔɔtina kalɛ na Yerusalem ɔni nkya ɔƒɛni ku nwuna bebi bakya lɛbibo kemo ɔmwi na bénwini bekyuli bamba kabla bablane.
48004026	Nsu Yerusalem ɔni nkya katɔ ni, lɛla lɛdi lɛɛɛda-nwu, na anwu ndi kɔduni ɔni ndi bula uni.
48004027	Ɔsika bénweni bákya Bunweni Kedee Ɔku kemo banii, “Lɛlɔ litaayɔ awɔ udinkɔ. Bo kudu momoomo ku lɛlɔyɔ, awɔ ɔni na kawɔƒɔ kátadu-ɔ kudii. Ɔsika uleku ɔni na ɔgyani údie-nwu atu ni, anwu ndubo bɔwɔ butulo.”
48004028	Na ɔƒɛni ni, mina banwa, amii bílieku Isak na bɛdi Katɔti bebi ɔkɛnku nwuna linyese lɛlɔ.
48004029	Na uwi ɔmmɔ kemo ni, ubi ɔni na uleku ɔni mɔɔbla kaduli kabla mmɔ ɔ́wɔ ni, úkpoku ubi ɔni na ɔkɛnku Katɔti Kɔyu ɔyikun lɛlɔ na kɔduni ɔ́wɔ-nwu. Na lɛni kani na ɔɔlɛ́ ɔmwi.
48004030	Nsu bi na bénweni bákya Bunweni Kedee Ɔku kemo? Bénweni banii, “Bɔku uleku ɔni mɔɔbla kaduli kabla mmɔ ku ubidi na batɔlɔ kaduli mmɔ, ɔsika uleku ɔni mɔɔbla kaduli kabla ubi ku kɔduni ubi balakana bana ɔti ala bule bɔdi.”
48004031	Ɔmɛni ɔsu ni, mina banwa, abu bɔɔɔdi kaduli kabla ɔblane bebi, mmomu kɔduni bebi na bɔdi.
48005001	Kristo úte-bu bɔnwuna kalɛ na bɔkɛ bɔnwuna sɔsɔ. Anwuɔsu binye kpakplaa na bɛsɔ bitete kuƒi na ɔdi unye-mii lɛlɔ na bitaabla ukyuli ɔdi kabla lɛnɔ.
48005002	Bise ɔmɛni likpo! Ami Paulo mɔɔsu-mii ka si bíte kuƒi na békulo-mii ago ni, na Kristo ɔsɔ uuubo kɔsia kɔdi uuute-mii.
48005003	Na nsɔ mɔɔsu-mii nwaa ka si ukyuli ɔdi ɔ́ya na békulo-nwu lego ni, na únyimi lɛlɔ ka ɔdi ɔda bubo bɔkukudi bɔmmɔ ku ala ani na adanku-nwu lɛlɔ ƒui.
48005004	Na amii bani mɔɔkali bɛnii amii ku Katɔti ntɛ bɔdubɔdia ɔkɛnku ɔda bubo bɔmmɔ lɛlɔ bɔdi ɔsu ni, bɛgyi bɛnii bɛ́da lɛlɔ bɛ́mami Kristo lɛlɔ. Na bɛsɔ bilákɛ Katɔti lɛƒɔndia.
48005005	Na abu ni, ɔkɛnku bɔƒɔtaadi ku Katɔti ɔyikun lɛlɔ ni, bɔsia anu kpakplaa ka Katɔti ɔdubɔnu-bu aani bekyuli bani nse siin. Na ɔmɛni na bunye bɔgya.
48005006	Na si bɔ́bla unwi ku Kristo ni, lego bukulo ku tekulo ɔsɔ uuubo kɔsia kɔdi. Lɛla lɛni bɔɔwia ndi bɔƒɔtaadi bɔni mɔɔtina kalɛ na bɔɔyɔ́ lɛlɔ.
48005007	Na nka binye kabla kammɔ lɛlɔ kaduɛ! Na ɔma náya na bɛ́da bɛ́ya, na ɔ́ya na bɛ́da litemi geen lɛmmɔ lɛlɔ bɔdi bɛ́ya?
48005008	Ɔmmɔ udu útasi Katɔti kudɔ.
48005009	Bɔnyii blii suɛ mɔɔyá na ɔlaaƒɔ ɔni bánwu ƒui uuƒu.
48005010	Lɛ́ƒɔ lɛ́di na Blɔti lɛnyi kemo ka bɛsɔ bileti kasusu kabambadi. Na ukyuli ɔni muuƒú-mii kasusu mmɔ ni, ɔdubɔkɛ nwuna kɔtu bɔni kalɛ na ɔ́manku-nwu si ina bi ukyuli na ɔdi.
48005011	Banwa, na mina kakɛ ni, si bɔsu na mmua mɔɔsu bekyuli ka ɔlɛka bekulo ago ni, na nka bi ɔsu na bekyuli beekpóku-mi? Na ɔɔtina ka nka Kristo kukpi na ugyii lɛlɔ lɛsa lɛni mɔɔkɔ́ ni, ɔsɔ ulékpoku Yudaƒuɔ.
48005012	Na bekyuli bani muuƒú-mii kasusu mɛni ama ni, ndubɔyɔ ka besie anumi utédu ka bekulo lɛlɔ bedie bina akɔ ƒui.
48005013	Banwa, bɔlɔ na Katɔti ɔ́lɔ-bu ɔnii bɔkɛ bɔnwuna. Nsu utalɛka buti bɔnwuna bɔkɛ bɔmɛni butaabla ala ekpidi. Mmomu ɔlɛka buti-mu buteebunku lɛlɔ na bɔyɔ kemo.
48005014	Na ɔda bubo bɔmmɔ ƒui kalɔ budie bɔdanku lɛla linwi pɛ. Na ani ndi ka, “Yɔ ƒula ukyulikpana aani ƒula lɛlɔ kalɛ.”
48005015	Nsu si bɛɛtu lɛlɔ akpɛlɛ ka bibile lɛlɔ ni, na bɛti ka lɛkpa lɛmmɔ lɛdubo udu bɔyii ƒui.
48005016	Na lɛla lɛni mɔɔsu-mii ndi ka bɛya na Katɔti Kɔyu kɔtɔnku-mii na bina ngba bulie kemo. Na bitaya na bina ɔlɔna ɔkwɛ adala adi-mii lɛlɔ.
48005017	Na ala ani na bula ɔlɔna ɔɔyɔ́ ni, aata teenye ala ani na Kɔyu kɔɔyɔ́ lɛlɔ. Lɛni kani na ala ani na Kɔyu lɛnɔ kɔɔyɔ́ aata teenye ala aani na ɔlɔna ɔɔyɔ́ lɛlɔ. Na ɔlɔna ku Kɔyu kɔmɛni badi bekisine bete lɛlɔ. Anwuɔsu bɛsɔ bilakana na bitaabla lɛla biala mɔɔda-mii ɔkwɛ.
48005018	Na si Kɔyu kɔ́tɔnku-mii ni, na biiibo ɔda bubo bɔmmɔ kalɔ.
48005019	Na ala ani na ɔlɔna ɔɔbla ni, aalɛ́ keyi nwaa na anya ndi lɛyalɛ ku kɔbɔ ala bɔbla ku adɔlɔla bɔbla
48005020	ku lɛƒiɔkpa ku kabɔ bɔdu ku bekyuli bukisi ku kekpo ku bekyuli bani muukpó kogyulo ku kɔnyi buti ku awɔ lɛti lɛkɛ ku unyeƒi ku lɛlɔ bule akpa akpa
48005021	ku lɛnungyie ku ntɛ bukpi ku adikpi emeyi bɔdi ku ana udu. Na muubó-mii ɔda na ana lɛlɔ aani kalɛ na lɛ́ɛsu-mii ḿbavi ka bekyuli bani mɔɔbla ala ammɔ udu ni, baladi Katɔ Ɔga Ɔma ala!
48005022	Nsu Kɔyu ablala ani nse aani ebi buni kalɛ ni, anya ndi bɔyɔ ku kubiti ku keyi buɛɛ ku kayi bɔkɛ ku lɛƒɔndia ku lɛbuni bɔbla ku ala bɔbla ulu lɛlɔ
48005023	ku lɛlɔ buwi buɛɛ ku lɛlɔ bɔti bɔda. Na ɔda bubo bɔdi bulétile ala amɛni kuƒi.
48005024	Na bekyuli bani ndi Kristo Yesu badi ni, bákana bana ɔlɔna udu ɔkukudi ɔmmɔ ku nwuna ɔkwɛ adala ekpidi ƒui bámana ugyii lɛlɔ ku Kristo.
48005025	Na ka ɔkɛnku Kɔyu kɔmmɔ lɛlɔ ɔsu na bulie ngba ni, bɛya na Kɔyu kɔmmɔ kɔtɔnku-bu.
48005026	Na bitaya na bɔtalaku lɛlɔ katɔ iye butaakya lɛlɔ kɔnyi iye buteekpoku lɛlɔ kogyulo.
48006001	Banwa, si ɔdi ɔ́bla likpidi lɛdi ni, amii bani na Katɔti Kɔyu kɔ́ƒɔ-mii lɛlɔ kemo ni, binwini-nwu buɛɛ na ɔda likpidi lɛmmɔ bɔbla ɔya. Nsu bɛnu kaduɛ kalɛ na bina akɔ ɔdi uleduo ɔgbankpi ɔmmɔ udu kemo.
48006002	Bibunku lɛlɔ si ɔdi ɔkya lɛbibo lɛdi kemo. Na si bɛɛbla ɔmɛni ni, na bɛɛdi Kristo ɔda bubo lɛlɔ.
48006003	Na si ɔdi ɔɔnu lɛlɔ ka ɔdi lɛla lɛdi nsu ɔɔɔdi lɛla biala ni, ukyuli ɔmmɔ ɔɔtɔ́lɔ lɛlɔ.
48006004	Ukyuli biala ɔkɔku nwuna lɛlɔ udu ɔnu. Na si ɔ́nu ɔ́ti ka ɔdia ni, na ɔkana na ɔkun lɛmɛnɛ na nwuna ablala lɛlɔ. Na ɔɔɔdi ɔni na uti lɛlɔ ɔkɔku ukyuli bamba.
48006005	Ɔsika ɔdi ka ukyuli biala uti anwu ɔlati etila.
48006006	Ukyuli ɔni na bátina-nwu bɔƒɔtaadi kemo etemila ni, anwu lɛnɔ ule nwuna akɛla ku ukyuli ɔni mɔɔtina-nwu ala mmɔ.
48006007	Ɔdi utatɔlɔ lɛlɔ, ɔsika ukyuli ɔdi ulakana na wavi Katɔti kekuma. Ɔsika lɛla lɛni na áva ni, ani kani na adubo bude.
48006008	Si aavá ala ani mɔɔda ɔlɔna ɔkwɛ ebi ni, kukpi na adubɔkɛ. Nsu si aavá ala ani mɔɔda Kɔyu ɔkwɛ ebi ni, ngba bɔni nsɔ naaadubo bɔsa kudii na adubɔkɛ.
48006009	Bitaya na enu aƒɛ-bu ku lɛbuni bɔbla. Ɔsika si enu átaƒɛ-bu ni, uwi ɔdubo ɔni na bɔdubɔkɛ edula ani na bɔ́va ebi.
48006010	Anwuɔsu uwi biala na kuƒi kɔtɛ-bu ni, bɛya na butaabla lɛbuni teete ukyuli biala. Ɔni ntulo ndi ka bɛbla bite banwa baƒɔtaadine.
48006011	Amii alati bɛdubɔnu kunweni bonwu kɔni na ami ɔlati líti mina kɔnu línweni mɛni.
48006012	Bani nnye-mii lɛlɔ na baayɔ́ ka bikulo ago mmɔ ni, ama ndi bekyuli bani mɔɔkun lɛmɛnɛ na ɔlɔna lɛlɔ. Baabla ɔmɛni kalɛ na bekyuli belékpoku-ma na Kristo kukpi na ugyii lɛlɔ litemi ɔsu.
48006013	Bani muedi nékulo ago mmɔ ni, baládi ɔda bubo bɔmmɔ lɛlɔ. Nsu baayɔ́ ka amii lɛnɔ bikulo ago na bataakun lɛmɛnɛ na bina ɔlɔna bukulo bɔmmɔ lɛlɔ.
48006014	Ami ni, mina lɛmɛnɛ lɛni ndubɔkun kani ndi kukpi kɔni na Yesu Kristo úkpi na ugyii lɛlɔ. Na ɔkɛnku nwuna kukpi na ugyii lɛlɔ ɔsu use aani si líkpi na kayawi ala kudɔ aani kalɛ kani na kayawi ala ékpi na mina anumi.
48006015	Na ɔɔɔdi lego bukulo iye ago tekulo na bɔɔwia, mmomu lɛla lɛni na bɔɔwia ndi ngba bɔwɔdi bulie.
48006016	Na ama bani mɔɔsia ala amɛni anu na bana ngba bulie kemo ni, keyi buɛɛ ku kɔnyana bɔnu kɔsiaku-ma kama, ama ku Katɔti bekyuli ƒui.
48006017	Ukplodi ni, nsɔ naaayɔ ka ukyuli ɔdi ɔsɔ ute-mi lɛƒɛda lɛdi. Ɔsika lɛtaala lɛni mma-mi lɛlɔ mɛni ɔɔtina ka ndi Yesu kabla ɔblane.
48006018	Banwa, muuvele nnii Blɔti Yesu Kristo lɛƒɔndia lɛsiaku-mii na lɛkya bina kɔyu ɔkplu. Ɔsia lɛni.
49001001	Ami, Paulo ɔni nkɛnku Katɔti lɛƒɔyɔ lɛlɔ ɔsu na ndi Kristo Yesu ɔtalane ni, ami muunweni ɔku ɔmɛni lite amii Katɔti baƒɔtaadine bani nkya Eƒeso na bɛ́blaku Kristo unwi na bɛɛdi nwuna etemila lɛlɔ.
49001002	Muuvele Katɔti ku Blɔti Yesu Kristo nnii nwuna lɛƒɔndia lɛkya-mii ɔkplu na ute-mii keyi buɛɛ.
49001003	Bɔɔgyá Katɔti ɔni ndi Blɔti Yesu Kristo Ɔti enu. Anwu muute-bu kɔyu kemo kusɛ kusɛ ƒui ɔ́siku katɔ mmɔ ɔkɛnku Kristo lɛlɔ.
49001004	Ɔsika ɔkɛnku Kristo ɔmmɔ lɛlɔ na Katɔti ɔ́ƒuna-bu úse asa na údie kayawi kalɛ na bɔlɛ sɛɛn na nwuna anumi na bɔƒiɔ bɔdi bulakya-bu lɛlɔ.
49001005	Katɔti ɔ́lɛ ugyii úse na nwuna kaƒɔ ƒaa bɔyɔ kemo ka ɔdubɔsia Yesu Kristo lɛlɔ na ɔbla-bu nwuna bebi.
49001006	Anwuɔsu bɛya na bumwi Katɔti na nwuna lɛƒɔndia libendi lɛni na ɔ́bla úte-bu ɔkɛnku Ubidi ɔni na ɔɔyɔ́ geen lɛlɔ ɔsu.
49001007	Ɔsika ɔkɛnku Kristo ubugya lɛlɔ na bɔ́kɛ bɔƒɔ, na ɔmɛni ɔ́tina ka bɔ́kɛ likpidi buti taakyiɛ. Bɛnu Katɔti lɛƒɔndia bonwu lɛni na úti úte-bu!
49001008	Lɛƒɔndia lɛni neeebo bɔkɔku bɔdi. Ɔkɛnku nwuna lɛnunda ku kalɛ na nwuna kasusu kagyi lɛla biala ɔsu ni,
49001009	kaƒɔ káyɔ-nwu ka údie nwuna kasusu kemo abɛla ƒui ɔ́tina-bu. Ani na ɔ́su úse ka ɔdubɔbla ɔkɛnku Kristo lɛlɔ.
49001010	Na kasusu kammɔ kadububo kete lɛni na kawɔlɔkɔ uwi ɔni na Katɔti ɔ́su úse lɛlɔ. Ɔdubɔsala ala ani ƒui nkya katɔ ku kalɔ na uti-nya ɔkya lɛlɔ ɔdine unwi ɔni ndi Kristo kalɔ.
49001011	Katɔti ɔ́bla ala ƒui na nwuna kasusu ku bɔyɔ kenye na abu ku Kristo unwi bɔbla ɔsu. Na Katɔti ɔ́ƒuna-bu ka bɔbla nwuna bebi ɔkɛnku nwuna kasusu kani na ɔ́bla úse kalɔ kesekɔ ƒui lɛlɔ.
49001012	Ɔmɛni ɔsu ni, bɛya na abu bani ndi bekyuli bedeedi bani nákɛ lɛnunsia na Kristo kemo mɛni ni, bumwi Katɔti ka ɔdia geen ɔsu.
49001013	Lɛni kani na béti amii lɛnɔ bébunku Kristo badi akɔ ɔkɛnku litemi geen lɛni na bɛ́ƒɔ bɛ́di ɔsu. Na litemi buni lɛmmɔ néti ngba bɔƒɔ búboku-mii. Na ka bɛ́ƒɔ Kristo bɛ́di ɔsu ni, Katɔti úti nwuna Kɔyu kɔni na ɔ́su úse ka wete-bu mmɔ úse-bu likpo.
49001014	Katɔti Kɔyu kɔmɛni na úti únyene kama úte ala ani ƒui na bɔdubɔkɛ wetédu uwi ɔni na wawɔlɔ anwu badi bɔƒɔ. Ɔmɛni ɔdubɔya na bemwi nwuna lɛnyi bonwu lɛmmɔ.
49001015	Ɔmɛni ɔsu ni, ɔ́si uwi ɔni na línu kalɛ na bɛ́ƒɔ Blɔti Yesu bɛ́di na bɛɛyɔ́ Katɔti bekyuli ni,
49001016	ńtada linugya buti teete Katɔti na bina lili ńtaya. Na uwi biala na mɔɔkpali katɔ ni, muuvele na bina lili.
49001017	Muuvele nnii Katɔti ɔni ndi Blɔti Yesu Kristo Ɔti na ɔdi bula Ɔti Buni geen ute-mii nwuna Kɔyu kɔni ndubɔya na bɛda anu na udie Katɔti ɔmmɔ ɔtina-mii. Na ɔya na bɛti-nwu kaduɛ bibu.
49001018	Na muuvele Katɔti nnii bina kasusu kabla nwaa na bɛnu nwuna bukeye bɛti kalɛ na biti bina anu bɛsia ala ani ɔsu na ɔ́lɔ-mii ku ala bonwu ani na bɔɔkɛ́ taadi na nwuna baƒɔtaadine akɔ lɛlɔ.
49001019	Na bɛnu lɛnɔ kalɛ na Katɔti ɔyikun ɔɔbla kabla geen kani neeebo bɔkɔku bɔdi na nwuna baƒɔtaadine akɔ bɛti. Na ɔyikun ɔni nkya-bu lɛlɔ kemo mɛni ni, útavumanaku ɔyikun unengudi
49001020	ɔni na Katɔti úti ɔ́talaku Kristo ɔ́lɛku bekpine akɔ na úti-nwu útése nwuna kɔdianu na katɔ mmɔ.
49001021	Mmɔ na Kristo ulie ɔɔdi bayikune ku kenyekɔ biala ku kɔyu ɔyikun ku bagadine ƒui lɛlɔ. Na nwuna lɛnyi litulo lɛga bɔdi ɔyikun lɛnyi biala na kayawi kamɛni ku kani mebo lɛnɔ ƒui kemo.
49001022	Katɔti úti lɛla biala ɔ́kya Kristo lɛgba kalɔ na úti-nwu ɔ́bla baƒɔtaadine ƒui lili.
49001023	Baƒɔtaadine bamɛni badi Kristo ɔlɔna na beedie-nwu keyi na ulu biala lɛlɔ ka anwu ndi ukyuli ɔni náƒɔ lɛla biala kemo ƒui.
49002001	Uwi ɔdi návi kemo ni, bíse aani bekyuli bani nékpi na kɔyu kemo, ɔsika bítaabla atuɔkplu ku ekpidi.
49002002	Na bɛ́siaku kayawi ala ekpidi kama ku ukisine ɔni mɔɔdi ayu ekpidi ƒui lɛlɔ na kayaa, na anwu kani mɔɔdi batuɔkplune ƒui lɛlɔ ɔƒɛni.
49002003	Lɛni geen na abu lɛnɔ búlie ngba aani bana kalɛ na bɔ́siaku bula ɔlɔna ɔkwɛ adala kama na bɔ́bla ala ani na bula ɔlɔna ku kasusu kaayɔ́. Na ka bula ukyuli udu útavumanaku bani mɔɔbla ala ammɔ udu ɔsu ni, bɔ́manku ka Katɔti ɔni abu lɛnɔ kɔtu aani bekyuli bakladi kalɛ.
49002004	Nsu ka Katɔti ɔɔnu-bu kɔnyana pii na nwuna bɔyɔ bɔni na ubo úte-bu lɛnɔ bumomo ɔsu ni,
49002005	uwi ɔni na búkpi na kɔyu kemo ɔ́si bula alaekpidi bɔbla ɔsu ni, Katɔti ɔ́ya na bɔ́sɔ búnwini búbo bulie ngba ku Kristo. Na ɔkɛnku Katɔti lɛƒɔndia ɔsu na bɔ́kɛ ngba bɔƒɔ bɔmɛni.
49002006	Na ɔmmɔ ɔɔtina ka abu ku Yesu Kristo na Katɔti ɔ́gyila ɔ́lɛku bekpine akɔ kalɛ na bɔdiku-nwu lɛga na katɔ.
49002007	Katɔti ɔ́bla ɔmɛni úti ɔ́tina bekyuli na uwi ɔni ndububo ƒui kemo kalɛ na banu nwuna lɛƒɔndia lɛni na ubo ute-bu ka liiibo bɔkɔku bɔdi ɔkɛnku bɔyɔ bɔni na ɔɔyɔ́-bu na Yesu Kristo ɔsu.
49002008	Ɔsika Katɔti lɛƒɔndia ɔsu na bɛ́kɛ ngba bɔƒɔ. Na útasi amii alati kudɔ. Mmomu ɔ́si Katɔti bɔƒɔtaadi litela lɛni na úte-mii ɔsu.
49002009	Na útasi bina kabla kadi lɛnɔ kemo kalɛ na ɔdi ɔkun lɛmɛnɛ lɛdi.
49002010	Katɔti ɔkɛnku Kristo Yesu lɛlɔ na údie-bu kalɛ na bɔbla ala abuni ani na anwu ɔlati ɔ́klibi úse úte-bu ka bɔbla.
49002011	Binyimo ka uwi ɔdi návi ni, báwɔ-mii aani bekyuli bani naaagyi Katɔti. Na Yudaƒuɔ bani nékulo lego ni, baalɔ-mii banii kadi kani bekyuli nétekulo ago. Nsu geen ni, bani nábla ɔlɔna bukulo ɔdi ɔmɛni ni, ɔlɔna lɛlɔ kabla kani na ɔdi. Na uuubo kɔsia kɔdi na kɔyu kemo na Katɔti anumi.
49002012	Binyimo ka uwi ɔmmɔ ni, amii ku Kristo bɛɛɛdi unwi, na bɛdi baƒɔ bani naaadi Yudaƒuɔ bani na Katɔti ɔ́ƒuna. Na biiibunku kenye kani na Katɔti úse úte nwuna bekyuli na kenye kani na únyimiku-ma kemo. Na biiibo lɛnunsia lɛdi na ngba bɔni na bilie kemo. Na bítenu Katɔti lɛnɔ kɔku kudii na bina ngba kemo.
49002013	Nsu ɔƒɛni ni, amii bani na nka bɛ́gyunku Kristo Yesu ni, ɔkɛnku nwuna ubugya ɔni na úti úwi kalɔ na bina lili ɔsu ni, bɛ́kpɛ bíde-nwu.
49002014	Ɔsika Kristo ɔlati úte-bu bɔnwuna uwi ɔni na úti Yudaƒuɔ ku bani naaadi Yudaƒuɔ ƒui ɔ́sala. Na údie bukisi bɔni nse anii kowodu na ɔkya bana ntɛ.
49002015	Úti nwuna ɔlɔna ɔ́kpa úte Katɔti aani ala ani na beti bakpa bedie ekisila ani na Yudaƒuɔ ɔda bubo ƒui bɔdanku. Lɛla lɛni ɔsu na úti lɛlɔ ɔ́kpa ndi ka uti bana akpa anyɔ bammɔ ɔsala na babla benwi na nwuna kemo, na keyi buɛɛ kebo-ma akɔ.
49002016	Na lɛnɔ ni, Kristo kukpi na ugyii lɛlɔ ɔ́klibi bana anyɔ ƒui ku Katɔti ntɛ, na ɔ́da bukisi ala ani ƒui ńkya-ma ntɛ údie, na bábla unwi ku Katɔti.
49002017	Anwuɔsu Kristo úbo úbakɔ keyi buɛɛ litemi buni lɛmmɔ lɛsa úte bekyuli bani nágyunku-nwu ku bani nákpɛ béde-nwu ƒui.
49002018	Ɔkɛnku Kristo lɛlɔ na bula akpa anyɔ ƒui, Yudaƒuɔ ku bani naaadi Yudaƒuɔ, bɔ́kɛ Katɔti Kɔyu kunwi lɛlɔ búbo Katɔti anumi.
49002019	Anwuɔsu amii bani naaadi Yudaƒuɔ mɛni bɛsɔ bɛɛɛdi baƒɔ iye belusiene keeke. Mmomu ɔƒɛni ni, bɛdi Katɔ Ɔga Ɔma bekyuli akɔ badi ku Katɔti bebi geen.
49002020	Amii lɛnɔ bise aani kowodu kɔni na bátu bálɛ kpakplaa kɔni na batalane ku kenye bediene bammɔ bátu. Na Kristo ɔlati ndi kowodu kalɔ lɛtabi lɛni nda kowodu kɔmmɔ.
49002021	Na anwu ndi ukyuli ɔni náda ɔtɔ ɔni na bátu mmɔ ɔ́sala na ɔ́ya na únwini Katɔti kakpakɔ kedee.
49002022	Na Kristo ɔmmɔ kemo na baatú abu lɛnɔ aani ɔtɔ kalɛ na bunwini keliekɔ bute Katɔti na kɔyu kemo.
49003001	Ɔmɛni ɔsu ni, ami Paulo ɔni ntɛ aban ɔtɔ ka mɔɔbla Kristo Yesu kabla na bina lili ɔsu ni,
49003002	lɛ́ƒɔ lɛ́di ka bínu ka Katɔti úti kabla kamɛni ɔ́kya-mi lɛkɔkɔ ka lɛbla na bina akɔ na nwuna lɛƒɔndia lɛni na ubo ute-mii ɔsu.
49003003	Línweni ɔku klukui ɔdi límene-mii ɔ́siku kalɛ na Katɔti údie nwuna ala ani nábɛ ukyuli ɔ́tina-mi.
49003004	Na si bɛ́ka-nwu ni, bɛdubɔnu kalɛ na muunú Kristo abɛla amɛni kalɔ.
49003005	Kuuku ni, ɔyawine ɔdi ɔɔɔgyi abɛla amɛni. Nsu ɔƒɛni kani ni, Katɔti ɔ́ya na nwuna Kɔyu kúdie ala amɛni keyi ɔ́tina nwuna batalane ku kenye bediene kedee.
49003006	Na lɛbɛla lɛmmɔ ndi ka bani naaadi Yudaƒuɔ lɛnɔ benwini Katɔti ala badine aani bekyuli bani na ɔ́ƒuna kalɛ na babla ɔlɔna ɔmmɔ kakɛ kadi. Na ɔkɛnku Kristo Yesu lɛlɔ ni, badubɔkɛ ala ani na Katɔti ɔ́su nwuna bekyuli úse.
49003007	Katɔti ɔ́bla-mi nwuna litemi buni lɛmɛni kabla ɔblane ɔkɛnku litela lɛni na úti úte-mi ɔ́siaku nwuna ɔyikun lɛlɔ.
49003008	Ami ɔni ndi Katɔti baƒɔtaadine ƒui akɔ ubliidi ni, Katɔti úti litela lɛmɛni úte-mi ka lɛkɔ litemi buni lɛmmɔ lɛsa na lɛƒɔndia bonwu lɛni na bekyuli badubɔkɛ ɔkɛnku Kristo lɛlɔ lite bani naaadi Yudaƒuɔ.
49003009	Na lɛya bekyuli bati kalɛ na Katɔti abɛla ammɔ ani na anwu ɔni nédie ala ƒui úti ɔ́bɛla bekyuli uwi ɔni návi kemo adubo kabla bɔbla na bekyuli akɔ.
49003010	Na ɔkɛ nwuna baƒɔtaadine lɛlɔ ni, bayikune ku kenyekɔ biala kani mbo ɔyikun na kayaa batɛya Katɔti lɛnunda bonwu lɛni mɔɔbla kabla na lilu pii lɛlɔ na nwuna baƒɔtaadine akɔ.
49003011	Na ala amɛni ƒui akɛnku kalɛ na Katɔti ɔlati ɔ́su úse ka ɔbla ɔsiaku Blɔti Yesu Kristo lɛlɔ ɔ́si kalɔ kesekɔ.
49003012	Ɔmɛni ɔsu na bunye kpakplaa na búti bula kayi ƒui bɔ́sia-nwu lɛlɔ ka si bɔ́blaku-nwu unwi na bɔ́ƒɔ-nwu bɔ́di ni, na bɔkɛ ulu ƒaa na bɔda bɔlɛ Katɔti anumi ku kayi buse.
49003013	Anwuɔsu ni, enu ataƒɛ-mii ka muubó abi lɛni na amii ɔsu. Amii ndubɔkɛ lɛbibo lɛmmɔ kɔsia.
49003014	Ɔmɛni ɔsu mɔɔlɛ akɔnkɔ teevele Katɔti.
49003015	Anwu mɔɔyá na lɛla biala lɛni nkya katɔ ku kalɔ ƒui libo lɛnyi na nina udu kenye.
49003016	Muuvele Katɔti na nwuna lɛƒɔndia bukeye pii kemo nnii ɔkya-mii ɔkplu na nwuna Kɔyu kute-mii ɔyikun na bina kayi kemo.
49003017	Na muuvele nnii Kristo ɔsia bina bɔƒɔtaadi lɛlɔ na ulie-mii kayi kemo kalɛ na si bina bɔyɔ bɔni na bibo búdie litu na bɔda kalɔ kpakplaa aani kugyii kalɛ ni,
49003018	amii ku Katɔti baƒɔtaadine ƒui bɛdubɔti kalɛ na Kristo bɔyɔ bɔ́bɛbɛ na búne ku kalɛ na bɔ́kuku na bɔgyu lɛnɔ.
49003019	Na bɛnu Kristo bɔyɔ bonwu bɔni kalɔ na ukyuli ulakana bunu bɔwɔlɔ mɛni bɛti na Katɔti ɔƒɔ bina ƒui lɛlɔ kemo aani kalɛ kani na anwu ɔlati use.
49003020	Bimwi Katɔti ɔni nda nwuna ɔyikun ɔɔbla kabla teetulo kalɛ na buuvele iye bɔɔkali muedi.
49003021	Bimwi-nwu na baƒɔtaadine akɔ ɔkɛnku Kristo Yesu lɛlɔ na kadi bekyuli ƒui akɔ ɔ́si ɔƒɛni úsela uwi ƒui. Ɔsia lɛni.
49004001	Anwuɔsu ka mɔɔbla Blɔti kabla na ntɛ ɔtɔ na anwu ɔsu ni, mɔɔlɛ-mii nnii bilie ngba bɔni námanku bɔlɔ bɔni na Katɔti ɔ́lɔ-mii.
49004002	Biteeboku lɛlɔ kalɔ uwi biala kemo na bɛda lɛlɔ buɛɛ na bɛyala lɛkɔ na biteebunku lɛlɔ biti bɛtina ka bɛɛyɔ́ lɛlɔ sɔsɔ.
49004003	Bɛbla lɛla biala kalɛ na bɛkana na bilie na unwi bɔbla kemo aani kalɛ na Katɔti Kɔyu kɔ́da-mii kɔ́sala na kúte-mii keyi buɛɛ.
49004004	Ɔlɔna unwi pɛ ku Kɔyu kunwi pɛ nkya aani kalɛ na Katɔti ɔ́lɔ-bu na bubo lɛnunsia linwi pɛ na bɔlɔ bɔmmɔ kemo.
49004005	Blɔti unwi nkya ku bɔƒɔtaadi bunwi, na ntu bɔkpila ɔdi unwi lɛnɔ nkya.
49004006	Lɛni kani bubo Katɔti unwi ɔni ndi bula ƒui Ɔti ɔni ndi ala ƒui Unwoti, na ɔɔbla kabla na bula kemo, na ulie bula ƒui kemo.
49004007	Na Kristo ɔkɛ nwuna lɛƒɔndia bonwu lɛmmɔ kemo úte bula kemo ɔdi biala litela lɛni námanku-nwu.
49004008	Aani kalɛ na Bunweni Kedee Ɔku ɔɔtina ɔnii, “Uwi ɔni na Kristo ɔ́kɔ úsie katɔ ƒui ni, úti bekyuli bani na úkpo ɔ́ƒɔ ƒui ɔ́tɔlɔku. Na úte bekyuli litela.”
49004009	Na si bunweni bɔmmɔ bɔɔtina ka ɔ́kɔ úsie katɔ ni, bi kalɔ na uudie si ɔɔɔdi bɔka na ɔ́ka bɔyu bubo kalɔ kamɛni lɛlɔ?
49004010	Na anwu ɔni náyu úbo kalɔ ni, anwu kani násɔ ɔ́kɔ úsie katɔ mmɔ ƒui kalɛ na ɔƒɔ lɛlɔ biala kemo ƒui na katɔ ku kalɔ.
49004011	Anwu néti etela úte bekyuli na údie badi ka babla batalane, na badi lɛnɔ badi kenye bediene, na badi lɛnɔ badi lɛsa bakɔne, na badi lɛnɔ badi baƒɔtaadine lɛlɔ banune ku ala batinane.
49004012	Ɔ́bla ɔmɛni úti ɔ́klibi Katɔti bekyuli úse kalɛ na beti bebunku baƒɔtaadine na banyuɛ-ma aani Kristo ɔlɔna unwi pɛ ɔmmɔ na ɔlɛ lili.
49004013	Ulu ɔmɛni lɛlɔ na bɔdubo bɔsia na bɔsala bɔbla unwi na bɔƒɔtaadi kemo na bɔti Katɔti Ubidi ɔmmɔ. Ɔmmɔ ndubɔya na bɔbi lɛlɔ budu likpo lɛni na bekyuli banu kalɛ geen na Kristo use bati ƒui na bula lɛlɔ kemo.
49004014	Na bɔsɔ bulése aani banamu bani kasusu bada baatu teenwini na ala bɔtina biala kemo ɔkɛnku ala ani na ɔkɔ ala batinane bánwi na beeti bekyuli taatákya likpidi kemo ɔkɛ bana kakwɛ kekpidi kani na bada ɔsu.
49004015	Mmomu si bɔ́su litemi geen na bɔyɔ kemo ni, bɔdubɔlɛ lili aani Kristo ɔni ndi bula ƒui lili mmɔ ɔlati na ulu biala lɛlɔ.
49004016	Anwu náya na ɔlɔna ɔmmɔ kɔkɛ ƒui kɔ́sala. Na ɔlɔna umodi ɔmmɔ ɔdanku lɛlɔ na ɔlɔna ekpo ani násala ɔsu. Anwuɔsu si ɔlɔna kakɛ biala kábla kaduɛ kalɛ na ɔ́manku ni, ɔlɔna umodi ɔmmɔ ɔɔyu ɔkplu na bɔyɔ kemo.
49004017	Anwuɔsu mɔɔlɛ-mii na Blɔti lɛnyi kemo nnii bɛsɔ bitelie ngba aani bekyuli bani naaagyi Katɔti na beeti kasusu kekpludi,
49004018	na bana ala kalɔ bunu bɔkya lɛdisa kemo. Na ka baaagyi lɛla lɛdi na balayɔ banii beenú lɛla lɛdi lɛnɔ ɔsu ni, beeebo kadikɔ kadi na ngba bɔni na Katɔti uute nwuna bekyuli kemo.
49004019	Na ka baaagyi kɔƒa ɔsu ni, ɔlɔna ɔkwɛ adala kama kani na basia. Na baabla ala ani ƒui udu muusé lɛlɔ, na ala ammɔ áƒɔ-ma lɛlɔ kemo ƒui.
49004020	Na amii ni, ɔɔɔdi ɔmmɔ udu na bɛ́tɛya na Kristo lɛlɔ!
49004021	Use nwaa ka bɛgyi Kristo lɛlɔ litemi. Na aani nwuna kama basiakune ni, bátina-mii ala geen ani nkya Yesu ɔmmɔ kemo.
49004022	Bátina-mii lɛla lɛdi na bina ngba bɔkukudi bulie lɛlɔ. Ani ndi ka bɛda udu ɔkukudi ɔni mɔɔtɔ́lɔ-mii teesienku ɔlɔna ɔkwɛ adala ekpidi kemo mmɔ bɛya.
49004023	Na bɛya na Katɔti Kɔyu kɔsɔku-mii kakali ɔbla ɔwɔdi.
49004024	Na biti udu ɔni mɔɔtina ka bise siin bɛda. Ɔsika Katɔti údie-mii ka bɛbla kedee aani anwu kalɛ.
49004025	Anwuɔsu bɛda ɔkɔ bɔnyi bɛya. Na ukyuli ɔdi biala ɔsu nwuna ɔkpanadi litemi geen. Ɔsika bula ƒui bɔdi Kristo lɛlɔ ekpo bute lɛlɔ.
49004026	Si bíti kɔnyi ni, bitaya na bina kɔnyi kɔya na bɛbla likpidi. Na bitaya na ɔƒɛ ɔ́nu ɔkya-mii na bina kɔnyi kemo.
49004027	Bitete ukisine ɔmmɔ kuƒi.
49004028	Ukyuli ɔni muuyú ni, ɔda buyu ɔya na uti nwuna enu ɔbla kabla kabuni na ɔkɛ ala na anwu lɛnɔ ubunku bawabane.
49004029	Bitasu etemila ani muusé lɛlɔ, mmomu bɛsu etemila ani mɔɔkya ukyuli ɔkplu kalɛ na ɔ́manku. Na si bekyuli bénu bina etemila ni, na bakɛ kɔsia.
49004030	Na bitaya na Katɔti Kɔyu kúduo kɔnyana kemo. Ɔsika Kɔyu kɔmmɔ nése-mii likpo kúse ka bɛdi Katɔti bekyuli bani ngba na ɔdubɔƒɔ na limeyi likplodi lɛmmɔ lɛlɔ.
49004031	Livo lɛda-mii buƒi lɛya na bekyuli lɛlɔ. Bɛya na bekyuli ala ada-mii kayi bɔtu aya. Na bɛda kɔnyi buti bɛya. Na bɛda kadɔ bɔdɔ bɛya. Na bɛsɔ bitalɔ lɛlɔ anyikpi. Na bɛsɔ biteti lɛlɔ kasusu biala.
49004032	Mmomu ni, bitaanyuɛ lɛlɔ, na bina lɛlɔ litaakwi-mii kaƒɔ. Na biteeti bina bɔƒiɔ taakyiɛ lɛlɔ aani kalɛ na Katɔti úti ɔ́kyiɛ-mii ɔkɛnku Kristo lɛlɔ.
49005001	Ka bɛdi Katɔti bebi bani na ɔɔyɔ́ ɔsu ni, amii lɛnɔ bɛkya ɔkplu na bɛlɛ-nwu.
49005002	Na bɛsiaku Kristo ɔbladu kama na bɛyɔ lɛlɔ aani kalɛ na ɔɔyɔ́-bu na úti lɛlɔ ɔ́kpa na bula lili aani akpala ƒɛƒɛɛ úte Katɔti. Na adi akpala ani mɔɔyɔ́ Katɔti kaƒɔ.
49005003	Ka Katɔti bebi bɛdi ɔsu ni, bɛda lɛlɔ bidie lɛsɔnɔdi ku lɛyalɛ ku lɛnungyie ƒui kemo. Ɔsika ala amɛni udu átamanku ka balɔ-nya anyi muedi na Katɔti bekyuli kedee akɔ.
49005004	Lɛni kani na utalɛka bitatɛmi kɔyalɛtɛ, ɔsika atɛ ekpidi ku adɔlɔla na adi. Mmomu biti linugya biteete Katɔti.
49005005	Ɔsika amii alati bɛgyi bise ka ukyuli ɔni mɔɔbla lɛnungyie lɛni ndi lɛƒiɔkpa iye ɔni mɔɔbla lɛsɔnɔdi iye lɛyalɛ ni, uuubo kadikɔ kadi na Kristo ku Katɔti lɛgadi kemo.
49005006	Bitaya na ukyuli ɔdi uti etemila ekpludi adi ɔtɔlɔ-mii. Ɔsika ala ammɔ udu lɛlɔ ɔsu na Katɔti kɔnyi kuubo bekyuli bani mbo atuɔkplu mmɔ lɛlɔ.
49005007	Anwuɔsu amii ku-ma bitadi kɔnwa kɔdi.
49005008	Ɔsika kudeedi ni, na bɛkya lɛdisa kemo. Nsu ɔƒɛni ka bínwini Blɔti badi ɔsu ni, bɛkya bukeye kemo. Anwuɔsu bilie ngba aani bekyuli bani nlie bukeye kemo.
49005009	Ɔsika bekyuli bani nli bukeye kemo ni, ebi ani na baanwu ndi ebi abuni. Baasu etemila geen na beelie siin.
49005010	Na lɛnɔ ni, bɛtɛya lɛla lɛni mɔɔyɔ́ Katɔti kaƒɔ.
49005011	Amii ku bekyuli bani na bana ablala akya lɛdisa kemo ni, bitasala lɛlɔ bitabla bana ɔbladu ukpidi ɔdi. Mmomu bidie-ma keyi.
49005012	Ɔsika ala ani na baabɛ́ taabla mmɔ adi kɔƒa ka balɔ-nya anyi muedi.
49005013	Na ala ani ƒui bédie keyi ni, adubɔda bɔlɛ keyi nwaa.
49005014	Ɔsika lɛla lɛni na bédie keyi líduo bukeye kemo. Ɔmɛni ɔsu na básu banii, “Awɔ ɔni mɔɔlɛɛ ni, gyinya na ata alɛ bekpine akɔ, na Kristo ɔdubukeye uwi-ɔ lɛlɔ.”
49005015	Anwuɔsu bɛnu lɛlɔ kemo kaduɛ na bɛti kalɛ na biti bilie ngba. Bitelie aani bekyuli bani nátada anu. Mmomu bilie ngba aani bekyuli bani náda anu.
49005016	Bɛda bina lɛlɔ kaduɛ, ɔsika likyulikpi ala bɔbla bɔ́ƒɔ uwi ɔni kemo bɔkya mɛni.
49005017	Ɔmɛni ɔsu ni, bitabla lɛlɔ aani bekyuli badɔlɔdi. Mmomu bɛwia na bɛti ala ani geen na Blɔti ɔɔyɔ́ ka bɛbla.
49005018	Bitekpi ntɛ, ɔsika ɔmɛni mɔɔyá na bɛɛyii udu. Mmomu Katɔti Kɔyu kɔƒɔ-mii lɛlɔ kemo ƒui.
49005019	Na biti Bunweni Kedee Ɔku kemo lɛnu etemila bɛtɛmiku lɛlɔ, na bidie bɔƒɔtaadi lɛnu ku lɛnu lɛni ndanku Katɔti Kɔyu ala. Bɛtu lɛnu ku agyala biti bimwi Blɔti na bina kayi kemo.
49005020	Na bɛgya Katɔti ɔni ndi bula Ɔti enu na Blɔti Yesu Kristo lɛnyi kemo uwi biala na lɛla biala ɔsu.
49005021	Na biboku lɛlɔ kalɔ bite bina lɛlɔ na kalɛ na bɛɛbu Kristo ɔsu.
49005022	Amii beleku biboku lɛlɔ kalɔ bite bina bagya aani kalɛ na biiboku lɛlɔ kalɔ teete Blɔti.
49005023	Ɔsika uleku ɔgya ɔdi lili ute ulekudi aani kalɛ na Kristo ɔdi lili ute baƒɔtaadine lɛkpa lɛni ndi nwuna ɔlɔna. Anwuɔsu na úti lɛlɔ ɔ́kpa na bana lili kalɛ na bakɛ bɔƒɔ.
49005024	Kalɛ na baƒɔtaadine beeboku lɛlɔ kalɔ teete Kristo ni, lɛni kani na ɔlɛka beleku lɛnɔ beteeboku lɛlɔ kalɔ teete bana bagya na lɛla biala kemo.
49005025	Bagya, amii lɛnɔ bɛyɔ bina beleku aani kalɛ kani na Kristo ɔ́yɔ baƒɔtaadine lɛkpa lɛmmɔ ɔsu na úti lɛlɔ ɔ́kpa na bana lili.
49005026	Ɔ́bla ɔmɛni kalɛ na ɔbla nwuna ɔyɔne ɔmmɔ kedee. Na etemila ani na ɔ́su-nwu ɔsu ni, ɔ́bla-nwu sɛɛn aani kalɛ na beeti ntu taakpila ukyuli.
49005027	Na ɔ́klibi anwu ɔni ndi nwuna baƒɔtaadine lɛkpa kedee lɛni muukeye na bɔƒiɔ bɔdi buuubo-ni lɛlɔ, ɔsika likpidi iye bɔsɔ bɔdi bɔɔɔma-ni lɛlɔ.
49005028	Lɛni kani na ɔlɛka bagya bayɔ bana beleku aani kalɛ na baayɔ́ ama alati bana ɔlɔna. Na ɔnana ɔni mɔɔyɔ́ ulekudi ni, ɔɔyɔ́ anwu ɔlati ɔlɔna.
49005029	Ɔsika ukyuli ɔdi uuubo ɔni na uukisi nwuna ɔlɔna. Mmomu ni, ɔɔnu-nwu lɛlɔ na ɔɔbla-nwu kaduɛ, aani kalɛ na Kristo ɔɔbla teete nwuna baƒɔtaadine lɛkpa lɛmmɔ.
49005030	Ɔsika bɔdi nwuna lɛlɔ kakɛ kadi.
49005031	Bunweni Kedee Ɔku ɔɔsu ɔnii, “Ɔmɛni ɔsu na ɔnana ɔdubɔda ɔti ku uni use na uti lɛlɔ utámana ulekudi na bana inyɔ babla ɔlɔna unwi.”
49005032	Litemi lɛmɛni lɛdi abɛla ebendi. Na mɔɔsu-mii nnii etemila ammɔ ese ete Kristo ku baƒɔtaadine lɛkpa lɛmmɔ.
49005033	Nsu ni, akɛnku amii lɛnɔ lɛlɔ. Anwu ndi ka ɔlɛka ɔgya biala ɔyɔ ulekudi aani nwuna lɛlɔ, na uleku biala lɛnɔ ɔbu ɔgyani.
49006001	Amii bebi bɛbu bina bawɔne na Kristo ulu lɛlɔ, ɔsika ɔmɛni ndi lɛla lɛbuni lɛni na ɔlɛka bɛbla.
49006002	Na ɔda bubo bɔni mɔɔsu bɔnii, “Bu ƒ^ɔti ku ƒ^ini” ni, bɔdi budeedi bɔni ndanku linyese.
49006003	Búsie anumi bɔnii, “Kalɛ na keyi kayɔku-ɔ na elie ngba gyɔlɔɔ na kalɔ lɛlɔ mɛni.”
49006004	Na amii bawɔne lɛnɔ ni, bitabla ala ani makya bina bebi kɔnyi. Mmomu bɛtumini-ma na bɛlɛ-ma bɛsiaku bɔƒɔtaadi ulu lɛlɔ.
49006005	Amii bani mɔɔbla ukyuli bamba kabla ni, biboku lɛlɔ kalɔ na binu bina benwoti litemi ku ɔbu ɔsiku kayi ƒui aani kalɛ na bɛdubunu Kristo litemi.
49006006	Ka bɛdi Kristo kabla bablane ɔsu ni, biti bina ɔyikun ƒui bɛbla lɛla lɛni na Katɔti ɔɔwia. Na ɔɔɔdi bana anumi na ɔdi ka bɛbla lɛla lɛdi biti bɛtina bekyuli kalɛ na bemwi-mii.
49006007	Bɛbla bina kabla kaduɛ aani si Katɔti na bɛɛbla bite na ɔɔɔdi bekyuli.
49006008	Si ukyuli ɔdi ɔɔbla ukyuli bamba kabla iye ɔɔbla anwu ɔlati kabla ni, ɔlɛka ɔbla-ka kaduɛ. Ɔsika ɔdubɔƒɔ lɛyuƒɔla ɔsiku Blɔti kudɔ.
49006009	Na amii benwoti lɛnɔ ni, bɛbla lɛni kani bite bekyuli bani mɔɔbla-mii kabla. Bitakya-ma liƒu, ɔsika bɛgyi ka amii ku-ma ƒui lɛnɔ bibo Unwoti unwi na katɔ ɔni naaanu bekyuli anumi taatɛku litemi.
49006010	Na kawɔlɔkɔ ni, bɛya na Katɔti ɔyikun ɔkya-mii ɔkplu.
49006011	Biti Katɔti ala ani ƒui na úte-mii bɛkya aani ukpone adala ani mɔɔgyumana-nwu na bɛkana binye bitile ukisine ɔmmɔ kakwɛ kekpidi biala.
49006012	Ɔsika ɔɔɔdi abu ku bekyuli muukpó. Mmomu abu ku bayikune ku kenyekɔ biala ku kayawi kamɛni lɛdisa ku kayaa bayikune bekpidi ƒui muukpó.
49006013	Ɔmɛni ɔsu ni, bɛkya Katɔti adala ani mɔɔgyumana lɛlɔ mmɔ ƒui, kalɛ na bɛkana na binye kpakplaa na limeyi lɛni na likpidi lɛdi lɛdubɔsiaku-mii lɛlɔ. Na ɔmmɔ kama ni, binye kpakplaa uwi ƒui.
49006014	Anwuɔsu binye kagyumana na biti Katɔti litemi geen binwini aani kabuli bɛda kavobi, na biti lɛlɔ bɔbla siin binwini aani lɛgyumanala bɛbala kayi.
49006015	Na binye kagyumana na biti keyi buɛɛ litemi buni lɛmmɔ bɔsu binwini aani agbanvuo bɛkya lɛgba.
49006016	Ɔmɛni kama ni, biti bina bɔƒɔtaadi bɛda kɔnu aani bina lɛgyumanala. Ɔsika amu ndubo-mii bɔgyumana si ukisine ɔmmɔ ɔɔtu nwuna ɔkɔ ala taalɛ-mii aani kɔntaminta kɔni mɔɔda ogya.
49006017	Na biti bina ngba bɔƒɔ bibi lili aani kekpo kabwa na biti Katɔti litemi lɛni nse aani kewii kani na Katɔti Kɔyu kuute-mii bɛda kɔnu kɔkladi.
49006018	Na Katɔti Kɔyu kɔkya-mii lɛlɔ kemo na bitaakpali katɔ uwi biala teevele Katɔti kebunku aani kalɛ na Kɔyu kɔmmɔ kɔ́tina-mii. Ɔmɛni ɔsu ni, binye kagyumana na enu ataƒɛ-mii. Na bitaakpali katɔ teete Katɔti bekyuli ƒui lili.
49006019	Bivele na ami lɛnɔ lili na Katɔti ɔya na kada-mi kalɛ na makana menye kpakplaa na medie litemi lɛmmɔ abɛla matina bekyuli na ɔyikun kemo.
49006020	Na litemi lɛmmɔ ɔtalane na ndi, ina ka nkya kɔgba kemo mɛni. Bivele na mina lili na lɛsu litemi lɛmmɔ kalɛ na ɔ́manku ku kayi buse!
49006021	Na ɔƒɛni ni, kalɛ na ɔbla na bɛti kalɛ nkya mɛni ɔsu ni, Tihiko ɔni ndi bula ɔnwa ɔyɔne ku Blɔti kabla ɔblane ɔni mɔɔsia Blɔti kabla kammɔ anu kaduɛ ɔdubɔsu-mii ana ƒui.
49006022	Ɔmɛni ɔsu na mɔɔtala-nwu na bina kudɔ na ubasu-mii kalɛ na bɔkya, na ɔkya-mii ɔkplu.
49006023	Banwa, Unwoti Katɔti ku Blɔti Yesu Kristo ute-mii keyi buɛɛ ku bɔyɔ ku bɔƒɔtaadi.
49006024	Katɔti lɛƒɔndia lɛsiaku bekyuli bani ƒui mɔɔyɔ́ Blɔti Yesu Kristo ku kayi ƒui.
50001001	Ami, Paulo ku Timoteo bani ndi Kristo Yesu kabla bablane ni, abu nénweni ɔku ɔmɛni. Na búti buuté amii Kristo Yesu badi ƒui ku baƒɔtaadine lɛkpa batɔnkune ku bebunkune bani ƒui nkya Ƒilipi.
50001002	Na buuvele bɔnii lɛƒɔndia ku keyi buɛɛ kani nási Katɔti ɔni ndi bula Ɔti ku Blɔti Yesu Kristo kudɔ kasiaku-mii.
50001003	Uwi biala na bina kasusu kébo-mi lili ni, mɔɔgyá Katɔti enu na bina lili.
50001004	Na uwi biala na mɔɔkpali katɔ na bina lili ni, mɔɔkpali ku lɛlɔyɔ
50001005	ɔ́si kalɛ na bíbunku-mi ɔ́si limeyi lideedi lɛni na líti litemi buni lɛmmɔ líboku-mii úbedu ɔƒɛni ɔsu.
50001006	Na lɛ́ƒɔ lɛ́di ka Katɔti ɔni nése kabla kabuni kamɛni kalɔ na bina akɔ ni, ɔdubɔnu ka kabla kamɛni katáwɔlɔ na uwi ɔni na Kristo Yesu wasɔ webo.
50001007	Bina ala akya-mi kayi kemo geen uwi biala na ɔdi ulu lɛlɔ lɛnɔ ka use-mi lɛni. Ɔsika kuƒi kɔni na Katɔti úte-mi na ɔ́ya lɛ́kɛ nwuna litela ni, amii lɛnɔ bɛ́kɛ-nwu lɛlɔ kɔsia na uwi ɔni na ntɛ ɔtɔ mɛni ku uwi ɔni na mbo bɔnwuna ka likpo lite litemi lɛmmɔ na lidie-ni kenye lite bekyuli na baƒɔ-ni kpakplaa.
50001008	Na Katɔti ɔlati nnye-mi kama ka litemi geen na mɔɔsu nnii bina ala akya-mi kayi kemo geen aani kalɛ kani na Yesu Kristo ɔɔyɔ́-mii kalɛ.
50001009	Muuvele Katɔti nnii ɔya na bina bɔyɔ bɔni na bibo butaakɔ katɔ teebu na bɛkɛ lɛlati lɛni na biti bɛnu ala kemo kaduɛ,
50001010	kalɛ na bidie lɛla lɛni ndia ntulo. Mmɔ na bɛdubudie lɛlɔ na ala ani muusé lɛlɔ ƒui kudɔ na baládu-mii kɔtɔ na uwi ɔni kemo na Kristo wasɔ webo.
50001011	Na bɛnwu ebi ani mɔɔtina ka bise siin na bina ngba bulie kemo ka bɛ́ƒɔ Blɔti Yesu Kristo bɛ́di ɔsu, na biti ɔbu ku bumwi bite Katɔti.
50001012	Banwa, mɔɔyɔ́ ka lɛ́su-mii ka ala ani nálɛ ku-mi ni, ébunku na litemi buni lɛmmɔ lísie anumi líbu.
50001013	Ɔmɛni ɔsu ni, lɛla biala lɛ́bla nwaa na ɔ́ya na bekpone bani ƒui mɔɔgyumana aban ɔtɔ mmɔ ku bani ƒui nkya mɛni bánu báti ka ɔni ndi Kristo Yesu kabla ɔblane ɔsu na ntɛ ɔtɔ.
50001014	Na mina ɔtɔ bɔtɛ bɔmɛni bɔ́ya na mina banwa pii na Blɔti kemo básɔ bákɛ kayi buse bébu na bákana na básu Katɔti litemi lɛmmɔ, na bɔyia bɔdi bɔsɔ buuubo-ma kemo.
50001015	Na ɔdi sɔsɔ ka badi baasu Kristo litemi lɛmmɔ ɔsika beekpó kogyulo na baawia lɛnyi ɔsu. Nsu badi ama baasu-ni taasiku kasusu kabuni kemo.
50001016	Na bani mɔɔsu-ni ku kasusu kabuni mmɔ ni, baasu-ni ku bɔyɔ. Ɔsika bagyi ka Katɔti néti kabla kamɛni ɔ́kya-mi lɛkɔkɔ ka likpo na lɛgyumana litemi buni lɛmmɔ.
50001017	Nsu badi balásu Kristo litemi lɛmmɔ taasiku bana kayi kemo ƒui, mmomu ama alati bana lɛkɛ ɔsu. Na baakali ka baya na mina lɛbibo litaakɔ katɔ teebu ɔni na ntɛ aban ɔtɔ mɛni.
50001018	Nsu ɔmɛni ƒui ɔɔɔda! Lɛla lɛni kani mɔɔda-mi kubiti ndi ka Kristo lɛlɔ litemi na baasu. Na si baasu-ni taasiku kasusu kabuni iye kekpidi kemo ni, ami lɛlɔ lɛdubo-mi butaayɔ.
50001019	Ɔsika ngyi ka ɔkɛnku bina katɔ bɔkpali na mina lili ku Katɔti Kɔyu kebunku kani nási Yesu Kristo kudɔ ɔsu ni, ndubɔkɛ bɔnwuna.
50001020	Na lɛla lɛni mɔɔwia na mina anu lɛnɔ asia kpakplaa ndi ka kabla kani mɔɔbla mɛni ni, kɔƒa kulekpo-mi. Mmomu na uwi biala kemo ku ɔƒɛni muedi ni, lɛkya ɔkplu na liti bumwi lite Kristo na mina ngba bulie ƒui kemo. Si ina nli ngba iye líkpi.
50001021	Na bi ndi ngba? Na mina kakɛ ni, anwu ndi si eli aabla kabla teete Kristo. Na kukpi ndububoku kɔsia utulo.
50001022	Na si bani nsie anumi na lɛsɔ lɛkya ngba bɔmɛni kemo ni, ndubɔkana na lɛbla ala abuni libu. Nsu ɔmani na ɔlɛka lidie? Naaati!
50001023	Mina kasusu kéƒu na ala akpa anyɔ amɛni lɛlɔ. Ndubɔyɔ si lɛ́tɔlɔ na lísie nkya Kristo kudɔ. Nka ɔmɛni ɔdia-mi utulo.
50001024	Nsu amii ɔsu ni, si nkya-mii kudɔ ɔdia utulo.
50001025	Nsu ngyi ka ndubulie kayawi kamɛni kemo ku-mii na liti libunku bina anumi busie na bɛkɛ kubiti na bina bɔƒɔtaadi kemo.
50001026	Kalɛ na si nkya-mii kudɔ ni, bina lɛlɔyɔ lɛdubɔyɔ-mii na Kristo kemo geen ɔkɛnku ami ɔsu.
50001027	Ɔƒɛni lɛla lɛni ntulo ndi ka bina ngba bulie bɔbla aani kalɛ na litemi buni lɛmmɔ lɛɛtina ɔsika ɔmɛni na Kristo ɔɔwia. Na si líbo ḿbanu-mii iye línu-mii kɔku ni, ndubunu ka binye kpakplaa na kɔyu kemo biikpó ku kasusu kenwi na bina bɔƒɔtaadi kemo teete litemi buni lɛmmɔ.
50001028	Bitayia bina bekisine. Mmomu binye kpakplaa uwi biala kemo. Na ɔmɛni ndubɔtina-ma ka Katɔti ɔdubɔƒɔ-mii na ɔyila-ma udu. Ɔsika Katɔti muukpó bina kekpo teete-mii na anwu mɔɔyá na bɛɛdi kekpo kammɔ lɛlɔ.
50001029	Na úte-mii kuƒi ka bimwi Kristo, na ɔɔɔdi ka bɛƒɔ-nwu bɛdi ɔsu kani na ɔ́sa. Mmomu ɔdi ka amii lɛnɔ bibo abi na anwu ɔsu.
50001030	Kekpo kani nnye muukpó mɛni ni, amii lɛnɔ bibunku-mi. Kekpo kamɛni kani na bɛ́nu ka lɛ́kya ńteekpo. Na aani kalɛ na bínu ni, aka kani na mmua nnye muukpó.
50002001	Mɔɔƒɔ́ taadi ka bina ngba bɔni na bibo na Kristo kemo ɔ́ya na bɛɛkya ɔkplu. Na nwuna bɔyɔ bɔɔsia-mii kɔnu. Na bɛ́bla ku nwuna Kɔyu unwi, na bɛda lɛlɔ kɔkɔɔkɔ, na bina lɛlɔ lɛɛkywí bina lɛlɔ kaƒɔ.
50002002	Na si use lɛni sɔsɔ ni, na mɔɔkya-mii ogya ka bɛya na lɛlɔ lɛyɔ-mi lɛwɔlɔ, na biti bɛtina ka biiti kasusu kenwi na bɛɛyɔ́ lɛlɔ na bɛdi benwi na kɔyu ku kasusu kemo.
50002003	Bitabla lɛla lɛdi bitasiaku amii lɛti lɛkɛ lɛlɔ iye bɛbla na biti bɛtina lɛlɔ. Mmomu biboku lɛlɔ kalɔ bite lɛlɔ. Na uwi biala ni, ɔdi biala utaabu ɔkpanadi teetulo lɛlɔ.
50002004	Na bɛwia bina bakpana bɔdia na ɔɔɔdi awɔ kani ɔdi.
50002005	Bina kasusu ɔlɛka kabla kenwi ku Kristo Yesu kadi.
50002006	Anwu nkɛnku Katɔti ukyuli udu uwi biala kemo. Nsu útata útenye ɔnii nwuna udu ɔmmɔ ute-nwu kuƒi kɔdi.
50002007	Mmomu ɔ́bla lɛlɔ aani si ɔɔɔdi lɛla biala. Ɔ́bla lɛlɔ aani ukyuli ɔni mɔɔbla ukyuli bamba kabla. Ɔsika úbo aani ukyuli ɔyawine kalɛ.
50002008	Ɔmmɔ ɔsu ni, úboku lɛlɔ kalɔ na únu Katɔti litemi utédu ka úkpi ugyii lɛlɔ kukpi muedi.
50002009	Ɔkɛnku ɔmɛni ɔsu ni, Katɔti ɔ́talaku-nwu katɔ na úte-nwu kenyekɔ kenengudi ƒui. Na úte-nwu lɛnyi lɛni ntulo na anyi ƒui akɔ.
50002010	Na si bálɔ Yesu lɛnyi ni, ɔlɛka ɔdi biala ɔlɛ akɔnkɔ kalɔ, ama bani nkya katɔ ku kayawi ku kalɔ kemo ƒui!
50002011	Na ukyuli biala ɔdubudie kenye ɔnii Yesu Kristo ndi Blɔti. Na beti bumwi bete Unwoti Katɔti.
50002012	Anwuɔsu ni, mina bakpana bayɔne, aani kalɛ na bɛɛdi mina litemi lɛlɔ si nkya-mii kudɔ ni, lɛni kani na ɔdi ka bɛdi-nya lɛlɔ bitulo si uwi ɔni na liiibo-mii kudɔ lɛnɔ. Bise anumi na bitaabla ala ani mɔɔtina ka Yesu ɔ́ƒɔ-mii ngba, na biti ɔbu geen bite Katɔti.
50002013	Ɔsika Katɔti ɔkya-mii akɔ ɔɔbla kabla na bina akɔ uwi biala kalɛ na ɔbla-mii na bɛkana na bɛdi ala ani na ɔ́su-mii lɛlɔ.
50002014	Bitaabla lɛla biala basu-mii, na bitata bitenye lɛlɔ lɛlɔ, na bitakyaku lɛlɔ unyeƒi.
50002015	Mmɔ na bɛdubɔlɛ kɔtɔ bɔdu biala kemo na bɛbla sɛɛn aani Katɔti bebi bani na likpidi liiibo-ma lɛlɔ. Na ka bilieku bekyuli bekpidi bani nkya kayawi kani nébie mɛni kemo ɔsu ni, bikeye na bana akɔ aani kalɛ na ayabi eekeye na kayaa.
50002016	Na bɛda ngba litemi lɛmmɔ kaduɛ. Na si bɛ́kana na bɛ́bla ɔmɛni ni, ndubɔkɛ kenyekɔ na lɛkun lɛmɛnɛ na limeyi lɛni lɛlɔ na Yesu wada walɛ. Ɔsika ɔdubɔtina ka ńtekeli usi ɔmmɔ keeke iye ńtebo abi ńtewiakun.
50002017	Nsu si ina mina ubugya na bada beewi kalɔ aani kalɛ baabla akpala na bina lili kalɛ na bina bɔƒɔtaadi buusié anumi ni, lɛlɔ lɛdubɔyɔ-mi na kubiti kɔda-mi na bina ƒui ɔsu.
50002018	Lɛni kani na ɔdi ka lɛlɔ lɛyɔ-mii na bɛya na ebiti ada ami ku-mii ƒui.
50002019	Si Katɔti ɔ́tunaku-mi ni, uwi klukui kama ndubɔtala Timoteo lɛkya-mii, kalɛ na lɛkɛ ɔlɔkplu si línu bina lɛlɔ lɛla lɛdi lɛsiku-nwu kudɔ.
50002020	Liiibo ukyuli ɔdi liiitulo anwu ɔni na ami ku-nwu kasusu kaabla kenwi. Ɔsika kalɛ na use-mi na bina lɛlɔ ni, lɛni kani na ɔɔbla-nwu.
50002021	Nsu ukyuli bamba biala ni, anwu ɔlati bɔdia lɛlɔ na nwuna kasusu kasia na kaaakɛnku Yesu Kristo ulu lɛlɔ.
50002022	Nsu Timoteo anwu ni, amii alati bɛgyi kalɛ na nwuna udu buni ɔmmɔ use. Ɔsika aani kalɛ na ubi ku ɔti baabla kabla taasala ni, lɛni geen na úbunku-mi na litemi buni lɛmmɔ bɔsu kemo.
50002023	Anwuɔsu mbo lɛnunsia ka ndubɔtala-nwu lɛkya-mii kɔnakunwi si lɛ́nu kalɛ na ala aavínku-mi.
50002024	Na lɛ́ƒɔ lɛ́di na Blɔti lɛnyi kemo ka ni, uwi uletu ami lɛnɔ ndububo-mii kudɔ.
50002025	Nsu lɛ́nu ka ɔlɛka lɛtala Epaƒrodito na ubo-mii kudɔ. Ɔdi mina ɔnwani ɔni nényeku-mi aani ukpone na bɔ́bla Katɔti kabla. Na ɔdi bina ukyuli ɔni na bɛ́tala ka ubo ubanu-mi lɛlɔ.
50002026	Anwu lɛnɔ unye kpakplaa ka ɔnu-mii. Na ɔdi lɛla lɛni muukpóku-nwu geen ɔsika ɔ́ti ka bínu ka úbeƒi.
50002027	Sɔsɔ úbeƒi geen na úbu blii suɛ nka úkpi. Nsu Katɔti ɔ́nu-nwu kɔnyana. Na ɔɔɔdi anwu lɛti na ɔ́nu kɔnyana, mmomu ami lɛnɔ. Si ɔɔɔdi lɛni ni, nka mina lɛlɔ lɛdubɔkywi kaƒɔ geen.
50002028	Anwuɔsu na mɔɔwia geen ka lidie-nwu ulu kalɛ na si bɛ́nu-nwu ni, na kubiti kɔsɔ kɔda-mii. Na ami lɛnɔ mina kɔnyana buwulo bubo kalɔ.
50002029	Anwuɔsu bigyingya enu na bɛƒɔ-nwu ku kubiti na Blɔti lɛnyi kemo. Na biti ɔbu bite bekyuli bani ƒui nse aani kalɛ na use.
50002030	Ɔsika úti nwuna ngba ɔ́kpa na úbu blii suɛ nka úkpi ɔ́si Kristo kabla ɔsu. Na úte-mi kebunku kani amii alati bítakana-mi bute.
50003001	Ukplodi ni, mina banwa, bɛya na lɛlɔ litaayɔ-mii na Blɔti kemo. Lɛɛɛdaku-ni si nsɔ mɔɔsia kama teenweni-mii ala ani na líinweni ḿbavi. Na si ina lɛ́bla lɛni muedi ni, ɔdi bina kebunku.
50003002	Bɛnu ala ekpidi bablane bani mɔɔbla ala aani bakpɛwe bebuo bekpine mmɔ bɛti. Badi bekyuli bani nnye-mii lɛlɔ ka ɔlɛka bikulo bina ago.
50003003	Abu ndi bekyuli bani mmomu nékulo ago, ɔsika buumwi Katɔti ɔkɛnku nwuna Kɔyu lɛlɔ na bɔɔkɛ́ ebiti ka abu ku Kristo Yesu bɔ́bla unwi ɔsu. Na búteti lɛlɔ bútasia ɔlɔna lɛlɔ ɔdi ala bɔbla lɛlɔ.
50003004	Na si ukyuli ɔdi ɔɔkali ka ɔkana uti lɛlɔ ɔsia ɔlɔna lɛlɔ ɔdi ablala lɛlɔ ni, na nka ami mbo kuƒi kɔmmɔ ntulo.
50003005	Uwi ɔni na lɛ́kɛ Kwasida unwi ka báwɔ-mi kani na békulo-mi lego. Na ami lɛnɔ ndi Israelni. Na lɛ́si Benyamin kaba kemo. Na mina bati kuuku badi Hebriƒuɔ geen. Na si Mose ɔda bubo lɛti pɛ lɛlɔ bɔdi ɔsu ni, na nka Ƒarisini na ndi.
50003006	Na nnye ɔda bubo bɔmɛni lɛlɔ kaduɛ. Na ɔkɛnku ɔmɛni ɔsu líkpoku Kristo baƒɔtaadine lɛkpa lɛmmɔ. Na si banii ɔda bubo bɔmmɔ lɛti pɛ lɛlɔ bɔdi na baanu ukyuli ɔni nse siin ni, na nka likpidi lɛdi liiibo-mii lɛlɔ.
50003007	Nsu ɔni na nka ɔlɛka lɛnu ala ammɔ aani kɔsia kɔdi ni, ɔƒɛni mɔɔnu-nya aani ala keeke ɔ́si Kristo ɔsu.
50003008	Na ɔɔɔdi ɔmmɔ lɛti. Mɔɔnu lɛla biala aani lɛla keeke si líti mɔɔkɔ́ku lɛla lɛni náƒɔ kuye geen mɛni, na ani ndi ka lɛ́ti Kristo Yesu ɔni ndi mina Ɔti. Na anwuɔsu ni, líbo lɛla biala líwiakun. Na lɛ́nu-nya aani kebu alakpi kalɛ na ami ku Kristo bɔbla unwi.
50003009	Na mɔɔwia ka liti mina lɛlɔ ƒui lite-nwu. Ɔmɛni ɔdubɔtina ka mina siin bɔbla útasi ami ɔlati kudɔ aani bɔni udu na bekyuli baakali ka baakɛ́ ɔkɛnku ɔda bubo lɛlɔ bɔdi kemo, mmomu bɔkɛnku Kristo bɔƒɔtaadi kemo. Na siin bɔbla bɔmɛni nási Katɔti kudɔ na bɔdanku bɔƒɔtaadi.
50003010	Na lɛla lɛni kani na mɔɔwia ndi ka lɛti Kristo. Na ɔyikun ɔni náya na ɔ́ta ɔ́lɛ bekpine akɔ ɔkya-mi lɛlɔ kemo. Na liboku-nwu abi na lɛblaku-nwu unwi na nwuna kukpi kemo.
50003011	Na ntaasia anu ka ami lɛnɔ mata malɛ kekpine na ulu ɔmmɔ kani lɛlɔ.
50003012	Na ɔɔɔdi bɔsu na nda nnii lɛ́ɛdi lɛlɔ iye ami lɛ́ɛbla sɛɛn lɛ́wɔlɔ. Mmomu nnye kpakplaa ka lɛkɛ lɛyuƒɔla lɛni na Kristo Yesu ubo ute-mi. Na ani ndi ka ɔya na línwini nwuna ɔdi.
50003013	Banwa, ɔɔɔdi bɔkɛ na lɛ́ɛkɛ lɛyuƒɔla lɛmmɔ. Mmomu lɛla linwi lɛni na mɔɔbla ndi ka lɛyiƒla ala aani na lɛ́bla lɛ́vi. Na lɛkya ɔkplu na likpo ntédu kawɔlɔkɔ.
50003014	Anwuɔsu muukeli usi na likulo kabuli kalɛ na lɛkɛ lɛyuƒɔla lɛni na Katɔti ɔ́lɔ-mi ka libo mbaƒɔ na katɔ na Kristo Yesu ɔsu.
50003015	Na abu bani ƒui nésie anumi na bɔƒɔtaadi kemo ni, ɔlɛka bɔkɛ kasusu kamɛni. Nsu si badi bebo kasusu kabambadi ni, Katɔti ɔdubɔya na ɔmɛni ɔbla-mii nwaa.
50003016	Na lɛla lɛni námanku ndi ka bɛya na bula ngba bulie bɔ́manku kesii kani na búusie anumi búbedu.
50003017	Banwa, bisie anumi na bitaatɛya mina udu, na bɛtɛya udu ɔbuni bɛsiaku bani nli ngba bɔbuni bɔni na búlie bɔtina-mii lɛlɔ.
50003018	Lɛ́ɛsu-mii kɔlɛ kɔlɛ ḿbavi, na ɔƒɛni nsɔ mɔɔsu-mii ku keku buwulo ka bekyuli pii bakya-mii akɔ ɔni na bana ngba bulie bɔ́ya na bénwini bekisine béte Kristo kukpi kɔni na úkpi na ugyii lɛlɔ.
50003019	Na ɔdubɔwɔlɔku-ma na bakywi na lɛgyavonku kemo. Ɔsika bana kaƒɔ kani na beemwi. Na baatina lɛlɔ na ala ani na nka ɔlɛka ekpo-ma kɔƒa lɛlɔ. Na kayawi ala lɛlɔ kasusu kani na beeti.
50003020	Nsu abu ni, bula ɔma ndi Katɔ Ɔga Ɔma. Na bunye bɔgya bula Ɔƒɔne ɔni ndi Blɔti Yesu Kristo.
50003021	Na ɔdubɔvumana bula kayawi ɔlɔna kpɛtɛ kpɛtɛ ɔmɛni na ɔbla-nwu aani nwuna ɔlɔna ɔni muukeye mmɔ kalɛ ɔkɛnku ɔyikun ɔni na ubo na ɔɔyá na lɛla biala liiboku lɛlɔ kalɔ teete-nwu kenye.
50004001	Anwuɔsu ni, mina banwa bayɔne ɔni na naaanu-mii ni, kɔyɔ kúwi-mi! Bɛɛkya-mi kubiti geen na mɔɔtalaku lɛlɔ katɔ na amii ɔsu. Banwa bayɔne geen, lɛni na ɔdi ka binye kpakplaa na Kristo kemo.
50004002	Muuvele Euodia ku Sinteke lɛnɔ ka benu lɛlɔ kalɔ na basɔ belie aani banwa belekubi na Blɔti kemo.
50004003	Na amii lɛnɔ aani mina kabla bablane bakpana ni, mɔɔyɔ́ ka bibunku beleku bamɛni. Ɔsika báblaku-mi kabla na bɔ́kana na búgyingya litemi buni lɛmmɔ. Bɔ́bla ala amɛni ku Klement lɛnɔ ku banwa kabla bablane bakladi bani anyi na bénweni bakya Katɔti Ngba Ɔku kemo.
50004004	Na mɔɔsu-mii nnii bɛya na lɛlɔ litaayɔ-mii na Blɔti kemo. Na nsɔ mɔɔsia kama nnii bɛya na lɛlɔ litaayɔ-mii.
50004005	Bɛya na ukyuli biala ɔnu ɔti kalɛ na bɛda lɛlɔ buɛɛ. Ɔsika Blɔti bɔsɔ bubo bɔmmɔ búude.
50004006	Ɔdi biala utekpoku lɛlɔ na lɛla biala lɛlɔ, mmomu bitaakpali Katɔti uwi biala kemo, na bitaasu-nwu ala ani bɛɛwia. Na si bɛɛkpali-nwu ni, na bitaagya-nwu enu.
50004007	Na Katɔti ɔni muute keyi buɛɛ bɔni ntulo ɔyawine kalɔ bunu ɔdubɔgyumana bina kayi ku kasusu ƒui ɔni na biliku Kristo Yesu.
50004008	Na ukplodi ni, banwa, biti bina kasusu bɛsia ala ani ndi etemila geen lɛlɔ ku ala ani mbo ɔbu ku ala ani nse siin ku ala ani nse sɛɛn ku ala ani mɔɔdia bɔnu ku ala ani náƒɔ lɛnyi ku ala ani ndia geen ku ala ani námanku bumwi lɛlɔ.
50004009	Biti mina ɔbladu ku mina etemila ani ƒui na bínu na bɛ́tɛya bɛsiku-mi kudɔ bɛkya kabla bɔbla kemo. Na Katɔti ɔni muute keyi buɛɛ ni, ɔdubulieku-mii.
50004010	Lɛlɔ lɛɛyɔ́-mi geen na Blɔti kemo ka bɛ́sɔ bɛ́bla kasusu kawɔdi na mina lɛlɔ bɔnu lɛlɔ. Ɔɔɔdi ɔni na bilánu-mi lɛlɔ ɔsu. Mmomu kuƒi nátatɛ ka bɛbla lɛni bite-mi.
50004011	Na ɔɔɔdi bɔsu na mɔɔsu nnii mɔɔyaki lɛla lɛdi, mmomu ka lɛ́tɛya kalɛ na lɛla biala na lɛ́kɛ liduku-mi ɔsu.
50004012	Na ngyi kalɛ na lɛwaba ku lɛlakɛ lise na lɛla biala kemo. Na lɛ́tɛya lɛbɛla lɛni mɔɔtina-mi kalɛ na lɛti lɛlɔ bɔda na kesii biala ku uwi biala kemo. Na kɔka kemo o-o, bumo o-o, lɛkɛ o-o, iye ayaki kemo o-o ni, nnye nte ana ƒui.
50004013	Mɔɔkana na mɔɔbla lɛla biala ɔkɛnku Kristo ɔyikun ɔni na úte-mi ɔsu.
50004014	Nsu bɛ́bla-nwu kaduɛ ka bíbunku-mi na mina lɛbibo kemo.
50004015	Na amii Ƒilipiƒuɔ ni, amii alati bɛgyi geen ka uwi ɔni na lɛ́tɔlɔ Makedonia na líse kalɔ mɔɔkɔ́ litemi buni lɛmmɔ lɛsa ni, amii kani ndi baƒɔtaadine lɛkpa lɛni néte-mi kebunku na lɛla lɛni na lɛ́bla líte-mii kenye.
50004016	Na ɔni lɛ́kya Tesalonika muedi ni, ka mɔɔwia kebunku ni, bíbunku-mi bítulo kunwi.
50004017	Na ɔɔɔdi etela na mɔɔwia lite lɛlɔ, mmomu lɛla lɛni mete-mii kɔsia na katɔ na mɔɔsia anu.
50004018	Na bɛ́ƒɔ-mi kabla kayu ƒui. Na kayu kammɔ kétulo kalɛ na ɔ́manku muedi. Etela ani ƒui bíti bímene Epaƒrodito mɛni ni, émo-mi! Etela ammɔ ese aani akpala ƒɛƒɛɛ ani béti bákpa béte Katɔti, na áyɔ-nwu kaƒɔ, na aada-nwu kubiti.
50004019	Na mina Katɔti ɔdubute-mii etela ani ƒui bɛɛwia ɔkɛnku Kristo Yesu lɛkɛ ku bukeye kemo.
50004020	Bɛya bumwi Bula Ɔti Katɔti ɔ́si ɔƒɛni úsela ƒui. Ɔsia lɛni.
50004021	Mɔɔkya Katɔti bebi bani ndi Kristo Yesu badi ƒui kenye-oo! Na banwa bani nkya-mi kudɔ mɛni lɛnɔ begyele-mii o-o!
50004022	Katɔti bekyuli bani ƒui nkya mɛni beegyele-mii. Ɔni ntulo ndi bekyuli bani nkya Kaesare kaduli. Ɔsia lɛni.
50004023	Na Blɔti Yesu Kristo lɛƒɔndia lɛsiaku bina ƒui.
51001001	Ami Paulo ɔni nkɛnku Katɔti lɛƒɔyɔ lɛlɔ ɔsu na ndi Yesu Kristo ɔtalane ni, ami ku bula ɔnwa Timoteo muunweni ɔku ɔmɛni.
51001002	Na búti buute amii, bula banwa kedee, bani lɛnɔ náƒɔ Kristo bɛ́di geen na bɛkya Kolose. Buuvele Katɔti bɔnii nwuna lɛƒɔndia ku keyi buɛɛ kasiaku-mii.
51001003	Uwi biala si bɔɔkpali katɔ ni, bɔɔgyá Katɔti ɔni ndi Blɔti Yesu Kristo Ɔti enu na bina lili.
51001004	Ɔsika búnu kalɛ na bɛda bina bɔƒɔtaadi na Yesu Kristo kemo ku kalɛ na bɛɛyɔ́ bina banwa baƒɔtaadine ƒui.
51001005	Uwi ɔni na básu-mii litemi geen lɛni ndi litemi buni lɛmmɔ kudeedi ni, bínu ala abuni ani nse nte-mii na katɔ. Na ka bɛsia-nya anu ɔsu ni, bina bɔƒɔtaadi ku bina bɔyɔ bunye ala ani bɛsia anu mɛni lɛlɔ.
51001006	Litemi buni lɛmɛni ala abuni amua aalɛ́ku bekyuli na liigyingya na kayawi ekpo ƒui aani kalɛ na ɔ́lɛku-mii uwi ɔni na bínu Katɔti kɔnyana bɔnu litemi geen lɛmmɔ kudeedi, na bɛ́nu bɛ́ti kalɛ na Katɔti ɔɔyɔ́-mii.
51001007	Bula ɔnwa Epaƒra ɔni náƒɔ-bu kuye na anwu lɛnɔ ɔdi kabla ɔblane geen ute Kristo na bula kabla kamɛni kemo nábasu-mii Katɔti kɔnyana bɔnu litemi lɛmmɔ.
51001008	Ɔ́su-bu kalɛ na Katɔti Kɔyu kɔ́ya na bibo bɔyɔ bite bina baƒɔtaadine bakpana.
51001009	Anwuɔsu ɔ́si uwi ɔni na búnu-mii kɔku ni, bútada Katɔti bɔkpali na bina lili bútaya. Na buuvele Katɔti bɔnii ubimi bina kasusu kemo na ɔya na bɛti nwuna lɛyɔla. Na nwuna Kɔyu kute-mii lɛnunda ku ala kalɔ bunu kalɛ na bɛti ala ani na ɔɔyɔ́ ka bɛbla.
51001010	Ɔmɛni ndubɔya na bɛti bina lɛlɔ bɔda na bilie ngba bɔni na Blɔti ɔɔwia. Na bina ngba bulie ɔbladu biala ɔbla ɔbuni. Na ɔdubo-mii bubunku na bitaati Katɔti teebu.
51001011	-
51001012	Muuvele-nwu nnii ɔya na nwuna ɔyikun ɔni nási nwuna bukeye kemo ɔƒɔ-mii lɛlɔ kemo ƒui kalɛ na bɛkana bunye kpakplaa na ala ani muukpóku-mii kenye ku kayi buɛɛ. Bɛgya Katɔti enu ku lɛlɔyɔ, ɔsika anwu náya na bínwini ala badine na Katɔ Ɔga Ɔma kesii kani na muukeye.
51001013	Na anwu náda-bu údie ukisine ɔmmɔ enu kemo na kasuudikɔ mmɔ, na úti-bu útákya Ubidi ɔni na ɔɔyɔ́ geen mmɔ lɛga bɔdi kemo.
51001014	Na anwu náƒɔ bula ekpidi lili kayu na bɔ́kɛ bula ekpidi buti taakyiɛ.
51001015	Kristo ukyuli udu ɔni na bɔɔnu muudie Katɔti ɔni ukyuli udu na bulánu taatina. Na anwu ndi Katɔti Ubi udeedi ɔni mɔɔdi nwuna ala ani na údie ƒui lɛlɔ.
51001016	Na ɔkɛnku anwu ɔmmɔ lɛlɔ na Katɔti údie ala ani ƒui nkya katɔ ku kalɔ kamɛni kemo, ala ani na bɔɔnu ku ani na bulánu aani lɛgadi ku bagadine ku bayikune ku kenyekɔ biala ƒui lɛlɔ. Ɔkɛnku ubi ɔmmɔ lɛlɔ na údie ala ƒui, kalɛ na lɛla biala lɛbu Kristo ɔmmɔ.
51001017	Kristo ɔ́kya asa na Katɔti údie ala ƒui. Na ɔkɛnku-nwu lɛlɔ na ala ƒui eesié kaduɛ.
51001018	Anwu ndi lili ute nwuna ɔlɔna ɔni ndi baƒɔtaadine lɛkpa lɛmmɔ. Na ɔdi lɛkpa lɛmɛni kalɔ kesekɔ. Anwu ndi Katɔti Ubi udeedi ɔni na ɔ́gyila ɔ́lɛku bekpine akɔ, kalɛ na ɔtɔnku lɛla biala.
51001019	Na nwuna kemo na Katɔti ɔ́ya na bekyuli bánu nwuna ukyuli udu ƒui báti.
51001020	Na ɔkɛnku Ubidi ɔmmɔ lɛlɔ na Katɔti ɔ́klibi anwu ku ala ani nkya katɔ ku kalɔ ƒui ntɛ. Na ɔ́ya na bɔ́kɛ keyi buɛɛ ɔkɛnku Ubidi ɔmmɔ ubugya ɔni néwiakun na ugyii ɔni lɛlɔ na bákana-nwu bámana ɔsu.
51001021	Na uwi ɔdi nábavi kemo ni, bínwini kama bɛ́kya Katɔti na bíkisi-nwu na bina kasusu kemo ɔ́si ala ekpidi ku kasusu kekpidi kani na bɛ́bla ɔsu.
51001022	Nsu ɔƒɛni ni, Katɔti ɔkɛnku nwuna Ubidi kukpi kɔni na úkpi na ugyii lɛlɔ mmɔ ɔsu ni, ɔ́klibi amii ku-nwu ntɛ kalɛ na bɛkana na binye nwuna anumi aani bekyuli bani nse kedee na bátasɔ na beeebo kɔtu bɔni bɔdi.
51001023	Anwuɔsu ɔdi ka binye kpakplaa na bina bɔƒɔtaadi kemo, na bitaya na enu aƒɛ-mii na bɛyila lɛnunsia lɛni bibo ɔ́si uwi ɔni na bínu litemi buni lɛmmɔ. Na ɔdi litemi buni lɛni lɛsa na lɛ́kɔ líte bayawine ƒui. Na ani ɔsu na ami Paulo ḿbenwini Katɔti kabla ɔblane.
51001024	Na ɔƒɛni ni, ɔdi-mi kubiti ka muubó abi na amii ɔsu. Na mina abi ani na muubó na ɔlɔna kemo mɛni ni, ɔ́ya na muubunku na libo abi ani na Kristo ɔlɛka ubo na nwuna baƒɔtaadine lɛkpa lɛni ndi nwuna ɔlɔna ɔmmɔ lili lɛwɔlɔ.
51001025	Baƒɔtaadine lɛkpa lɛmmɔ ɔsu na ḿbenwini Katɔti kabla ɔblane na kabla kani na úte-mi kenye, kalɛ na lɛkɔ litemi buni lɛmmɔ ƒui lɛsa lite-mii nwaa.
51001026	Na litemi buni lɛni kalɔ mbo ɔkplu ku bunu mɛni ni, Katɔti úti ɔ́bala kuuku bekyuli. Nsu ɔƒɛni ni, údie-ni keyi ɔ́tina nwuna bekyuli.
51001027	Katɔti bɔyɔ ndi ka bekyuli bani naaadi Yudaƒuɔ ƒui bati lɛla libendi lɛni na ɔ́da úse-bu, na lɛ́ƒɔ kuye geen. Na ani ndi Kristo ɔni nkya-bu kayi kemo. Na anwu ndi bula lɛnunsia ka abu lɛnɔ bubo kadikɔ na Katɔti bukeye kemo.
51001028	Na ɔmɛni ɔsu na bɔɔsu Kristo lɛlɔ litemi lɛmmɔ teete ukyuli biala. Na bɔɔlɛ-ma na bɔɔtina-ma ala na lɛnunda ƒui kemo kalɛ na ɔdi biala ɔda ɔlɛ Katɔti anumi na use siin ɔkɛnku lɛla lɛni na Kristo ɔ́bla úte ɔdi biala kenye.
51001029	Ɔmɛni ɔsu na muukpóku lɛlɔ ɔkɛnku Kristo ɔyikun ɔni nkya-mi lɛlɔ kemo ɔɔbla kabla kamɛni kenye.
51002001	Mɔɔyɔ́ ka bɛti kalɛ na muukpóku lɛlɔ na amii ku Laodikeaƒuɔ ku bekyuli bani ami ku-ma bútasa tɔ dii ƒui lili.
51002002	Mɔɔbla ɔmɛni kalɛ na bakɛ ɔkplu bɔkya na bana kayi kemo na babla unwi lɛnɔ na bɔyɔ kemo. Ɔmɛni ndubɔya na bakɛ lɛkɛ libendi lɛni nkɛnku ala kalɔ bunu nwaa. Na badubɔti Katɔti lɛbɛla lɛni ndi Kristo.
51002003	Kristo ɔmmɔ kemo na Katɔti úti nwuna lɛlati ku lɛnunda ƒui ɔ́bɛla ɔ́kya.
51002004	Mɔɔsu-mii ɔmɛni kalɛ na ukyuli biala uleti kenye emini etemila adi ulakyaku-mii unyeƒi na ɔtɔlɔ-mii.
51002005	Ina ka liiibo-mii kudɔ na ɔlɔna kemo ni, nkya-mii kudɔ na kɔyu kemo. Na lɛlɔ lɛɛyɔ́-mi ka lɛ́nu kalɛ na bɛda lɛlɔ na binye na bina bɔƒɔtaadi kemo kpakplaa bite Kristo ɔsu.
51002006	Na kalɛ na bɛ́ƒɔ Yesu Kristo ku bina kayi ƒui aani bina Ɔti ni, bɛblaku-nwu unwi lɛni kani.
51002007	Binye kpakplaa na nwuna kemo aani kalɛ na kugyii ugyiitu ɔɔnyí kalɔ kemo. Na bina bɔƒɔtaadi buteesie anumi teebu aani kalɛ na bɔ́tina-mii mmɔ. Na bitaagya Katɔti enu uwi ndi uwi.
51002008	Bɛnu kaduɛ kalɛ na ukyuli ɔdi uleti nwuna kayawi lɛnunda lɛni neeebo kɔsia kɔdi ulátɔlɔ-mii. Ɔsika lɛnunda lɛmmɔ ni, lɛsiaku bati kuuku ɔdi bɔbla ku kayawi kamɛni ala bɔtina kama na ɔɔɔdi Kristo kudɔ na ɔ́si.
51002009	Ɔsika Kristo kemo ni, Katɔti ulie ngba na ɔlɔna kemo ku nwuna udu ƒui.
51002010	Na Katɔti ɔɔyá na bɔɔlɛ́ lili taawɔlɔ ɔkɛnku abu ku Kristo unwi bɔbla ɔsu. Na Kristo ɔmɛni mɔɔdi bayikune ku kenyekɔ biala lɛlɔ.
51002011	Ka bɛ́blaku Kristo unwi ɔsu ni, Katɔti úti nwuna Kɔyu úse-mii likpo ka bɛdi nwuna badi. Nsu ɔɔɔdi aani kalɛ na Yudaƒuɔ baabla ago bukulo ɔdi kalɛ. Mmomu Kristo ɔlati nábla-mii ɔmɛni úti úkulo ekpidi udu údie-bu lɛlɔ.
51002012	Na uwi ɔni na bɛ́ƒɔ ntu bɔkpila ɔdi ɔmmɔ ni, ɔ́tina ka amii ku Kristo nékpi na báva-mii. Na amii ku-nwu lɛnɔ náta bɛ́lɛ bekpine akɔ ɔkɛ bina bɔƒɔtaadi bɔni bibo kenye.
51002013	Uwi ɔdi kemo ni, bíkpi na kɔyu kemo ɔ́si bina ekpidi ɔsu ku ka bátabla-mii ekpidi bukulo teedie ɔdi ɔmmɔ ɔsu. Nsu Katɔti ɔ́ya na bɔ́sɔ búnwini búbo bulie ngba ku Kristo ka úti bula ekpidi ƒui ɔ́kyiɛ-bu ɔsu.
51002014	Katɔti úkulo lɛla biala nétile-bu ulu na lɛ́bala-bu na bula ngba bulie ablala kemo ƒui na ɔda bubo bɔmmɔ etemila kenye údie-bu lɛlɔ kede kede. Na úti-nya ɔ́kana ɔ́mana ugyii lɛlɔ ku Kristo.
51002015	Na ugyii ɔmmɔ lɛlɔ ni, Kristo ɔ́ƒɔ ɔyikun ɔ́lɛku bayikune ku kenyekɔ biala enu kemo. Na ɔ́kya-ma kɔƒa na bekyuli anumi ka ɔ́di-ma lɛlɔ.
51002016	Anwuɔsu bitaya na ukyuli ɔdi ubo-mii ɔda ɔdi na bina bɔdi ku bɔni lɛlɔ, iye emeyi kedee lɛlɔ, iye abuli awɔdi limeyi bɔdi, iye lɛnwunameyi bɔdi lɛlɔ.
51002017	Ɔsika Kristo ndi kebi kani geen na bɔɔwia! Ɔsika ala ammɔ bene ƒui lɛlɔ bɔdi mɔɔtina ka Kristo ɔdubo úbada ɔlɛ.
51002018	Bitaya na anumi lɛlɔ ukyuli ɔni mɔɔsiaku katɔ batu ɔdi ɔtɔlɔ-mii na utile-mii ngba bɔƒɔ kuƒi. Bekyuli bamɛni baakun lɛmɛnɛ ka bánu budie taatina bɔdi bɔni na sɔsɔ ni, bɔɔɔkɛnku Katɔti Kɔyu lɛlɔ.
51002019	Anwuɔsu baayiƒla lili lɛni lɛlɔ na ɔlɔna ekpo ƒui adanku asa na Katɔti ɔɔyá na ɔlɔna umodi ɔmmɔ ɔɔlɛ́ lili.
51002020	Kristo kukpi kɔɔtina ka amii ku-nwu nékpi, na úkpo ɔ́ƒɔ-mii ɔ́lɛku kayawi kamɛni ala bɔtina ulu lɛlɔ kemo. Na si use lɛni ni, bi ɔsu na bɛɛbla lɛlɔ aani si bɛmua bɛsiaku kayawi kamɛni ɔda bubo bɔmmɔ kama, na bɛmua bɛɛdi bana ala ani na bényimi lɛlɔ?
51002021	Banii bitani bitede ala adi iye bitetuku-nya, na bitadi adila adi udu lɛnɔ.
51002022	Ala ani ƒui bényimi na básu-mii banii bitabla mmɔ ni, asɔ eeebo kɔsia kɔdi uwi ɔni na ana uwi ɔ́vi. Na kasusu kani béti asa na bényimi ala ammɔ ni, kayawi kamɛni kani kemo na lɛnunda lɛmmɔ lɛ́si.
51002023	Na bɔgyi ka ala ani baasu mɛni ni, aatina aani si adanku lɛnunda lɛdi bɔdi na Katɔti kabla kani na bánwi bámana-ka lɛlɔ ɔsu ku kalɛ na baabla ala adi na bekyuli anumi na baaní ɔlɔna ɔmmɔ kɔtu. Nsu ala ammɔ eléte kebunku kani maya na ukyuli ɔlɛ nwuna ɔlɔna ɔkwɛ adala kemo.
51003001	Ka amii ku Kristo na Katɔti ɔ́gyila ɔ́lɛku bekpine akɔ ɔsu ni, bɛwia ala ani nkya katɔ kama ulu na kesii kani na Kristo ulie ɔɔdiku Katɔti lɛga.
51003002	Na bina kasusu kataasia ala ani nkya katɔ mmɔ lɛlɔ, na ɔɔɔdi kalɔ ala lɛlɔ.
51003003	Ɔsika use aani bíkpi na bɛkya Katɔ Ɔga Ɔma ku Kristo.
51003004	Bina ngba ƒui ndi Kristo. Na si Kristo ɔ́da ɔ́lɛ kayawi kamɛni kemo ni, amii ku-nwu ƒui bɛdubɔdi lɛga bɛsala ku kubiti.
51003005	Anwuɔsu ni, bɛdu ɔlɔna kemo ɔkwɛ adala biala nkya-mii lɛlɔ kemo. Na bitasiaku-nya kama aani lɛsɔnɔdi ku ala ani muusé lɛlɔ ku ɔlɔna ɔkwɛ adala ani muuti ukyuli teesienku likpidi bɔbla kemo na aayá na ukyuli uuti kasusu kekpidi ku ɔdivo udu biala ɔni ndi lɛƒiɔkpa.
51003006	Ala amɛni udu bɔbla ɔsu ni, Katɔti ɔdubo kɔnyi buti bɔkya bani naaabla kalɛ na nwuna litemi lɛɛsu.
51003007	Na uwi ɔdi návi kemo ni, ngba bɔmmɔ udu na bílie.
51003008	Nsu ɔƒɛni ni, ɔlɛka bɛda ala amɛni udu bɔbla bɛya. Anya ndi kɔnyi buti ku ala ani mɔɔtu bekyuli kayi ku bekyuli lɛlɔ kasusu kekpidi buti. Na bitalɔ lɛlɔ anyikpi, na bitaya na etemila ani mɔɔyá na ukyuli uusé lɛlɔ alɛ-mii kenye.
51003009	Bitatɔlɔ lɛlɔ, ɔsika bɛ́da udu ɔkukudi ɔni nákya-mii kemo mmɔ bídie.
51003010	Na bínwini bekyuli bawɔdi. Na Katɔti ɔɔyá na bɛɛdia teebu, na bina udu ɔbla aani anwu ɔdi kalɛ na bɛti-nwu geen.
51003011	Ɔmɛni ɔsu kavumana kadi keeebo bani ndi Yudaƒuɔ ku bani naaadi Yudaƒuɔ ntɛ, iye bani muukúlo ago ku bani neeekulo ntɛ. Lɛni kani na kavumana kadi keeebo bani ndi baƒɔ ku bani nási Sitia ku bekyuli bani mɔɔbla bekyuli bamba kabla ku bani mɔɔbla ama alati kabla ntɛ. Mmomu Kristo ndi-bu lɛla biala, na ulie ɔdi biala lɛlɔ kemo.
51003012	Amii lɛnɔ bɛdi Katɔti bekyuli bani na ɔ́ƒuna mmɔ badi. Ɔmɛni ɔsu bitaabla lɛƒɔndia teete bekyuli, na bitaanu bekyuli kɔnyana, na biteeboku lɛlɔ kalɔ, na bitaanyuɛ lɛlɔ ku kayi buɛɛ.
51003013	Na biteebunku lɛlɔ. Na si ɔdi ɔ́ƒiɔ ɔdi ni, uti ɔkyiɛ-nwu aani kalɛ na Blɔti úti ɔ́kyiɛ-mii.
51003014	Na ɔmɛni kama ƒui ni, bɛyɔ lɛlɔ. Ɔsika bɔyɔ muunyimi ala ƒui taasala na aabla unwi.
51003015	Na bɛya Kristo ɔni muute keyi buɛɛ ɔdi lɛga na bina kayi kemo. Ɔsika Katɔti ɔ́lɔ-bu ɔsala ɔnii bula ƒui bɔbla ɔlɔna unwi na bɔkɛ keyi buɛɛ. Na bitaagya enu.
51003016	Bɛya na Kristo litemi buni lilie-mii kayi kemo kaduɛ. Na bitaatina ala na bitaalɛ lɛlɔ na lɛnunda kemo. Bitaatu Bunweni Kedee Ɔku kemo lɛnu ku baƒɔtaadine lɛnu ku lɛnu lɛni nkɛnku Katɔti Kɔyu ala lɛlɔ teeti taagya Katɔti enu ku bina kayi ƒui.
51003017	Na lɛla biala lɛni na bɛɛsu iye bɛɛbla kemo ni, bɛbla-ni na Blɔti Yesu lɛnyi kemo. Na bitaagya Katɔti enu taasiaku Blɔti Yesu lɛlɔ.
51003018	Amii beleku biboku lɛlɔ kalɔ bite bina bagya, ɔsika ɔmɛni námanku-mii aani Kristo kama basiakune.
51003019	Amii banana lɛnɔ, biti bɔyɔ bite bina beleku. Na bana lɛlɔ liteteeƒi-mii livo.
51003020	Na amii bebi ni, binu bina bawɔne litemi, ɔsika ɔmɛni mɔɔda Blɔti ebiti.
51003021	Amii bawɔne bitakya bina bebi kɔnyi kalɛ na enu aƒɛ-ma na kabla biala kemo.
51003022	Amii bekyuli bamba kabla bablane binu bina benwoti litemi na ulu biala lɛlɔ. Na bidie kayi na bɛbla kabla uwi biala kemo, na ɔɔɔdi uwi ɔni na bakya-mii kudɔ lɛti kalɛ bakɛ-mii lɛlɔ kubiti. Mmomu bɛbla kabla ku kayi ƒui na ɔbu ɔni bibo bite Blɔti ɔsu.
51003023	Na lɛla biala na bɛɛbla ni, bɛbla-ni ku kaƒɔ nwaa aani si Blɔti na bɛɛbla bite na ɔɔɔdi bekyuli.
51003024	Bɛgyi ka Blɔti ndubute-mii lɛyuƒɔla lɛni na ɔ́su úse ka wete nwuna bekyuli. Na Kristo ndi Unwoti ɔni geen kabla na bɛɛbla.
51003025	Ukyuli biala likpidi lɛni na ɔ́bla ni, nina lɛlɔ na Katɔti ɔdubo bunye na ɔni-nwu kɔtu. Ɔsika Katɔti ulánu bekyuli anumi si ɔɔní kɔtu.
51004001	Amii benwoti bani mbo kabla bablane ni, bɛda-ma na bɛnu-ma lɛlɔ kaduɛ. Ɔsika amii lɛnɔ bɛgyi ka bibo Unwoti ɔni nkya katɔ.
51004002	Bitada Katɔti bɔkpali bitaya. Na binye kagyumana, na biteeti linugya teete-nwu.
51004003	Na uwi biala kemo na bɛɛkpali katɔ ni, bivele Katɔti na ɔlɛmi ulu ute-bu na bɔkana na bɔsu Kristo litemi buni lɛmmɔ abɛla. Ɔmɛni ɔsu na ntɛ aban ɔtɔ.
51004004	Bɛkpali ku-mi katɔ na lɛkana na lɛsu litemi buni lɛmmɔ na benu-ni kalɔ nwaa.
51004005	Bɛda anu na bina keliela kemo na bɛti kalɛ na bilieku bani naaadi baƒɔtaadine. Na kuƒi biala na bɛ́kɛ ni, bɛbla kabla bite Blɔti.
51004006	Bɛya na bina butemi bɔdia bunu na ɔda kubiti. Bɛya na Katɔti lɛnunda lɛkya-mii kemo kalɛ na bɛti ala kenye budie bite ukyuli biala.
51004007	Tihiko ɔdubɔsu-mii mina lɛlɔ kɔtɛ. Ɔdi bula ɔnwa ɔni litemi na mɔɔyɔ́ geen na unye Blɔti kabla kammɔ kemo sɔsɔ uubunku-bu.
51004008	Ɔmɛni ɔsu na mɔɔtala-nwu lɛkya-mii na ubakya-mii ogya na ɔsu-mii kalɛ na abu lɛnɔ buwi kabla kammɔ lɛlɔ.
51004009	Ɔdubo-mii kudɔ ku bula ɔnwa Onesimo ɔni litemi na bɔɔyɔ́ geen na bɔ́ƒɔ-nwu bɔ́di na ɔdi bina akɔ unwi. Ama ndubɔsu-mii ala ani ƒui mɔɔlɛ́ mɛni.
51004010	Aristarko ɔni na ami ku-nwu bɔtɛ ɔtɔ mɛni ku Marko ɔni ndi Barnaba ɔnwani banii beegyele-mii o-o! Líte-mii bɔti na Marko ɔmɛni lɛlɔ ka si úbo-mii kudɔ ni, bigyingya enu na bɛƒɔ-nwu ku ebiti.
51004011	Yosua ɔni na basɔ baalɔ banii Yusto lɛnɔ uugyele-mii. Yudaƒuɔ nkyuli ɛtɛ bamɛni ndi baƒɔtaadine bani nkya-mi kudɔ na bɔɔbla kabla kalɛ na Katɔti lɛga bɔdi kebo. Kalɛ na benye ku-mi mɛni ni, ɔ́ya na lɛlɔ lɛɛyɔ́-mi geen.
51004012	Epaƒra ɔni ndi Kristo kabla ɔblane na ɔdi bina lɛkpa lɛmmɔ baƒɔtaadine kemo unwi lɛnɔ uugyele-mii o-o! Ɔnwa ɔmɛni úti ɔ́sia lɛlɔ kpakplaa na ɔɔkpali katɔ na bina lili kalɛ na binye kpakplaa na bɛlɛ lili bɛwɔlɔ na bina bɔƒɔtaadi kemo na bɛdi Katɔti litemi biala lɛlɔ.
51004013	Ami ɔlati muudie-nwu kenye ka ɔ́bla kabla kpakplaa úte-mii ku bani nkya Laodikea ku Hierapoli.
51004014	Bula ɔkpana ɔyɔne Luka ɔni ndi evogyii ɔblane ku Dema lɛnɔ banii beegyele-mii o-o!
51004015	Bɔɔkya banwa bani nkya Laodikea ku Ɔnwa Uleku Nimƒa ku baƒɔtaadine lɛkpa lɛni mɔɔsa na nwuna kaduli kenye o-o!
51004016	Si bɛ́ka ɔku ɔmɛni ni, biti bimene Laodikea baƒɔtaadine lɛkpa, na ama lɛnɔ baka. Na amii lɛnɔ bɛka ɔku ɔni na línweni líte Laodikea baƒɔtaadine lɛkpa lɛmmɔ.
51004017	Na bɛsu Arkipo ka ɔkya ɔkplu na ɔwɔlɔ Blɔti kabla kani na úti ɔ́kya-nwu enu kemo mmɔ.
51004018	Ami Paulo ɔlati mina kɔnu na líti muunweni-mii kegye kamɛni. Na bitayiƒla ka ntɛ aban ɔtɔ. Na muuvele Katɔti nnii ɔya na nwuna lɛƒɔndia lɛsiaku-mii.
52001001	Ami Paulo ku Silivano ku Timoteo búnweni ɔku ɔmɛni buute amii bani ndi Katɔti ku Blɔti Yesu Kristo badi na Tesalonika. Na bɔɔkpali katɔ bɔnii Blɔti lɛƒɔndia ku keyi buɛɛ kasiaku-mii.
52001002	Bɔɔgyá Katɔti enu na bina lili. Na uwi biala si bɔɔkpali katɔ ni, buuvele lɛnɔ na bina lili.
52001003	Na buláyiƒla Katɔti bɔsu kalɛ na bɛda bina bɔƒɔtaadi bɛɛbla kabla. Bɔɔsu lɛnɔ kalɛ na biibunku bekyuli na bɔyɔ kemo, na bɛsia Blɔti Yesu Kristo anu kpakplaa.
52001004	Banwa, bɔgyi ka Blɔti ɔɔyɔ́-mii geen na ɔ́ƒuna-mii aani nwuna badi.
52001005	Na litemi buni lɛni búbasu-mii ni, ɔɔɔdi kenyekplu kani na kadi. Mmomu kadanku Katɔti Kɔyu ɔyikun budie taatina ɔni na bɔ́ya na béti ka sɔsɔ na ɔdi. Bɔgyi ka bɛ́nu kalɛ na bɔ́da bula lɛlɔ na bina akɔ, na ɔmɛni ɔdi bina kebunku.
52001006	Na sɔsɔ ni, amii lɛnɔ bɛ́tɛya-bu na bɛsiaku Blɔti udu kama. Na ina ka biibó abi muedi ni, bɛ́ƒɔ litemi lɛmɛni ku ebiti ani na Katɔti Kɔyu kúte-mii.
52001007	-
52001008	Ɔmɛni ɔsu na baƒɔtaadine bani nkya Makedonia ku Akaia kalɔ lɛlɔ ƒui ni, baanu-mii taatɛya. Nsu ɔɔɔdi Blɔti litemi lɛmɛni lɛti néegyingya lɛ́si-mii kudɔ lísie Makedonia ku Akaia ƒui. Mmomu bina Katɔti bɔƒɔtaadi lɛnɔ bɔ́ɔƒɔ kesi kesii. Na ɔɔɔdi abu nsɔ masu lɛla lɛdi, ɔsika bekyuli ƒui béenu-ni.
52001009	Na ama alati mɔɔtɛmi taasiku kalɛ na bɛ́ƒɔ-bu uwi ɔni na búbo-mii kudɔ ku kalɛ na bɛ́da baƒiɔ bɔkpa bɛ́ya, na bíti lɛlɔ bíte Katɔti ɔni lɛti mbo ngba.
52001010	Na binye bɛgya Ubidi Yesu ɔni na ɔ́gyila ɔ́lɛku bekpine akɔ, na úbo uli ngba ku Katɔti, na ɔsɔ ɔdubɔsi Katɔ Ɔga Ɔma mmɔ ubo. Yesu ɔmɛni kani ndubɔkana na ɔƒɔ-bu ɔlɛku kɔtu bɔni bɔni na Katɔti ɔdubute ekpidi bablane ƒui kemo.
52002001	Banwa, amii alati bɛgyi ka kabla kani ɔsu na búbo-mii kudɔ ni, kánwu ebi geen.
52002002	Na bɛgyi kalɛ na búbo abi na béwi-bu anumi kalɔ na Ƒilipi asa na búbedu bina kudɔ na Tesalonika mɛni. Nsu ina ka békpoku-bu mɛni lɛnɔ ni, Blɔti ɔ́kya-bu ɔkplu na bɔ́su-mii nwuna litemi buni.
52002003	Na bula bɔlɛ bɔni na bɔɔlɛ-mii ni, bútasi katɔlɔ iye kasusu kekpidi kemo.
52002004	Mmomu litemi geen lɛmmɔ na bɔ́su-mii. Na bɔɔtɛmiku-mii uwi biala aani kalɛ na Katɔti ɔɔwia ka bɔbla. Ɔsika anwu ɔlati nákɔ-bu ɔ́nu ka bɔmanku ka bɔsu nwuna litemi buni. Na ɔɔɔdi aani kalɛ na bekyuli lɛƒɔyɔ lɛɛtina, mmomu aani kalɛ na Katɔti ɔni ngyi ukyuli biala kayi kemo lɛyɔla lɛɛtina.
52002005	Bɛgyi kaduɛ ka ɔɔɔdi kenye emini etemila na búti búboku-mii. Na bútasu-mii litemi buni lɛmɛni kalɛ na bɔkɛ kɔsia kɔdi bɔsiku-mii kudɔ. Na Katɔti ɔlati ndubunye-bu litemi lɛmɛni kama.
52002006	Bútawia bumwi bútasiku amii iye bekyuli bamba kudɔ. Ina ka bubo kuƒi aani Kristo batalane kalɛ na bula lɛlɔ bɔnu bunwini etila bɔsia-mii lɛlɔ muedi ni,
52002007	bɔ́da lɛlɔ aani kalɛ na uwele ɔɔnu nwuna bebi lɛlɔ.
52002008	Ka bɔɔyɔ́-mii ku kaƒɔ nwaa ɔsu ni, bɔɔwia ka amii lɛnɔ binu litemi buni lɛmɛni. Na ɔɔɔdi Katɔti litemi buni lɛmmɔ lɛti. Mmomu búti bula ngba lɛnɔ bɔ́kpa na bina lili, ɔsika bɛ́ƒɔ-bu kuye geen.
52002009	Banwa binyimo ka uwi ɔni na bɔ́kya-mii kudɔ na bɔ́su-mii litemi buni lɛmɛni ni, búni ewulu usien ku ɔƒɛ na bɔ́bla kabla na bútenwini etila bútasia-mii lɛlɔ.
52002010	Amii alati ku Katɔti ndubunye-bu litemi lɛmɛni kama ka bɔ́da bula lɛlɔ kedee na bina akɔ. Bɔ́bla ala abuni. Na ukyuli ɔdi útanu bɔƒiɔ bɔdi na bula lɛlɔ.
52002011	Bɛgyi lɛnɔ ka bɔ́da bina ɔdi biala aani kalɛ na ubi ɔti ɔɔda nwuna bebi.
52002012	Bɔ́kya-mii ɔyikun ku ogya na bútaalɛ-mii bɔnii bilie ngba bɔni na kaƒɔ kayɔ Blɔti, ɔsika anwu ɔlati nálɔ-mii kalɛ na bɛkɛ bɔƒɔ na nwuna lɛga bɔdi ku bukeye kemo.
52002013	Na lɛla lɛni ɔsu na bɔ́sɔ bɔɔgyá Katɔti enu lɛnɔ ndi ka ni, uwi ɔni na bɔ́su-mii litemi buni lɛmɛni ni, bíteti-ni aani litemi likpludi. Mmomu bɛ́ƒɔ-ni aani Katɔti litemi. Na ɔdi nwuna litemi sɔsɔ. Na líboku kavumana geen lɛnɔ na amii baƒɔtaadine bammɔ ngba bulie kemo.
52002014	Banwa, ala ani mɔɔlɛ́ku-mii mɛni ni, anya kani nálɛku Katɔti bekyuli na Yudea kalɔ lɛlɔ. Na abi ani na amii biibó na bina bekyuli enu kemo ni, anya kani na Yudea kalɔ bekyuli bani náƒɔ Yesu bádi bébo na Yudaƒuɔ lɛkɔkɔ.
52002015	Yudaƒuɔ bamɛni nádu Katɔti kenye bediene, na báya na bádu Blɔti Yesu lɛnɔ. Ama kani nsia beekpóku-bu na baawia-bu badu. Bana ablala áta énye Katɔti lɛlɔ na badi liƒula lɛni nétile bekyuli ƒui ulu.
52002016	Béti básia lɛlɔ banii butasu bani naaadi Yudaƒuɔ litemi buni lɛmɛni kalɛ na bakɛ ngba ƒui. Na baatɛ ekpidi etila taasia ekpidi kama teete lɛlɔ ani nédu kesii kani na Katɔti kɔtu bɔni bubo-ma lɛlɔ.
52002017	Banwa uuduo-bu geen ka bɔ́di emeyi alɛɛ na bɔ́sɔ bútasa tɔ anumi ku anumi. Nsu bɛkya-bu kayi kemo. Na bɔ́ɔkya kɔkwɛ kɔni ƒui bɔ́nɔ.
52002018	Anwuɔsu bɔ́yɔ ka bɔsɔ bubo bubanu-mii. Na ami Paulo geen ni, lɛ́wia ulu kɔlɛ kɔlɛ ka libo. Nsu ukisine ɔmmɔ únye útile ulu.
52002019	Mɔɔwia geen ka mbanu-mii, ɔsika amii ndi bula lɛnumi. Na bɛɛda-bu kubiti, ɔsika amii ku baƒɔtaadine bakladi ndi bula kɔsia kɔni ɔsu na bɔdubuƒu uwi ɔni na Blɔti Yesu wasɔ webo.
52002020	Sɔsɔ ni, amii mɔɔyá lɛlɔ lɛɛyɔ́-bu, na buuƒú lɛnɔ na amii ɔsu.
52003001	Na ka bina takana tɔ bɔnu lɛƒɛda lítulo-bu ɔsu ni, bɔ́tuna bɔnii bula inyɔ bɔɔsɔ bɔkya Atene.
52003002	Na bɔtala Timoteo na ubo ubakya-mii ɔkplu, na ubunku-mii na bina bɔƒɔtaadi kemo. Anwu ndi bula ɔnwa ɔni muubunku-bu na Katɔti kabla ku Kristo litemi buni lɛmɛni bɔsu kemo.
52003003	Bɔ́bla lɛni ɔsika buláwia ka bukpoku bɔmɛni bɔƒɛ ɔdi enu. Amii alati bɛgyi bise ka bukpoku bɔmɛni buse bute Kristo kama basiakune ƒui.
52003004	Bɛdubunyimo ka uwi ɔni na bɔkya-mii kudɔ ni, bɔ́lɛ-mii ɔmɛni lɛlɔ búse ka bukpoku bɔmɛni bɔdububo. Na aani kalɛ bɛgyi ni, úbo lɛni sɔsɔ.
52003005	Ala amɛni ɔsu na lɛ́tala Timoteo nnii ubanu si bɛmua bɛda bɔƒɔtaadi bɔmmɔ kpakplaa. Ɔsika litemi lɛmɛni liléte-mii bɔlɛɛ. Na mɔɔyia ka ɔƒɛni kalɛ ukisine ɔmmɔ úbo úbeƒu-mii kasusu na bula lɛbibo ƒui lɛ́bla keeke.
52003006	Nsu Timoteo ɔ́sɔ úbo ku kubiti úbasu-bu ka bina bɔƒɔtaadi ku bina bakpana bɔyɔ bútavumana. Mmomu bɛɛkali-bu geen na binye kuƒi bɛɛyɔ́ ka bɛnu-bu aani kalɛ abu lɛnɔ bɔɔwia-mii bɔnu.
52003007	Ɔmɛni ɔsu ni, banwa, ina ka buubó abi na ala amɛni ényimi-bu muedi ni, bina bɔƒɔtaadi bɔɔkya-bu kubiti na kayi kaayɔ́-bu.
52003008	Ɔƒɛni na bula ngba bulie bɔ́sɔ bɔ́bla ɔwɔdi, ɔsika búnu kalɛ na binye kpakplaa na Blɔti bɔƒɔtaadi lɛlɔ.
52003009	Bulakana Katɔti enu bɔgya na bina lili na wedu ebiti ani na úte-bu na amii ɔsu.
52003010	Buuvele Blɔti kpakplaa usien ku ɔƒɛ bɔnii ɔya na bɔsɔ bɔsa na bɔkya-mii bɔƒɔtaadi unu.
52003011	Na ɔƒɛni ni, Unwoti Katɔti ɔlati ku Blɔti Yesu balɛmi ulu bete-bu na bubo-mii kudɔ.
52003012	Na Blɔti ɔya na bina bɔyɔ bɔni bibo bite lɛlɔ bumomo bubu. Na bɛyɔ bekyuli bamba lɛnɔ aani kalɛ na bɔɔyɔ́-mii.
52003013	Ɔmɛni ndubɔya na Unwoti Katɔti ɔkya-mii ɔkplu na uveli-mii lɛlɔ ekpidi ƒui na ɔbla-mii kedee na nwuna anumi ute limeyi lɛni na Blɔti Yesu Kristo wasɔ webo kayawi kamɛni ku nwuna badi kedee.
52004001	Banwa, mina lɛla likplodi lɛni muuvele-mii ndi ka ni, bilie ngba bɔni mɔɔyɔ́ Katɔti kaƒɔ aani kalɛ na bɔ́tina-mii. Bɛdaku ɔkplu bɔkya bɔdi, nsu bɔɔkya-mii ogya na Blɔti Yesu lɛnyi kemo bɔnii bɛbla bitulo lɛni.
52004002	Ɔsika bɛgyi ala ani na bɔ́tina-mii ɔkɛnku Blɔti Yesu ɔyikun kemo.
52004003	Katɔti ɔɔwia ka bɛbla lɛlɔ kedee na bɛda lɛlɔ bidie lɛsɔnɔdi kemo ƒui.
52004004	Ɔnana biala ku ulekudi bati lɛlɔ bɔda kaduɛ na belie ngba kedee.
52004005	Na bitasiaku ɔlɔna emini kama aani bekyuli bani naaayia Katɔti kalɛ.
52004006	Ɔkɛnku ɔmɛni lɛlɔ ni, ɔdi biala lɛnumi litegyie na ɔnwani ulekudi lɛlɔ kalɛ na waƒiɔ-nwu. Bɔ́su-mii na bɔ́lɛ-mii na ɔmɛni lɛlɔ búse kpakplaa ka ni, Blɔti ɔdubɔni bani mɔɔbla ala amɛni kɔtu geen.
52004007	Katɔti ɔ́lɔ-bu ka bɔbla bekyuli kedee. Anwuɔsu bɛya bɔda lɛlɔ budie kɔbɔ ala bɔbla kemo.
52004008	Anwuɔsu si bina akɔ ɔdi útadi ɔmɛni lɛlɔ ni, ɔɔɔdi bekyuli lɛlɔ na ɔ́ta únye. Mmomu Katɔti ɔni néti nwuna Kɔyu úte-mii lɛlɔ na ɔ́ta únye.
52004009	Na bina banwa baƒɔtaadine lɛlɔ bɔyɔ ni, útalɛka bunweni-mii lɛla lɛdi na ɔmmɔ lɛlɔ. Ɔsika Katɔti ɔ́tina-mii ɔmɛni ƒui.
52004010	Na sɔsɔ ni, ɔdi litemi geen ka bɛɛyɔ́ bina banwa baƒɔtaadine bani nkya Makedonia. Nsu bɔsɔ buuvele-mii bɔnii bɛbla bitulo lɛni!
52004011	Bilie ngba ku lɛlɔ kalɔ buboku, na ɔdi biala anu asia nwuna kabla lɛlɔ, na biti bina enu bɛwia bina lɛdila aani kalɛ kani na bɔ́su-mii.
52004012	Ɔmɛni ndubɔya na bani nátaƒɔ bátadi bataaƒalɛ-mii na bilayaki lɛla lɛdi.
52004013	Banwa, bɔɔyɔ́ ka bɔsu-mii lɛla lɛni ndubɔlɛku bekyuli bani néekpi, kalɛ na biléteewulo kɔnyana aani bekyuli bani neeebo lɛnunsia.
52004014	Bɔ́ƒɔ bɔ́di ka Yesu úkpi na ɔ́sɔ ɔ́ta uli ngba na ɔdubɔsɔ ɔsi katɔ mmɔ ubo lɛnɔ. Anwuɔsu bɔ́ƒɔ bɔ́di ka baƒɔtaadine bani ƒui nékpi ni, badubɔsɔ bata. Na Katɔti ɔdubɔsia Yesu ɔmmɔ kani lɛlɔ na ɔƒɔ-ma na bebelieku-nwu ngba.
52004015	Lɛla lɛni na Blɔti ɔɔtina ni, nina lɛlɔ na bunye bɔɔsu-mii ka ni, abu bani nli ngba na Blɔti bɔsɔ bubo kemo ni, bulaka bani néekpi katɔ busie.
52004016	Uwi ɔmmɔ kemo ni, bɔdubunu Blɔti bubo kɔku ku kudu kubendi. Bɔdubunu Katɔti ɔtu unengudi lɛdi. Na Katɔti kakpɛɛ kadubɔku. Na Blɔti ɔlati ɔdubɔda ɔlɛ kayaa. Na bekyuli bani náƒɔ Kristo bádi asa na békpi ni, badubɔka bɔta buli ngba.
52004017	Ɔmɛni kama ni, Katɔti ɔdubutiku abu bani nébu buli ngba na uti-bu utásalaku bekyuli bani náta na butásiaku Blɔti na kayaa. Na bɔdubulieku Blɔti uwi ƒui.
52004018	Anwuɔsu biti etemila amɛni bitaasia lɛlɔ kɔnu.
52005001	Banwa, útalɛka linweni-mii lɛla lɛdi ɔ́si uwi iye emeyi ani na ala amɛni adubɔlɛ lɛlɔ.
52005002	Ɔsika amii alati bɛgyi geen ka Blɔti limeyi lɛmmɔ lɛdububo aani kalɛ na uyune uuyú ukyuli taatu usien.
52005003	Na uwi ɔni kemo na bekyuli baasu banii lɛla biala lɛ́ɛtɛ ni, uwi ɔmmɔ geen na ɔgbankpi adubɔlɛku-ma ɔni na baaagyi beeese. Ɔdububo aani kalɛ na kawɔƒɔ kaadu ɔƒɔdane. Na kekelikɔ kadi keeebo.
52005004	Nsu ni, banwa, amii bɛɛɛkya lɛdisa kemo. Anwuɔsu limeyi libendi lɛmmɔ liléyu-mii lilatu aani uyune kalɛ.
52005005	Ɔsika bina ƒui bɛkya bukeye kemo. Na bɔɔɔdi aani bekyuli bani náƒɔ lɛlɔ bákya likpidi kemo na baabla ala taabɛ.
52005006	Anwuɔsu bitaya na bɔlɛɛ na budie lɛlɔ atu aani ama bani naaagyi Blɔti. Mmomu bɛya bunye kagyumana na bɔda lɛlɔ kaduɛ.
52005007	Ɔsika ama bani mɔɔlɛɛ ni, usien na baalɛɛ. Na ama bani muukpi ntɛ ni, usien na beekpi-mu.
52005008	Nsu abu bani nkya bukeye kemo ni, bɛya na bɔda lɛlɔ kaduɛ. Na buti bula bɔƒɔtaadi ku bula bɔyɔ butaagyumana lɛlɔ aani kalɛ na kekpo adala aagyumana ukpone. Na butaasia anu ka Blɔti ɔdubɔƒɔ-bu, aani kalɛ na kekpo kabwa kaagyumana ukpone lili.
52005009	Ɔsika Katɔti útedie-bu ɔnii nwuna kɔnyi kubo-bu lɛlɔ. Mmomu ɔnii bɔsia Blɔti Yesu Kristo lɛlɔ na bɔkɛ bɔƒɔ.
52005010	Yesu ɔmɛni nékpi na bula lili ɔni na si bulie o-o, si bukpi o-o ni, bɔdubulie ku Blɔti na nwuna bɔsɔ bubo kemo.
52005011	Ɔmɛni ɔsu ni, bitaakya lɛlɔ ogya na biteebunku lɛlɔ aani kalɛ na biwi-nwu lɛlɔ ɔƒaani.
52005012	Banwa, buuvele-mii bɔnii biti ɔbu geen bite bina batɔnkune bani mɔɔtina-mii Kristo ngba bulie ala lɛlɔ.
52005013	Bɛyɔ-ma na bɛbu-ma kaduɛ na bana ulu ɔbuni ɔni na béti-mii baasiaku ɔsu. Na bilieku lɛlɔ ku keyi buɛɛ.
52005014	Lɛnɔ ni, banwa, bɔɔwia kpakplaa ka bɛkɛ litemi bɛsu bakɔsɔne. Na bɛkya bani na liƒu lɛɛda ɔkplu. Na bibunku bani mɔɔwia kebunku. Na bɛkɛ kayi buɛɛ bite ukyuli biala.
52005015	Bɛnu kaduɛ na ɔdi uteti likpidi utaƒɔ likpidi kayu. Mmomu uwi biala kemo ni, bitaabla lɛbuni teete lɛlɔ ku bekyuli ƒui.
52005016	Bɛya na lɛlɔ litaayɔ-mii uwi biala.
52005017	Bitaya na enu aƒɛ-mii na katɔ bɔkpali kemo.
52005018	Na biti enugya bite Blɔti na lɛla biala kemo. Ɔsika amɛni ndi ala ani na Katɔti ɔɔwia taasiku amii bani ƒui nsiaku Yesu Kristo kama.
52005019	Bitetile Katɔti Kɔyu ɔyikun ulu na bina akɔ.
52005020	Biteni Katɔti kenye bediene ala kalɔ budie aani lɛla keeke.
52005021	Mmomu bɛwia lɛla biala kalɔ binu na bɛsiaku lɛbuni kama.
52005022	Bɛda lɛlɔ bidie likpidi ulu biala lɛlɔ.
52005023	Na buuvele Katɔti ɔni muute-bu keyi buɛɛ bɔnii ɔbla-mii kedee na ulu biala lɛlɔ. Na ɔgyumana bina kɔyu ku kasusu ku ɔlɔna ƒui kalɛ na bɛlɛ kɔtɔ bɔdu kemo uwi ɔni na Blɔti Yesu Kristo wasɔ webo.
52005024	Na Katɔti ɔni nálɔ-mii ɔnii binwini nwuna bekyuli ni, ɔdububunku-mii utédu kawɔlɔkɔ. Ɔsika lɛla lɛni na ɔ́nya ɔ́su ka wabla ni, ani kani na ɔdubɔbla.
52005025	Banwa, bitaakpali katɔ na bula lili.
52005026	Bɛkya lɛlɔ kɔgbu na bigyele lɛlɔ ku kaƒɔ ƒaa.
52005027	Mɔɔsu-mii kpakplaa aani Blɔti Yesu Kristo kenye unyene nnii bɛka ɔku ɔmɛni bite baƒɔtaadine bammɔ ƒui.
52005028	Muuvele Blɔti Yesu Kristo nnii ɔda-mii kɔkɔɔkɔ na nwuna lɛƒɔndia kemo.
53001001	Ami Paulo ku Silvano ku Timoteo búnweni ɔku ɔmɛni buute amii bani ndi bula Unwoti Katɔti ku Blɔti Yesu Kristo badi na Tesalonika.
53001002	Na buuvele bɔnii bɛkɛ Unwoti Katɔti ku Blɔti Yesu Kristo keyi buɛɛ ku lɛƒɔndia.
53001003	Banwa, bɔda Katɔti enugya kayu uwi ƒui na amii ɔsu. Na ɔdia ka butaaƒɔ-ka, ɔsika bina bɔƒɔtaadi bɔɔkɔ́ katɔ, na bina lɛlɔ bɔyɔ lɛnɔ buusié anumi teebu ɔsu. Ɔmɛni ɔsu na bɔɔlɔ-mii lɛnyi buni na Katɔti baƒɔtaadine akɔ.
53001004	Na bɔɔtalaku bina lɛnyi katɔ ɔsika binye bina bɔƒɔtaadi lɛlɔ kpakplaa na bɛɛkya ɔkplu ina ka beekpóku-mii na biibó abi.
53001005	Ɔmɛni ɔɔtina-bu ka Katɔti ɔɔtɛ litemi siin. Na ɔdubute-mii keliekɔ na nwuna lɛga kadikɔ kani ɔsu na biibó abi.
53001006	Katɔti ɔdubɔtɛ litemi na ulu lɛlɔ. Na ɔdubɔni bani muukpóku-mii ƒui kɔtu.
53001007	Na ɔdubɔya na abu ku amii bani ƒui muubó abi bɔkɛ bɔnwuna. Katɔti ɔdubɔbla ala amɛni uwi ɔni na Blɔti Yesu ku Katɔti batu badubɔda bɔlɛ kayaa na ɔyikun kemo ku ogya.
53001008	Na bekyuli bani naaabu Katɔti na bátaƒɔ Blɔti Yesu Kristo litemi buni bátadi ni, ɔdubɔni-ma kɔtu na lɛgyavonku kemo.
53001009	Lɛni na Blɔti ɔdubɔgya-ma ɔlɛku nwuna anumi. Na balanu nwuna bukeye ku ɔyikun. Na ɔdubɔyila-ma ku udu.
53001010	Ala amɛni adubɔlɛ na limeyi libendi lɛni lɛlɔ na Yesu wasɔ webo. Na limeyi lɛmmɔ lɛlɔ ni, nwuna baƒɔtaadine ƒui badubɔsiaku-nwu ku bumwi kudu. Na amii lɛnɔ bɛdubɔkya-ma akɔ, ɔsika bɛ́ƒɔ nwuna litemi buni lɛni bɔ́su-mii mmɔ bɛ́di.
53001011	Ɔmɛni ɔsu na bɔɔkpali katɔ na bina lili uwi ndi uwi. Na buuvele bula Katɔti bɔnii bina ɔbladu ɔmanku bɔlɔ bɔni na ɔ́lɔ-mii. Na nwuna ɔyikun ubunku-mii na ɔkya bina kasusu buni biala ogya kalɛ na lɛla biala lɛni na bɛdubɔbla na anwu ɔsu lɛtɛ.
53001012	Buuvele ala amɛni teete-mii kalɛ na bakɔliku Blɔti Yesu Kristo lɛnyi katɔ na amii ɔsu. Na anwu lɛnɔ wakɔliku-mii lɛnyi katɔ na anwu ku Katɔti lɛƒɔndia ɔsu.
53002001	Banwa, bɔɔyɔ́ ka bɔsu-mii lɛla kpakplaa lɛdi na Blɔti Yesu Kristo bɔsɔ bubo ku bula bɔsala na nwuna kudɔ lɛlɔ.
53002002	Si bínu bɛnii Blɔti bubo limeyi lɛmmɔ líbo líbavi ni, buláwia ka bina kasusu keƒu iye ɔtɔtɔ ɔgyu-mii. Ɔƒɛni kalɛ ɔdubɔbla-mii aani ka abu násu ɔmɛni uwi ɔni na buudie Katɔti kenye iye bɔɔkɔ́ litemi lɛmmɔ lɛsa iye búnweni ɔku ɔdi búmene-mii.
53002003	Bitaya na ukyuli ɔdi ɔtɔlɔ-mii na ulu biala lɛlɔ. Ɔsika Blɔti limeyi lɛmmɔ lilebo tɔ utédu uwi ɔni na bekyuli pii badubuni Katɔti asa na ukyuli ukpidi ɔmmɔ ɔni na Katɔti údie úse ka ɔkyula ɔda ɔlɛ.
53002004	Na ɔdubɔta unye utile kɔyu ɔyikun biala ulu na ɔtina ka anwu lɛti ndi ayu ƒui utulone. Na ɔdubo bɔta muedi butélie Katɔti kakpakɔ na ɔbla lɛlɔ aani anwu ndi Katɔti ɔmmɔ.
53002005	Binyimo ka uwi ɔni na lɛ́kya-mii kudɔ ni, lɛ́su-mii ala amɛni ƒui.
53002006	Nsu ni, ɔyikun ɔdi uutile ala ammɔ kuƒi ka alɛ ɔƒɛni. Na amii alati bɛ́gyi lɛla lɛni na lɛdi. Na ukyuli ukpidi ɔmmɔ ɔdubudie lɛlɔ keyi si nwuna uwi údu.
53002007	Na likyulikpi ala ani baabla taabɛ éese kalɔ aalɛ́. Na ala ani ndubɔlɛ ni, aaadubo bɔlɛ tɔ wetédu ka Katɔti ɔ́da ukyuli ɔni muutile ukyuli ukpidi ɔmmɔ ulu údie.
53002008	Na ɔmɛni kama ni, Katɔti ɔdubudie ukyuli ukpidi ɔmmɔ keyi ɔtina. Na si uwi ɔni na Blɔti Yesu Kristo úbo ni, ɔdubuti nwuna kenye ɔƒɛƒɛɛ ku bukeye ɔkyula-nwu na ɔyila-nwu udu ƒui.
53002009	Na ukyuli ukpidi ɔmmɔ ɔdububo ku Satan ɔyikun, na ɔdubudie ɔkɔ akɔla budie taatina lidu lidu ɔtina.
53002010	Na bekyuli bani ƒui ndubo bɔyii ku udu ni, ɔdubɔsia likyulikpi katɔlɔ ulu biala lɛlɔ na ɔtɔlɔ-ma. Badubo bɔyii ɔsika bátaƒɔ litemi buni lɛmmɔ bátadi na Katɔti ɔƒɔ-ma ngba.
53002011	Ɔmɛni ɔsu na Katɔti ɔdubɔnyonu-ma kalɛ na baƒɔ ɔkɔ badi.
53002012	Kawɔlɔkɔ ƒui ni, Katɔti ɔdubɔdu-ma kɔtɔ, ɔsika bátaƒɔ litemi buni bátadi. Mmomu bátaakɛ ebiti na ekpidi bɔbla kemo.
53002013	Nsu ni, banwa, bɔda Katɔti enugya kayu uwi ƒui na amii ɔsu. Bɔgyi ka ɔɔyɔ́-mii sɔsɔ. Ɔsika ɔ́ƒuna-mii ɔnii bɛkɛ bɔƒɔ. Na ɔ́bla-mii nwuna badi ɔ́si kalɔ kesekɔ uwi ɔni na Katɔti Kɔyu kúveli bina ekpidi údie-mii lɛlɔ ɔsika bɛ́ƒɔ litemi buni lɛmmɔ bɛ́di ɔsu.
53002014	Na ɔkɛnku bula litemi buni lɛmɛni bɔsu kemo ni, Katɔti ɔ́lɔ-mii ɔnii bibo na bɛƒɔ lɛnyi aani kalɛ na Blɔti Yesu Kristo ubo lɛnyi.
53002015	Ɔmɛni ɔsu ni, banwa, binye kpakplaa na biƒie etemila ani na bɔ́tina-mii na bula lɛku bunweni ku bɔtɛmi kemo bɛda.
53002016	Na buuvele kebunku taasiku Blɔti Yesu Kristo ku bula Unwoti Katɔti kudɔ ɔni mɔɔyɔ́-bu, na úti kayi buse ku lɛnunsia úte-bu ɔ́si nwuna lɛƒɔndia ɔsu.
53002017	Buuvele-nwu bɔnii, ute-mii ɔyikun na ɔkya-mii kayi ogya kalɛ na bɛsu na bɛbla ala abuni ƒui lɛnɔ.
53003001	Asa na mawɔlɔ ni, banwa, binyimo na bitaakpali katɔ na bula lili kalɛ na Blɔti litemi lɛmɛni liteegyingya teesie kesi kesii ku ɔbu aani kalɛ na amii lɛnɔ bɛ́ƒɔ-ni.
53003002	Na bivele lɛnɔ kalɛ Blɔti wada-bu wedie na bekyuli bekpidi enu kemo, ɔsika ɔɔɔdi bekyuli ƒui náƒɔ nwuna litemi lɛmmɔ bádi.
53003003	Nsu Blɔti unye-mii kama, na ɔdubɔkya-mii ɔkplu na wanu-mii lɛlɔ kalɛ na ukisine ɔmmɔ uladi-mii lɛlɔ.
53003004	Blɔti ɔ́ya na bubo lɛnunsia na bina lɛlɔ ka bɛɛbla ala ani na bɔ́tina-mii, na bɔgyi ka bɛdubɔkana-nya butaabla.
53003005	Buuvele Blɔti bɔnii ubimi-mii anumi na bɛnu bɛti kalɛ na anwu Kristo ɔɔkɛ́ kayi teete-bu ku kalɛ na Katɔti ɔɔyɔ́-bu.
53003006	Banwa, bɔɔlɛ-mii geen na Blɔti Yesu Kristo lɛnyi kemo bɔnii bɛda lɛlɔ bɛmami baƒɔtaadine bakɔsɔne bani neeeti bula ala bɔtina lɛlɔ.
53003007	Amii alati bɛgyi kaduɛ ka ɔdi ka bɛbla kabla aani kalɛ kani na abu lɛnɔ bɔ́bla, ɔsika bútabla kɔkɔsɔ uwi ɔni na bɔ́kya-mii kudɔ.
53003008	Búteti bula etila bútasia ɔdi lɛlɔ. Na mmomu bɔ́bla kabla kpakplaa usien ku ɔƒɛ ɔni na ɔdi útebo bula lɛlɔ bɔnu kayu.
53003009	Bubo ɔyikun ka nka buti bula etila bɔsia-mii lɛlɔ. Nsu ka bɔɔyɔ́ ka bɛtɛya kalɛ na beenye kabla lɛlɔ ɔsu ni, bútabla lɛni.
53003010	Bɛdubunyimo ka uwi ɔni na bɔ́kya-mii kudɔ ni, bɔ́su-mii geen bɔnii ukyuli ɔni muuní kabla ni, bitete-nwu lɛla lɛdi na ɔdi.
53003011	Bɔɔsu ala amɛni ɔsika buunú ka bakɔsɔne badi bakya-mii akɔ na bana bakpana lɛlɔ etemila kani na bakɛ baasu taavi.
53003012	Buubó bekyuli bamɛni ɔda kpakplaa na Blɔti Yesu Kristo lɛnyi kemo bɔnii bada ngba kaduɛ na beti bana enu bawia bana lɛdila.
53003013	Nsu amii ni, banwa, bitaya na enu aƒɛ-mii na lɛbuni bɔbla kemo.
53003014	Na si ukyuli ɔdi ulábla taasiaku litemi lɛni na bɔ́su-mii na ɔku ɔmɛni kemo lɛlɔ ni, bise-nwu likpo na bɛda lɛlɔ bɛmami-nwu lɛlɔ na kɔƒa kukpo-nwu.
53003015	Nsu bitekisi ukyuli ɔmmɔ. Mmomu bɛlɛ-nwu aani bina ɔnwani kalɛ.
53003016	Buuvele Blɔti ɔlatidi ɔni muute keyi buɛɛ bɔnii ute-mii keyi buɛɛ na bina ngba bulie ƒui kemo. Blɔti ɔda bina ƒui na ulu biala lɛlɔ.
53003017	Ami Paulo muunweni bɔkada bɔmɛni ku ami ɔlati mina kɔnu aani likpose lɛni mɔɔtina ka ami na ɔdi. Lɛni na muunweni na mina lɛku ƒui kemo.
53003018	Buuvele bɔnii Blɔti Yesu Kristo ɔda bina ƒui na nwuna lɛƒɔndia kemo.
54001001	Ami Paulo ɔni ndi Yesu Kristo ɔtalane ɔkɛ bula Ɔƒɔne Katɔti ku Kristo Yesu ɔni lɛlɔ na bɔsia anu na muunweni ɔmɛni.
54001002	Na líti muute awɔ Timoteo. Agyi ka ubi na adi-mi na bɔƒɔtaadi kemo. Na muuvele Unwoti Katɔti ku Blɔti Yesu nnii bana lɛƒɔndia lɛsiaku-ɔ na banu-ɔ kɔnyana na bete-ɔ keyi buɛɛ.
54001003	Na ɔƒɛni ni, mɔɔwia ka asɔ akya Eƒeso mmɔ aani kalɛ na lɛ́su-ɔ uwi ɔni na lɛ́si mmɔ lísela Makedonia. Ɔsika agyi ka bekyuli badi bakya bani mɔɔtina ala ani muuƒú bula ala bɔtina na Kristo bɔƒɔtaadi lɛlɔ. Ɔlɛka abɔku bekyuli bamɛni na bada udu ɔmmɔ baya.
54001004	Su-ma na bada kuuku atɛ bɔnwi ku kaba kasikɔ lɛmɛnɛ bɔkun baya. Ala amɛni udu muuti unyeƒi taakya bekyuli akɔ. Na aaakɛnku Katɔti kasusu lɛlɔ. Kasusu kani na ɔkɛnku bɔƒɔtaadi lɛlɔ kani na bɔdubɔnu bɔti.
54001005	Na lɛla lɛni ɔsu na líti kabla kamɛni lɛ́kya-a enu kemo ndi ka bɔyɔ bula baƒɔtaadine bakpana ku kaƒɔ ƒaa ku kayi kani naaadu-bu kɔtɔ na likpidi lɛdi bɔbla kemo. Na bula Kristo bɔƒɔtaadi lɛnɔ bɔbla ɔbuni ɔmmɔ geen.
54001006	Nsu bekyuli badi bénwini kama bákya ala amɛni. Anwuɔsu báyila ulu ɔbuni ɔmɛni. Na baakya kɔdɔlɔ unyeƒi.
54001007	Baawia ka benwini Mose ɔda bubo ala batinane. Nsu ni, belenu ama alati etemila muedi kalɔ. Baasu ala kpakplaa taasiku ɔda bubo bɔmmɔ lɛlɔ, nsu ama alati belenu-nya kalɔ.
54001008	Bula ƒui bɔgyi ka Mose ɔda bubo bɔdia, nsu ɔlɛka bɔdi ɔda bubo bɔmmɔ lɛlɔ aani kalɛ na bɔɔtina.
54001009	Na ɔlɛka buteenyimo lɛnɔ ka ni, ɔɔɔdi bekyuli babuni na bébo ɔda béte, mmomu batuɔkplune bani mɔɔƒiɔ́ Katɔti ɔda bubo ku bakantankpine ku bana udu bani ngba néyi ku ekpidi bɔbla. Badi bekyuli bani naaasiaku bɔƒɔtaadi bɔdi kama ku bani mɔɔdú bana bati ku beni ku bekyuli badune babambadi lɛnɔ.
54001010	Na badi bekyuli bani mɔɔdi kɔsɔnɔ ku banana bani mɔɔtɛnku lɛlɔ. Badi bekyuli bani muuyú bekyuli teetéye ku ɔkɔ banyine ku ama bani mɔɔnyi ɔkɔ taakpali ala. Na ama bani ƒui naaasiaku ala bɔtina bɔbuni kama ni, ama na bébo ɔda ɔmɛni béte.
54001011	Na Katɔti litemi buni lɛni bɔsu na úti ɔ́kya-mi enu kemo ni, nina kemo kani na bɔdubɔkɛ ala bɔtina bɔbuni bɔmmɔ bɔni nási Katɔti ɔmmɔ ɔlati bukeye kemo. Na anwu na bɔɔgyá enu.
54001012	Naaakana Blɔti Yesu Kristo enu bɔgya na ɔyikun ɔni na úte-mi ɔnii ntaabla kabla kamɛni ɔsu. Na sɔsɔ ni, úti-ka ɔ́kya-mi enu kemo. Ɔsika ɔ́nu-mi ɔ́ti ka naaalɛ-nwu kama.
54001013	Ina ka líkpoku-nwu na lɛ́tɛmi enyekpi ku edumi na nwuna lɛlɔ dii asa na ḿbenwini kayi ni, Katɔti ɔ́nu-mi kɔnyana. Ɔsika uwi ɔmmɔ kemo ni, ńtaƒɔ-nwu tɔ ńtadi na ńtati lɛla lɛni lɛnɔ na ńtaabla.
54001014	Mina tati tati ɔ́ya na lɛ́du-nwu kaƒɔ, na ɔ́ya na lɛ́nu Kristo Yesu lɛ́ti na lɛ́ƒɔ-nwu lɛ́di na lɛ́blaku-nwu unwi. Ɔmɛni ɔsu na ami lɛnɔ mɔɔyɔ́ bekyuli.
54001015	Kenye kani na ndubo bɔsu mɛni kadi litemi geen, na ɔlɛka ukyuli biala ɔƒɔ-ka ɔdi. Yesu ɔni ndi Ukyuli Ɔƒunadi úbo kayawi kamɛni kemo ɔnii ubedie bekyuli ɔlɛku bana ekpidi ani na baabla kemo. Na ala ekpidi bablane bammɔ ƒui akɔ ni, ami ntulo.
54001016	Ɔmɛni ɔsu geen na Katɔti ɔ́nu-mi kɔnyana kalɛ na ɔkɛnku ami ɔni ntulo-ma akɔ ƒui lɛlɔ ni, Kristo Yesu ɔdubɔya na bekyuli banu kalɛ na ubo bɔyɔ bɔni muuti taakyiɛ ute ekpidi bablane bani maƒɔ-nwu madi. Na ɔdubute-ma ngba bɔni nsɔ naaadubo bɔsa lɛnɔ kudii.
54001017	Anwuɔsu ni, bɛya na buteemwi bula Katɔ Ɔga ɔni na bulánu ku bula anumi na uli ngba úsela ƒui. Na butaakɔliku anwu ɔni neeekpi kudii lɛnyi katɔ uwi ƒui. Ɔsia lɛni.
54001018	Mina ubi Timoteo, kabla ku ɔda bubo bɔni na líti muute-ɔ mɛni ni, kadanku ala ani na bula kenye bediene básu básiku-ɔ lɛlɔ. Ƒie etemila amɛni da na adubɔdi likpidi lɛlɔ na Blɔti kekpo kamɛni kemo.
54001019	Da ƒula bɔƒɔtaadi kaduɛ kalɛ na ƒula kayi kaládu-ɔ kɔtɔ. Ɔsika bekyuli bani na bétenu bana kayi bɔlɛ ni, bayii bana bɔƒɔtaadi ulu.
54001020	Na bana akɔ badi ndi Himeneo ku Aleksandro. Lɛ́ni-ma kɔtu na líti-ma líte ukisine ɔmmɔ kalɛ na bebo abi na nwuna enu kemo. Ɔmɛni ndubɔya na batɛya lɛla na bada enyekpi bɔtɛmi taasiku Katɔti lɛlɔ baya.
54002001	Lɛla lideedi lɛni na mɔɔyɔ́ ka bɛti ndi ka bitaakpali katɔ na biteevele na bekyuli ƒui lili. Na biteeti amii ku-ma ƒui awiala taava Katɔti anumi.
54002002	Na bitaakpali katɔ teete baga ku bekyuli bani ƒui mɔɔdi bekyuli lɛlɔ kalɛ na bula ƒui bɔkɛ atu bɔyɔ ku keyi buɛɛ. Na buboku lɛlɔ kalɔ bute Katɔti na buti ɔbu bute ukyuli biala.
54002003	Katɔ bɔkpali bɔmɛni mɔɔyɔ́ bula Ɔƒɔne Katɔti kaƒɔ.
54002004	Ɔsika ɔɔwia ka ukyuli biala ɔnu nwuna litemi geen lɛmmɔ ɔti kalɛ na ɔƒɔ-nwu ngba.
54002005	Sɔsɔ ni, Katɔti unwi kani nkya. Na kɔnu ɔsiane lɛnɔ unwi kani nkya. Anwu ndi ukyuli ɔni baalɔ banii Kristo Yesu. Anwu mɔɔklibi abu ku Katɔti ntɛ.
54002006	Anwu néti lɛlɔ ɔ́kpa na bayawine ƒui lili. Na Yesu ɔ́bla ɔmɛni na uwi ɔni lɛlɔ geen na Katɔti úse ka udie nwuna bekyuli bɔƒɔ keyi ɔtina bayawine ƒui.
54002007	Na ɔmɛni ɔsu na Katɔti ɔ́bla-mi lɛsa ɔkɔne ku ɔtalane. Na ɔɔɔdi ɔkɔ na mɔɔnyi. Mɔɔsu-mii geen nnii údie-mi aani ala ɔtinane ɔnii mbedie bɔƒɔtaadi kenye ntina bekyuli bani naaadi Yudaƒuɔ.
54002008	Na baƒɔtaadine kasalakɔ biala ni, mɔɔwia ka banana bataakpali katɔ ku kayi kedee kalɛ na si Katɔti ɔɔnu bina enu katɔ ni, na ɔti ka bɛ́da lɛlɔ bídie likpidi kemo. Na kɔnyi iye unyeƒi ɔdi uuubo-mii akɔ.
54002009	Mɔɔwia lɛnɔ ka beleku banu kaduɛ na bana adala lɛlɔ, na batina ka beeboku lɛlɔ kalɔ. Ɔɔɔdi ka beteenyimi lili ku kunweni lidu lidu ku sika ugyiedi adala lidu lidu ani náƒɔ kuye na aatina ka baakɔliku lɛlɔ katɔ.
54002010	Mmomu ni, bana ɔbladu ɔbuni udie-ma ɔtina aani beleku bani mɔɔsu banii basiaku Blɔti.
54002011	Na uleku biala uboku lɛlɔ kalɔ na ɔtɛya ala, na utakya lɛsɛ.
54002012	Ńtete-ma kuƒi nnii batina banana ala iye badi banana lɛlɔ. Mmomu ɔlɛka bada bana inye.
54002013	Ɔsika Adam na Katɔti ɔka budie asa na údie Eva.
54002014	Na ɔɔɔdi Adam na ukisine ɔmmɔ ɔ́tɔlɔ, mmomu uleku na ɔ́tɔlɔ. Na ɔ́ya na ɔ́bla likpidi.
54002015	Nsu si uleku wenye kpakplaa na nwuna bɔƒɔtaadi kemo ku bɔyɔ na wada lɛlɔ kedee na weboku lɛlɔ kalɔ ni, ɔdubɔvi nwuna kɔwɔ lɛbibo kemo buɛɛ.
54003001	Lɛsugba lɛmɛni lɛdi litemi geen ka ni, si ukyuli ɔdi ɔɔwia ka unwini baƒɔtaadine ɔtɔnkune ni, ɔɔwia kabla kabuni.
54003002	Na baƒɔtaadine ɔtɔnkune ni, ɔlɛka ɔbla ukyuli ɔni na litemi lɛdi lɛɛɛda-nwu, na úti uleku unwi, na ɔ́da anu, na ɔda lɛlɔ, na bekyuli baabu-nwu. Ɔɔbla lɛƒɔ na ɔdi ala ɔtinane buni.
54003003	Utalɛka utaani ntɛ teekpi, na ulekpo udi. Mmomu ɔlɛka ɔbla ukyuli ɔni nse buɛɛ, na ulayɔ kadɔ, na uuubo sika lɛnungyie lɛnɔ.
54003004	Ɔlɛka ɔkana nwuna kaduli bekyuli bɔda, na ɔya na nwuna bebi beteenu litemi na ulu biala lɛlɔ.
54003005	Na si ukyuli ɔdi ɔkya na ulákana nwuna kaduli bekyuli lɛlɔ bɔnu ni, agyi anii ulakana na watɔnku Katɔti baƒɔtaadine.
54003006	Utalɛka ɔbla ɔƒɔtaadine ɔwɔdi kalɛ na ulatalaku lɛlɔ katɔ, na ɔkɛnku lɛlɔ bɔtina bɔmmɔ ɔsu na webuli, na Katɔti wani-nwu kɔtu aani kalɛ na ɔ́ni ukisine ɔmmɔ kɔtu.
54003007	Ɔlɛka ɔbla ukyuli ɔni na ubo lɛnyi buni na bekyuli bani naaadi baƒɔtaadine lɛnɔ anumi, kalɛ na balasu lɛla likpidi lɛdi na nwuna lɛlɔ na weduo ukisine ɔmmɔ kakpagyuɛ kemo.
54003008	Na baƒɔtaadine kasala bebunkune ni, ama lɛnɔ ɔlɛka babla bekyuli bani nda udu buni, na bada kabla kammɔ lɛnɔ kpakplaa. Na badi bekyuli bani naaani ntɛ teekpi, na anumi elégyie-ma na egulabi lɛlɔ.
54003009	Na ɔlɛka bada bɔƒɔtaadi litemi buni lɛni na bédie keyi mɛni kpakplaa ku kayi kani naaadu-ma kɔtɔ.
54003010	Na ɔdi ka bɛka-ma udu bɔkɔku bɔnu. Na si bana lɛlɔ liiibo litemi lɛdi ni, bɛya-na benwini baƒɔtaadine bebunkune.
54003011	Bana beleku lɛnɔ ni, ɔlɛka babla beleku bani nda udu buni, na baaadi bekyuli lɛlɔ atɛ batɛmine. Mmomu ɔlɛka babla beleku bani náda anu, na baabla lɛla biala kaduɛ.
54003012	Bɛnu ka bebunkune bamɛni ɔdi biala úti uleku unwi, na ɔɔnu nwuna bebi ku kaduli bekyuli ƒui lɛlɔ kaduɛ.
54003013	Na bebunkune bani mɔɔda bana kabla kaduɛ ni, ama alati bebo kenyekɔ kabuni na Katɔti anumi. Na baakana na beesé kayi taasu bana bɔƒɔtaadi etemila ɔ́si Yesu Kristo bɔƒɔtaadi lɛlɔ.
54003014	-
54003015	Na nsia lɛnu ka ndububo uwi klukui kemo mbanu-ɔ. Nsu muunweni ala amɛni lite-ɔ kalɛ na si mɔɔkpɛ kama ni, na ebunku-ɔ na ati kalɛ na ada ƒula lɛlɔ aani ɔtɔnkune na Katɔti ɔtɔ bebi akɔ. Na ngba ƒui Katɔti ɔtɔ bebi bani ndi baƒɔtaadine kasala ni, baagyumana nwuna litemi geen.
54003016	Katɔti litemi kedee lɛni na bédie keyi ni, lɛ́ƒɔ kuye geen na ukyuli biala ulakana na weni-ni. Ani ndi ka, “Blɔti úbo aani ɔyawine ubi. Katɔti Kɔyu kɔ́gyila-nwu na kúte-nwu ubo. Na katɔ batu bánu-nwu. Na bekyuli bákɔ-nwu lɛlɔ lɛsa na kadi ƒui akɔ. Bekyuli pii báƒɔ-nwu bádi na kayawi. Na Katɔti úti-nwu úsienku katɔ.”
54004001	Katɔti Kɔyu kuudie taasu-bu nwaa ka ni, asa na emeyi ekplodi adubudu ni, bekyuli badi badubɔlɛ bɔƒɔtaadi litemi geen lɛmɛni kama na basiaku ayu ekpidi katɔlɔ ku bani néti lɛlɔ béte ukisine ɔmmɔ ala bɔtina kama.
54004002	Bekyuli bamɛni mɔɔtina ɔkɔ ala, na baabɛla ama alati bana likyulikpi, ɔsika bana kayi kaladu-ma kɔtɔ.
54004003	Na baatina banii utalɛka bekyuli beti beleku. Na baasu banii batadi adila lidu lɛdi bene lɛnɔ. Nsu Katɔti nédie adila ƒui úse kalɛ na bani náƒɔ-nwu litemi geen bádi na basiaku-nwu kama ni, badi-nya ku linugya.
54004004	Na sɔsɔ ni, lɛla biala na Katɔti údie ni, lɛdia. Anwuɔsu útalɛka bekyuli beni lɛdila lɛdi. Mmomu ɔlɛka baka Katɔti enu bɔgya na ana lili.
54004005	Ɔsika Katɔti litemi ku bula linugya lɛ́bla adila ammɔ kedee.
54004006	Si átina ƒula banwa ala amɛni ni, mmɔ na adubɔbla Yesu Kristo kabla ubunkune buni. Na bɔƒɔtaadi etemila amɛni ku bula ala bɔtina bɔni kama na asia ni, anya muute-ɔ kenyekɔ kamɛni.
54004007	Anwuɔsu da lɛlɔ mami kɔbɔ ala batɛmine ku atɛ keeke ani neeebo kɔsia lɛlɔ. Na ataatɛya Katɔti etemila na asiaku-nya kama kpakplaa, na elie ngba buni aani ɔƒɔtaadine kalɛ.
54004008	Ɔlɔna lɛlɔ ɔkplu ɔdia bɔdi, nsu kalɛ na baatɛya Katɔti etemila kama bɔsiaku bubo kɔsia butulo ƒui. Ɔsika uute-ɔ kɔsia na ngba bɔmɛni ku kekpima ngba lɛnɔ kemo.
54004009	Ɔmɛni ɔdi litemi geen lɛni na ɔlɛka ukyuli biala ɔƒɔ ɔdi.
54004010	Ɔmɛni ɔsu na bunye kabla lɛlɔ kpakplaa na buubó abi. Ɔsika bula anu asia ngba ƒui Katɔti ɔni ndi bekyuli ƒui Ɔƒɔne lɛlɔ. Na bani geen na ɔdubo bɔƒɔ ndi bani náƒɔ-nwu bádi.
54004011	Na ala amɛni na ɔlɛka atina-ma.
54004012	Taya na ukyuli ɔdi ɔnu-ɔ ɔnii ásɔ ka adi ɔnamu ɔsu. Mmomu ni, nwini kanu te baƒɔtaadine bammɔ ƒui na ƒula kɔtɛ ku udu ku ƒula bekyuli bɔyɔ ku bɔƒɔtaadi kemo ku ƒula kedee bulie lɛnɔ kemo.
54004013	Nye kpakplaa na ataaka Katɔti litemi lɛmmɔ na ataakɔ-ni lɛsa teete baƒɔtaadine ƒui. Na eteedie-ni kalɔ na ataatina-ma ala ammɔ wetédu uwi ɔni na mebo.
54004014	Na Katɔti Kɔyu kemo kabla etela ani na úti ɔ́kya-a lɛlɔ kemo ɔkɛnku nwuna kenye bediene ku baƒɔtaadine benengu bani néti enu básia-a lɛlɔ ni, tada-nya aya.
54004015	Ya na ƒula kasusu kasia ɔmɛni lɛlɔ, na ataabla-nya taasia kama kalɛ na bekyuli ƒui banu ƒula ngba buni bulie lɛtɔtɔ busie bati.
54004016	Da lɛlɔ kaduɛ ku ala ani na aatina. Nye kabla kammɔ lɛlɔ kpakplaa. Ɔsika si ábla lɛni ni, adubudie awɔ ku bekyuli bani ƒui muunú ƒula litemi lɛmmɔ alɛku kɔtu bɔni kemo.
54005001	Tadɔnku ukyuli ɔni nábi lɛlɔ utulo-ɔ momoomo. Mmomu die ala kalɔ te-nwu ku kayi buɛɛ aani ƒula ɔti kalɛ. Na ada bakloƒu aani banwani kalɛ.
54005002	Da beleku bani nábi lɛlɔ bétulo-ɔ aani ƒula beni kalɛ. Na ada begblebi lɛnɔ aani ƒula banwani belekubi, na ataabla lɛlɔ kedee.
54005003	Bekpinele bani neeebo bebunkune ni, da-ma kaduɛ ku ɔbu.
54005004	Nsu si ukpinele ɔdi ubo bebi iye bawɔ ni, bebi bammɔ bese kalɔ bataatɛya bana kaduli bekyuli bɔda ku bana bawɔne bɔda aani bana bɔƒɔtaadi kabla kalɛ. Ɔmmɔ mɔɔtina ka beesé bana bawɔne kɔdɛ. Ɔmɛni mɔɔyɔ́ Katɔti kaƒɔ.
54005005	Na ukpinele ɔni neeebo ubunkune ni, uuti nwuna anu ƒui taasia Katɔti lɛlɔ na ɔɔkpali Katɔti usien ku ɔƒɛ ka ɔɔwia-nwu kebunku ɔsu.
54005006	Nsu ukpinele ɔni mɔɔbla lɛyalɛ ni, uuubo ngba na Katɔti anumi ina ka uli ngba.
54005007	Bo-ma ɔda na ala amɛni lɛlɔ kalɛ na beletemi belewi-ma.
54005008	Na si bina akɔ ɔdi úni na uláda nwuna kaduli bekyuli kaduɛ ni, agyi anii ɔɔɔsiaku bɔƒɔtaadi bɔmmɔ kama, na nwuna litemi líbie litulo ukyuli ɔni nátaƒɔ útadi.
54005009	Teti ukpinele ɔni nátaƒɔ tɔ akwa liti ku leevu lɛnyi tebunku bekpinele lɛkpa lɛni nkya baƒɔtaadine bammɔ akɔ. Na ɔni nsia ni, ukpinele ɔni néduo lɛkpa lɛmmɔ kemo ɔlɛka ɔbla uleku ɔni nélie kɔgya kunwi.
54005010	Ɔlɛka bekyuli bataalɔ-nwu lɛnyi lɛbuni na nwuna ala abuni bɔbla ɔsu. Na ɔdi uleku ɔni nányuɛ nwuna bebi kaduɛ na ɔɔƒɔ́ baƒɔ. Ɔlɛka ɔbla uleku ɔni na ubo kɔnu ute nwuna baƒɔtaadine bakpana. Na uute bekyuli ƒui kebunku na bana lɛbibo kemo. Na sɔsɔ ni, úti nwuna ngba bulie ƒui úte lɛbuni bɔbla.
54005011	Bekpinele bani nétedu tɔ akwa liti ku leevu ni, teti bana anyi tebunku bekpinele lɛkpa lɛmɛni. Ɔsika si ɔlɔna kɔgya bulie emini eekpóku-ma ni, badubɔlɛ Kristo kama na betélie agya bamba.
54005012	Na ɔmɛni ɔdubɔya na baƒiɔ linyese lɛni nkya ama ku Katɔti ntɛ na ɔdu-ma kɔtɔ.
54005013	Ɔmmɔ kama ni, badububile uwi na bakɛ kɔnu bete bekyuli kɔduli bɔvi bataatɛmi atɛ keeke. Na ukpidi ƒui ndi ka ni, badubutaalɔ bekyuli anyikpi na beteekeyi atɛ. Na bataatɛmi bekyuli lɛlɔ kɔtɛ ku ala abambadi ani na útalɛka basu.
54005014	Anwuɔsu ni, mɔɔyɔ́ ka bekpinele bamɛni udu belie agya na bawɔ bebi na bataanu bana kɔduli ala lɛlɔ mmomu. Ɔmɛni ɔdubɔya na balabla ala ani nátamanku na wete bula bekisine kuƒi na bataasu ala taasiku-bu lɛlɔ.
54005015	Ɔsika bekpinele badi bénwini basiaku Satan kama.
54005016	Si ukpinele ɔdi ɔkya ɔƒɔtaadine ɔdi kaduli ni, anwu ɔnu-nwu lɛlɔ kalɛ na etila ammɔ asɔ alasia Katɔti baƒɔtaadine lɛlɔ. Na ɔya na baƒɔtaadine bamɛni bataanu bekpinele bakladi bani neeebo bebunkune lɛlɔ.
54005017	Na baƒɔtaadine batɔnkune bani mɔɔtɔnku bekyuli kaduɛ ni, ɔlɛka bakɛ lɛyuƒɔla lɛni nésie anumi. Na ɔni ntulo ƒui ndi bani mɔɔtina ala na baasu litemi buni lɛnɔ.
54005018	Ɔsika básu na Bunweni Kedee Ɔku kemo banini, “Tenyimi ebuo ɔni muuwile edula teete-ɔ kenye si unye kabla lɛlɔ.” Lɛnɔ ni, “Ɔlɛka kabla biala ɔblane ɔkɛ nwuna kabla lɛlɔ lɛyuƒɔla.”
54005019	Si ukyuli ɔdi úbo ɔɔdá ɔtɔnkune ɔdi kenye ni, taƒɔ taadi si bétedu nkyuli inyɔ ku kama.
54005020	Na bekyuli bani nli nte ekpidi bɔbla ni, ɔlɛka edie alɛ-ma na adɔnku-ma na baƒɔtaadine ƒui anumi. Na ɔmɛni ɔdubɔkya bakladi liƒu.
54005021	Anwuɔsu mɔɔlɛ-ɔ na Katɔti ku Kristo ku Katɔti batu ƒui anumi nnii sia ala amɛni anu kaduɛ na alanu ukyuli ɔdi anumi alabla lɛla lɛdi.
54005022	Wi lɛlɔ buɛɛ na tababla eti enu asia ɔdi lɛlɔ na ese-nwu likpo ete Katɔti kabla. Na tenye ekpidi bablane kama, mmomu da lɛlɔ sɛɛn.
54005023	Na ƒula kaƒɔ ɔlɛ ɔsu ni, tasu anii ataani ntu lɛti. Ɔdia ka ataani ntɛ blii blii kuvo kalɛ.
54005024	Bekyuli badi ekpidi eeebo ɔbɛ ɔni na anya alati áaka bana litemi kɔtɔ bɔdu budie bɔtina. Nsu badi ama ni, kama kama asa na ama adi lɛnɔ aalɛ́ keyi.
54005025	Lɛni kani na ala abuni adi bɔbla lɛnɔ eeebo ɔbɛ, na ani nábɛ lɛnɔ adubɔlɛ keyi.
54006001	Su baƒɔtaadine bani mɔɔbla bekyuli bamba kabla ƒui anii ɔlɛka beboku lɛlɔ kalɔ bete bana benwoti na kabla biala kemo, kalɛ na bekyuli bamba balatɛmi kɔbɔ ala balásiku Katɔti ku bula bɔƒɔtaadi ulu ala bɔtina lɛlɔ.
54006002	Na bekyuli bani mɔɔbla kabla teete benwoti bani ndi baƒɔtaadine ni, beteti bana bɔƒɔtaadi kɔnwa bɔdi batata betenye bana benwoti lɛlɔ. Mmomu ɔlɛka beboku lɛlɔ kalɔ na bete-ma kebunku bebu. Ɔsika bekyuli bani na beete kebunku mɛni ni, basiaku Yesu kama. Na ama ku-ma ƒui badi nwuna ala badine bani na ɔɔyɔ́ geen. Ɔmɛni na ɔlɛka atina-ma anii babla na akya-ma ogya.
54006003	-
54006004	Si ukyuli ɔdi ɔɔtina ala bamba ani naaasiaku bula bɔƒɔtaadi ulu ɔni nkɛnku Blɔti Yesu Kristo litemi geen lɛlɔ ni, ukyuli ɔmmɔ ɔɔtalaku lɛlɔ katɔ na ɔɔɔgyi lɛla lɛdi. Unyeƒi ukpludi ku kadɔ kani na ɔɔkya. Ɔmɛni ɔɔyá na anumi ekpidi eegyie bekyuli, na baadɔ, na beedumi lɛlɔ, na beeti lɛlɔ kasusu kekpidi.
54006005	Na baaní ala teenene uwi biala. Bekyuli bamɛni kasusu kékpi-ma na báyila litemi geen lɛmmɔ. Baakali banii badubɔsia bɔƒɔtaadi ulu lɛlɔ na beyile bana aƒo.
54006006	Nsu ni, si anumi eegyie ukyuli na Katɔti kama bɔsiaku kemo na ala ani na ubo aaƒɔ́-nwu anu ni, uunwíni ɔlakɛne.
54006007	Ɔsika ɔni na báwɔ-bu ni, bɔɔɔda lɛla lɛdi búteboku kayawi. Na si búkpi lɛnɔ ni, buleti lɛla lɛdi bulatɔlɔku.
54006008	Anwuɔsu bɛya na bula adala ku adila ani bubo emo-bu.
54006009	Nsu bekyuli bani na anumi eegyie-ma na lɛkɛ lɛlɔ ni, baanú kakpagyuɛ kani na Satan ɔ́kywɛ-ma. Na beeduo adɔlɔla bɔbla kemo, na ɔlɔna alaekpidi ala bɔbla aada-ma ɔkwɛ na eebile bana ngba keliela na beekpi taayii ku udu.
54006010	Ɔsika sika lɛnungyie kemo na ekpidi lidu lidu lɛɛkwɛ́ taasi. Ɔmɛni ɔsu na bekyuli badi báyila bɔƒɔtaadi ulu geen ɔmmɔ. Na bana ngba ƒui búduo lɛbibo kemo.
54006011	Nsu ka adi ukyuli ɔni na éti lɛlɔ éte Katɔti ɔsu ni, die ala amɛni ƒui atu na eti ƒula anu asia lɛbuni bɔbla lɛlɔ. Sia Blɔti kama na bɔƒɔtaadi ku bɔyɔ kemo. Kɛ kayi na ada bekyuli buɛɛ.
54006012	Nye bɔƒɔtaadi kabla lɛlɔ kpakplaa na adi lɛlɔ na akɛ ngba bɔni nsɔ naaadubo bɔyii kudii. Ngba bɔmɛni ɔsu na Katɔti ɔ́ƒuna-a uwi ɔni na édie ƒula lɛlɔ kalɔ na baƒɔtaadine bakladi anumi.
54006013	Na Katɔti ɔni nédie lɛla biala ku Yesu Kristo ɔnii nése kayi na údie nwuna bɔƒɔtaadi keyi na Pontio Pilato anumi muudie-mi kenye ka muute-ɔ ɔda bubo bɔmɛni.
54006014	Na mɔɔsu-ɔ nnii da ala amɛni kaduɛ kalɛ na ukyuli ɔdi ulasu lɛla likpidi lɛdi na ƒula lɛlɔ wetédu uwi ɔni na Yesu Kristo wasɔ webo.
54006015	Na Katɔti ɔdubɔya na Yesu Kristo wasɔ webo na uwi ɔni námanku lɛlɔ. Katɔti Ɔyɔne ɔmɛni lɛti mɔɔdi lɛla biala lɛlɔ, na anwu ndi bagadine ƒui Ɔga. Na lɛla biala lɛɛlɔ-nwu lɛnii Unwoti.
54006016	Anwu lɛti nli ngba ɔni na ulekpi kudi kudii. Na uukeye ɔni na ukyuli ɔdi ulakana-nwu anumi bɔda bɔlɛ. Ukyuli ɔdi útanu-nwu kudii na ɔdi lɛnɔ ulakana-nwu bɔnu. Na bumwi ku ɔyikun ɔdi anwu ɔdi úsela ƒui. Ɔsia lɛni.
54006017	Su ama bani mbo kayawi ala pii anii batatalaku lɛlɔ katɔ na beteti bana anu batasia ala ani udu naaakana-ma bɔƒɔ lɛlɔ. Mmomu beti bana anu basia Katɔti lɛlɔ. Anwu muute-bu lɛla biala ku kaƒɔ ƒaa kalɛ na bɔkɛ lɛlɔyɔ.
54006018	Su-ma anii bataabla lɛbuni kalɛ na benwini balakɛne na lɛƒɔndia bɔbla kemo. Na beteete bekyuli ala ku kaƒɔ ƒaa.
54006019	Si bábla lɛni ni, badubɔkɛ ala ani naaayii udu bese lɛlɔ kama. Na badubuƒie ngba geen bɔmmɔ bada.
54006020	Timoteo, nu ka ágyumana ala ani na béti béte-ɔ bɔda kaduɛ. Takya atɛ keeke ku kɔdɔlɔ unyeƒi kenye. Anya na bekyuli badi beeti taatɔlɔ bekyuli banii lɛlati lɛdi kenye.
54006021	Ɔsika badi baasu banii bagyi ala amɛni. Nsu ɔkɛnku ɔmɛni ɔsu na báyila bɔƒɔtaadi ulu ɔmmɔ. Muuvele Katɔti nnii ɔda-mii kaduɛ na nwuna lɛƒɔndia kemo.
55001001	Ami Paulo ɔni nkɛnku Katɔti lɛƒɔyɔ lɛlɔ na ndi Yesu Kristo ɔtalane ni, ami muunweni-ɔ ɔku ɔmɛni taasiku ngba bɔni na bɔdubɔkɛ na Blɔti Yesu Kristo lɛlɔ na abu ku-nwu unwi bɔbla kemo.
55001002	Mina ubi ɔyɔne Timoteo, muuvele Katɔti ku Blɔti Yesu Kristo lɛƒɔndia nnii lɛsiaku-ɔ na lɛnu-ɔ kɔnyana na lite-ɔ keyi buɛɛ.
55001003	Mɔɔgyá Katɔti ɔni na mɔɔkpá enu aani kalɛ kani na mina bati kuuku bátaabla. Na mɔɔbla lɛni na kayi kani naaadu-mi kɔtɔ kemo. Lɛnɔ ni, mɔɔgyá-nwu enu usien ku ɔƒɛ na muuvele na ƒula lili si mɔɔkpali katɔ.
55001004	Na mɔɔkali taanu ƒula keku kani na éwulo na mɔɔwia geen ka lɛnu-ɔ kalɛ na ebiti ada-mi.
55001005	Mɔɔkali taanu ƒula bɔƒɔtaadi kpakplaa bɔni na ebo. Bɔƒɔtaadi bɔmmɔ nákya ƒ^inieku Lois ku ƒ^ini Eunike alati kemo. Lɛ́ƒɔ lɛ́di ka awɔ lɛnɔ ebo-mu.
55001006	Kasusu kamɛni geen ɔsu na muunyimene-ɔ kalɛ na ada litela lɛni na Katɔti úte-ɔ kpakplaa uwi ɔni na líti mina enu lɛ́sia-a lɛlɔ na lɛ́kpali katɔ.
55001007	Ɔsika Katɔti úteti kɔyu kɔni náya na liƒu litaada-bu útete-bu. Mmomu ni, úte-bu Kɔyu kɔni mɔɔyá na bɔɔkɛ́ ɔyikun, na bɔɔyɔ́ lɛlɔ, na bɔɔkana na bɔɔtí lɛlɔ bɔda lɛnɔ.
55001008	Ɔmɛni ɔsu ni, taya na kɔƒa kukpo-ɔ ka enye Blɔti litemi kama, iye kɔƒa kukpo-ɔ na mina lɛlɔ aani ɔtɔntɛne kalɛ na Kristo ɔsu. Mmomu ni, awɔ lɛnɔ nye lɛbibo lɛmmɔ kenye kpakplaa na eteedie Blɔti litemi buni lɛmmɔ keyi. Ɔsika Katɔti úte-ɔ ɔyikun kalɛ na akana na abla ɔmɛni.
55001009	Blɔti ɔmmɔ náƒɔ-bu ngba na ɔ́lɔ-bu ɔnii bunwini nwuna bekyuli. Ɔɔɔdi bula lɛbuni lɛni na bɔ́bla ɔsu. Mmomu ni, Katɔti ɔmmɔ ɔlati kasusu ku lɛƒɔndia lɛni na ubo ute-bu ɔsu. Na ɔkɛ Blɔti Yesu Kristo lɛlɔ na bɔ́kɛ Katɔti lɛƒɔndia lɛmɛni asa na údie kayawi.
55001010	Nsu ɔƒɛni na Katɔti údie ɔmɛni ɔ́tina-bu nwaa na Blɔti Yesu Kristo ɔmɛni bubo kemo. Anwu nádi kukpi ɔyikun lɛlɔ. Na ɔkɛ nwuna litemi buni lɛlɔ ni, údie ngba bɔni nsɔ naaadubo bɔsa kudii keyi.
55001011	Katɔti úti-mi ɔ́bla lɛsa ɔkɔne ku ɔtalane ku nwuna litemi buni lɛmɛni ala ɔtinane.
55001012	Na ɔkɛ ɔmɛni lɛlɔ ɔsu muubó abi na kɔƒa kulekpo-mi. Ɔsika lɛ́ƒɔ lɛ́di geen, na ngyi ukyuli ɔni lɛlɔ na mina anu asia. Na ngyi lɛnɔ ka ɔdubɔgyumana-mi na lɛda lɛla lɛni na úti ɔ́kya-mii enu kemo kaduɛ wetédu limeyi lɛkladi lɛmmɔ lɛlɔ.
55001013	Da etemila geen ani na lɛ́tina-a ƒui kaduɛ na abla asiaku-nya lɛlɔ. Nye bɔƒɔtaadi bɔmmɔ lɛlɔ kpakplaa na abla unwi ku Blɔti Yesu Kristo na bɔyɔ kemo.
55001014	Na ɔkɛ Katɔti Kɔyu ɔyikun ɔni nkya-bu lɛlɔ kemo ɔsu ni, da ala abuni ani ƒui na Blɔti úti ɔ́kya-a enu kemo kaduɛ.
55001015	Agyi ka Asiaƒuɔ baƒɔtaadine ƒui bálɛ-mi kama, na Ƒigelo ku Hermegene lɛnɔ báda-mi bése.
55001016	Muuvele Katɔti nnii ɔnu Onesiƒoro ku nwuna kaduli bekyuli kɔnyana, ɔsika kɔƒa kútekpo-nwu na mina lɛlɔ aani ɔtɔntɛne kalɛ. Mmomu ɔ́kya-mi lɛlɔ na úbunku-mi kaduɛ.
55001017	Na uwi ɔni na Onesiƒoro úbo Roma ni, ɔwia-mi ɔ́vi laa útédu uwi ɔni na ɔ́nu-mi.
55001018	Na muuvele Katɔti nnii ɔnu-nwu kɔnyana na Litemi Bɔtɛ Limeyi lɛmmɔ lɛlɔ. Ɔsika awɔ ɔlati agyi kɔlɛ kɔlɛ kɔni na úbunku-mi na Eƒeso.
55002001	Na awɔ, mina ubi, kya ɔkplu na bula unwi bɔbla ku Kristo na nwuna lɛƒɔndia lɛni na ubo ute-bu kemo.
55002002	Na ala ani na énu ka lɛ́tina bekyuli pii anumi ni, anya kani na ɔlɛka eti akya bekyuli bani náƒɔ bádi enu kemo na beti-nya batina bekyuli bamba lɛnɔ.
55002003	Nye lɛbibo lɛmmɔ kenye kpakplaa aani ukpone ɔbuni ɔni nnye ute Yesu Kristo.
55002004	Ɔsika ukpone ɔni nnye nwuna kabla lɛlɔ geen ni, ɔɔwia ka nwuna ablala ada nwuna ɔtɔnkune ebiti. Anwuɔsu ɔsɔ ulakya bekyuli bani naaadi bekpone ablala kenye.
55002005	Lɛni kani na asa na usi ukeline ɔni lɛnɔ nnye lɛlɔ kakukɔ wadi lɛlɔ ni, ɔlɛka ɔbla ɔsiaku nwuna ɔda bubo lɛlɔ kaduɛ.
55002006	Umonsene ɔni nábla kogyoklo geen na nwuna kemo ni, anwu mɔɔka edula edeedi bɔdi.
55002007	Kali ala ani mɔɔsu-ɔ mɛni ƒui nu, ɔsika ngyi nnii Blɔti ɔdubɔya na enu ana ƒui kalɔ.
55002008	Nyimo Yesu Kristo ɔni ndi Dawid kaba kemo ubi ɔni na Katɔti ɔ́gyila ɔ́lɛku bekpine akɔ aani kalɛ na litemi buni lɛni mɔɔsu mɛni lɛɛtina.
55002009	Muubó abi na litemi buni lɛni mɔɔsu ɔsu. Na bébo-mi lɛkpu muedi aani ukyuli ɔni na ubo lɛkanta likpidi. Nsu Katɔti litemi ni, bétebo-ni lɛkpu!
55002010	Ɔmɛni ɔsu na mɔɔƒɔ́ lɛla biala teebweli na Katɔti bekyuli baƒunadi ɔsu, kalɛ na ama lɛnɔ bakɛ bɔƒɔ bɔni na Yesu Kristo lɛlɔ kani na bɔɔsia na buuti ngba ƒui lɛlɔ bɔyɔ teete-bu.
55002011	Kenye kamɛni kadi litemi geen ka ni, “Si bɔ́bla unwi ku Blɔti na nwuna kukpi kemo ni, bɔdubɔsɔ bɔta buliku-nwu ngba.
55002012	Si bɔ́kana na bunye kpakplaa na lɛbibo biala kemo ni, abu ku-nwu bɔdubɔdi lɛga. Na si buuní-nwu ni, anwu lɛnɔ ɔdubuni-bu.
55002013	Si ina bɔlɛ bula bɔƒɔtaadi kama muedi ni, anwu ulálɛ nwuna linyese kama. Ɔsika ulakana na walɛ anwu ɔlati lɛlɔ kama kudii.”
55002014	Ya na beteenyimo ala amɛni na alɛ-ma kpakplaa na Katɔti anumi anii batataakya unyeƒi. Ɔsika kɔsia kɔdi kulálɛ ɔmmɔ kemo. Mmomu ɔdubɔya na bekyuli bani muunú ala ammɔ bɔƒɔtaadi bɔyuɛ.
55002015	Da lɛlɔ kaduɛ na ulu biala lɛlɔ na Katɔti uwi-ɔ livo. Taya na kɔƒa kuteekpo-ɔ na ƒula kabla lɛlɔ. Mmomu bla ukyuli ɔni mɔɔtina Katɔti litemi lɛmmɔ geen.
55002016	Die lɛlɔ na kɔbɔ ala ku kɔdɔlɔ atɛ bɔtɛmi kemo. Ɔsika bekyuli bani na baabla ala amɛni udu ni, uudie bana kasusu na Katɔti kudɔ teesienku ɔgyu kakaaka.
55002017	Ala ammɔ udu bɔtina ese aani lɛnyama lɛni mɔɔnyi. Na nkyuli inyɔ bani nátina ala ammɔ udu ndi Himeneo ku Ƒileto.
55002018	Bénwini kama bákya litemi geen lɛmmɔ na bakya beeƒú baƒɔtaadine badi kasusu banii bula ngba bɔsɔ bɔta bubelie ku Katɔti búubo búbavi.
55002019	Nsu ni, Katɔti ɔtɔ kalɔ lɛtabi lɛni na ɔ́kya ni, lɛla biala lilakana-ni bɔkunku. Na lɛtabi lɛmɛni lɛlɔ ni, únweni etemila amɛni ɔ́sia ɔnini, “Blɔti ɔgyi bekyuli bani ndi anwu badi,” ku “Ukyuli ɔni masu ɔnii ɔsiaku Blɔti ni, ɔlɛka unwini kama ɔkya ekpidi bɔbla.”
55002020	Na ɔlakɛne ɔtɔ ni, akyami lidu lidu liisé. Na adi adi sika ugyiedi ku ɔƒualadi. Na adi lɛnɔ adi kavɔ ku kanwi akyami. Na akyami amɛni lɛlɔ kabla ni, adi ese ete emeyi buni bɔdi. Na adi lɛnɔ emeyi keeke bɔƒuƒuɛ na ese ete.
55002021	Anwuɔsu si ukyuli ɔdi ɔ́da lɛlɔ údie likpidi kemo na ɔ́bla lɛlɔ sɛɛn ni, anwu náƒɔ Blɔti kuye aani akyami ani nse nte emeyi buni bɔdi. Na ɔ́manku ute ka ɔbla kabla kabuni.
55002022	Da atu die lɛkloƒu bɔdi ala keeke kama bɔsiaku kemo. Na abla lɛla biala ulu lɛlɔ, na elie ɔƒɔtaadine ngba buni, na ataayɔ bekyuli, na elieku-ma ku keyi buɛɛ. Siaku ala amɛni ku bekyuli bani ƒui mɔɔkpali Katɔti na kayi sɛɛn kama.
55002023	Da lɛlɔ mami kɔbɔ ala ku kɔdɔlɔ atɛ batɛmine lɛlɔ, ɔsika kadɔ na ala ammɔ udu eeboku.
55002024	Na utalɛka ukyuli ɔni na ɔɔtɔnku Blɔti bekyuli utaadɔ. Mmomu ɔdi ka utaabla lɛƒɔndia teete ukyuli biala, na ɔkana ala butaatina, na ɔbla ukyuli ɔni na use buɛɛ.
55002025	Na bekyuli bani ƒui mɔɔta teenye litemi buni lɛmɛni lɛlɔ ni, ɔlɛka udie ala kalɔ ute-ma ku kayi buɛɛ. Na ɔƒɛni kalɛ Katɔti ɔdubɔya na benwini kayi na banu litemi geen lɛmmɔ bati.
55002026	Ɔmɛni ɔsu bana kasusu kadubɔlɛmi na balɛ Satan ɔni néti-ma únwini nwuna lɛƒɔyɔ bablane kakpagyuɛ kemo.
55003001	Se ɔmɛni likpo ka ni, na emeyi ekplodi kemo ni, likyulikpi lɛdubɔya na keliela kayu ɔkplu.
55003002	Bekyuli badubɔyɔ bana lɛlɔ lɛti bɔdia na bayɔ egulabi. Badubo lɛmɛnɛ butaakun na bataatalaku lɛlɔ katɔ. Ama ndi bekyuli bani muudumi bekyuli, ku bani naaabu bana bawɔne. Na belese kɔdɛ, ku bekyuli bani naaasiaku bɔƒɔtaadi bɔmmɔ kama.
55003003	Badi bekyuli bani na ukyuli bamba lɛlɔ lilakywi-ma kaƒɔ, ku bani naaanu kɔnyana. Badi bekyuli bani mɔɔnyi ɔkɔ taada litemi taasia bekyuli lɛlɔ, ku bekyuli bani mbo kalala. Na bana anumi eeese buɛɛ. Na badi bekyuli bani nkisi lɛla lɛbuni.
55003004	Badi bekyuli bani mɔɔkya bana bakpana kakya. Na badi bekyuli bani nábi basiaku bana lɛnunsia kama, ku bekyuli bani mɔɔkali banii ama kani ntulo ku bekyuli bani mɔɔyɔ́ kayawi ebiti teetulo Katɔti.
55003005	Bekyuli bamɛni udu mɔɔtina ku kenyekplu ka badi bekyuli babuni, nsu beení Katɔti ɔyikun ka ɔdi-ma lɛlɔ na bana keliela kemo. Da lɛlɔ mamiku bekyuli bamɛni lɛlɔ
55003006	Ɔsika bekyuli bamɛni udu ni, baabɛ́ teeduo bekyuli kɔduli na baadi beleku bani naaakana bana lɛlɔ bɔda lɛlɔ, ɔsika ekpidi lidu lidu bɔbla bɔ́ya na beeebo bunwini teewi.
55003007	Beleku bamɛni baatɛya ala uwi ƒui, nsu belenu etemila geen ammɔ kalɔ kudii.
55003008	Na aani kalɛ na Yane ku Yambri báta bénye Mose lɛlɔ dii ni, lɛni kani na ɔkɔ ala batinane bamɛni lɛnɔ baata teenye litemi geen lɛmɛni lɛlɔ. Bekyuli bamɛni badi bekyuli bani na likpidi bɔbla bɔ́ƒɔ-ma kasusu ƒui, na báyila baƒɔtaadine geen bɔmmɔ ulu.
55003009	Nsu ni, bekyuli bamɛni belésie ɔgyu, ɔsika bana kɔkwɛ kukpidi kɔdubɔlɛ keyi na bekyuli ƒui anumi aani bani nábla udu ɔmɛni bávi kalɛ kani.
55003010	Nsu awɔ ni, áanu mina ala bɔtina áti ku mina ngba keliela ku mina kasusu ku mina bɔƒɔtaadi ku kalɛ na muuwi lɛlɔ ku kalɛ mɔɔyɔ́ bekyuli ku kalɛ na mɔɔkya ɔkplu na lɛbibo kemo.
55003011	Agyi kalɛ na básiaku-mi na békpoku-mi ku abi ani na líbo na Antiokia ku Ikonion ku Listra. Kali nu bukpoku bɔni kemo na línye kpakplaa. Nsu na ɔna ƒui kemo ni, Blɔti údie-mi.
55003012	Sɔsɔ na ɔdi ka ni, bekyuli bani ƒui melie ngba buni na Kristo kemo ni, badububo abi na bekpoku-ma.
55003013	Nsu bekyuli bekpidi ku ɔkɔ ala batinane ama ni, bubie bɔmmɔ bɔdubɔkɔ-ma katɔ bubu na bataatɔlɔ bekyuli. Na bana ɔbladu ɔmmɔ ɔdubɔtɔlɔ ama alati lɛnɔ.
55003014	Nsu awɔ ni, mɔɔwia ka enye ala ani na atɛya na áƒɔ ádi lɛnɔ lɛlɔ kpakplaa. Ɔsika agyi bekyuli bani kudɔ na átɛya-nya.
55003015	Ka ɔ́si-ɔ lɛnamu uwi ni, áti Bunweni Kedee Ɔku kemo etemila ani náya-a na áda anu na ebo ngba bɔƒɔ etemila ɔkɛ Kristo bɔƒɔtaadi lɛlɔ.
55003016	Katɔti ɔyikun lɛlɔ na bɔ́sia bɔ́kɛ ala ani ƒui bénweni na Bunweni Kedee Ɔku kemo. Na ɔdia ute ukyuli bɔdɔnku ku bɔklibi ku bɔnyuɛ na ngba buni bulie kemo.
55003017	Bénweni-nya kalɛ na ukyuli biala ɔni néti lɛlɔ úte Katɔti wamanku na ɔklibi-nwu ute ala abuni bɔbla.
55004001	Nnye Katɔti ku Kristo ɔni ndubɔsɔ ubo ubatɛku bayawine ku bekpine litemi anumi. Na ka ɔdubɔsɔ ubo na nwuna lɛga bɔdi kemo ɔsu ni, mɔɔlɛ-ɔ kpakplaa nnii
55004002	si bebo kɔnu o-o, iye beeebo kɔnu o-o ni, die litemi buni lɛmmɔ kenye. Klibi-ma, na adɔnku-ma, na akya-ma ogya. Na si eedie ala kalɔ taatina-ma ni, na ewi lɛlɔ na akɛ ku-ma kayi geen.
55004003	Ɔsika uwi ɔdi ɔdubo ɔni na bekyuli basɔ baaadubo litemi buni lɛmɛni bɔda. Mmomu badubɔwia ala bamba batinane bete lɛlɔ na bataasu-ma ala ani udu na baawia beteenu.
55004004	Badubo kama bunwini bɔkya litemi buni lɛmɛni na basiaku etemila anwidi kama.
55004005	Na awɔ ni, da lɛlɔ kaduɛ na ulu biala lɛlɔ, na ataakya ɔkplu na lɛbibo biala kemo. Na abla kabla aani litemi buni lɛmɛni lɛsa ɔkɔne. Na abla ƒula baƒɔtaadine ɔtɔnkune kabla ƒui kaduɛ.
55004006	Ɔsika ami ni, mina ngba bɔdaku kalɔ buwi aani ntɛ lɛkpa. Na uwi lɛnɔ úudu ka lɛtɔlɔ kayawi kamɛni kemo.
55004007	Líkpo kekpo kabuni na lɛ́wɔlɔ mina kabla aani usi ukeline buni kalɛ. Na lɛ́da mina bɔƒɔtaadi na Kristo kemo útédu kawɔlɔkɔ.
55004008	Na ɔ́si ɔƒɛni ni, Katɔti ɔ́ɔklibi mina kagabwa kani mɔɔtina ka lílie ɔƒɔtaadine ngba ulu lɛlɔ úse-mi. Ɔdi kagabwa kani na Blɔti ɔni mɔɔtɛ bula ƒui litemi ulu lɛlɔ ɔdubo-mi bute limeyi likplodi lɛmmɔ. Na ɔɔɔdi ami lɛti pɛ ndubɔkɛ-ka, mmomu ami ku bekyuli bamba bani ƒui lɛnɔ nsia anu bete Blɔti bɔsɔ bubo bɔmmɔ.
55004009	Sia ulu biala lɛlɔ na eyile-mi bubanu.
55004010	Ɔsika Dema ɔ́tɔlɔ-mi kudɔ na ɔsiaku kayawi ala kama úsie Tesalonika. Na Kreske anwu ni, úsie Galatia, na Tito úsie Dalmatia.
55004011	Luka lɛti nébu ɔkya-mi kudɔ. Anwuɔsu tiku Marko na bibo, ɔsika ɔdi-mi ubunkune geen.
55004012	Lɛ́tala Tihiko na Eƒeso.
55004013	Na si adubo ni, ti mina kɔyɔ awu gyɔlɔɔ ɔni na lɛ́da líse Karpo kudɔ na Troia boku-mi. Na eti mina lɛku ku kɔkunkɛ kɔni na mɔɔwia teetulo lɛnɔ boku-mi.
55004014	Aleksandro ɔni ndi ɔkywɛne ɔ́bla-mi kalala geen. Na Blɔti ɔdubɔƒɔ-nwu lɛla lɛni na ɔ́bla kayu.
55004015	Anwuɔsu awɔ lɛnɔ nye kagyumana te-nwu, ɔsika ɔ́ta únye bula ala ani na bɔɔtina lɛlɔ geen.
55004016	Kudeedi kɔni na bátɛku-mi litemi ni, ɔdi biala útakana na ubo ubenye-mi litemi kama, mmomu béni-mi bése. Nsu muuvele Katɔti nnii utani-ma kɔtu na ɔmɛni lɛlɔ.
55004017	Nsu ni, Blɔti únyeku-mi na ɔ́kya-mi ɔyikun na lɛ́kana lɛ́su Blɔti litemi lɛmmɔ kaduɛ lite bani naaadi Yudaƒuɔ na mmɔ. Na Blɔti údie-mi kukpi kemo.
55004018	Blɔti ɔdubudie-mi na ɔgbankpi biala kemo, na ɔdubo-mi bɔkpanku buɛɛ buɛɛ na liduo Katɔ Ɔga Ɔma. Bumwi na buute Katɔti ɔ́si ɔƒɛni úsela ƒui. Ɔsia lɛni.
55004019	Muugyele Priska ku Akwila ku Onesiƒoro kaduli bekyuli ƒui.
55004020	Erasto ɔmua ɔkya Korinto, na Troƒimo anwu uuƒi ɔsu lɛ́da-nwu lɛ́kya Mileto.
55004021	Kya ɔkplu na ebo ebeduo mɛni asa udu kɔyɔ uwi. Eubulo ku Pude ku Lino ku Klaudia ku baƒɔtaadine banwa bakladi ƒui beegyele-ɔ o-o!
55004022	Blɔti ɔda-a kɔyu, na muuvele-nwu nnii ɔda-mii kaduɛ na nwuna lɛƒɔndia kemo.
56001001	Ami Paulo ɔni ndi Katɔti kabla ɔblane ku Blɔti Yesu Kristo ɔtalane ni, ami muunweni-ɔ ɔku ɔmɛni. Katɔti ɔ́ƒuna-mi na ɔ́tala-mi ɔnii mbunku nwuna bekyuli baƒunadi bɔƒɔtaadi na lɛtɔnku-ma na banu litemi geen lɛni na bula bɔƒɔtaadi ulu ɔɔtina bati.
56001002	Ulu ɔmɛni ndanku ngba ƒui lɛnunsia lɛni bɔƒɔtaadi na bubo lɛlɔ. Na Katɔti ɔni naaanyi ɔkɔ ɔlati nése-bu kenye kamɛni úse asa na údie kayawi.
56001003	Údie ngba ƒui litemi ɔ́tina-bu na nwuna litemi lɛni mɔɔsu mɛni kemo na uwi ɔni lɛlɔ na anwu ɔlati úse úse lɛlɔ. Ɔmɛni na úti ɔ́kya-mi enu kemo na mɔɔkɔ́-ni lɛsa teete kadi. Na Blɔti ɔni ndi bula Ɔƒɔne násu-mi ɔnii nkɔ lɛsa lɛmɛni.
56001004	Ɔyɔne Tito, muunweni-ɔ ɔku ɔmɛni ka adi-mi ubi geen na bɔƒɔtaadi bɔni kemo bɔkya ɔsu. Na muuvele Katɔti ku Yesu Kristo ɔni ndi bula Ɔƒɔne nnii ɔda-a na nwuna lɛƒɔndia kemo na ute-ɔ keyi buɛɛ.
56001005	Lɛ́ya-a na ásɔ akya Kreta kalɛ na aklibi ala ani nébu bɔklibi. Na ɔma biala kemo ni, die benengu bani menye baƒɔtaadine kenye aani kalɛ na lɛ́su-ɔ nnii bla.
56001006	Ɔƒɔtaadine unengu ni, útalɛka litemi lɛdi lɛda-nwu. Na ɔdi ukyuli ɔni na úti uleku unwi. Na nwuna bebi lɛnɔ badi bebi bani nda bɔƒɔtaadi kaduɛ, na beeebo atuɔkplu, na baabu bana bawɔne.
56001007	Na ɔƒɔtaadine ɔtɔnkune ɔni mɔɔnu Katɔti kabla lɛlɔ ni, utalɛka litemi lɛdi lɛda-nwu iye utaakɔliku lɛlɔ katɔ iye uteeti kɔnyi buti buti. Na ɔɔɔdi ka utaani ntɛ teekpi, na ulekpo udi, iye anumi lɛnɔ elégyie-nwu na egulabi lɛlɔ.
56001008	Ɔlɛka utaaƒɔ baƒɔ na utaayɔ lɛbuni na ɔda lɛlɔ kaduɛ. Na ɔbla ukyuli ɔni na ubo udu, na use kedee, na ɔɔkana anwu ɔlati lɛlɔ lɛnɔ bɔdi.
56001009	Ɔdi ka uƒie litemi geen lɛmmɔ ɔda kpakplaa aani kalɛ na bɔƒɔtaadi ulu ɔmmɔ ɔɔtina. Na ulu ɔmɛni lɛlɔ kani na ɔdubɔkana bɔsia na ɔkya bekyuli bamba lɛnɔ ogya na udie bani mɔɔta teenye litemi lɛmɛni lɛlɔ bɔƒiɔ ɔtina-ma.
56001010	Ɔsika bekyuli pii bakya baatɔ́lɔ bekyuli na baata teenye litemi lɛmmɔ lɛlɔ ku bana kɔdɔlɔ ala. Na bani mɔɔbla ala ammɔ ketulodikɔ badi Yudaƒuɔ.
56001011	Ɔdi ka enye etile bana ala ammɔ udu bɔtina lɛlɔ, ɔsika ala ammɔ mɔɔyá na kɔduli bekyuli ƒui beeƒú bana bɔƒɔtaadi. Na ala batinane bammɔ lɛkɛ likpidi lɛni baawia ɔsu na baatina ala ekpidi amɛni.
56001012	Na Kretani ɔdi ɔni ndi kenye udiene ɔ́su ɔnini, “Kretaƒuɔ ni, ɔkɔ kani na baanyi uwi biala na bebo kalala kekpidi, na baadi ɔdivo, na bebo kɔkɔsɔ lɛnɔ.”
56001013	Lɛla lɛni na kenye udiene ɔmmɔ ɔ́su ɔdi sɔsɔ. Anwuɔsu bɔku-ma na bada udu ɔmɛni baya kalɛ na bakɛ bɔƒɔtaadi geen bɔmmɔ.
56001014	Ɔmɛni ɔdubɔya na bada atu bedie Yudaƒuɔ atɛ anwidi ku bekyuli bani néni litemi geen lɛmmɔ ala bɔtina kudɔ.
56001015	Lɛla biala lise kedee lite bekyuli bani alati nse kedee. Nsu bekyuli bani ndi bekyuli bekpidi na balaƒɔ taadi ni, lɛla biala liiise kedee, ɔsika bana kasusu kemo kéyi ku ala ekpidi, na basɔ balanu lɛbuni ku likpidi taati.
56001016	Ama alati baasu banii baabu Katɔti, nsu bana ablala alátina lɛni. Badi bekyuli bani muusé lɛlɔ na balábu lɛla lɛdi na bátamanku lɛbuni lɛdi lɛnɔ bɔbla.
56002001	Nsu awɔ ni, tina ala ani nkɛnku bɔƒɔtaadi ulu ɔmmɔ lɛlɔ.
56002002	Tina benengu bammɔ ƒui anii ɔdi ka babla anumi ku kasusu nwaa uwi biala. Na bada lɛlɔ kaduɛ ku bana bɔƒɔtaadi, na bataayɔ lɛlɔ, na bataakya ɔkplu lɛnɔ.
56002003	Lɛni kani na beleku benengu bammɔ lɛnɔ ni, tina-ma anii belie ngba bɔni námanku beleku bani nse kedee ka belie. Na batataalɔ bekyuli anyikpi. Na ntɛ bɔni lɛnɔ butadi-ma lɛlɔ. Mmomu batina bekyuli udu buni.
56002004	Na batina begblebi bani nlie agya ala kalɛ na bataayɔ bana bagya ku bana bebi lɛnɔ.
56002005	Na bati lɛlɔ bɔda, na babla lɛlɔ kedee, na babla agya beliene babuni bani muuboku lɛlɔ kalɔ teete bana bagya. Ɔmɛni ndubɔya na ukyuli ɔdi ulasu lɛla likpidi lɛdi ulásiku linyesia lɛni nási Katɔti kudɔ lɛlɔ.
56002006	Ulu ɔmɛni kani lɛlɔ na ɔlɛka eti akya bakloƒu lɛnɔ ɔkplu kalɛ na bada lɛlɔ kaduɛ.
56002007	Na ala amɛni ƒui kemo ni, awɔ ɔlati ɔlɛka enwini ukyuli ɔni na ɔlɛka banu batɛya. Na enye momoomo na atina ala kaduɛ.
56002008	Ti kalɛ na atɛmiku bekyuli ku etemila ani mbo ɔbu kalɛ na beledie-ɔ bɔƒiɔ bɔdi, na ƒula bekisine lɛnɔ balasu lɛla lɛdi balásiku-bu lɛlɔ, mmomu na kɔƒa kukpo-ma.
56002009	Bekyuli bani mɔɔbla bekyuli bamba kabla beboku lɛlɔ kalɔ bete bana batɔlati. Na bana ablala ataada bana batɔlati ebiti na lɛla biala kemo. Na batakyaku-ma unyeƒi.
56002010	Beteyu-ma lɛnɔ, mmomu batina-ma ka badi bekyuli babuni na baabla ala ulu lɛlɔ teete-ma. Ɔmɛni ndubɔya na banu bati ka bula ala ani na bɔɔtina na Blɔti ɔni ndi bula Ɔƒɔne lɛlɔ ni, adi ala abuni.
56002011	Ɔsika Katɔti údie nwuna lɛƒɔndia ɔ́tina-bu na ngba bɔƒɔ bɔni na ubo ute bekyuli bayawine ɔsu.
56002012	Lɛƒɔndia lɛmmɔ mɔɔtina-bu ka ɔlɛka bɔda atu budie ngba bukpidi bulie kemo ku kayawi ala keeke kama bɔsiaku. Na bɔda lɛlɔ kaduɛ, na bulie ngba bɔbuni, na bɔbla lɛlɔ kedee na kayawi kamɛni kemo.
56002013	Lɛni na bɔdubuti butaanu ulu bute limeyi libendi lɛni lɛlɔ na bɔsia anu. Limeyi lɛmmɔ lɛlɔ na Utulone Blɔti, bula Ɔƒɔne, Yesu Kristo bukeye bɔdubɔda bɔlɛ.
56002014	Úti lɛlɔ úte na bula lili kalɛ na udie-bu na likpidi biala kemo na bɔbla bekyuli kedee bani ndi nwuna badi kani, na baawia ka bataabla lɛbuni.
56002015	Tina ala amɛni ku kenyekɔ kani na Katɔti úte-ɔ, na akya bekyuli bani ƒui muunú-ɔ litemi ɔkplu, na abɔku bani naaabla taasiaku ulu lɛlɔ lɛnɔ. Na taya na ɔdi ɔnu-ɔ ɔnii ásɔ.
56003001	Na aya na bana ƒui benyimo na beboku lɛlɔ kalɔ bete bana batɔnkune ku lɛlɔ badine, na benu-ma litemi, na bataabla lɛbuni na ulu biala lɛlɔ.
56003002	Na asu-ma anii batalɔ ukyuli ɔdi lɛnyikpi. Mmomu badi kɔnwa na belie ku keyi buɛɛ. Na bataabu bekyuli na ulu biala lɛlɔ.
56003003	Ɔsika abu alati lɛnɔ bɔ́bla adɔlɔla ku atuɔkplu, na bɔ́ƒiɔ dii. Na ɔlɔna kemo ala ekpidi áda-bu ɔkwɛ lɛnɔ dii. Na búti bula uwi búte kalala bɔbla ku lɛnungyie, na bekyuli békisi-bu na abu lɛnɔ búkisi-ma.
56003004	Nsu uwi ɔni na Blɔti, bula Ɔƒɔne, údie nwuna lɛƒɔndia ku bɔyɔ ɔ́tina-bu ni,
56003005	ɔ́ƒɔ-bu. Ɔɔɔdi banii bula lɛbuni lɛni na bɔ́bla ɔsu, mmomu Katɔti ɔkɛ anwu ɔlati kɔnyana bɔnu ɔsu na ɔ́ya na nwuna Kɔyu kɔ́ƒɔ-bu. Kɔyu kɔmmɔ mɔɔsɔku-bu taawɔ na kuute-bu ngba bɔwɔdi, na kɔɔyá na bɔɔbla kedee.
56003006	Katɔti úti nwuna Kɔyu úte-bu ku kuna ɔyikun pii ɔ́siaku bula Ɔƒɔne Yesu Kristo lɛlɔ.
56003007	Na ɔkɛ nwuna lɛƒɔndia ɔsu ni, abu ku-nwu ntɛ bɔ́dia kalɛ na abu lɛnɔ bɔ́kɛ ngba ƒui bɔni lɛlɔ na bula anu asia.
56003008	Litemi lɛmmɔ lɛdi litemi geen. Na mɔɔwia ka asia-ni lɛkpuna. Na bekyuli bani náƒɔ Katɔti bádi ni, ɔdi ka beti bana uwi bete na bataabla lɛbuni lɛni malɛ kɔsia mete bekyuli ƒui.
56003009	Na takyaku ukyuli ɔdi kɔdɔlɔ unyeƒi. Tebile uwi tete kaba bekyuli bɔka bɔdi, tadɔ na ataakya Mose ɔda bubo etemila lɛlɔ unyeƒi ɔdi. Ala amɛni ƒui eeebo kɔsia kɔdi.
56003010	Bɔku ukyuli ɔni muuƒú bekyuli kasusu na bɔƒɔtaadi litemi lɛmmɔ lɛlɔ kunyɔ. Na ɔmmɔ kama ni, na ada atu edie-nwu lɛlɔ.
56003011	Agyi anii ukyuli ɔmmɔ udu ni, likpidi lɛdi-nwu lɛlɔ na nwuna ekpidi muudie nwuna kɔtɔ bɔdu taatina.
56003012	Si lɛ́tala Artema iye Tihiko lɛ́kya-a ni, kya ɔkplu na ebo-mi kudɔ na Nikopoli. Ɔsika mmɔ na lɛ́bla kasusu ka ndubɔkya na kɔyɔ uwi.
56003013	Kya ɔkplu na ebunku Sena ɔni mɔɔtɛ litemi teedie bekyuli ku Apolo na bataaklibi lɛlɔ teete bana ulu busie. Na anu ka bákɛ lɛla biala lɛni baawia.
56003014	Ɔdi ka baƒɔtaadine batɛya kalɛ na beeti bana uwi ƒui taabla lɛbuni lɛni malɛ kɔsia. Na bakana bekyuli bamba lɛnɔ buteebunku na ɔɔɔdi ka bataabla kɔkɔsɔ.
56003015	Banwa bani nkya-mi kudɔ mɛni ƒui banii beegyele-mii o-o! Awɔ lɛnɔ gyele banwa baƒɔtaadine bani nkya mmɔ te-bu. Katɔti ɔda bina ƒui na nwuna lɛƒɔndia kemo.
57001001	Ami Paulo ɔni ntɛ aban ɔtɔ ka mɔɔkɔ́ Kristo Yesu lɛsa ɔsu ku Ɔnwa Timoteo muunweni ɔku ɔmɛni. Na líti muumene awɔ Ƒilemon bula kabla kamɛni ɔblane ɔkpana ɔni na bɔɔyɔ́ geen.
57001002	Buugyele baƒɔtaadine lɛkpa lɛni mɔɔsa na ƒula kaduli ku Ɔnwa Uleku Apia ku Arkipo ɔni nnyeku-bu na Blɔti kabla kamɛni kenye kpakplaa aani ukpone kalɛ.
57001003	Na buuvele Katɔti ɔni ndi bula Ɔti ku Blɔti Yesu Kristo bɔnii lɛƒɔndia ku keyi buɛɛ kasiaku-mii.
57001004	Ɔnwa Ƒilemon, uwi biala na mɔɔkpali katɔ ni, muunyimo taalɔ-ɔ lɛnyi na mɔɔgyá Katɔti enu na ƒula lili.
57001005	Ɔsika muunú kalɛ na aayɔ́ Katɔti bekyuli ku kalɛ na áƒɔ Blɔti Yesu ádi.
57001006	Bubo ala abuni ani na Kristo ɔsu. Na mɔɔkpali katɔ nnii Katɔti ɔya na ama bani náƒɔ Kristo bádi aani ƒula kalɛ ni, benu ala amɛni kalɔ kaduɛ ɔkɛnku ƒula lɛlɔ.
57001007	Ɔnwa, lɛlɔ lɛ́yɔ-mi geen na ákya-mi ogya na ƒula bekyuli bɔyɔ ɔsu. Ɔsika ánu Katɔti bekyuli lɛlɔ.
57001008	-
57001009	Na ina ka lɛkana lise kayi aani ƒula unengu na Kristo kemo na lɛsu-ɔ nnii bla lɛla lɛni na ɔlɛka abla ni, mɔɔyɔ́ ka livele-ɔ mmomu. Ami Paulo ɔni náabi mɛni na nsɔ ndi ɔtɔntɛne lɛnɔ na Kristo Yesu ɔsu ni, muuvele-ɔ na ƒula bɔyɔ bɔmɛni ɔsu.
57001010	Muuvele-ɔ na Onesimo lili ɔni nébenwini mina ubidi na Kristo kemo uwi ɔni na nkya kɔgba kemo.
57001011	Ina ka nwuna lɛnyi kalɔ ndi ubunkune ni, kubunku kani na ɔlɛka ute-ɔ ni, áyila-ka ka úkeli-ɔ kudɔ ɔsu. Nsu ɔƒɛni ni, úbo-mi kudɔ na ɔ́sɔ únwini ami ku awɔ ƒui ubunkune.
57001012	Lɛ́sɔku-nwu muumene-ɔ na anwu ndi mina lɛnumi.
57001013	Na ɔƒaani ɔni na ntɛ kɔgba kɔmɛni kemo na litemi buni ɔsu ni, mɔɔyɔ́ ka nka ɔsɔ ɔkya-mi kudɔ na unye-ɔ kenye uteebunku-mi.
57001014	Nsu ni, naaayɔ ka lɛlɛ-ɔ kama lɛbla lɛla lɛdi kalɛ na kebunku biala na eete-mi ni, ulabla aani si bɔnya na nda-a lɛmana, mmomu kalɛ na abla-ni ku kaƒɔ ƒaa.
57001015	Ɔƒaalɛ Katɔti ɔ́ya na Onesimo ɔ́tɔlɔ-ɔ kudɔ uwi klukui ɔmɛni kemo kalɛ na ɔsɔ unwini ubo ubakya-a kudɔ uwi ƒui.
57001016	Na ɔƒɛni ni, ɔɔɔdubo-ɔ kudɔ aani ukyuli bamba kabla ɔblane kani. Mmomu ɔdi bula ɔnwa ɔyɔne na Kristo kemo. Ɔ́ƒɔ-mi kuye geen! Nsu awɔ ni, ɔdubɔƒɔ-ɔ kuye utulo-mi. Ɔsika ɔdubo aani ƒula kabla ɔblane ku ƒula ɔnwani na Blɔti kemo lɛnɔ.
57001017	Anwuɔsu si aanu-mi aani ƒula kabla ɔblane ɔkpana ni, gyingya enu na aƒɔ-nwu aani kalɛ na adubɔƒɔ-mi na ɔsɔ ɔkya-a kudɔ.
57001018	Si ɔ́ƒiɔ-ɔ iye ɔda-a kayu kadi ni, ti-ka kya mina akunta kemo.
57001019	Ami Paulo ɔlati néti mina kɔnu línweni ɔmɛni. Na ndubɔƒɔ kayu biala nkya. Nsu ni, ɔɔɔdi bɔsu nda-a nnii awɔ ada-mi ƒula ngba kayu na Kristo kemo.
57001020	Anwuɔsu ɔnwa, mɔɔwia ka ete-mi kebunku kamɛni na Blɔti ɔsu. Bla ɔmɛni kalɛ na kubiti kɔda-mi na mina kayi kemo.
57001021	Líti ɔku ɔmɛni muumene-ɔ na lɛ́ƒɔ lɛ́di ka adubɔbla lɛla lɛni na muuye-ɔ mɛni. Na ngyi geen ka adubɔbla etulo kalɛ na muuye-ɔ mɛni muedi.
57001022	Lɛnɔ ni, klibi keduokɔ kadi se-mi. Ɔsika mɔɔƒɔ́ taadi ka Katɔti ɔdubunu ƒula katɔ bɔkpali na banyonu-mi na lɛsɔ libo-ɔ kudɔ.
57001023	Epaƒra, ɔni na ami ku-nwu bɔtɛ aban ɔtɔ na Kristo Yesu ɔsu, ɔɔkya-a kenye o-o!
57001024	Marko ku Aristarko ku Dema ku Luka bani ndi mina bebunkune na kabla kamɛni kemo lɛnɔ beegyele-ɔ.
57001025	Blɔti Yesu Kristo lɛƒɔndia lɛsiaku-ɔ na ƒula kayi kemo.
58001001	Na uwi ɔni návi kemo ni, Katɔti ɔ́sia nwuna kenye bediene lɛlɔ ɔ́tɛmiku bula bati kuuku kɔlɛ kɔlɛ na lilu bun bun lɛlɔ.
58001002	Nsu na uwi ukplodi ɔmɛni kemo ni, Katɔti ɔ́tɛmiku-bu ɔ́siaku Ubidi lɛlɔ. Ubi ɔmmɔ na ɔ́ƒuna úse ka ɔbla nwuna ala ƒui ɔdine. Na nwuna lɛlɔ kani na ɔ́sia údie kayawi ƒui.
58001003	Ubi ɔmmɔ ndi Katɔti bukeye bɔni mɔɔsí Katɔti ɔni nse kede kede lɛlɔ. Na ɔdi Katɔti ukyuli udu ɔmmɔ geen. Na ɔkɛnku nwuna litemi lɛni mbo ɔyikun lɛlɔ ɔsu na lɛla biala linye nina kenyekɔ na kayawi. Na uwi ɔni na úti lɛlɔ ɔ́kpa kalɛ na Katɔti uti bayawine ekpidi ɔkyiɛ-ma ni, úsie útélie keliekɔ kenengudi ƒui na Katɔti kɔdianu kakɛ.
58001004	Ɔmɛni ɔsu na ubo kenyekɔ utulo Katɔti batu. Na lɛni kani na lɛnyi lɛni na ubo lɛnɔ lɛ́ƒɔ kuye litulo ama lɛdi.
58001005	Ɔsika ni, Katɔti útasu nwuna ɔtu ɔdi dii ɔnini, “Awɔ ndi mina ubi. Na ɔmwi ni, línwini-ɔ ɔti.” Na ɔ́sɔ útasu ɔtu ɔdi ɔnini, “Ami madi-nwu kɔti, na anwu wadi mina ubi.”
58001006	Uwi ɔni na Katɔti Ubi ɔni ntɔ ala ƒui úbo kayawi kamɛni lɛlɔ ni, Katɔti ɔ́su ɔnini, “Bɛya na Katɔti batu ƒui bakɔliku-nwu lɛnyi katɔ.”
58001007	Na etemila ani ndanku Katɔti batu lɛlɔ ni, ɔ́su ɔnini, “Lɛ́bla mina batu na bese aani ɔƒɛƒɛɛ. Na ama bani mɔɔbla mina kabla ni, lɛ́bla-ma na bese aani ogya linyemi.”
58001008	Nsu na Ubidi ɔmmɔ lɛlɔ ni, Katɔti ɔ́su ɔnini, “Ati, awɔ ni, ƒula lɛga kadikɔ kadubo buse uwi ƒui. Na adubɔdi ƒula bekyuli lɛlɔ na ulu siin lɛlɔ.
58001009	Awɔ mɔɔyɔ́ lɛla lɛni nse siin, na ekisi ala ani naaakɛ ulu lɛlɔ. Anwuɔsu ni, ami ƒula Katɔti lɛ́ƒuna awɔ, Ati, ka akɛ kenyekɔ etulo na bakladi ƒui akɔ. Na lɛ́ya-a na ákɛ lɛlɔyɔ na uwi ɔni na líti inɔmii líwi-ɔ aani likpose.”
58001010	Katɔti ɔ́sɔ ɔ́su ɔnini, “O Blɔti, na kalɔ kesekɔ ni, awɔ nédie kayawi kamɛni ƒui, na éti ƒula enu ábla kayaa.
58001011	Ala amɛni ƒui adubɔyii udu. Nsu awɔ ni, adubulie uwi ƒui. Ala ammɔ ƒui adubɔtɔ aani adala kalɛ.
58001012	Adubɔƒɛ-nya asala aani kalɛ na baaƒɛ awu. Na aani kalɛ na baavumana adala ni, lɛni kani na Katɔti ɔdubo ala ammɔ bɔvumana. Nsu kalɛ kani na awɔ ese ni, lɛni na adubo buse. Na ƒula akwa alása kudii.”
58001013	Ɔɔɔdi Katɔti ɔtu ɔdi na Katɔti ɔ́su ɔnini, “Sɔ lie keliekɔ kani náƒɔ kuye ketulo ƒui na mina kɔdianu kakɛ wetédu uwi ɔni na meti ƒula bekisine makya-a lɛgba kalɔ.”
58001014	Na nwuna batu ƒui ama ni, ɔɔɔdi ayu ani muusié-nwu bɔtala ka beteebunku bekyuli bani na Katɔti ɔdubɔya na bakɛ bɔƒɔ na badi yoo?
58002001	Ɔmɛni ɔsu na ɔdi ka bɔbla bɔsiaku ala ani na búnu lɛlɔ kaduɛ na bɔda-nya kpakplaa kalɛ na bulayii ulu geen ɔmmɔ.
58002002	Na ɔƒɛni ni, si kenye kani na Katɔti batu básu bula bati kuuku kábala-ma na Katɔti ɔ́ni ɔdi biala kɔtu kɔni námanku si báƒiɔ ni,
58002003	dɛ na bɛɛkali bɛnii bɔdubɔkana na bukeli kɔtu bɔni bɔni nse nte-bu si búni ngba bɔƒɔ bonwu bɔmɛni? Bɔƒɔ bɔmɛni lɛsa na Blɔti ɔ́ka bɔkɔ bute-bu. Na bekyuli bani ƒui nénu lɛsa lɛmɛni ni, básia kama na bédie-ni básu-bu nwaa.
58002004	Katɔti ɔlati lɛnɔ údie ɔ́tina-bu nwaa ka litemi lɛmɛni lɛdi litemi geen ɔkɛnku akɔla budie taatina lidu lidu ku Katɔti Kɔyu etela lidu lɛni na úle ɔ́kya bekyuli kemo na nwuna bɔyɔ kenye.
58002005	Ɔɔɔdi Katɔti batu na Katɔti ɔ́su ka badubɔdi kayawi kani litemi na bɔɔsu ka kadububo mɛni lɛlɔ.
58002006	Nsu likpo lɛdi lɛkya na Bunweni Kedee Ɔku kemo na básu Katɔti banii, “Bi na ukyuli ɔdi, ɔsu na aasia-nwu anu lɛni? Na bi na Ukyuli Ɔyawine Ubi ɔdi, ɔsu na aanu-nwu lɛlɔ lɛni?
58002007	Na áya na úbo úbenye kenyekɔ kani náyu kalɔ blii kétulo Katɔti batu bammɔ kadi. Na áya na uukeye na bekyuli baabu-nwu.
58002008	Na éti lɛla biala ákya-nwu kalɔ.” Ka Katɔti úti lɛla biala ɔ́kya-nwu kalɔ ɔsu ni, lɛla lɛdi lɛsɔ liiibo na lɛɛɛkya-nwu kalɔ. Nsu ɔƒɛni ni, bulánu taati si lɛla biala lɛkya-nwu kalɔ.
58002009	Nsu bɔɔnu Yesu ɔni na úbenye kenyekɔ kani náyu kalɔ blii kétulo batu bammɔ kadi ka uukeye na bekyuli baabu-nwu ɔƒɛni, ɔsika úbo kukpi abi. Na Katɔti úte-nwu ɔyikun ka ukpi na bekyuli ƒui lili.
58002010	Ɔdi lɛla lɛni na Katɔti ɔni nédie ala ƒui na ɔɔnu-nya lɛlɔ ɔ́nu ka lɛdia ka ukyuli ɔni mɔɔtɔnku bekyuli pii teeduoku bukeye kemo ni, ɔka abi bubo kalɛ na ɔwɔlɔ nwuna kabla na ɔƒɔ-ma.
58002011	Anwu ɔni nábla bekyuli kedee ku bekyuli bani na ɔ́bla kedee ƒui ni, badi bekyuli benwi. Ɔmɛni ɔsu na kɔƒa kulekpo Yesu ka ɔlɔ-ma ɔnii banwa.
58002012	Ɔɔsu Katɔti ɔnini, “Ndububo ƒula lɛnyi kudu bubo bute mina banwa. Na ndubumwi-ɔ lɛnyi kedee na baƒɔtaadine lɛkpa ƒui anumi.”
58002013	Na ɔɔsu lɛnɔ ɔnini, “Ndubuti mina anu ƒui lɛsia Katɔti lɛlɔ.” Na ɔsɔ ɔɔsu ɔnini, “Aanu ami ku bebi bani ƒui na Katɔti úti úte-mi.”
58002014	Ka bekyuli bamɛni badi ɔlɔna ku ubugya ɔsu ni, anwu lɛnɔ úti ukyuli udu kalɛ na ɔkɛnku nwuna kukpi lɛlɔ ni, na wadi ukyuli ɔni nda kukpi ɔyikun lɛlɔ. Na ukyuli ɔmɛni ndi ukisine ɔmmɔ.
58002015	Na ɔkɛnku ɔmɛni lɛlɔ na udie bani ƒui na kukpi liƒu líbo-ma lɛkpu líse bana ngba ƒui kemo.
58002016	Ɔsika geen ni, ɔɔɔdi Katɔti batu na uubunku, mmomu Abraham kaba kemo bebi.
58002017	Ɔmɛni ɔsu na Katɔti ɔ́bla-nwu aani nwuna banwa kalɛ na ulu biala lɛlɔ. Ɔ́bla lɛni kalɛ na unwini ɔkpane unengudi ɔni mɔɔnu kɔnyana na ɔɔbla lɛla biala ulu lɛlɔ teete Katɔti, na uti nwuna ngba ɔkpa kalɛ na Katɔti uti bekyuli ekpidi ɔkyiɛ-ma.
58002018	Na ka ala lidu lidu ékpoku anwu ɔlati na úbo abi ni, ɔɔkana na uubunku bekyuli bani ƒui na ala ammɔ eekpóku.
58003001	Anwuɔsu ni, banwa kedee bani na Katɔti ɔ́lɔ ka bɛdi Katɔ Ɔga Ɔma ala, biti bina anu bɛsia Yesu ɔni ndi ɔtalane ku ɔkpane unengudi ɔni kenye na buudie lɛlɔ.
58003002	Ɔ́bla ala ulu lɛlɔ úte ukyuli ɔni náƒuna-nwu úse aani kalɛ na Mose ɔ́bla ala ulu lɛlɔ na Katɔti kaduli.
58003003	Yesu ɔ́manku ɔbu útulo Mose aani kalɛ kani na ukyuli ɔni nátu ɔtɔ ɔ́ƒɔ lɛnyi útulo ɔtɔ ɔni na ɔ́tu mmɔ.
58003004	Ɔsika ɔtɔ biala ubo ukyuli ɔni nátu-nwu. Nsu Katɔti nátu lɛla biala.
58003005	Mose ɔ́bla lɛla biala ulu lɛlɔ na Katɔti kaduli aani kabla ɔblane. Na údie ala ani na Katɔti ɔdubo ubasu ɔ́tina.
58003006	Nsu Kristo anwu ni, ɔ́bla ala ulu lɛlɔ aani ubi ɔni ntɔnku Katɔti kaduli. Na abu ndi nwuna ɔtɔ ɔmmɔ si búse kayi na búƒie lɛnunsia lɛni kudu na buubó bɔ́da kpakplaa.
58003007	Anwuɔsu na Katɔti Kɔyu kɔ́su kɔnini, “Si bínu Katɔti lɛdi ɔmwi ni,
58003008	bitabla atuɔkplu aani kalɛ na bɛ́bla uwi ɔni kemo na bɛ́ta bínye-mi lɛlɔ na bɛ́kɔku-mi bɛ́nu na ketele mmɔ.
58003009	Mmɔ na bina bati kuuku bákɔku-mi bánu banii baanu lɛla lɛni mabla ina ka bánu ala ani na lɛ́bla na akwa aavlene kemo.
58003010	Ɔmmɔ ɔsu na líti kɔnyi lɛ́kya kaba kammɔ. Na lɛ́su nnini, 'Bana kayi ƒui kakɛ ulu bamba lɛlɔ, na bátanu mina lilu bátati kudii.'
58003011	Anwuɔsu na lɛ́kpali lɛlɔ lɛ́su na mina kɔnyi kemo nnii baláni beléde-mi na bakɛ bɔnwuna kudii!”
58003012	Banwa, bɛnu lɛlɔ kemo kaduɛ kalɛ na ɔdi uleti likpidi kasusu na kayi kemo na unwini ukyuli ɔni naaaƒɔ taadi na walɛ Katɔti ɔni muute ngba kama.
58003013	Mmomu bɛkya lɛlɔ ogya limeyi ndi limeyi si kadi biala kégye-mii na baalɔ-ka banii ɔmwi. Ɔmmɔ ndubɔya na likpidi lilátɔlɔ ɔdi na wenwini ukyuli ɔni mɔɔbla atuɔkplu.
58003014	Bubo kadikɔ ɔkɛnku Kristo lɛlɔ si búƒie-nwu bɔ́da kpakplaa na búti bula lɛlɔ ƒui bɔ́sia-nwu lɛlɔ útédu kawɔlɔkɔ.
58003015	Lɛni na básu bábavi ɔƒɛni banini, “Si bínu Katɔti lɛdi ɔmwi ni, bitabla atuɔkplu aani kalɛ na bɛ́bla uwi ɔni na bɛ́ta binye Katɔti lɛlɔ.”
58003016	Na ɔma bene na bɛɛkali ka ama nénu na báta bénye Katɔti lɛlɔ mmɔ? Ɔɔɔdi bekyuli bani ƒui na Mose ɔ́tɔnku ɔ́lɛku Egyipte kalɔ lɛlɔ mmɔ badi yoo?
58003017	Na ɔma bene na Katɔti úti kɔnyi ɔ́kya akwa aavlene sɔɔn mmɔ? Ɔɔɔdi bekyuli bani nábla ala ekpidi na Katɔti ɔ́yila-ma udu na ketele kemo mmɔ badi yoo?
58003018	Na ɔma bene na Katɔti ɔ́kpali lɛlɔ ɔ́su ka baláni beléde-nwu na bakɛ bɔnwuna si ɔɔɔdi bekyuli bani nétenu-nwu litemi mmɔ.
58003019	Anwuɔsu bɔ́nu bɔ́ti ka ɔni na bátaƒɔ-nwu bátadi ɔsu na bátakana-nwu bɔni bude na bakɛ bɔnwuna.
58004001	Anwuɔsu ka linyese lɛni na úte-bu ka buduo nwuna bɔnwuna ƒui kemo kamua kese kéte-bu ɔsu ni, bɛya na bɔnu lɛlɔ kemo kaduɛ kalɛ na ɔdi ulásɔ na kenye kammɔ lɛlɔ.
58004002	Ɔsika básu abu lɛnɔ litemi buni lɛmmɔ aani kalɛ kani na básu ama lɛnɔ. Nsu litemi lɛni bénu kátalɛ kɔsia kɔdi kétete-ma. Ɔsika ama bani nénu kenye kammɔ ni, bátaƒɔ-ka bátadi.
58004003	Nsu abu bani mɔɔƒɔ́ taadi ni, bɔdubɔkɛ bɔnwuna bɔmmɔ. Na bani nátaƒɔ bátadi ni, bátakɛ-mu aani kalɛ kani na Katɔti ɔ́su lebo lɛni na ɔ́su ɔnini, “Anwuɔsu lɛ́kpali lɛlɔ lɛ́su na kɔnyi kemo nnini, 'Baláni beléde-mi na bakɛ bɔnwuna kudii!' ” Katɔti ɔ́su ɔmɛni ina ka úte kuƒi úse uwi ɔni na ɔ́wɔlɔ kayawi budie.
58004004	Ɔsika na Bunweni Kedee Ɔku kemo ni, bénweni lɛla lɛdi na limeyi maatɛdi lɛlɔ banini, “Na limeyi maatɛdi lɛlɔ ni, Katɔti ɔ́da kabla ƒui ɔ́ya na ɔ́nwuna.”
58004005	Na litemi lɛni bɔ́su bɔ́vi mɛni kemo ni, Katɔti ɔ́su ɔnini, “Baláni beléde-mi na bakɛ bɔnwuna kudii!”
58004006	Litemi lɛmɛni lɛmua lise lɛni ka badi badubɔkɛ bɔnwuna bɔmmɔ. Na bani na báka lɛsa lɛmmɔ bɔkɔ bute ni, ama mmomu néteduo bɔnwuna bɔmmɔ kemo ɔ́si bana atuɔkplu ɔsu.
58004007	Ɔmɛni ɔsu na Katɔti ɔ́sɔ úse limeyi lɛbambadi lɛni na ɔɔlɔ ɔnii ɔmwi úse uwi ɔni na ɔ́tɛmiku kuuku bekyuli ɔkɛnku Ɔga Dawid lɛlɔ lɛni na bɔ́su búbavi bɔnini, “Si bínu Katɔti lɛdi ɔmwi ni, bitabla atuɔkplu.”
58004008	Ɔsika bɔya na si Yosua ɔ́ya na bákɛ bɔnwuna ni, nka Katɔti ɔ́sɔ útasu lɛla lɛdi útasiku limeyi lɛbambadi lɛdi lɛlɔ.
58004009	Ɔmɛni ɔsu na lɛnwunameyi lɛmua lise lite Katɔti bekyuli.
58004010	Ɔsika ukyuli biala ɔni muuduo Katɔti bɔnwuna kemo ni, ɔɔda nwuna kabla ƒui taaya na ɔɔnwuna aani kalɛ kani na Katɔti ɔ́bla.
58004011	Anwuɔsu bɛya bɔkya ɔkplu biala na buduo bɔnwuna bɔmmɔ kemo. Na ɔdi biala uláwɔ ulu ka ɔsiaku bana atuɔkplu bɔbla kama ɔsu.
58004012	Katɔti litemi lɛdi lɛla lɛni mbo ngba na lɛɛbla kabla pla pla teetulo kewii kani na bádɔ-ka lɛvi inyɔ. Na liiduo ukyuli kasusu ku kɔyu ntɛ. Na lɛɛbla lɛni aani kalɛ na kewii keele ɔlɔna ku ekubi ntɛ. Litemi lɛmmɔ lɛɛnu lɛla biala lɛni nkya ukyuli kasusu ku kayi kemo taatina-nwu.
58004013	Ala ani ƒui na Katɔti údie lítabɛ-nwu. Na ɔɔnu lɛla biala kalɛ na lise. Na nwuna anumi na bɔdubo bula akunta ƒui bɔbu.
58004014	Anwuɔsu ka bubo ɔkpane unengudi ɔbuni ƒui ɔni ndi Katɔti Ubidi Yesu ɔni nkya-nwu kudɔ na katɔ mmɔ ɔsu ni, bɛya na buƒie bɔƒɔtaadi bɔni kenye na buudie mɛni bɔda kpakplaa.
58004015	Ɔɔɔdi ɔkpane unengudi ɔni na bula lɛlɔ lilakywi-nwu kaƒɔ na bula kpɛtɛ kpɛtɛ bɔbla kemo. Mmomu ɔdi ukyuli ɔni na ala ékpoku-nwu ánu na ulu biala lɛlɔ aani bula kalɛ kani. Nsu útabla likpidi lɛdi.
58004016	Anwuɔsu bɛya na buti bula lɛlɔ ƒui bute-nwu na bɔkpɛ bude-nwu na nwuna lɛgaboku kudɔ ku kayi buse ka ubo lɛƒɔndia ɔsu. Na ɔkɛnku nwuna lɛƒɔndia ɔsu ni, ɔdubɔnu-bu kɔnyana na ubunku-bu uwi biala na búvele-nwu lɛla lɛdi.
58005001	Ɔkpane unengudi biala ni, bekyuli akɔ na baaƒuna-nwu taalɛku. Na anwu muunye bekyuli bammɔ kenye na ala ani ƒui ndanku Katɔti lɛlɔ. Na uuti etela ku akpala teete Katɔti na bana ƒui ekpidi lili.
58005002	Na bekyuli bani naaagyi ɔda bubo bɔmmɔ na báyii ulu ni, ɔkpane ɔmmɔ ɔgyi kalɛ na ɔbla bana litemi buɛɛ. Ɔsika anwu lɛnɔ ulákana ɔda bubo bɔmmɔ ƒui lɛlɔ bɔdi.
58005003	Lɛni ɔsu na ɔlɛka ɔbla akpala na anwu ɔlati ekpidi ku bekyuli bammɔ ƒui ekpidi lili.
58005004	Ukyuli ɔdi ulakana ɔkpane unengudi kenyekɔ kamɛni bɔƒuna bute lɛlɔ. Mmomu ɔdi ka Katɔti náƒuna-nwu aani kalɛ na ɔ́ƒuna Aaron.
58005005	Lɛni kani na Kristo lɛnɔ útaƒuna ɔkpane unengudi kenyekɔ kamɛni útete lɛlɔ kalɛ na bekyuli babu-nwu. Mmomu Katɔti ɔ́su-nwu ɔnini, “Awɔ ndi mina ubi. Na ɔmwi ni, línwini-ɔ ɔti.”
58005006	Na likpo bamba ni, ɔ́sɔ ɔ́su ɔnini, “Adi ɔkpane úsela uwi ƒui na Melkisedek ɔkpane bɔdi ulu lɛlɔ.”
58005007	Uwi ɔni na Yesu úlie ngba na kayawi kamɛni lɛlɔ ni, ɔ́kpali katɔ úvele Katɔti ɔni kani ndubɔkana na udie-nwu na kukpi kemo ku kɔvanu momoomo ku imii. Na Katɔti únu-nwu bɔkpali, ɔsika úboku lɛlɔ kalɔ úte-nwu na ɔɔbu-nwu ɔsu.
58005008	Na ina ka ubidi na ɔdi ni, ɔ́tɛya abi ani na ɔdi ka ukyuli ubo si uunú Katɔti litemi.
58005009	Na ka Katɔti ɔ́ya na ɔ́bla nwuna kabla ɔ́wɔlɔ ni, únwini ukyuli ɔni lɛlɔ na bekyuli bani muunú-nwu litemi ƒui baasia taakɛ ngba bɔƒɔ.
58005010	Na Katɔti nédie-nwu ka unwini ɔkpane unengudi na Melkisedek ɔkpane bɔdi ulu lɛlɔ.
58005011	Bubo ala pii na bɔsu bɔsiku ɔmɛni lɛlɔ, nsu ka bilákana ala buƒie taakya lili kemo pla pla ɔsu ni, nwuna kalɔ budie bubo ɔkplu.
58005012	Sɔsɔ ni, ɔƒɛni kalɛ bene nka bɛdi ala batinane muedi. Nsu bɛsɔ bɛɛwia ukyuli ɔni nsɔ medie Katɔti litemi buni lɛmmɔ ala kalɔ kesekɔ mete-mii. Ɔni na bɛwia adila geen kama ni, bɛɛwia lɛnyi ntu mmomu.
58005013	Na ukyuli ɔni na lɛnyi ntu kani na ɔɔnyimi ni, ɔmua ɔdi ɔnamu na útedu ka unu ala bɔtina bɔni ndanku ukyuli lɛlɔ bɔbla siin kalɔ.
58005014	Nsu adila geen ani mbo unu ni, ese ete bekyuli bani náabi lɛlɔ. Lɛni kani na bekyuli bani náabi lɛlɔ ni, báanyuɛ lɛlɔ na báti kavumana kani nkya lɛbuni ku likpidi ntɛ.
58006001	Ɔmɛni ɔsu ni, bɛya na busie anumi, na bulasɔ bulakya lɛnamu uwi kalɔ kesekɔ ala ani na bɔ́tɛya na Kristo mmɔ kani lɛlɔ kemo. Bitaya na bɔsɔ butése kalɔ kesekɔ ala bɔtɛya kalɔ. Ala amɛni adanku kayi bunwini na ala ekpidi lɛlɔ ku kalɛ na bɔƒɔ Katɔti bɔdi lɛlɔ.
58006002	Na adanku lɛla lɛni ɔsu na beeti ntu taabla ntu bɔkpila ɔdi ku enu lili bɔsia ku kalɛ na bekpine badubɔsɔ bata balɛ bekpine akɔ ku Katɔti litemi lɛni na ɔdubɔtɛku-bu na ɔsɔ ulavumana-ni kudii lɛlɔ.
58006003	Anwuɔsu bɛya na busie anumi. Na si Katɔti ɔ́tunaku-bu ni, ulu ɔmɛni lɛlɔ na bɔdubɔsia.
58006004	Na bekyuli bani nánu bukeye dii na bákɛ Katɔti lɛƒɔndia na bákɛ kɔsia kɔdi ɔkɛnku Katɔti Kɔyu lɛlɔ,
58006005	na bánu lɛbuni lɛni nkya Katɔti litemi buni lɛmmɔ kemo báti ku ɔyikun ɔni ndanku Katɔti lɛga bɔdi bɔni mebo lɛnɔ lɛlɔ
58006006	si béni bana bɔƒɔtaadi na Katɔti lɛlɔ ni, basɔ balakana na benwini kayi. Ɔsika basɔ baaka Katɔti Ubidi ɔmmɔ taamana ugyii lɛlɔ na baakya-nwu kɔƒa na kadi ƒui anumi.
58006007	Kalɔ kani mɔɔƒɔ́ ntu si ɔnantu ɔ́na na kaadia edula abuni teete bemonsene ni, Katɔti kusɛ kusɛ ɔɔsiáku-ka.
58006008	Nsu kalɔ kani na liyu na alakpi mɔɔkwɛ́-ka lɛlɔ ni, kadanku ewida na keeebo kɔsia kɔdi. Na kasɔ kaladia lɛla lɛdi bɔbla lɛnɔ. Na kawɔlɔkɔ ni, kadubɔkywi.
58006009	Bayɔne, ina ka bɔɔsu ala amɛni ƒui ni, bɔsia anu ka ala abuni ani ndanku ngba bɔƒɔ adubɔsiaku amii ƒui.
58006010	Katɔti ɔɔbla lɛla biala ulu lɛlɔ. Na uláyiƒla bina ala ani na bɛ́bla. Ɔgyi ka bɛɛyɔ́-nwu ɔkɛnku kalɛ na bíbunku nwuna bekyuli. Na bɛmua biibunku-ma úbedu ɔƒɛni.
58006011	Lɛni na bɔɔwia ka bina akɔ ɔdi biala ɔda lɛlɔ ku udu buni ɔmɛni kaduɛ utédu kawɔlɔkɔ kalɛ na bina lɛnunsia lɛlɛ-mii kɔsia.
58006012	Buláwia ka bitaabla kɔkɔsɔ. Mmomu bɛtɛya bekyuli bani nákɛ kayi buɛɛ na báƒɔ bádi ɔsu na kɔnu kútuku-ma linyese lɛni na Katɔti úse-ma mmɔ.
58006013	Uwi ɔni na Katɔti úse Abraham kenye ni, ɔ́kpali lɛlɔ úse kenye kammɔ, ɔsika lɛla lɛdi liiibo na litulo anwu Katɔti.
58006014	Na ɔ́su ɔnini, “Geen ni, ndubute-ɔ kusɛ kusɛ. Na ndubɔya na edie kaba pii.”
58006015	Na ɔmmɔ kama ka Abraham ɔ́kɛ kayi buɛɛ na ɔ́sia Katɔti anu ɔsu ni, kɔnu kútuku-nwu kenye kani na Katɔti úse-nwu mmɔ.
58006016	Bekyuli baakpali ala ani ntulo-ma teese kenye taatina ka lɛla lɛni baasu lɛdi litemi geen, na unyeƒi ɔdi uuubo-nwu kemo.
58006017	Na ka Katɔti ɔɔwia ka bekyuli bani na úse kenye ƒui bati nwaa ka kavumana kadi kelebo nwuna linyese kemo ɔsu ni, ɔ́kpali lɛlɔ úse kenye kammɔ.
58006018	Katɔti ɔ́bla ɔmɛni ɔkɛnku alakpa anyɔ ani naaavumana lɛlɔ. Na Katɔti lɛnɔ ulakana ɔkɔ bɔnyi. Na ɔmɛni ɔdubɔya na abu bani nékeli bɔ́tamiku-nwu ni, enu alaƒɛ-bu na lɛnunsia lɛni na úti ɔ́kya-bu lɛlɔ kemo ɔsu.
58006019	Bula lɛnunsia lɛmɛni mɔɔyá na bɔda Katɔti kpakplaa na bula kayi kemo aani kalɛ na kugyii lidu lɛɛda kalɔ geen. Na bɔsia Yesu anu. Anwu néduo katɔma kedee kani kenye na lɛdiku lɛƒa kemo.
58006020	Mmɔ na Yesu ɔ́gyu ɔtɔ útéduo na abu ɔsu. Na únwini ɔkpane unengudi úte uwi ƒui na Melkisedek ɔkpane bɔdi ulu lɛlɔ.
58007001	Melkisedek ɔmɛni ɔ́di lɛga na Salem, na ɔ́bla ɔkpane kabla úte Katɔti ɔni ntulo ƒui. Uwi ɔni na Abraham ɔ́si kekpokɔ útádi baga bani nkya amadɔ mmɔ lɛlɔ ɔdubo ni, Melkisedek ɔmɛni útásiaku-nwu na úte-nwu kusɛ kusɛ.
58007002	Na Abraham úti nwuna ala ƒui lɛkpa leevudi úte-nwu. Kudeedi ni, Melkisedek lɛnyi kalɔ ndi Siin Bɔbla Ɔga. Na ɔmmɔ kama ni, Salem Ɔga kalɔ budie ndi Keyi Buɛɛ Ɔga.
58007003	Na bétenweni lɛla lɛdi bátasiaku ɔti iye uni, iye kaba lɛlɔ, iye nwuna bɔwɔ iye kukpi lɛlɔ. Na Katɔti ɔ́ya na use aani anwu Katɔti Ubidi, ɔsika ɔdi ɔkpane ute uwi ƒui.
58007004	Bɛnu kalɛ na Melkisedek ɔmɛni ɔ́ƒɔ kuye geen. Abraham ɔni ndi bula nana ɔni nédie bula kaba kamɛni muedi úti ala ani na úkpo ɔ́ƒɔ na kekpokɔ mmɔ lɛkpa leevudi úte-nwu!
58007005	Na ɔƒɛni ni, ɔda bubo bɔmmɔ búte Lewi kaba kemo bebi bani nébenwini bakpane ka baƒɔ ala lɛkpa leevudi basiku bekyuli kudɔ ina ka bekyuli bamɛni badi bana banwani bani nási Abraham ɔmmɔ kaba kemo.
58007006	Melkisedek ɔmɛni útasi Lewi kaba kemo, nsu ɔ́ƒɔ ala lɛkpa leevudi ɔ́siku Abraham ɔni na Katɔti úse-nwu kenye úse mmɔ kudɔ, na Melkisedek ɔmmɔ úte-nwu kusɛ kusɛ.
58007007	Na ɔkɔ ɔdi uuubo-nwu kemo ka ni, ukyuli ɔni muute kusɛ kusɛ utulo ukyuli ɔni na béte kusɛ kusɛ mmɔ.
58007008	Na bekyuli bani mɔɔƒɔ́ ala lɛkpa leevudi ni, badi bakpane bani muukpi. Nsu na Melkisedek kakɛ anwu ni, ɔ́ƒɔ lɛkpa leevudi lɛmmɔ aani ɔkpane ɔni nli ngba aani kalɛ na Bunweni Kedee Ɔku ɔɔsu.
58007009	Na bɔkana na bɔsu muedi bɔnii Lewi ɔni mɔɔƒɔ́ ala lɛkpa leevudi lɛnɔ ɔ́sia Abraham lɛlɔ úte Melkisedek ala lɛkpa leevudi lɛmmɔ.
58007010	Ɔsika uwi ɔni na Abraham ɔ́siaku Melkisedek na uute-nwu ala lɛkpa leevudi lɛmɛni ni, na Lewi ɔmua ɔkya bana nana bene ubugya kemo.
58007011	Katɔti úte kadi ƒui bekyuli ɔda bubo bɔni nkɛnku Lewi ɔkpane bɔdi kabla ulu lɛlɔ. Na si bɔbla na bábla bana kabla na kédu káwɔlɔ ni, bi ɔsu na Katɔti ɔ́sɔ ɔ́ƒuna ɔkpane ɔbambadi ka ubo ɔsiaku Melkisedek ɔkpane bɔdi ulu lɛlɔ na ɔɔɔdi aani kalɛ na ɔ́ƒuna Lewi bebi bani ndi Aaron kaba?
58007012	Anwuɔsu si kavumana kadi kébo na ɔkpane bɔdi ulu ɔdi lɛlɔ ni, na agyi anii ɔdi ka kavumana kadi kebo na ɔda bubo bɔmmɔ lɛnɔ kemo.
58007013	Na ukyuli ɔni lɛlɔ na básu ala amɛni ƒui básiku ni, ɔ́si kaba bekyuli babambadi akɔ. Na kaba kammɔ bekyuli akɔ ɔdi útabla ɔkpane kabla na lɛkpabi lɛlɔ kudii.
58007014	Ɔsika bɔgyi kede kede ka Yesu ni, Yuda kaba kemo na báwɔ-nwu básiku. Na kaba kammɔ lɛlɔ ni, Mose útasu lɛla lɛdi útasiku bakpane lɛlɔ.
58007015	Na ɔƒɛni ɔni na ɔkpane ɔbambadi ɔdi ɔ́da ɔ́lɛ aani Melkisedek kalɛ ni, lɛla lɛni na bɔ́su mɛni lɛdubɔbla-mii nwaa libu.
58007016	Ɔdi ukyuli ɔni nébenwini ɔkpane na ɔɔɔkɛnku ɔda bubo bɔni ndanku kaba kemo ɔkpane bɔdi ulu lɛlɔ. Mmomu únwini ɔkɛnku ɔkpane ɔyikun ɔni nkya nwuna ngba bɔni naaadubo bɔsa kudii kemo.
58007017	Ɔsika Katɔti ɔ́su nwaa ɔnini, “Adi ɔkpane úsela uwi ƒui na Melkisedek ɔkpane bɔdi ulu lɛlɔ.”
58007018	Béliiku ɔda bubo bɔkukudi bése kɔmadɔ, ɔsika buuubo ɔyikun na buuubo kɔsia kɔdi lɛnɔ.
58007019	Ɔsika ɔda bubo bɔni na Katɔti úte-bu ɔkɛnku Mose lɛlɔ ni, bútabla Katɔti kabla bútawɔlɔ. Na ɔƒɛni ni, bɔ́kɛ lɛnunsia lɛni ndia ntulo na lɛɛyá na bɔɔní teede Katɔti.
58007020	Ɔƒɛni ni, ɔɔɔdi ɔmmɔ lɛti, mmomu ɔkpane bɔdi ulu ɔmmɔ ɔdanku Katɔti linyese. Na uwi ɔni na bése bakpane babambadi ni, ɔɔɔdanku linyese lɛdi.
58007021	Nsu Yesu úbenwini ɔkpane ɔkɛnku Katɔti linyese lɛlɔ uwi ɔni na ɔ́su ɔnini, “Unwoti úse kenye kpakplaa kadi na ulavumana-ka kudii ɔnini, 'Adi ɔkpane úsela uwi ƒui.' ”
58007022	Ɔkɛnku Katɔti linyese lɛmɛni lɛlɔ ɔsu ni, Yesu ndi bula kama kekpokɔ na bunyimi bɔni ndia ntulo mɛni lɛlɔ.
58007023	Kavumana kabambadi kadi lɛnɔ kakya kani ndi ka bakpane bakukudi bammɔ bémomo, ɔsika ɔdi útakana nwuna kabla kenye bunye uwi ƒui ɔ́si kalɛ na beekpi ɔsu.
58007024	Nsu Yesu anwu uli úsela uwi ƒui, na ulavumana nwuna ɔkpane kabla ulete ɔdi kudii.
58007025	Anwuɔsu ni, ukyuli biala ɔni muubo Katɔti kudɔ ɔkɛnku-nwu lɛlɔ ni, Yesu ɔmmɔ ɔɔkana na ɔɔƒɔ́-ma ngba uwi ƒui ɔdubo buteevele teete-ma na Katɔti kudɔ.
58007026	Ɔmɛni ɔsu ni, Yesu ɔmɛni ndi ɔkpane unengudi ɔni kani ndubɔbla lɛla lɛni na bɔɔwia ute-bu. Na use kedee, na lɛla lɛdi lɛɛɛda-nwu. Use sɛɛn na Katɔti údie-nwu ɔ́lɛku alaekpidi bablane akɔ, na ɔ́kɔliku-nwu útése sɛsɛɛ na katɔ kakaaka ƒui.
58007027	Na uuuse aani bakpane benengudi babambadi bammɔ kalɛ bani nálɛ ka bataabla akpala na ama ku bekyuli bakladi lili taasia kama limeyi ndi limeyi. Mmomu kunwi kɔni na anwu úti lɛlɔ ɔ́kpa na bekyuli ƒui lili ni, ɔ́kpa kunwi pɛ kɔmmɔ kani na ɔ́sa.
58007028	Ɔsika ni, ɔda bubo bɔmmɔ bɔɔƒuna bakpane bani naaakana bunye kpakplaa ama alati. Nsu linyese lɛni nébo na ɔda bubo bɔmmɔ kama ni, bɔ́ƒuna Ubi ɔmmɔ na ɔ́ya na ɔ́wɔlɔ nwuna kabla úte uwi ƒui.
58008001	Lɛla lɛni geen na bɔɔyɔ́ budie bɔtina na litemi lɛmɛni kemo ndi ka ni, bubo ɔkpane unengudi ɔmɛni ɔni nlie kesii kani náƒɔ kuye na Katɔti lɛgaboku kudɔ na katɔ.
58008002	Na ɔɔbla Katɔti kabla na kakpakɔ kedee kani ndi kakpakɔ geen kani na Katɔti ɔlati úti nwuna enu ɔ́bla. Na ɔɔɔdi bekyuli nábla-ka.
58008003	Báƒuna ɔkpane unengudi biala ka uti ala ani na béte ku ani na badubuti bakpa ƒui ɔkpa ute Katɔti. Na lɛni kani na ɔlɛka ɔkpane ɔmɛni lɛnɔ uti lɛla lɛdi ɔkpa ute Katɔti.
58008004	Na si nka kalɔ lɛlɔ mɛni na ɔkya ni, nka ulabla ɔkpane kabla kulaa. Ɔsika bakpane bakya bani mɔɔbla akpala kalɛ na ɔda bubo bɔni ntɛ nse bɔɔtina.
58008005	Baabla kabla na bana kakpakɔ kani nálɛ kani geen nkya katɔ. Ɔmmɔ geen ɔsu na Katɔti úbo Mose ɔda uwi ɔni na ɔ́su-nwu ɔnii ɔtu bana kakpakɔ. Na ɔ́su-nwu ɔnini, “Nu kaduɛ na atu kakpakɔ kammɔ na kamanku ulu ɔni na lɛ́tina-a na kɔbi lili mmɔ lɛlɔ.”
58008006	Nsu kabla kani na Katɔti úti ɔ́kya Yesu enu kemo ni, káƒɔ kuye ketulo bana ɔdi ƒui. Lɛni na bunyimi bɔwɔdi bɔni kenye na Yesu unye ni, bɔ́ƒɔ kuye butulo bunyimi bɔkukudi bɔmmɔ ƒui. Ɔsika bése bunyimi bɔmɛni bése na linyese lɛni ndia ntulo lɛlɔ.
58008007	Si lɛla lɛdi nétebie na bunyimi bɔkukudi lɛlɔ ni, na nka ɔ́sɔ útamanku na ulu biala lɛlɔ ka basɔ bete-bu bunyimi bɔwɔdi bɔbambadi bɔdi.
58008008	Nsu Katɔti ɔ́nu ka bekyuli báƒiɔ, na ɔ́su ɔnini, “Ami Unwoti mɔɔsu ka ni, uwi ɔdubo ɔni na ndubo lɛla lɛwɔdi bunyimiku Israel kadi bekyuli ku Yuda kadi bekyuli.
58008009	Na ulése aani kalɛ na línyimiku bana bati kuuku na uwi ɔni na lɛ́da-ma kɔnu kɔnu na lɛ́tɔnku-ma lɛ́lɛku Egyipte kalɔ lɛlɔ. Ɔsika bátadi lɛla lɛni na línyimiku-ma lɛlɔ. Anwuɔsu línwini kama lɛ́kya-ma.
58008010	Bunyimi bɔni na ndubo bunyimiku Israel kadi bekyuli uwi ɔni ndubo kemo ndi ɔmɛni. Ndubuti mina ɔda bubo lɛkya-ma kasusu kemo. Na ndubunweni-mu lɛkya-ma kayi kemo. Ndubɔbla bana Katɔti na ama lɛnɔ babla mina bekyuli.
58008011	Na ɔ́si ɔƒɛni ni, ukyuli ɔdi ɔsɔ ulatina ɔkpanadi iye ɔnwani ka ɔti Blɔti. Ɔsika bana ƒui badubo-mi bɔti ɔ́si ubliidi ƒui útálɛ unengudi lɛlɔ.
58008012	Na ndubuti bana alaekpidi ani ƒui bábla lɛkyiɛ-ma. Na nsɔ lɛɛɛdubo bana ekpidi bunyimo kudii.”
58008013	Na ka Katɔti ɔ́su ɔnii ɔdubuse bunyimi bɔwɔdi ni, na budeedi bɔ́bla bɔkukudi. Na lɛla lɛkukudi lɛni néetu uwi ni, lɛdubo bɔyii uwi klukui kemo.
58009001	Bunyimi budeedi bɔmmɔ ni, bɔdanku ulu ɔni beeti taakpa ku kesii kani na baakpá na kalɔ lɛlɔ mɛni.
58009002	Bátu kakpakɔ kani na béle ɔtɔ ku katɔma. Na ɔtɔ udeedi kemo ni, ligyii lɛni lɛlɔ na baatu asogya taasia lɛlɛ. Na ala kasiakɔ kani lɛlɔ na bodobodo ɔni na béti bákpa bete Katɔti ɔsia lɛnɔ use. Mmɔ baalɔ banii kakpakɔ kedee.
58009003	Na kakpakɔ kammɔ katɔma kesii kani na béti kayakun kɔdi báda ni, mmɔ baalɔ banii ɔtɔ ɔni nse kedee ntulo ƒui.
58009004	Mmɔ na sika ugyiedi lɛbi lɛni lɛlɔ na baakyula oloƒui lɛlɛ ku sika ugyiedi adaka ɔni kemo na Katɔti bunyimi bɔkya. Na adaka ɔmɛni kemo ni, atabi kɔlɛkɛ kɔni lɛlɔ bénweni bunyimi bɔmmɔ basia kɔkya. Na Aaron ugyii ɔdadi ɔni nédie evete lɛnɔ ɔkya-nwu kemo ku sika ugyiedi lɛkyami lɛdi. Na nina kemo ni, Katɔti adila ani baalɔ mana akya.
58009005	Na adaka ɔmmɔ katɔ ni, bávɔ Katɔti batu badi udu mbo avwi na baalɔ-ma Kerubim bényene. Na ama mɔɔtina ka Katɔti ɔkya mmɔ. Na bana avwi ebi likpo lɛni na beeti bekyuli ekpidi taakyiɛ mmɔ. Nsu bulakana kɔtɛ kɔmmɔ kemo buduo busie ɔgyu ɔƒɛni tɔ.
58009006	Lɛni na bábla ala amɛni bése mmɔ. Na bakpane béteeduo ɔtɔ udeedi kemo mɛni buduo buduo taatábla bana bakpane kabla.
58009007	Na katɔma kammɔ kemo aka ni, ɔkpane unengudi kani néteeduo mmɔ kunwi na lɛkwa kemo. Na ntu úti ebuo ɔni na béeti bákpa ubugya ɔ́da na weti wakpa na anwu ɔlati ku bekyuli ekpidi ani bátati asa na bábla lili.
58009008	Katɔti Kɔyu kɔkɛnku ɔmmɔ lɛlɔ kɔɔtina-bu nwaa ɔ́si uwi ɔmmɔ ka ulu ɔni lɛlɔ na bɔdubɔsia buduo Katɔti katɔma geen kammɔ kemo ni, útedie-nwu tɔ keyi uwi ɔni na kakpakɔ kedeedi kammɔ kamua kenye.
58009009	Mmomu ɔmmɔ ɔdi lɛla lɛni mɔɔtina ka etela ku akpala ani ƒui na bada baabla akpala ammɔ ni, elédie bɔƒiɔ na ukyuli ɔni mɔɔbla akpala ammɔ lɛlɔ.
58009010	Ɔsika ala ammɔ ƒui adanku bɔdi ku bɔni ku lɛlɔ bɔƒɔ ɔdi na lilu bun bun lɛlɔ. Na adi ɔlɔna lɛlɔ ɔda bubo bɔni ndubɔbla kabla ɔƒɛni wetédu ka ulu ɔwɔdi ɔmmɔ úbo.
58009011	Uwi ɔni na Kristo úbo aani ɔkpane unengudi kalɛ úte ala abuni ani náada alɛ ni, ɔ́vi úduo kakpakɔ kani náƒɔ kuye na kadia ketulo ƒui kemo. Na ɔɔɔdi ukyuli enu na béti bátu-ka. Na bɔkana budie kalɔ bɔnii ɔɔɔkɛnku kalɛ na bédie kayawi kamɛni lɛlɔ ala kalɛ.
58009012	Na ɔɔɔdanku bese iye bakɔ bebi ubugya útetéduo mmɔ. Mmomu anwu ɔlati ubugya na úti útéduo likpo lɛni nse kedee ntulo ƒui mmɔ kunwi pɛ kani, na ɔ́ƒɔ-bu lili kayu úte uwi ƒui.
58009013	Bekyuli bani nábla ala ani náya na beesé lɛlɔ na ɔdi ala bɔbla kenye ni, baakana na beeti bese ku bakɔ ubugya ku bebuo bamɛni ntɔ teewi-ma lɛlɔ na bana lɛlɔ lɛɛsɔ taabla sɛɛn ute ɔdi ala bɔbla.
58009014	Na si ɔbladu ɔmɛni ɔɔyá na ukyuli ɔɔbla sɛɛn ni, na Kristo ubugya ɔɔkana na ɔɔbla ukyuli sɛɛn teetulo. Ɔkɛnku Katɔti Kɔyu kɔni nli uwi ƒui lɛlɔ ni, Kristo úti lɛlɔ ɔ́bla akpala ani nédu áwɔlɔ úte Katɔti na lɛla lɛdi lítebie-mu lɛlɔ. Nwuna ubugya ɔdubɔbla bina kayi sɛɛn bɔsiku ɔdi bɔbla bɔni nsɔ neeebo kɔsia ƒui kudɔ kalɛ na bɔbla Katɔti ɔni nli kabla.
58009015	Ɔmɛni ɔsu na Kristo ndi ukyuli ɔni nnye bunyimi bɔwɔdi bɔmɛni kenye kalɛ na bekyuli bani na Katɔti ɔ́lɔ ka babla anwu badi ni, bana kɔnu kutuku linyese lɛni ndi ngba bɔni nsɔ naaadubo bɔsa kudii. Ɔmɛni uubo teete lɛni, ɔsika Kristo kukpi ɔsu na Katɔti uuti ekpidi ani na bekyuli bábla na bunyimi bɔkukudi kemo taakyiɛ-ma.
58009016	Si bédie ɔku ɔni mɔɔtina kalɛ na beele ukyuli ɔdi ala keyi ni, ɔlɛka batina ka ukyuli ɔni nénweni ɔku ɔmmɔ úukpi.
58009017	Ɔsika ɔku ɔmɛni uuubo tɔ ɔyikun ɔdi si ukyuli ɔni nénweni-nwu mmɔ ɔmua uli ngba. Amu ntu nwuna kukpi kama kani asa na ɔku ɔmmɔ wabla kabla.
58009018	Ɔmmɔ ɔsu ni, asa na bunyimi bɔkukudi bɔbala ukyuli ni, ubugya néwi kalɔ.
58009019	Kudeedi ni, Mose úbo ɔda ute bekyuli na ala ani mɔɔbala na ɔda bubo bɔmmɔ kenye. Ɔmmɔ kama ni, úti bese ku bakɔ ubugya ɔ́salaku ntu na úti ɔ́kuna ubugya ɔmmɔ úwi ɔda bubo ɔku ɔmmɔ lɛlɔ ku bekyuli bammɔ ƒui lɛlɔ. Na úti unwu ugyiedi únyimi evete ani baalɔ bani hisope na úti ɔ́bla ɔdi ɔmmɔ.
58009020	Na ɔ́su ɔnini, “Ɔmɛni ndi ubugya ɔni na Katɔti úti úse nwuna bunyimi bɔmɛni likpo. Na ɔ́su-mii ka bɛdi-mu lɛlɔ.”
58009021	Lɛni kani Mose ɔ́kuna ubugya úwi kakpakɔ kammɔ ku ala ani na beeti taabla lɛkpa lɛmmɔ ƒui.
58009022	Geen ni, ɔda bubo bɔmmɔ bɔɔtina na bɔkana na bɔsu bɔnii ala ƒui aabla sɛɛn ɔkɛnku ubugya lɛlɔ. Na ɔkɛnku ubugya kalɔ buwi kemo na Katɔti uuti bula ekpidi taakyiɛ-bu.
58009023	Ɔ́manku úte ka ekposela ani baabla na kalɔ lɛlɔ mɛni na katɔ adi udu kenye ni, babla-nya sɛɛn ku akpala amɛni udu. Nsu katɔ adi alati anya ni, ɔlɛka beti akpala ani ndia ntulo ammɔ babla-nya sɛɛn.
58009024	Ɔsika ɔɔɔdi kakpakɔ kani na bekyuli bayawine béti enu bábla básiaku katɔ ɔdi kenye kemo na Kristo úduo. Mmomu Katɔ Ɔga Ɔma geen kadi kemo na úduo ɔkya ɔƒɛni na Katɔti anumi na bula lili.
58009025	Na uléti lɛlɔ taakpa lɛkwa ndi lɛkwa aani kalɛ na ɔkpane unengudi uuduo kesii kani nse kedee ntulo ƒui mmɔ ku ubugya ɔni naaadi anwu ɔlati ɔdi kalɛ.
58009026	Si lɛni na use ni, ɔlɛka nka Yesu ɔsɔ ubebo abi ɔsia kama kɔlɛ kɔlɛ ɔ́si kayawi kalɔ kesekɔ ƒui. Nsu kalɛ na use ni, kunwi pɛ kani na úbo kayawi kamɛni kemo úbedie-bu na ekpidi ƒui kemo ku nwuna ubugya ɔni na úti ɔ́kpa na bula lili. Na ɔdanku uwi ƒui utédu kayawi kawɔlɔkɔ.
58009027	Katɔti ɔ́lɛ ugyii úse ka ukyuli ukpi kunwi pɛ kani, na ɔmmɔ kama na ɔtɛku-nwu litemi.
58009028	Lɛni kani na Kristo lɛnɔ úti lɛlɔ ɔ́kpa kunwi pɛ kani na údie bekyuli pii na bana ekpidi kemo. Na ɔdubɔsɔ ubo kunyɔdi. Na ɔɔɔdi ɔni na ɔsɔ ubebo abi na ekpidi ɔsu. Mmomu kalɛ na uti ngba bɔƒɔ uboku bekyuli bani na benye bagya-nwu.
58010001	Ɔda bubo ndi ekposela úte ala abuni ani ndubo. Na ɔɔɔdi ɔda bubo bɔmmɔ ndanku ala abuni ammɔ alati geen tɔ. Ɔmɛni ɔsu ni, akpala ani nkɛnku ɔda bubo bɔmɛni ani na baabla lɛkwa ndi lɛkwa ni, alakana bekyuli bani mɔɔwia ka bakpa Katɔti bɔbla sɛɛn bɔwɔlɔ.
58010002	Na si bɔkana na akpala ammɔ adubɔkana-ma bɔbla sɛɛn bɔwɔlɔ ni, nka báada bɔkpa báya na bana kayi kasɔ kaladu-ma kɔtɔ kɔdi.
58010003	Nsu ni, akpala ammɔ geen mɔɔyá na beenyimo bana ekpidi lɛkwa ndi lɛkwa.
58010004	Ɔsika bese ku bakɔ ubugya ulakana ekpidi bɔƒɔ budie ukyuli lɛlɔ.
58010005	Ɔmmɔ ɔsu na asa na Kristo webo kayawi kamɛni lɛlɔ ni, ɔ́su ɔnini, “Ati, ani na béti babakpa bete-ɔ ni, aláda-a kubiti. Mmomu ɔlɔna ɔni na éti éte-mi ka liti lɛkpa lite-ɔ mɔɔda-a kubiti.
58010006	Na akpala ani na bákyula ku ekpidi lili buvele akpala aláda-a kubiti.
58010007	Mmɔ na lɛ́su nnini, 'Ati, aanu-mi. Líbo nnii mbabla ƒula lɛƒɔyɔ aani kalɛ na bénweni básiku-mi lɛlɔ na Bunweni Kedee Ɔku kemo.' ”
58010008	Kudeedi ni, ɔ́su ɔnini, “Ala ani na béti béboku na bábla akpala ku ani na béti bákyula ku ala ekpidi lili buvele akpala ni, átada-a kubiti. Na útayɔ-ɔ kaƒɔ lɛnɔ,” ina ka ɔda bubo bɔmmɔ nátina ka babla lɛni.
58010009	Mmɔ na ɔ́su ɔnini, “Aanu-mi. Líbo nnii mbabla ƒula lɛƒɔyɔ.” Katɔti údie akpala edeedi úse kɔmadɔ. Na úse Kristo ɔdi na ana kenye.
58010010	Na Katɔti ɔ́bla-bu kedee na nwuna bɔyɔ kenye ɔkɛnku kalɛ na Yesu Kristo úti nwuna ɔlɔna ɔ́kpa úte-nwu kunwi pɛ kani úte uwi ƒui ɔsu.
58010011	Limeyi ndi limeyi ni, Yudani ɔkpane biala uunye taabla nwuna ɔkpane kabla kani ndanku bɔkpa ulu ɔmmɔ lɛlɔ. Ɔɔbla akpala ammɔ udu kani limeyi ndi limeyi ani naaadubo bɔkana na udie likpidi na ukyuli lɛlɔ kudii.
58010012	Nsu uwi ɔni na Kristo anwu úbo úbeti lɛlɔ ɔ́kpa kunwi úte bekyuli ƒui ekpidi lili ɔni ndanku utédu kayawi kawɔlɔkɔ ni, ɔ́yu úlie Katɔti kɔdianu kesii kani náƒɔ kuye.
58010013	Na ɔ́si uwi ɔmmɔ kemo ni, Kristo unye ɔgya uwi ɔni na Katɔti ɔdubuti nwuna bekisine ɔkya-nwu lɛgba kalɔ.
58010014	Ɔsika ɔkɛnku kunwi kɔni na úti lɛlɔ ɔ́kpa mmɔ ɔsu ni, ɔ́wɔlɔ nwuna kabla úte bekyuli uwi ƒui kalɛ na babla kedee.
58010015	Katɔti Kɔyu ɔlati údie ɔmɛni ɔ́tina-bu nwaa ɔnini,
58010016	“Bunyimi bɔni na ami Katɔti mɔɔsu ka ndubo bunyimiku-ma na uwi ɔni ndubo kemo ndi ɔmɛni. Ndubuti mina ɔda bubo lɛkya-ma kayi kemo. Na ndubunweni-mu lɛsia-ma kasusu lɛlɔ.”
58010017	Na ɔ́sɔ ɔ́su ɔnini, “Nsɔ lɛɛɛdubo bana ekpidi ku bana likyulikpi bunyimo.”
58010018	Na ka Katɔti úti ala amɛni ɔ́kyiɛ ni, ala ekpidi lili buvele akpala adi asɔ eeebo.
58010019	Ɔmɛni ɔsu ni, banwa, ulu ɔtɛ ute-bu ka bɔkana na buduo katɔma kani nse kedee ntulo ƒui mmɔ kemo ɔkɛnku Yesu ubugya lɛlɔ.
58010020	Ɔsika úti nwuna ɔlɔna úte na bula lili na ɔ́lɛmi ngba bɔni naaadubo bɔsa ulu ɔwɔdi úte-bu. Ɔ́bla ɔmɛni kalɛ na bɔkana bɔvi kayakun kɔdi kɔni nnye nte nwuna ɔlɔna, na bɔda bɔlɛ Katɔti anumi.
58010021	Na ka bubo ɔkpane unengudi na Katɔti kakpakɔ kani na katɔ mmɔ ɔsu ni,
58010022	bɛya na bɔni bude Katɔti ku kayi kani naaatɔlɔ-bu na bɔda bɔƒɔtaadi bɔmmɔ kpakplaa. Yesu ɔ́kuna nwuna ubugya ɔmmɔ úwi-bu lɛlɔ kalɛ na bula kayi kaládu-bu kɔtɔ. Na úti ntu bɔni nse sɛɛn ɔ́ƒɔ-bu lɛlɔ ƒui.
58010023	Na bɛya na bunye bɔƒɔtaadi bɔni kenye na buudie lɛlɔ kpakplaa. Ɔsika ukyuli ɔni nése-bu kenye kammɔ ni, ɔɔbla ala ulu lɛlɔ.
58010024	Na butaabu taanu ulu ɔni lɛlɔ na bɔdubɔkana na bɔkya lɛlɔ ogya, na butaayɔ bekyuli, na butaabla ala abuni.
58010025	Bitaya na bɔda bɔsa bɔya aani kalɛ na badi badaku lɛlɔ bɔda teedie. Mmomu bɛya na bɔkya lɛlɔ ogya, na bɔbla lɛni butulo na uwi ɔni kemo na limeyi linengudi lɛmmɔ lɛdaku bɔni teede geen mɛni kemo.
58010026	Nsu si bɔgyi ƒui na búti bɔ́sia lɛlɔ na bɔɔbla ala ekpidi na uwi ɔni na bédie litemi geen lɛmmɔ ala bátina-bu ni, na likpidi buti taakyiɛ akpala adi asɔ eeebo na babla lɛnɔ.
58010027	Mmomu ɔlɛka bunye butaanu ulu ku liƒu ka badubɔtɛku-bu litemi. Ɔsika ogya bonwu ɔni muubile ala ubakyula Katɔti bekisine ƒui.
58010028	Ukyuli biala ɔni néni Mose ɔda bubo na nkyuli inyɔ iye ɛtɛ bédie kenye ka use lɛni ni, bekyuli baadú ukyuli ɔmmɔ ɔni na balánu-nwu kɔnyana.
58010029	Bekyuli bani manu Kristo ubugya aani lɛla lɛni neeese kedee ni, bɔgyi ka Katɔti ɔdubo-ma kɔtu bɔni geen! Ɔsika beedumi Katɔti Kɔyu kɔni mɔɔbla-bu lɛƒɔndia na baanu Katɔti Ubidi aani ɔɔɔdi lɛla lɛdi. Nsu ubugya ɔmmɔ na Katɔti úti ɔ́ƒɔ ekpidi údie-ma lɛlɔ, na ubugya ɔmmɔ kani na úti úse bunyimi bɔmmɔ likpo.
58010030	Ɔsika bɔgyi anwu ɔni násu ɔnini, “Ami ndubudie ukyuli likpidi lɛni na ɔ́bla kasi na lɛƒɔ-nwu kayu na nwuna kayu kenye.” Anwu kani násɔ ɔ́su ɔnini, “Ami Katɔti ndubɔtɛku mina bekyuli litemi.”
58010031	Liƒu lɛla bonwu lɛdi si Katɔti ɔni nli ngba uwi ƒui ɔ́da-a na kɔnyi kemo.
58010032	Binyimo uwi ɔni na bɛ́nu Katɔti bukeye na bínwini nwuna badi ku bukpoku bɔni kemo na bɛ́sia bɛ́lɛ.
58010033	Uwi ɔdi ni, beedumi-mii na beekpóku-mii na kadi anumi. Na uwi bamba kemo lɛnɔ ni, bɛɛnu kalɛ na baabla bekyuli bamba lɛnɔ aani kalɛ na bábla-mii.
58010034	Biiwuloku bani na batɛ aban ɔtɔ kɔnyana. Na bɛɛkɛ́ kayi ƒaa si ina béƒie-mii ala báƒɔ, ɔsika bɛgyi ka bibo akɛla ani ndia ntulo ammɔ na elébie kudii.
58010035	Anwuɔsu bitaya na enu áƒɛ-mii na kalɛ na biisé kayi kemo. Ɔsika bɛdubɔkɛ lɛyuƒɔla bonwu geen.
58010036	Ɔdi ka binye kpakplaa kalɛ na si bɛ́bla lɛla lɛni mɔɔyɔ́ Katɔti kaƒɔ bɛ́wɔlɔ ni, na bina kɔnu kutuku linyese lɛmmɔ.
58010037	Ɔsika Bunweni Kedee Ɔku ɔ́su ɔnini, “Kébu blii na ukyuli ɔni ndubo mmɔ ɔda ɔlɛ ɔni na ɔsɔ uletu uwi.
58010038	Mina bekyuli bani nse siin ni, badubulie na bɔƒɔtaadi kemo. Nsu bani menwini kama makya-mi ni, lɛlɔ liláyɔ-mi na bana lɛlɔ.”
58010039	Nsu abu ni, bɔɔɔdi bekyuli bani muunwíni bula bɔƒɔtaadi kama na bɔyii udu. Mmomu bɔ́ƒɔ bɔ́di, na Katɔti ɔ́ƒɔ-bu.
58011001	Si ebo bɔƒɔtaadi ni, ɔɔtina ka ebo lɛnunsia kpakplaa na ala adi lɛlɔ. Na agyi geen ka adubɔkɛ ala adi ina ka alánu-nya.
58011002	Ɔkɛnku bɔƒɔtaadi lɛlɔ na bekyuli bani nákya kuuku ni, Katɔti úmwi-ma ka badi bekyuli babuni.
58011003	Ɔkɛnku bɔƒɔtaadi lɛlɔ na búnu kalɔ ka Katɔti úti nwuna kenye litemi údie kayawi ƒui. Na lɛla lɛni na bula anumi aakana bɔnu mɛni ni, Katɔti údie-nya ɔ́siku lɛla lɛni na bulákana bɔnu kemo.
58011004	Ɔkɛnku bɔƒɔtaadi lɛlɔ na Abel úti akpala ani ndia ntulo Kain akpala ɔ́kpa úte Katɔti. Na ɔkɛnku nwuna bɔƒɔtaadi lɛlɔ ɔsu na Katɔti úmwi-nwu na ɔ́nu-nwu ka ɔdi ukyuli ɔni nse siin. Ɔsika nwuna akpala áyɔ Katɔti kaƒɔ. Ina ka Abel úkpi ni, ɔkɛnku nwuna bɔƒɔtaadi lɛlɔ ɔsu na nwuna ablala amua aatɛmiku-bu.
58011005	Ɔkɛnku Enok bɔƒɔtaadi lɛlɔ na Katɔti útiku-nwu ɔ́tɔlɔku ngba bɔmɛni kemo ɔni na útekpi. Ɔdi biala útanu-nwu kesii kadi, ɔsika Katɔti útiku-nwu ɔ́tɔlɔku. Na asa na ɔdubutiku-nwu ɔtɔlɔku ni, ɔdi ukyuli ɔni na bémwi na Bunweni Kedee Ɔku kemo ka nwuna lɛlɔ lɛ́da Katɔti kubiti.
58011006	Na ukyuli ɔdi lɛlɔ liláda Katɔti kubiti si uuubo bɔƒɔtaadi. Ɔsika ukyuli biala ɔni muubo Katɔti kudɔ ni, ɔdi ka ɔƒɔ ɔdi ka Katɔti ɔkya na ɔɔƒɔ kayu buni teete bekyuli bani mɔɔwia-nwu kama ulu kpakplaa.
58011007	Uwi ɔni na Katɔti ɔ́lɛ Noa kpakplaa na ala ani na útanu tɔ lɛlɔ ni, Noa ɔ́ƒɔ ɔ́di. Anwuɔsu ɔ́nwi ɔkɔlɔ ubendi ɔni kemo na anwu ku nwuna kaduli bekyuli béduo bákɛ bɔƒɔ na bɔyia bɔni na úti úte Katɔti ɔsu. Noa bɔƒɔtaadi bɔmɛni búnwini kɔtɔ bɔdu úte kayawi bekyuli ƒui. Na ka Noa ɔ́ƒɔ Katɔti ɔ́di ɔsu ni, Katɔti ɔ́su ka Noa ɔdi ukyuli ɔni nse siin.
58011008	Ɔkɛnku bɔƒɔtaadi lɛlɔ ɔsu na Abraham únu Katɔti litemi uwi ɔni na Katɔti ɔ́lɔ-nwu ka uteesie kalɔ kani lɛlɔ na Katɔti ɔ́su ka ɔdubuti ute-nwu lɛlɔ. Únu kalɔ na úsie ina ka ɔɔɔgyi likpo lɛni na úsela.
58011009	Ɔkɛnku bɔƒɔtaadi lɛlɔ na úlie kalɔ kani na Katɔti ɔ́su ka ɔdubute-nwu mmɔ kemo. Na ɔ́kya mmɔ aani ɔƒɔ na kalɔ kammɔ lɛlɔ. Kevo lɛtɔ kemo kani na ɔ́kya. Na lɛni kani na Isak ku Yakob lɛnɔ bebelie. Ama lɛnɔ badi Katɔti ala badine aani anwu Abraham kalɛ úte ala ani na Katɔti ɔ́su úse.
58011010	Ɔsika Abraham unye ɔɔnu ulu ute ɔma unengudi ɔni na Katɔti ɔ́da na use uwi ƒui.
58011011	Ɔkɛnku bɔƒɔtaadi lɛlɔ ɔsu na ina ka Abraham ɔ́ɔbi ɔ́vili na Sara ɔlati muedi ɔ́vi kɔwɔ ni, Katɔti ɔ́ya na úbenwini ubi ɔti. Ɔsika Abraham ɔgyi ka Katɔti ɔni násu lɛla lɛmɛni úse ni, ɔɔdi nwuna etemila lɛlɔ.
58011012	Ɔmɛni ɔsu ina ka use aani si kaƒiɔtɔ kɔtu na unye muedi ni, údie kaba kani mmomo aani kayaa ayabi. Na bemomo aani ɛpu kɔnwinimi kɔni na balakana bɔka.
58011013	Bekyuli bamɛni ƒui ni, bélie ngba ku bɔƒɔtaadi útédu uwi ɔni na békpi. Ala ani kenye na Katɔti ɔ́su-ma úse ni, étetuku-ma kɔnu. Nsu ni, bánu-nya ɔ́gyu kakaaka na bégyingya enu bése ka baƒɔ linyese lɛmmɔ. Na básu nwaa ka badi baƒɔ na kalɔ kamɛni lɛlɔ.
58011014	Na bekyuli bani mɔɔsu ala amɛni ni, baatina ka baanu ulu teete ama alati bana kalɔ.
58011015	Na si kalɔ kani lɛlɔ na bátɔlɔ lɛlɔ kasusu na beeti ni, nka bákɛ ulu ɔni na basɔ benwini besie mmɔ.
58011016	Mmomu ni, baanu ulu teete kalɔ kani ndia ntulo kammɔ. Na aka ndi Katɔ Ɔga Ɔma kadi. Ɔmmɔ ɔsu ulekpo Katɔti lɛnɔ kɔƒa ka balɔ-nwu banii bana Katɔti. Ɔsika ɔ́ɔda ɔma unengudi ɔdi úse-ma.
58011017	Ɔkɛnku Abraham bɔƒɔtaadi lɛlɔ ɔsu na uwi ɔni na Katɔti ɔ́kɔku-nwu ɔ́nu ni, na Abraham únu kalɔ ka uti ubidi Isak ɔkpa ute-nwu. Na Abraham, ɔni na Katɔti úse kenye kamɛni úse ni, anwu nénu kalɔ ka uti ubidi unwi ɔni kani na ubo mɛni ɔkpa ute Katɔti.
58011018	Ɔ́bla lɛni ina ka ɔkɛnku ubidi Isak ɔmmɔ lɛlɔ na Katɔti ɔ́su ɔnini, “Ɔkɛnku Isak lɛlɔ na adubudie kaba aani kalɛ na lɛ́su-ɔ líse.”
58011019	Abraham kasusu klukui ndi ka Katɔti ɔɔkana na ɔɔgyila bekpine na baasɔ teebelie ngba. Na sɔsɔ ni, bɔkana bɔsu ka bɔƒɔ na Katɔti ɔ́ƒɔ Isak ɔ́siku kekpine na úbo uli ngba.
58011020	Ɔkɛnku bɔƒɔtaadi lɛlɔ na Isak úte Yakob ku Esau ku bana bawɔ ƒui kusɛ kusɛ.
58011021	Ɔkɛnku bɔƒɔtaadi lɛlɔ ni, uwi ɔni na Yakob ɔ́ɔbi na ɔ́bu ɔƒa nwuna ugyii ɔdadi lɛlɔ na ɔɔyɔ́ ukpi ni, úte Yoseƒ bebi ɔdi biala kusɛ kusɛ, na úmwi Katɔti.
58011022	Ɔkɛnku bɔƒɔtaadi lɛlɔ na uwi ɔni na Yoseƒ ɔ́nu ka ɔdubo bukpi ni, ɔ́su kalɛ na Israelƒuɔ badubo bɔtɔlɔ Egyipte kalɔ lɛlɔ. Na ɔ́tina kalɛ na babla nwuna ekubi ani ndubuwi kaƒiɔtɔ kemo uwi ɔmmɔ.
58011023	Ɔkɛnku bɔƒɔtaadi lɛlɔ ɔsu na Mose bawɔne béti-nwu bábla abuli atɛ ɔni na báwɔ-nwu. Ɔsika bánu-nwu báti ka ɔɔɔdi ubi keeke na ɔdi na báwɔ. Na bátayia ɔda ɔni na kalɔ kammɔ ɔga úbo bawɔne ƒui lɛnɔ.
58011024	Ɔkɛnku bɔƒɔtaadi lɛlɔ ɔsu na Mose úni ɔnii batalɔ-nwu banii Ɔga Ƒarao ulekubi ubidi uwi ɔni na ɔ́lɛ lili.
58011025	Únu kalɔ ka babla anwu lɛnɔ kalala aani nwuna badi bani ndi Katɔti bekyuli utulo ɔni na wasiaku ala ekpidi bablane kama na ɔkɛ ebiti uwi klukui ɔdi kemo.
58011026	Ɔ́nu ka si bákya-nwu kɔƒa na Ukyuli Ɔƒunadi ɔni lɛlɔ na nwuna anu asia lɛlɔ ni, ɔ́ƒɔ-nwu kuye utulo ka ɔsiaku Egyipteƒuɔ akɛla kama. Ɔsika unye ɔɔnu ulu ute lɛyuƒɔla lɛni na Katɔti ɔdubute-nwu.
58011027	Na ɔkɛnku bɔƒɔtaadi bɔmmɔ ɔsu na ɔ́tɔlɔ Egyipte ɔni na útayia kɔnyi kɔni na ɔga ɔmmɔ wakɛ. Na únye kpakplaa aani si bɔnu na ɔ́ɔnu Katɔti ɔni na bula anumi alákana bɔnu tɔ.
58011028	Ɔkɛnku bɔƒɔtaadi lɛlɔ na ɔ́bla Kukpi Lili Bɔvia ɔdi ku ubugya ɔni na ɔ́kuna úwi kayakun biala. Na ɔkɛnku ɔmmɔ lɛlɔ ni, Katɔti ɔtu ɔni nébo úbadu ubi ɔnanabi udeedi biala na Egyipte mmɔ ni, útetuku Israel bebi ama.
58011029	Ɔkɛnku bɔƒɔtaadi lɛlɔ na Israel bekyuli bakɛ kalɔ kakwidi lɛlɔ bávia Ɛpugyie. Nsu Egyipteƒuɔ ama ni, ɛpu ɔmmɔ úti-ma ɔni na baavia-ka.
58011030	Ɔkɛnku bɔƒɔtaadi lɛlɔ ɔsu na awodu bonwu ani na bátu bámana Yeriko ɔma ɔmmɔ áƒɛ ewi kalɔ ɔni na Israelƒuɔ bésie báka bámana-nya lɛlɔ emeyi maatɛ.
58011031	Ɔkɛnku bɔƒɔtaadi lɛlɔ ɔsu na bátadu Rahab ɔni ndi ɔyalɛ mmɔ aani kalɛ na bádu bakladi bani nátaƒɔ Katɔti bátadi. Ɔsika Rahab úgyingya enu na ɔ́ƒɔ Israelƒuɔ batu bani nésie baatú kalɔ mmɔ.
58011032	Bi lɛnɔ na nsɔ nsu-mii? Uwi uuubo ka lɛtɛmi lɛsiku Gideon ku Barak ku Samson ku Yeƒta ku Dawid ku Samuel ku Katɔti kenye bediene lɛlɔ.
58011033	Ɔkɛnku bɔƒɔtaadi lɛlɔ ni, bana badi békpo na bádi lɛga kadikɔ lɛlɔ. Na badi báya na bekyuli baabla ala ulu lɛlɔ. Na badi kɔnu kútuku Katɔti linyese lɛmmɔ. Na badi bákalɛ bagyata inye.
58011034	Na badi benine lɛgyavonku bonwu lɛni mɔɔkywí teebile ala. Na badi bálɛ bekyuli bani mɔɔwia-ma badu ku kuwii enu kemo. Na ina ka bekyuli bamɛni ƒui beeebo ɔyikun ɔdi ni, Katɔti ɔ́ya na bénwini bayikune! Na bénwini bekpone bani mbo ɔyikun geen na bádi kadi bamba bekpone ƒui lɛlɔ.
58011035	Na beleku bani na bana bebi békpi ni, bana bebi bammɔ básɔ báta. Na babambadi ni, bátatuna ka bekyuli besusu-ma na kalala kemo na bekpi. Ɔsika bátatuna ka balɛ bana Katɔti kama na bakɛ bɔnwuna na bekyuli bammɔ kemo. Mmomu básu banii badubɔkɛ ngba bɔwɔdi bɔni ndia ntulo bɔmmɔ.
58011036	Bekyuli béwi badi anumi kalɔ na bébo-ma. Na badi lɛnɔ ni, bébo-ma kɔgba na bákya-ma aban ɔtɔ.
58011037	Bébo badi atabi na bábwɛ badi lɛnɔ kemo inyɔ. Na bádu badi ku kewii. Na badi béteenyimi baƒonu ku bese lɛku taavi, ɔsika beeebo lɛla lɛdi. Na bekyuli bábla-ma kalala, na bébo abi geen!
58011038	Bátakɛ keliekɔ na bekyuli bayawine akɔ. Na bakɛ baaví ketele kemo ku abi akɔ na bélie atakpɛ ku kalɔ libu kemo. Nsu bekyuli bamɛni badia betulo kayawi bekyuli.
58011039	Ɔkɛnku bɔƒɔtaadi lɛlɔ ɔsu na Katɔti ɔ́lɔ bekyuli bamɛni ƒui anyi buni. Nsu ɔmɛni ƒui kama ni, bana akɔ kɔnu kútetuku linyese lɛmmɔ.
58011040	Katɔti nábla ɔmɛni úse lɛni ka benye bagya-bu útédu ka abu ku-ma ƒui bɔ́kɛ lɛla lɛni na ɔ́su úse ka lɛdia litulo na mɛni na ɔbla bula ƒui ngba bɔƒɔ kabla ɔwɔlɔ.
58012001	Anwuɔsu ka bubo bekyuli pii bamɛni udu bani muudie bɔƒɔtaadi bɔmɛni kenye ni, bɛya buti ala ani muutile-bu kuƒi mmɔ ku ekpidi ani mɔɔbala-bu uwi pii bɔvaakun. Na bukeli usi ɔni ntɛ-bu anumi ku lɛnungyie.
58012002	Na bɛya na butaanu Yesu lɛti pɛ anumi. Anwu ntɔnku-bu na anwu kani ndubɔya na bula bɔƒɔtaadi bɔbla bɔƒɔtaadi geen bɔwɔlɔ. Ka ɔgyi lɛlɔyɔ lɛni na Katɔti ɔdubɔya na ɔkɛ ɔsu ni, ɔ́kya ɔkplu na úbo abi na ugyii lɛlɔ. Na útakpete edumi ku kɔƒa kɔni bákya-nwu. Na ɔmmɔ kama ni, útélie lɛgaboku lɛlɔ na Katɔti kɔdianu kesii kani náƒɔ kuye ketulo.
58012003	Bɛtɛya Yesu ɔni nákya ɔkplu na úbo abi na ala ekpidi bablane bamɛni enu kemo, kalɛ na enu alaƒɛ-mii na binwini kama.
58012004	Lɛlɔ lɛni na biikpóku kalɛ na bɛdi likpidi lɛlɔ ni, útedu tɔ kalɛ na bina ubugya uwi kalɔ.
58012005	Munuu bɛ́ɛyiƒla Katɔti etemila ani na ɔ́su-mii úti ɔ́kya-mii ogya aani bebi kalɛ? Ɔ́su ɔnini, “Mina ubi, teti Katɔti kɔtu bɔni tabla lɛla keeke. Na enu ataƒɛ-ɔ si ɔɔdɔnku-ɔ.
58012006	Ɔsika bekyuli bani na Katɔti ɔɔyɔ́ ni, ama na ɔɔlɛ kpakplaa. Na bani lɛnɔ na ɔɔƒɔ́ ka badi anwu badi ni, ama na ɔɔní kɔtu.”
58012007	Binye lɛbibo biala kenye aani kɔtu bɔni bɔni na ubi ɔti uute ubi. Na ɔmɛni ɔɔtina ka Katɔti mɔɔní-mii kɔtu lɛni aani nwuna bebi. Ɔsika ubi ɔti ɔdi uuubo ɔni na ulani ubidi kɔtu.
58012008	Si balani-ɔ kɔtu aani kalɛ na bɔgyi ka baaní ɔdi biala kɔtu ni, na ɔgbami na báwɔ-ɔ básiku na aaadi kaduli kammɔ kemo ubi.
58012009	Ɔmɛni kama bubo bati bani náwɔ-bu na kalɔ kamɛni lɛlɔ na baaní-bu kɔtu na bɔɔbu-ma lɛnɔ na ɔmɛni ɔsu. Anwuɔsu ɔlɛka buboku lɛlɔ kalɔ bute Katɔti ɔni ndi bula kɔyu kemo Ɔti kalɛ na bulie ngba.
58012010	Bula bati bani na bubo mɛni baaní-bu kɔtu uwi klukui ɔdi kemo kani kalɛ na bánu ka ɔ́manku-bu. Nsu Katɔti ɔɔní-bu kɔtu kalɛ na ɔdia ute-bu na abu lɛnɔ bɔbla kedee aani kalɛ na use.
58012011	Kɔtu bɔni biala buláyu ukyuli emini na uwi ɔmmɔ kemo. Mmomu bɔɔyu ɔlɛ. Nsu ɔmmɔ kama ni, bani na báni-ma kɔtu lɛni ni, baabla ala abuni na ulu siin lɛlɔ, na baakɛ́ keyi buɛɛ.
58012012	Ɔmɛni ɔsu ni, bina akɔnkɔ ku enu ani mɔɔtɔ́-mii ni, bɛya na ɔyikun ɔwɔdi uduo-ni kemo.
58012013	Bɛbwɛ na bina kɔvinkɔ ƒui na kɔdia bɔvi kalɛ na bani neeebo ɔlɔkplu ni, balakpa balaƒɛ belewi kalɔ, mmomu basia-mii kama na bakɛ ɔlɔkplu bawɔlɔ.
58012014	Bɛsia ulu biala lɛlɔ na keyi buɛɛ kakya amii ku bekyuli ƒui ntɛ na bɛbla kedee. Ɔsika ɔdi biala ulakana na wanu Katɔti si uuuse kedee.
58012015	Bɛnu kaduɛ kalɛ na ɔdi ulayii Katɔti lɛƒɔndia ulu ɔmmɔ, kalɛ na ulénwini ligyukwi likpidi ulakya bakladi akɔ na weboku ɔgbankpi na webile bekyuli pii.
58012016	Bɛnu kaduɛ kalɛ na lɛyalɛ ala elebile ɔdi kasusu iye ɔsɔ ulayia Katɔti aani kalɛ na Esau útayia ɔsu na úti nwuna linengu kadikɔ úye ɔ́vumanaku adila bɔdi kunwi pɛ.
58012017	Na ɔmmɔ kama aani kalɛ na bɛgyi ni, uwi ɔni na ɔɔwia ka ɔti use-nwu kama ku kusɛ kusɛ ni, úni-nwu. Na Esau ɔ́sɔ útakana lɛla lɛni na ɔ́bla bɔvumana ina ka ɔ́wia kusɛ kusɛ ɔmmɔ ku keku.
58012018	Amii biiise aani Israelƒuɔ bani nébenye lɛla lɛni na bakana bɔnu bɔti iye betuku kudɔ ɔni ndi Sinai kɔbi kɔni mɔɔda ku ogya bonwu na lɛdisa ku kesii kani nse suu na ɔƒɛƒɛɛ kpakplaa kemo.
58012019	Bítenu tɔ kakpɛɛ kani náku momoomo iye lɛdi lɛni etemila na bani nénu bévele ka basɔ baláwia belénu lɛnɔ.
58012020	Ɔsika balákana ala ani na ɔ́su-ma lɛlɔ bɔdi ɔni na ɔ́su-ma ɔnini, “Si ina ebuo ɔdi nétuku kɔbi kɔmmɔ ni, ɔdi ka bebo-nwu atabi badu.”
58012021	Lɛla lɛni báanu mmɔ lɛdi liƒu lɛla libendi lɛni náya na Mose ɔ́su ɔnini, “Liƒu lítulo-mi, na lɛlɔ lɛɛtɔ́-mi!”
58012022	Biiise aani Israelƒuɔ bammɔ. Mmomu amii ni, Sion kɔbi kudɔ na bíbo bínye ɔni ndi Katɔ Ɔga Ɔma Yerusalem ɔni ndi Katɔti ɔni nli ngba uwi ƒui ɔma unengudi. Katɔti batu mpimu mpimu kasala bani na lɛlɔyɔ lɛ́ƒɔ-ma kemo na bíbo bíbasiaku.
58012023	Na bíbo bíbasiaku Katɔti bekyuli bani nse aani nwuna bebi bedeedi bani anyi na bénweni bése katɔ. Katɔti ɔni ndubɔtɛku bayawine ƒui litemi anumi na bíbo bínye na bekyuli babuni bani nékpi na Katɔti ɔ́bla bana ayu sɛɛn ɔ́wɔlɔ akɔ.
58012024	Na bíbo bíbasiaku Yesu ɔni ndi bunyimi bɔwɔdi bɔmɛni kenye unyene. Na ɔ́kuna nwuna ubugya ɔni mɔɔsu etemila ani mbo ɔyikun etulo Abel ɔdi úwi-mii lɛlɔ.
58012025	Bɛnu kaduɛ na biléni anwu ɔni mɔɔtɛmiku-mii. Ɔsika si bekyuli bani nénu anwu ɔni nálɛ-ma kpakplaa na kayawi kamɛni lɛlɔ batakana na bekeli bana kɔtu bɔni ni, bɛti ka ulése abu lɛnɔ buɛɛ uletulo ama si búni anwu ɔni nási katɔ úbalɛ-bu.
58012026	Uwi ɔmmɔ kemo ni, nwuna lɛdi lɛkunku kayawi. Nsu ɔƒɛni ni, ɔ́su-bu úse ɔnini, “Nsɔ ndubo kayawi kammɔ bɔkunku kunwi. Na ɔɔɔdi aka lɛti, mmomu ku katɔ lɛnɔ.”
58012027	Etemila ani na ɔ́su ɔnii, “Nsɔ ndubo bɔkunku kunwi” ni, ɔɔtina ka Katɔti ɔdubɔda ala ani na údie na aakunku mmɔ budie ana kenyekɔ. Na ani na balákana bɔkunku asɔ akya.
58012028	Anwuɔsu ka lɛga kadikɔ kani kemo na bɔdubuduo kalákunku ɔsu ni, bɛya na bɔgya Katɔti enu na bumwi-nwu na ulu ɔni námanku lɛlɔ ku ɔbu ku bɔyia.
58012029	Ɔsika bula Katɔti use aani ogya ɔni mɔɔkyula ala.
58013001	Bitaayɔ lɛlɔ uwi biala kemo aani banwa kalɛ.
58013002	Na bitayiƒla baƒɔ bɔƒɔ, ɔsika badi báƒɔ Katɔti batu na béduo-ma kudɔ ɔni na baaagyi.
58013003	Na binyimo bani lɛnɔ ntɛ aban ɔtɔ aani si amii lɛnɔ na bákya ɔtɔ ku-ma ku bekyuli bani na baabla-ma kalala aani si amii muubó abi.
58013004	Ɔgya ku ule ngba bulie ni, ɔdi ka bite-mu ɔbu geen. Na ɔdi utalɛ ɔkpanadi kama. Ɔsika Katɔti ɔdubɔtɛku ukyuli ɔni mɔɔdi kɔsɔnɔ litemi ku bani na lɛyalɛ ala áƒɔ-ma lɛlɔ kemo.
58013005	Anumi asɔ etegyie-mii na egulabi lɛlɔ. Mmomu bɛya na lɛla lɛni bibo limo-mii. Ɔsika Katɔti ɔ́su ɔnini, “Lɛɛɛdubo-mii bɔnyonu kudii, na neeedie-mii atu lɛnɔ kudii.”
58013006	Anwuɔsu bɔɔsu ku kayi ƒui bɔnini, “Blɔti ndi mina ubunkune, anwuɔsu lɛɛɛdubo bɔyia. Bi na ukyuli ɔdubɔkana-mi bɔbla?”
58013007	Binyimo bina batɔnkune bani násu-mii Katɔti litemi. Na bɛbu bɛnu kɔsia kɔni na bákɛ na ulu ɔni na béti bélie ngba kemo. Na bɛnu bana bɔƒɔtaadi bɛtɛya.
58013008	Yesu Kristo ulávumana. Kalɛ kani na úse uwi ɔni návi kemo ni, lɛni kani na use ɔƒɛni ku uwi ɔni mebo ƒui lɛnɔ kemo.
58013009	Bitaƒɔ lɛla bamba lɛni na ukyuli ɔdi watina-mii bitadi. Katɔti lɛƒɔndia mɔɔyá na bɛɛkya kayi ɔkplu, na ɔɔɔdi ɔda bubo bɔni ndanku adila bɔdi kama bɔsia. Bekyuli bani mɔɔsia ala ammɔ kama ni, balakɛ kɔsia kɔdi.
58013010	Abu ni, bubo lɛkpabi lɛni lɛlɔ ala na ama bani mɔɔkpá na Yudaƒuɔ kakpakɔ kammɔ kemo beeebo kuƒi ka badi.
58013011	Mmɔ na ɔkpane unengudi uuti bebuo ubugya teeduoku kesii kani nse kedee ntulo ƒui mmɔ. Na uusié mmɔ taatákpa teevele ala na bekyuli ekpidi lili. Nsu baakyula bebuo bammɔ na kabanye.
58013012	Lɛni kani na Kristo lɛnɔ úbo abi na ɔma kabanye kalɛ na ɔbla nwuna badi kedee ɔkɛnku nwuna ubugya lɛlɔ.
58013013	Anwuɔsu ni, bɛya na busie butásiaku-nwu na kabanye mmɔ na bakya-bu kɔƒa kɔni bákya anwu lɛnɔ.
58013014	Ɔsika na kayawi mɛni ni, buuubo ɔma ɔni ndubuse buteesie uwi ƒui. Mmomu bunye bɔɔnu ulu teete ɔma ɔni mebo.
58013015	Anwuɔsu ni, bɛya na bɔsia Kristo lɛlɔ na buteeti linugya akpala teete Katɔti. Na akpala ammɔ ndi kalɛ na buubó nwuna lɛnyi kedee kudu ku bula kenye.
58013016	Na bitayiƒla ka bɛbla lɛbuni bite lɛlɔ, na bite lɛlɔ ala. Ɔsika akpala ammɔ udu mɔɔda Katɔti kubiti.
58013017	Binu bina batɔnkune litemi na biboku lɛlɔ kalɔ bite-ma na badi-mii lɛlɔ. Ama mɔɔnu-mii lɛlɔ aani bekyuli bani na ɔlɛka babu akunta bete Katɔti. Bɛbu-ma kalɛ na bana kabla kenwini lɛlɔyɔ na ulabla-ma etila. Ɔsika ɔmmɔ ulete-mii kenyekɔ kabuni kadi.
58013018	Bɛkpali katɔ na bula lili. Bɔgyi nwaa ka bula kayi kaladu-bu kɔtɔ kɔdi. Na bɔɔyɔ́ ka butaabla lɛla lɛni ndia uwi biala.
58013019	Na ɔni ntulo ndi ka muuvele-mii geen nnii bɛkpali katɔ na mina lili, kalɛ na Katɔti ɔya na lɛsɔ libo-mii kudɔ pla.
58013020	Na muuvele keyi buɛɛ Katɔti ɔni nkɛnku bunyimi bɔwɔdi bɔni nse úsela ƒui ɔsu na ɔ́gyila Yesu Kristo ɔni ndi baƒonu ɔdane buni ɔ́lɛku bekpine akɔ nnii
58013021	ute-mii ala abuni ani ƒui na bɛkana biti bɛbla nwuna lɛyɔla. Na muuvele-nwu nnii ɔbla lɛla lɛni na ɔɔyɔ́ na bula lɛlɔ kemo ɔkɛnku Yesu Kristo ɔni námanku úte bumwi uwi ƒui lɛlɔ. Ɔsia lɛni.
58013022	Banwa, muuvele-mii geen nnii binu-mi ala ani na mɔɔsu-mii ku ogya ɔni mɔɔkya-mii. Ɔsika ɔku klukui ɔdi kani na línweni-mii.
58013023	Mɔɔyɔ́ ka lɛya bɛti ka bányonu bula ɔnwa Timoteo na aban ɔtɔ. Na si úyile mɛni búbeduo ni, ami ku-nwu bɔdubo bubanu-mii.
58013024	Bigyele bina batɔnkune ƒui bite-bu ku Katɔti bekyuli bammɔ ƒui. Banwa bani nkya Italia ƒui beegyele-mii.
58013025	Katɔti lɛƒɔndia lɛsiaku bina ƒui.
59001001	Ami Yakobo ɔni ndi Katɔti ku Blɔti Yesu Kristo kabla ɔblane muugyele amii Katɔti bekyuli ƒui bani négyingya bakya kayawi ekpo ekpo ƒui.
59001002	Banwa, lɛlɔ litaayɔ-mii si ala lidu lidu eekpóku-mii.
59001003	Ɔsika si bɛ́kana na bɛ́di ala ani muukpóku-mii lɛlɔ ka bɛ́ƒɔ Kristo Yesu bɛ́di ɔsu ni, ɔdubo-mii bubunku na bɛdubɔkana na binye lɛla biala kenye kpakplaa.
59001004	Bɛya na kalɛ na binye kpakplaa mɛni usie anumi ubu na ɔlɛ-mii kɔsia ɔwɔlɔ. Na bɛbla baƒɔtaadine babuni bani na lɛbuni bɔbla bɔ́ƒɔ-ma lɛlɔ kemo ƒui.
59001005	Si bina akɔ ɔdi ɔɔyaki lɛnunda ni, ɔlɛka uvele Katɔti na ɔdubuti-ni ute-nwu, ɔsika Katɔti uuti-ni teete ukyuli biala ku kaƒɔ ƒaa.
59001006	Nsu si biivele-nwu lɛla lɛdi ni, ɔlɛka bɛƒɔ bɛdi ka ɔdi-nwu bɔyɔ ka ute-mii. Na bina kasusu ketenwini. Ɔsika ukyuli ɔni na nwuna kasusu keenwíni ni, use aani kalɛ na ɔƒɛƒɛɛ uuƒwi ɔnantu ntu taavinku.
59001007	-
59001008	Na ukyuli ɔni na nwuna kasusu kese inyɔ inyɔ na nwuna ablala eeese siin ni, utasia anu ɔnii ɔdubɔkɛ lɛla lɛdi ɔsiku Blɔti kudɔ.
59001009	Si Katɔti ɔ́talaku ɔƒɔtaadine ɔni ndi ɔwabane katɔ ni, ɔya na lɛlɔ litaayɔ-nwu.
59001010	Lɛni kani na si Katɔti úboku ɔƒɔtaadine ɔni ndi ɔlakɛne kalɔ ni, anwu lɛnɔ ɔya na lɛlɔ litaayɔ-nwu. Ɔsika ɔlakɛne biala uwi ɔdububo ubavi aani kalɛ na lɛku kemo kugyii kuuwiile kuna anwula teewi kalɔ.
59001011	Aanu si ɔƒɛ ɔ́tu na ɔɔbi ni, ɔɔyá na eveteli aayɛyɛ na ana anwula eewiile teewi kalɔ. Na ana bɔdia lɛnɔ bɔɔyii udu. Lɛni kani na ɔlakɛne kabla lɛnɔ kadububo kawɔlɔkɔ.
59001012	Lɛlɔ lɛdubɔyɔ ukyuli ɔni náƒɔ ɔ́di na unye kpakplaa na ɔɔsiáku ala ani ƒui muukpóku-nwu. Ɔsika si enu átaƒɛ-nwu ni, ɔdubɔkɛ ngba ƒui lɛyuƒɔla lɛni na Katɔti ɔ́su úse ka ɔdubute bekyuli bani mɔɔyɔ́-nwu.
59001013	Si lɛla lɛdi liikpóku ukyuli ɔdi taanu ni, utasu ɔnii Katɔti muukpóku-nwu taanu. Ɔsika lɛla lɛdi lilekpoku Katɔti taanu. Anwuɔsu anwu lɛnɔ ulekpoku ukyuli ɔdi ɔnii ɔbla likpidi.
59001014	Mmomu ɔlɔna alaekpidi ani mɔɔda ukyuli ɔkwɛ ni, anya muunwíni teekpoku-nwu.
59001015	Na ala ani mɔɔda-nwu ɔkwɛ mmɔ ni, aaƒɔ́-nwu lɛlɔ kemo na ɔɔyá na ɔɔbla likpidi. Na uwi ɔni na likpidi lɛmmɔ lɛnɔ lɛ́di-nwu lɛlɔ ƒui ni, ɔdubukpi ɔkya likpidi kemo.
59001016	Banwa bayɔne, bitaya na ukyuli ɔdi ɔtɔlɔ-mii.
59001017	Ala abuni ani ƒui na bubo na bɔɔnu ka ɔdia geen sɔsɔ ni, Katɔti kudɔ na aasí. Na ulávumana iye udie-bu atu aani ɔƒɛ ku kɔbuli kɔni nédie kuse na buduo lɛdisa kemo.
59001018	Katɔti ɔkɛ ngba bɔƒɔ litemi geen lɛlɔ na ɔ́ya na bɔ́kɛ kɔyu kemo ngba. Ɔ́bla ɔmɛni ɔ́siaku nwuna lɛƒɔyɔ lɛlɔ. Ɔsika ɔɔwia ka bɔbla bedeedi na nwuna ala ani na údie ƒui akɔ.
59001019	Banwa bayɔne, binyimo na ukyuli biala use atu unu lɛla biala. Na uwi lɛlɔ na ɔkɔsi bɔtɛmi. Na uteteeti kɔnyi pla pla.
59001020	Ɔsika ukyuli kɔnyi kulábla ala abuni ani na Katɔti ɔɔwia taasiku-nwu kudɔ.
59001021	Anwuɔsu bɛda lɛlɔ bidie ala ani naaadia bɔnu ku ekpidi udu biala kudɔ. Na biboku lɛlɔ kalɔ bite Katɔti. Na biƒie nwuna litemi buni lɛni na úti ɔ́kya bina kayi kemo bɛda. Ani ndubɔya na bɛkɛ bɔƒɔ.
59001022	Ɔdi ka bitaabla taasiaku lɛla lɛni na litemi buni lɛmmɔ lɛɛtina lɛlɔ. Na ɔɔɔdi ka binu-ni kani. Si ɔɔɔdi lɛni ni, na bɛɛtɔ́lɔ lɛlɔ.
59001023	-
59001024	Ɔsika ukyuli ɔni na bunu kani na uunú litemi buni lɛmmɔ na ulábla taasiaku-ni lɛlɔ ni, use aani ukyuli ɔni na úti kanu na ɔ́nu kalɛ na nwuna anumi ese. Nsu kɔnakunwi ka ɔ́gyu lɛgba na mmɔ ni, ɔ́yiƒla kalɛ na use.
59001025	Litemi buni lɛmmɔ ndi Katɔti ɔda ɔni na úbo-bu geen. Na ani mɔɔyá bekyuli baakɛ́ bɔnwuna. Si ukyuli únu na úduo etemila ammɔ kemo kaduɛ na útayiƒla ka ɔbla ɔsiaku-nya lɛlɔ ni, ala ani na ɔɔbla ƒui adubɔtɛ ete-nwu.
59001026	Si ukyuli ɔdi ɔɔkali ɔnii ɔdi ɔƒɔtaadine buni na ulákana nwuna unyemi bɔda ni, ɔɔtɔ́lɔ lɛlɔ na nwuna bɔƒɔtaadi bɔmmɔ buuubo kɔsia kɔdi.
59001027	Bɔƒɔtaadi ulu ɔni na Katɔti ɔɔnu ka use sɛɛn na bɔƒiɔ bɔdi buuubo-nwu kemo ndi ɔmɛni. Ɔlɛka ukyuli ubunku bekyuli bani muubó abi aani bekpinebi ku bekpinele kalɛ. Na ɔda lɛlɔ udie kayawi ekpidi biala kemo.
59002001	Banwa, ka bɛ́ƒɔ Blɔti Yesu Kristo ɔni ndi Bula Ɔbune bɛ́di ɔsu ni, bitanu anumi bitabla lɛla lɛdi.
59002002	Bɛkali nkyuli inyɔ badi bɛnu bɛnii bébo bina kasalakɔ. Unwi ɔdi ɔlakɛne ɔni nda lɛlɔ ku sika ugyiedi ala. Na unyɔdi ɔdi ɔwabane na unyimi adikpi.
59002003	Na bina akɔ ɔdi ɔ́su ɔlakɛne ɔmmɔ ɔnini, "Ƒula keliekɔ ndi kabuni kamɛni." Na ɔ́su ɔwabane anwu ɔnini, "Táwia kesiadi lie, iye ténye ngye."
59002004	Lɛla lɛmani na bɛdaku bɔbla mɛni? Bɛɛƒuna bekyuli kemo na biilii bakladi teekpo na bina akɔ. Kasusu kekpidi kadi na bɛda bɛɛbla ala amɛni.
59002005	Banwa, binu! Bɛgyi geen ka Katɔti ɔ́ƒuna kayawi kamɛni bawabane ka babla nwuna badi. Na ka báƒɔ Blɔti Yesu Kristo bádi ɔsu ni, bénwini kɔyu kemo ala bakɛne. Na ama ndubuduo Katɔ Ɔga Ɔma aani kalɛ na Katɔti ɔ́su bekyuli bani mɔɔyɔ́-nwu úse.
59002006	Nsu bilábu bawabane. Na balakɛne bamɛni mɔɔdi-mii lɛlɔ. Na beeti-mii teesienku litemi katɛkɔ.
59002007	Na ama ndi bekyuli bani muutemi enyekpi taasiku lɛnyi lɛni na baalɔ-mii na lɛ́ƒɔ-mii kuye lɛnɔ lɛlɔ.
59002008	Na si bɛ́di Katɔti ɔda bubo bunengudi bɔmɛni lɛlɔ ni, bɛ́bla-nwu kaduɛ. Ɔkya Bunweni Kedee Ɔku kemo ka, "Yɔ ƒula ukyulikpana aani ƒula lɛlɔ kalɛ."
59002009	Nsu si anumi lɛlɔ na bɛɛnu taabla ala ni, na bɛɛbla likpidi. Na ɔda bubo bɔmmɔ bɔɔdú-mii kɔtɔ ka bɛdi alaekpidi bablane.
59002010	Ukyuli ɔni na ɔ́ta únye Katɔti ɔda bubo bɔmmɔ ɔdi lɛlɔ ni, ɔ́ta únye ɔda bubo bɔmmɔ ƒui lɛlɔ.
59002011	Na Katɔti ɔda bubo bɔmmɔ bɔɔsu bɔnini, "Ukyuli ɔdi utadi kɔsɔnɔ." Na ɔ́sɔ ɔ́su ɔnini, "Ukyuli ɔdi utadu ɔkpanadi." Anwuɔsu si aládi kɔsɔnɔ nsu ádu ƒula ɔkpana ni, áta énye ɔda bubo bɔmmɔ ƒui lɛlɔ.
59002012	Ka Katɔti ɔdubɔtɛku-bu litemi ɔkɛnku ɔda bubo bɔni muute-bu bɔnwuna lɛlɔ ɔsu ni, bɛnu kaduɛ na lɛla lɛni na bɛɛsu ku lɛla lɛni bɛɛbla lɛnɔ lɛlɔ.
59002013	Ɔsika si Katɔti ɔɔtɛku ɔdi litemi ni, ɔɔɔdubo-nwu kɔnyana bɔnu si ukyuli ɔmmɔ ulánu kɔnyana. Nsu si ɔdi ɔɔnu kɔnyana ni, Katɔti uládu-nwu kɔtɔ.
59002014	Mina banwa, si ɔdi ɔ́su ɔnii ubo bɔƒɔtaadi geen na uléti-mu taabla kabla kadi ni, na nwuna bɔƒɔtaadi bɔmmɔ udu buuubo kɔsia kɔdi. Na bulakana na bɔƒɔ-nwu ngba lɛnɔ.
59002015	Biboku kasusu na banwa bani neeebo lɛwu lɛni bakya iye adila ani na badi lɛnɔ lɛlɔ.
59002016	Si éni na étete-ma ala ani na baawia ni, na kɔsia kɔdi kuuubo-nwu kemo ka asu-ma anii, "Biteesie na Katɔti ɔsiaku-mii. Na bɛdubɔkɛ lɛwu bɛkya na bɛkɛ adila bɛdi."
59002017	Anwuɔsu si ɔdi ɔ́ƒɔ ɔ́di na uléti nwuna bɔƒɔtaadi bɔmmɔ taabla kabla ni, na bɔƒɔtaadi bɔmmɔ bɔdi bɔƒɔtaadi bukpludi.
59002018	Nsu ɔdi ɔdubɔsu ɔnii, "Ukyuli ɔdi ɔ́ƒɔ ɔ́di, na ɔbambadi lɛnɔ ɔɔbla kabla." Ami mɔɔsu ukyuli ɔmmɔ nnini, "Udie ɔtina-mi kalɛ na ukyuli ɔdi ɔɔƒɔ́ taadi na ulábla kabla. Na ami ndubɔtina-nwu kalɛ na lɛ́ƒɔ lɛ́di na mina kabla kani na mɔɔbla kemo."
59002019	Áƒɔ ádi ka Katɔti unwi pɛ nkya, na use lɛni sɔsɔ. Nsu nyimo ka ayu ekpidi lɛnɔ áƒɔ ádi lɛni, na baayia. Anwuɔsu na lɛlɔ lɛɛtɔ́-ma.
59002020	Ɔdɔlɔdi! Bɔtina na nsɔ ndubo-ɔ bɔtina nnii bɔƒɔtaadi bɔni lɛlɔ na kabla keeebunku ni, bɔdi bɔƒɔtaadi bukpludi?
59002021	Dɛ na ɔ́bla asa na Katɔti ku bula ɔti Abraham ntɛ bɔ́dia? Ɔ́si lɛla lɛni na ɔ́bla ɔsu. Ɔsika úti ubidi Isak ɔ́sia lɛkpabi lɛlɔ ka uti-nwu ɔkpa ute Katɔti.
59002022	Bilánu taati ka nwuna bɔƒɔtaadi úti ɔ́salaku lɛla lɛni na ɔ́bla? Na kabla kammɔ náya na nwuna bɔƒɔtaadi bɔmmɔ bɔ́bla bɔbuni bɔ́wɔlɔ?
59002023	Na Bunweni Kedee Ɔku kemo etemila ébo éte lɛni anini, "Abraham ɔ́ƒɔ Katɔti ɔ́di. Na ɔkɛnku nwuna bɔƒɔtaadi ɔsu ni, Katɔti ɔ́bu-nwu aani ukyuli ɔni nse sɛɛn." Na anwuɔsu Katɔti ɔ́lɔ-nwu ɔnii mina ɔkpana.
59002024	Bɛnu bɛti ka asa na Katɔti ku ukyuli ntɛ bɔdubɔdia ni, ɔkɛnku kabla kani na ɔɔbla ɔsu. Na ɔɔɔdi kalɛ na ɔ́ƒɔ ɔ́di lɛti pɛ ɔsu.
59002025	Lɛni kani na ɔ́lɛku Rahab ɔyalɛ ɔmmɔ. Anwu ku Katɔti ntɛ bɔ́dia ɔkɛnku kalɛ na ɔ́ƒɔ Israel batu bani na bátala ɔsu. Úbunku-ma na bábɛ básia ulu bamba bálɛ bana bekisine enu kemo.
59002026	Anwuɔsu ni, kalɛ na ɔlɔna ɔni kemo na kɔyu kuuubo ɔdi ukpine ni, lɛni kani na si áƒɔ ádi na ƒula bɔƒɔtaadi bulábla kabla kadi ni, bɔƒɔtaadi bɔmmɔ búkpi.
59003001	Banwa, bina pii bitenwini litemi buni ala batinane. Bɛgyi ka abu bani mɔɔtina ala ni, Katɔti ɔdubɔtɛku-bu litemi utulo bakladi.
59003002	Ɔsika bula ƒui bɔɔƒiɔ́. Nsu si ukyuli ɔdi ulaƒiɔ na lɛla lɛni na ɔɔsu kemo ni, na ukyuli ɔmmɔ use siin na ɔda lɛlɔ lɛnɔ kaduɛ.
59003003	Beeti kabuli taabala ɔpɔnkɔ kenye kalɛ na beti-nwu besienku kesii biala na baayɔ́.
59003004	Na ɔkɔlɔ ubendi ɔni nkɛ ɛpu anumi na ɔƒɛƒɛɛ ubendi muudí-nwu ni, ugyii blii ɔdi kani na beti taaka-nwu kavinkɔ. Na baakana na beeti-nwu teesienku kesii kani na baayɔ́ ka besie.
59003005	Lɛni kani na unyemi lɛnɔ use. Ina ka use blii suɛ na ɔlɔna ekpo ƒui akɔ ni, anwu na ukyuli uuti taakun lɛmɛnɛ na ala ebendi lɛlɔ. Nu kalɛ na lɛku líbomo, nsu lɛgyakpabi lɛɛkana na lɛɛkyula-ni.
59003006	Lɛni kani na unyemi use aani ogya kalɛ. Use aani kayawi kani na alaekpidi áƒɔ-ka ƒui. Na ɔkya-bu ɔlɔna kemo uubile ɔlɔna umodi ɔmmɔ ƒui ku nwuna enyekpi. Ɔɔyila-bu udu na ngba bɔmɛni kemo. Na nwuna enyekpi ási ukisine ɔmmɔ ɔyikun kemo na ɔdubuti ɔkyula kayawi kamɛni ku kana ala ƒui.
59003007	Ukyuli ɔɔkana na ɔbla bebuo bebendi ku baasɛ ku balakpi ku kɔkpaku na beteenu-nwu lɛdi. Na bábla lɛni sɔsɔ.
59003008	Nsu unyemi kani ndi lɛla lɛni na ɔdi útakana na ɔbla-nwu na uteenu lɛdi. Ɔdi lɛla likpidi lɛni na balakana bɔbala. Ɔkana ɔdu ukyuli aani kalɛ na kɔlakpi kɔni mbo ugyulo ukpidi kuse kalɛ.
59003009	Unyemi ɔmɛni na buuti teemwi Katɔti. Na anwu kani na buuti teewida bula ukyulikpana ɔni na Katɔti údie aani anwu ɔlati kalɛ.
59003010	Kenye kamɛni na bɔda buumwi Katɔti, na bɔda buuwida bekyuli lɛnɔ. Banwa, útalɛka use lɛni.
59003011	Libiɔ lɛdi biala liláyu ntu buni ku mma ntu na ubu unwi ɔmmɔ kemo.
59003012	Mina banwani, kugyii kulátu ebeli na aƒoƒoli alánwu kugyii ebi lɛnɔ. Lɛni kani na libiɔ lɛbuni lilakana na lɛyu mma ntu.
59003013	Si ukyuli ɔdi ɔɔnu lɛlɔ aani ɔnundane na bina akɔ ni, ɔlɛka uboku lɛlɔ kalɔ na ɔɔbla ala buni uti ɔtina ka ɔ́da anu.
59003014	Nsu si ebo lɛnungyie na ƒula kayi kemo ku enyekpi na aawia awɔ lɛti lɛkɛ ni, takun lɛmɛnɛ ka áda anu. Ɔsika aanyi ɔkɔ, na alásu litemi geen lɛmmɔ.
59003015	Lɛnunda lɛmmɔ udu lítasi Katɔti kudɔ. Kayawi mɛni na lɛ́si, na lɛɛɛkɛnku ngba buni bulie ulu lɛlɔ. Mmomu lɛdi lɛnunda likpidi.
59003016	Na kasalakɔ kani na lɛnungyie ku ukyuli unwi lɛkɛ kani nkya mmɔ ni, bekyuli bammɔ beeƒú na alaekpidi lidu lidu mɔɔkya-ma akɔ.
59003017	Na lɛnunda lɛni nási Katɔti kudɔ ni, lise sɛɛn. Na lɛdanku keyi buɛɛ na ɔɔyá na ati kalɛ na ada lɛlɔ na ayɔ ƒula bakpana lɛnɔ. Ɔɔyá na ƒula ablala aanwu ebi buni na aanu bekyuli kɔnyana. Na ulánu bekyuli anumi taabla lɛla lɛdi. Mmomu aabla ala ulu lɛlɔ geen.
59003018	Na bekyuli bani mɔɔklibi bekyuli ntɛ ni, kɔsia kɔdubɔlɛ bɔsiku unwi bɔbla ogya ɔni na baakya bekyuli kemo, aani kalɛ na beedé edula buni na ebi ani na báva kemo.
59004001	Bi muuti kekpo ku kadɔ teeboku bina akɔ? Bina kayawi ebiti ani kama na bɛsiaku na eekpóku-mii na bina lɛlɔ kemo ni, ana kudɔ na ɔɔsí.
59004002	Bɛɛwia kayawi ala, nsu bilakɛ-nya. Anwuɔsu na bɛɛdú lɛlɔ. Anumi eegyie-mii na ana lɛlɔ geen, nsu bilakɛ-nya. Anwuɔsu bɛɛdɔ na biikpóku lɛlɔ. Bɛɛwia-nya nsu kɔnu kuletuku-mii, ɔsika bilévele Katɔti na ute-mii.
59004003	Si ina bívele Katɔti muedi ni, ulákpete-mii. Ɔsika ɔɔɔdi kasusu kabuni kemo na biiye-nwu ala ammɔ. Na lɛla lɛni kani na bɛɛwia ka biti lɛlakɛ lɛmmɔ bɛbla ndi ka biti-nya bɛsiaku kayawi ebiti ekpludi kama.
59004004	Bɛdi bekyuli bani na biládi Katɔti ɔda bubo lɛlɔ. Bɛɛɛgyi ka si bɛ́bi bɛsiaku kayawi ala ni, bíti lɛlɔ bínwini Katɔti bekisine? Na ukyuli biala ɔni meti kayawi ala aani nwuna ɔkpana ni, ɔdi ukisine ute Katɔti.
59004005	Ɔɔɔdi keeke na Bunweni Kedee Ɔku ɔ́su ɔnini, "Katɔti uukpó kogyulo geen na kɔyu kɔni nkya-bu lɛlɔ kemo ɔsu."
59004006	Nsu ka Katɔti ɔɔyɔ́-bu ɔsu ni, ɔɔkya-bu ɔkplu kalɛ na bɔkana bunye kpakplaa. Ɔmɛni ɔsu Bunweni Kedee Ɔku ɔɔsu ɔnini, "Katɔti ulátunaku bekyuli bani mɔɔtalaku lɛlɔ katɔ, mmomu ɔɔkya bani muuboku lɛlɔ kalɔ ɔkplu."
59004007	Anwuɔsu biboku lɛlɔ kalɔ bite Katɔti. Bitatunaku ukisine ɔmmɔ, na ɔdubukeli-mii kudɔ.
59004008	Bɛni bide Katɔti, na anwu lɛnɔ ɔdubɔni ude-mii. Amii alaekpidi bablane, bɛƒɔ bina enu! Na amii bani bina kasusu kese inyɔ inyɔ ni, bɛvumana bɛsia Blɔti lɛti kama!
59004009	Na biteewulo kɔnyana. Amii bani mɔɔmá ni, bina lɛma linwini keku. Na bina lɛlɔyɔ linwini kɔnyana buwulo.
59004010	Biboku lɛlɔ kalɔ bite Blɔti, na ɔdubɔtalaku-mii katɔ.
59004011	Banwa, bitalɔ lɛlɔ anyikpi. Si ɔdi ɔ́bla lɛni iye ɔ́tɛku ɔnwani ɔdi litemi ni, na ulábu ɔda bubo bɔmmɔ na ɔ́ta únye-mu lɛlɔ lɛnɔ. Si bɛ́ta bínye ɔda bubo bɔmmɔ lɛlɔ ni, na ɔɔtina ka bɛ́da ɔda bubo bɔmmɔ lɛlɔ bɔdi bɛ́ya. Na bínwini bɛɛtɛku ɔda bubo bɔmmɔ litemi.
59004012	Katɔti muute-bu ɔda bubo bɔmɛni, na anwu kani ndi Litemi Ɔtɛne ɔmmɔ. Anwu kani ndubɔkana na ɔƒɔ-bu ngba. Na anwu kani ndubɔkana na ɔyila-mu. Anwuɔsu buuubo kuƒi ka bɔtɛku bula banwani litemi.
59004013	Binu, amii bani mɔɔsu bɛnini, "Ɔmwi iye kɔnaadi bɔdubusie ɔma ɔdi butádi kuye, na bɔdubɔkya mmɔ lɛkwa linwi na bɔbla egulabi pii."
59004014	Nsu bɛɛɛgyi kɔnaadi lɛla lɛni malɛku-mii. Bise aani uyɔ ɔni na si ɔƒɛƒɛɛ úduo-nwu akɔ pɛ na ɔɔyii taakya.
59004015	Lɛla lɛni na ɔlɛka bɛsu ndi ɔnini, "Si Blɔti úte kuƒi na bútekpi ni, bɔdubɔbla kabla kamɛni iye kani ngye."
59004016	Nsu ɔƒaani ni, bɛɛtina lɛlɔ na bɛɛkun lɛmɛnɛ lɛnɔ. Na lɛmɛnɛ bɔkun biala bɔɔɔdia.
59004017	Anwuɔsu ukyuli ɔni ngyi lɛla lɛbuni bɔbla nsu ulábla-ni ni, ɔdi likpidi ute-nwu.
59005001	Ɔƒɛni ni, amii balakɛne, biteewulo geen na lɛbibo lɛni ndubo-mii lɛlɔ ɔsu.
59005002	Bina akɛla adubutili na ayii udu. Na bina adala lɛnɔ kubweyi kɔdububile-nya.
59005003	Bina sika ugyiedi ku ɔƒualadi ɔni na bibo ni, ɔdubo bɔnyi bukpi. Na ɔmmɔ ndubudie-mii ute na Katɔti Litemi Bɔtɛ Limeyi lɛmmɔ lɛlɔ. Na ala ani nétili mmɔ adubɔkun buduo-mii ɔlɔna kemo aani kalɛ na ogya ɔɔkyula ukyuli. Na bɛ́ɛtɛ-nya bíse bíte lɛlɔ na bina uwi ukplodi ɔmɛni kemo.
59005004	Bɛnu! Kabla bablane bani nkya bina mmo ni, bíni na bítaƒɔ-ma kayu. Binu kalɛ na beewulo kɔnyana momoomo. Na bana keku kédu Katɔti, Bula Unwoti Ɔyikune Ƒui kudɔ.
59005005	Ngba bɔni na bílie na kayawi mɛni ni, bɛ́kɛ kayawi kamɛni kemo ebiti ku lɛlɔyɔ biala. Na bílie lɛmwi kalɛ na badu-mii na Litemi Bɔtɛ Limeyi lɛmmɔ lɛlɔ.
59005006	Bɛ́du bekyuli bani na bátaƒiɔ-mii kɔtɔ. Na bɛ́du-ma ina ka bátata bétenye-mii lɛlɔ.
59005007	Banwa, kalɛ na umonsene ɔɔkɛ́ kayi teete kaƒendi ɔnantu ku ketudi ɔnantu ute nwuna edula ani na ɔ́va bɔdia ɔsu ni, lɛni kani na ɔlɛka bɛkɛ kayi utédu uwi ɔni na Blɔti wasɔ webo.
59005008	Anwuɔsu amii lɛnɔ bɛkɛ kayi. Na enu ataƒɛ-mii, ɔsika Blɔti bɔsɔ bubo bɔmmɔ búude.
59005009	Banwa, bitadɔnku lɛlɔ, kalɛ na Katɔti lɛnɔ ulatɛku-mii litemi. Ɔsika Litemi Ɔtɛne ɔmmɔ úude na ɔ́ɔklibi lɛlɔ ka ɔda ɔlɛ.
59005010	Mina banwa, bɛnu Katɔti kenye bediene bani násu Katɔti litemi buni ku kalɛ bákɛ kayi na bénye bébo abi biala. Bɛnu-ma bɛtɛya.
59005011	Bɔɔlɔ-ma bekyuli bani lɛlɔ lɛ́yɔ-ma ka bénye lɛbibo biala kenye ɔsu. Bínu kalɛ na Hiob ɔ́kɛ kayi ku kalɛ na Katɔti ɔ́ƒɔ-nwu kayu na kawɔlɔkɔ. Ɔsika Blɔti ubo kaƒɔ buni na ɔɔnu kɔnyana.
59005012	Mina banwani, ɔmɛni ndi lɛla lɛni náƒɔ kuye lítulo. Bitakpali ala na bɛlɔ katɔ iye kalɔ iye lɛla lɛdi biala. Bɛya na bina ɛɛn ɔbla ɛɛn, na bina oowo ɔbla oowo. Na si bɛɛbla lɛni ni, Katɔti ɔɔɔdubo-mii kɔtɔ bɔdu.
59005013	Si bina ɔdi ɔkya lɛbibo kemo ni, ɔlɛka ɔkpali Katɔti na ɔdububunku-nwu. Na si lɛlɔ mɔɔyɔ́ ɔdi lɛnɔ ni, utaatu lɛnu teemwi Katɔti.
59005014	Na si bina kemo ɔdi uuƒi ni, ɔtala na balɔ baƒɔtaadine benengu na bebo babakpali katɔ bete-nwu na bawɛɛ-nwu inɔmii na Blɔti lɛnyi kemo.
59005015	Na si baƒɔtaadine bammɔ bákpali Katɔti na bɔƒɔtaadi kemo ni, ɔlɛne ɔmmɔ ɔlɛ ɔdubɔba-nwu na ɔkɛ ɔlɔkplu. Na si ɔ́bla likpidi lɛdi ni, Katɔti ɔdubuti ɔkyiɛ-nwu.
59005016	Anwuɔsu bidie bina alaekpidi ani na bɛ́bla kalɔ bite lɛlɔ. Na bitaakpali katɔ teete lɛlɔ kalɛ na Katɔti wabwi-mii lɛlɛ lɛni na biiƒi. Ukyuli ɔni nse sɛɛn ni, nwuna katɔ bɔkpali bubo ɔyikun geen.
59005017	Elia úse kalɛ kani na abu lɛnɔ buse. Ɔ́kpali Katɔti kpakplaa na ɔ́su-nwu ɔnii utaya na ɔnantu ɔna. Na sɔsɔ ni, ɔnantu útana útewi kalɔ akwa átɛ ku abuli aku.
59005018	Uwi ɔni na ɔ́sɔ ɔ́kpali Katɔ úye ɔnantu ni, ɔ́sɔ úse kalɔ ɔɔna na edula ásɔ ébo.
59005019	-
59005020	Mina banwa, si bina akɔ ɔdi údeyi bɔƒɔtaadi ulu geen ɔmmɔ lɛlɔ na ɔkpanadi ɔ́sɔku-nwu úboku ni, ɔ́ya na ukyuli ukpidi ɔmmɔ kɔyu kɔ́lɛ kukpi kemo. Na Katɔti ɔdubuti ekpidi pii ɔkyiɛ-nwu.
60001001	Ami Petro ɔni ndi Blɔti Yesu Kristo ɔtalane muunweni ɔku ɔmɛni lite Katɔti baƒɔtaadine bani nátɔlɔ bana lɛma bésie belie Romaƒuɔ kɔlɔ kɔni ndi Ponto ku Galatia ku Kapadokia ku Asia ku Bitinia lɛlɔ.
60001002	Unwoti Katɔti ɔlati náƒuna-mii na nwuna bɔyɔ kenye. Na ɔ́ya na nwuna Kɔyu kɔ́bla-mii nwuna bekyuli kedee ka bɛ́di Yesu Kristo litemi lɛlɔ ɔsu. Na nwuna ubugya ɔ́bla-mii lɛlɔ sɛɛn. Muuvele nnii Katɔti lɛƒɔndia ku keyi buɛɛ kasiaku bina ƒui uwi biala kemo.
60001003	Bɛya na bɔgya Katɔti ɔni ndi Blɔti Yesu Kristo Ɔti enu. Ka Katɔti ɔɔnu-bu kɔnyana geen ɔsu ni, ɔ́ya na bɔdubulie ngba bɔwɔdi na kɔyu kemo, ɔsika ɔ́gyila Yesu Kristo ɔ́lɛku kekpine. Anwuɔsu na bubo lɛnunsia lɛni naaayii udu kudii.
60001004	Na bɔɔnu anumi ka bɔdubɔdi ala ani na Katɔti ɔ́klibi úse na katɔ, na adi ala ani neeebie na alanyi taakpi iye ayii udu lɛnɔ.
60001005	Amii ndubo ala ammɔ bɔdi, ɔsika Katɔti ɔɔgyumana-mii teete ngba bɔƒɔ limeyi lɛni ndububo ka bɛ́ƒɔ Blɔti Yesu Kristo bɛ́di ɔsu.
60001006	Lɛlɔ litaayɔ-mii na ɔmɛni lɛlɔ ina ka bɛdubo abi buteebo uwi uwi na bekpoku-mii lɛnɔ.
60001007	Ala ani ndubɔsiaku-mii ndubɔtina kalɛ na bɛ́ƒɔ bɛ́di geen. Sika ugyiedi ɔni muubie muedi ni, ogya kemo na beeti-nwu taakya taanu-nwu taati kalɛ na ɔdia. Anwuɔsu bina bɔƒɔtaadi bɔni náƒɔ kuye butulo sika ugyiedi ɔmɛni ni, ɔlɛka bakɔku-mu banu asa na bɔkana bunye kpakplaa. Na si bina bɔƒɔtaadi bɔmmɔ bɔ́kana na búnye ni, Katɔti ɔdubumwi-mii na ɔtalaku-mii katɔ, na ɔbu-mii na Yesu bɔsɔ bubo limeyi lɛmmɔ lɛlɔ.
60001008	Bítanu-nwu kudii, nsu bɛɛyɔ́-nwu. Na bilánu-nwu ɔƒɛni lɛnɔ, nsu bɛɛƒɔ́-nwu taadi. Anwuɔsu bɛya na lɛlɔyɔ lɛni náƒɔ kuye geen na ukyuli ɔdi biala ulakana-ni kalɔ budie lɛnɔ ni, lɛkya-mii kemo.
60001009	Ɔsika kalɛ na bɛ́ƒɔ Kristo bɛ́di ɔsu ni, Katɔti ɔdubɔya na bina ayu akɛ ngba.
60001010	Katɔti kenye bediene béwi lɛlɔ báwia kalɛ na Katɔti ɔdubɔƒɔ-bu ngba kemo, na béduo-nwu kemo kaduɛ na básu-bu bése kalɛ na Katɔti lɛƒɔndia lɛdubɔsiaku-bu.
60001011	Básia ulu biala lɛlɔ ka bati uwi ku ukyuli ɔni lɛlɔ na ala amɛni adubɔlɛ. Na Kristo Kɔyu náƒɔ-ma lɛlɔ kemo na kɔ́ya na básu-bu ala bése. Kɔyu kɔmmɔ kɔ́su kúse kalɛ na Kristo ɔdubo abi bubo ku kalɛ na lɛlɔ lɛdubo-nwu bɔyɔ na ɔmmɔ kama.
60001012	Katɔti údie ɔ́tina kenye bediene bammɔ ka etemila ani na baasu mɛni aaadi bana uwi lɛlɔ litemi, mmomu ɔdi bina ɔdi. Na ala ani na básu mmɔ ni, abu ndi nwuna batalane na bɔdanku litemi buni lɛmmɔ bɔɔkɔ́ lɛsa teete-mii nwaa. Na bɔɔsu ala amɛni ɔkɛnku Katɔti Kɔyu kɔni na ɔ́tala ɔ́kya-bu ɔyikun kemo. Na anumi eegyie ayu muedi ka nka beduo ala amɛni kemo bati.
60001013	Anwuɔsu ni, da lɛlɔ bise bite kabla. Na binye kagyumana na bitaanu ulu teete lɛbuni lɛni na Katɔti ɔdubɔbla ute-mii lɛlɔ uwi ɔni na Yesu wasɔ webo wabaƒɔ-mii ngba.
60001014	Binu Katɔti litemi, na bɛda udu ukpidi ɔni kemo na bɛ́kya uwi ɔni na bítenwini tɔ baƒɔtaadine mmɔ bɛya.
60001015	Na aani kalɛ na Katɔti ɔni nálɔ-mii use kedee ni, amii lɛnɔ bɛbla lɛlɔ kedee na bina ablala ƒui kemo.
60001016	Na Bunweni Kedee Ɔku kemo ni, bénweni ka Katɔti ɔ́su nwuna bekyuli ɔnini, “Bɛbla lɛlɔ kedee, ɔsika Ami nse kedee.”
60001017	Bɛɛsu bɛnii, “Bula Ɔti” si bɛɛkpali katɔ. Anwuɔsu binyimo ka anwu ndubɔtɛku ukyuli biala litemi na ala ani na ɔɔbla kenye. Na ulanu bekyuli anumi asa na watɛku-mii litemi. Lɛni ɔsu ni, biti bina uwi ɔkladi ɔni nébu na bilie ngba mɛni aani baƒɔ kalɛ bitaabu-nwu.
60001018	Ɔsika bɛgyi ka kayu kani na Katɔti ɔ́ƒɔ na bina lili asa na údie-mii ɔ́lɛku ngba bukpidi bɔni na bɛ́ƒɔ bɛ́siku bina bati kuuku kudɔ ni, ɔɔɔdi sika ugyiedi iye ɔƒualadi ɔni muutili na ɔdi.
60001019	Mmomu Kristo ubugya ɔni náƒɔ kuye na ɔdi. Anwu ndi Koƒonu Ubi ɔni námanku lɛkpa na bina lili.
60001020	Katɔti ɔ́ƒuna Kristo úse asa na údie kayawi. Na amii ɔsu na Katɔti údie-nwu keyi na uwi ukplodi ɔmɛni kemo.
60001021	Na ɔkɛnku Kristo ɔmɛni lɛlɔ ɔsu na bɛ́ƒɔ Katɔti bɛ́di. Na anwu nágyila-nwu ɔ́lɛku kekpine na úte-nwu keliekɔ kenengudi geen. Ɔmmɔ geen ɔsu na bɛ́ƒɔ Katɔti bɛ́di na bɛsia-nwu anu.
60001022	Ka bɛɛdi litemi geen lɛmmɔ lɛlɔ na bɛ́bla lɛlɔ sɛɛn ka Katɔti úti bina ekpidi ɔ́kyiɛ-mii na bɛɛyɔ́ lɛlɔ ɔƒɛni ɔsu ni, bɛya na bina baƒɔtaadine bakpana bɔyɔ bɔkɔ katɔ bubu ku kayi ƒui.
60001023	Katɔti ɔ́ya na bínwini nwuna badi, ɔsika bɛ́kɛ ngba bɔwɔdi bɔni nsɔ naaadubo bɔsa na ɔɔɔdi bɔni mɔɔsa. Bɛ́kɛ ngba bɔmɛni bɛ́siku nwuna litemi lɛni mbo ngba geen kemo na lise lísela uwi ƒui.
60001024	Na aani kalɛ na Bunweni Kedee Ɔku ɔmmɔ ɔɔsu ɔnii, “Bekyuli ƒui bese aani lɛku kemo alakpi, na ukyuli bɔdia buse aani alakpi anwula. Alakpi aayɛyɛ na anwula aanú.
60001025	Nsu Katɔti litemi ani lise lite uwi ƒui.” Na ɔmɛni ndi litemi buni lɛni lɛsa na bákɔ béte-mii.
60002001	Anwuɔsu bɛda kasusu kekpidi ƒui buti na bekyuli lɛlɔ bɛya. Na bɛsɔ bitanyi ɔkɔ iye bɛtɔlɔ bekyuli. Anumi etegyie-mii bekyuli ala lɛlɔ. Na bitalɔ lɛlɔ anyikpi.
60002002	Bɛya na anumi egyie-mii na Kɔyu kemo etemila geen amɛni lɛlɔ aani kalɛ na ɔkaƒɔ ɔɔwia lɛnyi ntu. Ɔmmɔ ndubɔya na bɛlɛ lili bɛwɔlɔ kalɛ na Katɔti ɔɔwia.
60002003	Ɔsika amii alati bɛ́ɛnu bɛ́ti kalɛ na Blɔti kaƒɔ kadia.
60002004	Bibo Blɔti kudɔ. Anwu ndi lɛtabi lɛni mbo ngba, nsu batune béni-ni. Na anwu na Katɔti ɔ́ƒuna na ɔ́ƒɔ-nwu kuye geen.
60002005	Biti lɛlɔ bite Katɔti na ɔtu Kɔyu kemo kakpakɔ aani kalɛ na ɔtune uuti atabi taatu ɔtɔ. Bɛdubɔbla bakpane kedee bani muuti Kɔyu kemo akpala ani námanku teete Katɔti ɔkɛnku Yesu Kristo lɛlɔ.
60002006	Ɔsika Bunweni Kedee Ɔku ɔ́su ɔnini, “Lɛ́ƒuna lɛtabi lɛni náƒɔ kuye, na líti mɔɔbala Sion kowodu likpo. Na ukyuli biala ɔni maƒɔ-nwu madi ni, kɔƒa kulékpo-nwu kudii.”
60002007	Na lɛtabi lɛmɛni lɛ́ƒɔ kuye geen líte amii bani náƒɔ-nwu bɛ́di. Nsu bekyuli bani nátaƒɔ-nwu bátadi ni, bati banii, “Lɛtabi lɛni na batune béni báva ni, ani mmomu nébenwini lɛtabi lɛni náƒɔ kuye litulo ƒui.”
60002008	Na Bunweni Kedee Ɔku likpo bamba lɛɛsu lɛnini, “Ɔdi lɛtabi lɛni ndubɔya na bekyuli betulo, na ani kani ndubɔya na begyiile bebuli.” Bétulo, ɔsika bátadi litemi lɛmmɔ lɛlɔ. Na lɛni na Katɔti ɔ́su úse ka walɛku-ma.
60002009	Nsu amii ni, bɛdi bekyuli bani na Katɔti ɔ́ƒuna. Na bɛdi bakpane bani muumwi Katɔti ɔni ndi Ɔga. Bɛdi Katɔti bekyuli kedee bani na ɔ́lɔ ɔnii binwini anwu badi. Na amii ndububo nwuna ablala ebendi kudu bubo. Ɔsika anwu geen nálɔ-mii ɔ́lɛku likpidi lɛdisa kemo úsienku ngba bɔƒɔ bukeye kemo.
60002010	Uwi ɔdi kemo ni, bɛɛɛdi Katɔti bekyuli. Anwuɔsu Katɔti útanu-mii kɔnyana. Nsu ɔƒɛni ka bɛdi nwuna bekyuli ɔsu ni, Katɔti ɔɔnu-mii kɔnyana.
60002011	Bayɔne, mɔɔlɛ-mii aani si baƒɔ ku belusiene na bɛdi na kayawi mɛni nnii bɛda lɛlɔ bidie ɔlɔna ɔkwɛ adala ani muukpóku-mii kudɔ.
60002012	Na bilie ngba bɔni nse sɛɛn na bani naaadi baƒɔtaadine akɔ. Na ina baasu-mii lɛlɔ litemi likpidi muedi ni, badubɔnu bina ablala bati ka bɛdi bekyuli babuni. Na badubɔgya Katɔti enu na litemi bɔtɛ limeyi lɛmmɔ lɛlɔ.
60002013	Unwoti ɔni na biimwi ɔsu ni, biboku lɛlɔ kalɔ bite bina lɛlɔ badine ƒui ku Roma aban ɔgadine unengu na kalɔ kammɔ lɛlɔ
60002014	ku Roma aban benengu bani na béte kenyekɔ ka bani bekyuli bani mɔɔƒiɔ́ kɔtu na bemwi bani mɔɔbla lɛbuni lɛnɔ.
60002015	Ɔsika lɛni na Katɔti ɔɔyɔ́ ɔnii bɛbla lɛbuni na biti bɛdu ala ani na badɔlɔdi baasu kɔƒa ka baaagyi lɛla lɛdi ɔsu.
60002016	Bilie aani bekyuli bani naaakya bekyuli bamba kalɔ. Nsu bitabla likpidi ka bilie bite lɛlɔ ɔsu. Mmomu bilie ngba aani Katɔti kabla bablane.
60002017	Bɛbu bekyuli ƒui. Bɛyɔ bina banwani. Na bɛyia Katɔti. Na bɛbu Ɔga Unengudi lɛnɔ.
60002018	Amii kabla bablane, biboku lɛlɔ kalɔ bite bina benwoti na bitaabu-ma kaduɛ. Na ɔɔɔdi benwoti bani mɔɔnu-mii kɔnyana na baayɔ́-mii lɛti, mmomu ku bani mɔɔbla-mii ulikplu lɛnɔ.
60002019	Si ukyuli ɔdi use kayi na úbo abi ani na utalɛka ubo na bekyuli lɛkɔkɔ ka ɔɔyɔ́ Katɔti ɔsu ni, Katɔti ɔdubumwi-nwu.
60002020	Nsu si ƒula ekpidi ɔsu na bekyuli báni-ɔ kɔtu ni, ɔɔɔdi-ɔ bumwi. Nsu si bítabla likpidi asa na biibó abi ni, Katɔti ɔdubute-mii kusɛ kusɛ.
60002021	Na ɔmɛni na Katɔti ɔ́lɔ-mii ɔnii bibabla. Ɔsika Kristo ɔlati úbo abi na bina lili na ɔ́tina-mii ɔnii bɛsia nwuna kasiakɔ.
60002022	“Anwu útabla likpidi lɛdi, na útanyi ɔkɔ ɔdi lɛnɔ kudii.”
60002023	Bédumi-nwu, nsu anwu útedumi ɔdi. Úbo abi, nsu útewida nwuna bekisine. Mmomu úti lɛla biala úte Katɔti ɔni mɔɔtɛ litemi na ulu lɛlɔ.
60002024	Kristo ɔlati náƒɔ bula ekpidi lɛbibo ɔ́sia lɛlɔ útédu ka bákana-nwu bámana ugyii lɛlɔ na bádu-nwu. Ɔ́bla ɔmɛni kalɛ na bɔlɛ likpidi kemo kalɛ na likpidi lɛsɔ liladi-bu lɛlɔ. Na bulie ngba na butaabla ala ani mɔɔyɔ́ Katɔti kaƒɔ. Abi ani na Kristo úbo na bula lili mɛni náya na abu bɔ́yu ɔkplu na kɔyu kemo.
60002025	Bílie ngba dii ani baƒonu bani náyii ulu. Nsu ɔƒaani ni, Katɔti ɔ́sɔku-mii úboku bina ɔdane ɔni mɔɔgyumana-mii kɔyu kudɔ.
60003001	Na amii beleku lɛnɔ ni, ɔlɛka biboku lɛlɔ kalɔ bite bina bagya. Ɔmɛni ndubɔya na si ɔdi útaƒɔ útadi ni, ɔdubuti lɛlɔ ute Katɔti ɔkɛnku bina udu buni ɔsu. Na ɔɔɔdi ɔni na bitemi bite-ma.
60003002	Mmomu ama alati badubɔnu kalɛ na bina udu use sɛɛn ku lɛlɔ kalɔ buboku.
60003003	Bitatina bina bɔdia na ala ani na bɛɛda ku kalɛ na biinyimi lili linwini iye asɛɛ ku adala ani bɛɛkya kemo.
60003004	Mmomu ni, bɛya na kalɛ na bɛda lɛlɔ ku udu buɛɛ udie bina bɔdia ɔtina. Ɔmɛni ndi udu ɔni mɔɔda kubiti uwi biala na ɔ́ƒɔ Katɔti kuye geen.
60003005	Lɛni kani na kuuku beleku bani néti lɛlɔ básia Katɔti lɛlɔ báda bana adala, na béboku lɛlɔ kalɔ béte bana bagya.
60003006	Sara ɔ́bla lɛni, ɔsika únu Abraham litemi na ɔ́lɔ-nwu ɔnii, “Mina unwoti.” Bɛdubunwini Sara ɔmɛni bebi belekubi geen si bilie ngba bɔbuni na enu aláƒɛ-mii si lɛla lɛdi liikpóku-mii.
60003007	Amii bagya lɛnɔ ni, bɛya ala kalɔ bunu bɔkya amii ku bina beleku ntɛ, ɔsika beeebo ɔyikun aani bina kalɛ. Biti ɔbu bite-ma, ɔsika amii ku-ma ƒui na Katɔti ɔ́su úse ka ɔdubuti ngba bɔni nsɔ naaadubo bɔsa kudii ute. Na si amii bagya bɛ́bla ɔmɛni ni, Katɔti ɔdubunu bina ƒui katɔ bɔkpali.
60003008	Na ɔmɛni kawɔlɔkɔ ni, bina ƒui bɛkɛ kɔyu kemo kasusu kenwi bɛyɔ lɛlɔ aani banwani kalɛ na bɛnu ɔdi biala kɔnyana, na biboku lɛlɔ kalɔ bite lɛlɔ.
60003009	Biteti likpidi bitaƒɔ bani mɔɔbla-mii ekpidi kayu, iye bidumi bani muudumi-mii. Na mmomu bivele Katɔti na ute-ma keyi buɛɛ. Ɔsika ɔmɛni na Katɔti ɔɔwia ka bɛbla. Na ɔ́su bula ƒui úse ka ɔmɛni ɔsu na ɔdubute-bu keyi buɛɛ.
60003010	Bunweni Kedee Ɔku ɔɔtina ɔnii, “Ukyuli ɔni mɔɔwia ka ulie ngba na lɛlɔ litaayɔ-nwu na nwuna ngba emeyi ayɔku-nwu buɛɛ ni, utataalɔ bekyuli anyikpi na utataanyi ɔkɔ lɛnɔ.
60003011	Ɔda likpidi bɔbla ɔya na utaabla lɛbuni, na ɔsia ulu biala lɛlɔ na nwuna kayi kabla ƒaa ku bekyuli ƒui.
60003012	Ɔsika Katɔti ɔɔnu bekyuli bani nse siin lɛlɔ, na uunú bana bɔkpali. Nsu bekyuli bani mɔɔbla likpidi ni, bana lɛlɔ liláda Katɔti ebiti.”
60003013	Si anumi eegyie-mii ka bɛbla lɛbuni uwi biala kemo ni, ɔma ndubukpoku-ɔ?
60003014	Nsu si eebó abi adi na lɛbuni lɛni na aabla ɔsu ni, ya na lɛlɔ litaayɔ-ɔ. Tayia bekyuli bammɔ, na kayi lɛnɔ ketekpoku-ɔ.
60003015	Mmomu bitaabu Kristo aani Blɔti. Na si ukyuli ɔdi uuye-mii lɛla lɛni lɛlɔ na bɛsia anu lɛni ni, binye kagyumana na bidie lɛlɔ kenye. Nsu bɛbla ɔmɛni ku udu buɛɛ ku lɛlɔ kalɔ buboku.
60003016	Bɛya na bina kayi kemo keteese ƒaa uwi biala kalɛ na si beedumi-mii ka bɛsiaku Kristo kama ni, na kɔƒa kukpo bekyuli bani mɔɔlɔ-mii anyikpi mmɔ.
60003017	Ɔdia si biibó abi na lɛbuni lɛni bɛɛbla ɔsu si Katɔti lɛnɔ ɔ́tuna lɛni utulo si biibó abi na ala ekpidi ani na bɛɛbla ɔsu.
60003018	Ɔsika Kristo ɔni nse siin ni, úkpi na bekyuli bani neeese siin lili. Na kunwi kɔni kani na úkpi mmɔ ni, ɔ́ƒɔ ala ekpidi ƒui kayu na ɔ́klibi abu ku Katɔti ntɛ. Bekyuli bádu Kristo. Nsu ɔkɛnku Katɔti Kɔyu lɛlɔ ni, Katɔti ɔ́sɔku-nwu úboku ngba.
60003019	Na Kɔyu kemo na Yesu úsie útébo nwuna lɛlɔ bɔdi kudu úte ayu ani nkya kekpine.
60003020	Ama ndi bani nétenu Katɔti bɔlɛ uwi ɔni na ɔ́kɛku-ma kayi na Noa ɔkya ɔɔnwí nwuna ɔkɔlɔ ubendi ɔmmɔ. Nkyuli ɛlɛɛ bani bumomo mabla aani nkyuli maane kani nákɛ ngba na ntu búteti-ma.
60003021	Na ɔmmɔ mɔɔtina-bu lɛla lɛni na bula ngba bɔƒɔ ntu bɔkpila ɔdi ɔmɛni ɔdanku. Ɔɔɔdi ɔlɔna lɛlɔ bɔkpi na ɔdi, mmomu ɔkɛnku kenye kani na búse búte Katɔti ku kayi kani nse sɛɛn lɛlɔ na ɔdi. Katɔti ɔɔƒɔ́-bu ɔkɛnku kalɛ na bɔ́ƒɔ Yesu Kristo bɔsɔ bɔta bɔlɛ bekpine akɔ bɔ́di ɔsu.
60003022	Kristo ɔmɛni nésie katɔ na ulie Katɔti kɔdianu. Na katɔ batu ku lɛlɔ badine ku kayaa bayikune ƒui bakya-nwu kalɔ.
60004001	Na ɔ́si ɔni na Kristo úbo abi na ɔlɔna kemo na bula lili ɔsu ni, amii lɛnɔ bɛda lɛlɔ bise na biti kasusu kammɔ udu kani bɛda. Ɔsika ukyuli ɔni muubó abi na ɔlɔna kemo ni, ɔɔɔda likpidi bɔbla taaya.
60004002	Na si bɛ́da lɛlɔ bíse lɛni ni, ɔdubɔya na bilie ngba ɔ́si ɔƒɛni úsela bitaabla lɛla lɛni mɔɔyɔ́ Katɔti kaƒɔ. Na ɔlɔna kemo ala asɔ alátaada-mii ɔkwɛ.
60004003	Bɛya na kalɛ na bílie ngba bítaabla ala ekpidi uwi pii ɔni návi ɔwɔ ɔƒɛni. Bɛ́bla likyulikpi ku lɛyalɛ, na bítaani ntɛ teekpi. Bɛ́kpa baƒiɔ bɛ́vili ntu, na bɛ́di kɔkpana kukpidi, na bɛ́bla ala ekpidi lidu lidu aani bekyuli bani naaasiaku Katɔti.
60004004	Na ka bɛsɔ biláblaku-ma unwi na bitaabla ala ammɔ udu ɔsu ni, ɔ́bla-ma kalɛ kadi! Anwuɔsu na beetemi teewi-mii lɛlɔ.
60004005	Nsu badubudie lɛlɔ kenye na Katɔti ɔni ndubɔtɛku ngba beliene ku bekpine ƒui litemi anumi na ala ammɔ lɛlɔ.
60004006	Ɔsika ɔmɛni ɔsu na Yesu Kristo ɔ́kɔ litemi buni lɛmmɔ lɛsa úte bekyuli bani nékpi lɛnɔ. Katɔti úti kukpi ɔ́ni-ma kɔtu aani kalɛ na ɔdubɔlɛku bekyuli ƒui. Nsu Yesu Kristo ɔ́kɔ litemi buni lɛmmɔ lɛsa úte-ma kalɛ na baƒɔ-ni na bakɛ kɔyu kemo ngba aani kalɛ na Katɔti ɔɔwia.
60004007	Kawɔlɔkɔ kammɔ kéede. Anwuɔsu bɛya na ukyuli biala kasusu kemo kabla nwaa, na ɔda lɛlɔ use utaakpali katɔ.
60004008	Na ɔni ntulo ƒui ni, bitaayɔ lɛlɔ ku kaƒɔ nwaa. Ɔsika si bɛɛyɔ́ lɛlɔ ni, bɛsɔ bilátaanu bina banwa ekpidi pii.
60004009	Bɛbla lɛƒɔ bite bina bakpana na bɛƒɔ-ma na beduo-mii kudɔ ƒaa na bitakyaku-ma unyeƒi.
60004010	Katɔti úte-ma etela lidu lidu na ukyuli biala ɔda nwuna lɛdi kaduɛ na uti ubunku nwuna bakpana ƒui.
60004011	Lɛsa ɔkɔne biala ni, utaakɔ Katɔti litemi buni lɛmmɔ lɛsa. Na ukyuli ɔni muubunku bekyuli ni, uti ɔyikun ɔni na Katɔti úte-nwu ƒui uteebunku-ma. Na bekyuli basia Yesu Kristo lɛlɔ bemwi Katɔti na ulu biala lɛlɔ. Bumwi ku ɔyikun ɔdi Yesu Kristo ɔdi uwi ƒui. Ɔsia lɛni.
60004012	Banwa bayɔne, abi kpakplaa ani na biibó mɛni ni, anya ndubɔya na bɛkana binye kpakplaa. Na utabla-mii kalɛ kadi ka lɛla lɛni nétebo tɔ dii mɔɔlɛ́ku-mii.
60004013	Mmomu ni, bɛya na lɛlɔ litaayɔ-mii ka amii lɛnɔ biibó abi aani Kristo kalɛ. Ɔsika ebiti adubɔda-mii na lɛlɔ lɛyɔ-mii geen uwi ɔni na wasɔ webo na nwuna bukeye bonwu kemo.
60004014	Lɛlɔ litaayɔ-mii si bekyuli beedumi-mii ka bɛsiaku Kristo ɔsu. Ɔsika Katɔti Kɔyu nsiaku-mii ku nwuna bukeye.
60004015	Bitaya na bina kemo ɔdi ubo abi aani bekyuli ɔdune iye uyune, iye likpidi ɔblane, iye ukyuli ɔni neeete bekyuli bɔnwuna kalɛ.
60004016	Nsu ni, si eebó abi ka adi ɔƒɔtaadine ɔsu ni, taya na kɔƒa kukpo-ɔ. Mmomu gya Katɔti enu ka akya nwuna badi akɔ ɔsu.
60004017	Litemi bɔtɛ limeyi lɛmmɔ líide, na Katɔti ɔdubɔka nwuna bekyuli litemi bɔtɛku. Na si abu nwuna bekyuli lɛlɔ na wese kalɔ lɛni ni, dɛ na ɔdubɔwɔlɔku bekyuli bani na bétemonku nwuna litemi buni lɛmmɔ bɔƒɔ bɔdi.
60004018	Bénweni na Bunweni Kedee Ɔku kemo banii, “Si ɔdubɔyu bekyuli babuni muedi ɔkplu geen asa na Katɔti waƒɔ-ma ni, bi malɛku ala ekpidi bablane ama?”
60004019	Anwuɔsu ni, bɛya na bekyuli bani muubó abi kalɛ na Katɔti uute kuƒi beti bana ayu bakya bana Ɔƒɔne ɔni mɔɔdi nwuna linyese lɛlɔ uwi ƒui lɛkɔkɔ.
60005001	Muuvele amii bani ndi baƒɔtaadine benengu na bina akɔ, ɔsika ami ɔlati lɛ́nu kalɛ na Kristo úbo abi na muudie ɔmmɔ kenye. Na mina anu asia ka ami ku-nwu bɔdubɔdi lɛga na nwuna bukeye bɔmmɔ kemo na uwi ɔni na wasɔ webo.
60005002	Na mɔɔsu-mii nnii bɛda bina baƒɔtaadine bani na Katɔti úti úte-mii kaduɛ aani kalɛ na baƒonu ɔdane ɔɔnu nwuna baƒonu lɛlɔ. Bɛda-ma aani kalɛ na Katɔti ɔɔwia, na utabla aani si ukyuli ɔdi nnye-mii lɛlɔ. Na bitabla kabla kammɔ na lɛyuƒɔla ɔsu, mmomu ka bɛɛyɔ́ ka bibunku bekyuli ɔsu.
60005003	Bitanya bekyuli bani lɛlɔ bɛɛnu bitamana, mmomu bɛbla bekyuli bani na banu-mii udu batɛya.
60005004	Na uwi ɔni na Kristo ɔni ndi Baƒonu Ɔdane Unengudi ƒui wada walɛ ni, na wete-mii kagabwa kani muukeye na kana udu ulávumana.
60005005	Lɛni kani na ɔlɛka amii bani ndi baƒɔtaadine bawɔdi lɛnɔ biboku lɛlɔ kalɔ bite baƒɔtaadine benengu bammɔ. Na bina ƒui bɛda lɛlɔ na biboku lɛlɔ kalɔ na biteebunku lɛlɔ. Ɔsika Bunweni Kedee Ɔku ɔɔsu ɔnini, “Katɔti uléte bekyuli bani mɔɔtalaku lɛlɔ katɔ kuƒi. Mmomu uubunku bani muuboku lɛlɔ kalɔ.”
60005006	Anwuɔsu bɛya na Katɔti ɔyikun utaadi-mii lɛlɔ. Na watalaku-mii katɔ na uwi ɔni lɛlɔ na ɔɔyɔ́.
60005007	Biti bina ala ani muukpóku-mii ƒui bɛkya Katɔti enu kemo, ɔsika anwu uuti-mii lɛlɔ kasusu uwi biala.
60005008	Bɛda kayi bɛva kalɔ buɛɛ na binye kagyumana! Ɔsika bina ukisine ɔni ndi ɔbɔnsamu mmɔ ɔsiaku-mii aani gyata ɔni nkɛ mɔɔva taavi na ɔɔwia ukyuli ɔni na uƒie.
60005009	Binye kpakplaa na bina bɔƒɔtaadi kemo na bitile-nwu kuƒi, ɔsika abi amɛni udu kani na bina bakpana baƒɔtaadine bani nkya kayawi mɛni ƒui beebó.
60005010	Na si bíbo abi ammɔ uwi klukui ɔdi kama ni, Katɔti ɔni kaƒɔ ndia geen na ɔ́lɔ-mii ɔnii bibelie ngba ƒui na nwuna bukeye kemo ɔkɛ Blɔti Yesu Kristo ɔsu ni, ɔsɔ ɔdubɔbla-mii kedee, na ute-mii ɔyikun, na bɛsɔ binye kpakplaa.
60005011	Anwu mbo ɔyikun úsela ƒui. Ɔsia lɛni.
60005012	Silvano ɔni na mɔɔbu aani ɔƒɔtaadine ɔnwa ɔni mɔɔdi bɔƒɔtaadi bammɔ lɛlɔ geen ni, anwu nébunku-mi na búnweni ɔku klukui ɔmɛni buute-mii. Na mɔɔwia ka lɛkya-mii ogya na lidie kenye lɛsu-mii ka ni, ala ani lɛlɔ na línweni ɔku ɔmɛni lɛ́siku ni, adi kalɛ na Katɔti kaƒɔ kadia kete-bu. Anwuɔsu binye kpakplaa.
60005013	Bina baƒɔtaadine bakpana bani lɛnɔ na Katɔti ɔ́ƒuna na Babilon kalɔ lɛlɔ ku Marko banii beegyele-mii o-o.
60005014	Bɛkya lɛlɔ kɔgbu bɛtina ka bɛɛyɔ́ lɛlɔ na bigyele lɛlɔ. Keyi buɛɛ kasiaku amii bani ƒui náblaku Kristo unwi.
61001001	Ami Simon Petro ɔni ndi Yesu Kristo kabla ɔblane ku ɔtalane ni, ami muunweni ɔku ɔmɛni lite amii baƒɔtaadine ƒui bani na abu ku-mii ƒui bɔdi benwi ku Katɔti. Na ɔ́ya na bula ƒui bɔ́ƒɔ bula Ɔti ku Ɔƒɔne Yesu Kristo ɔni nse siin bɔ́di.
61001002	Muuvele Katɔti nnii nwuna lɛƒɔndia ku keyi buɛɛ kasiaku-mii kebu uwi biala kemo ɔkɛnku kalɛ na bɛgyi-nwu ku Yesu ɔni ndi Blɔti lɛlɔ ɔsu.
61001003	Blɔti Yesu Kristo ɔkɛ Katɔti ɔyikun lɛlɔ úte-bu lɛla biala na bɔɔwia kalɛ na bulie ngba sɛɛn aani baƒɔtaadine. Úte-bu ala amɛni, ɔsika bɔgyi-nwu geen ka anwu nálɔ-bu ɔnii bula ukyulidu ɔbla kedee na buteekeye aani nwuna kalɛ.
61001004	Na ɔkɛnku ala amɛni lɛlɔ ɔsu ni, Katɔti úti nwuna kaƒɔ buni ala enengudi ani náƒɔ kuye úte-bu na kenye kani na úse ɔsu. Na ɔkɛ etela ammɔ lɛlɔ ni, na bɛkana bɛlɛ ɔlɔna ala ani mɔɔda-mii ɔkwɛ na kayawi kamɛni kemo na bɛbla kedee aani nwuna kalɛ.
61001005	Kasusu kamɛni geen lɛlɔ ɔsu ni, bɛkya ɔkplu biala na bɛbla lɛbuni lɛni ndanku kalɛ na bɛ́ƒɔ Kristo bɛ́di. Na lɛbuni lɛmmɔ lɛya na bɛti lɛla lɛni na Katɔti ɔɔyɔ́.
61001006	Na lɛla lɛni bɛgyi mmɔ lɛya na bɛkana na bɛdi lɛlɔ. Na si bɛ́di lɛlɔ ni, na bɛkana na binye kpakplaa. Na si bínye kpakplaa ni, na bɛkana na bilie ngba bɔbuni aani baƒɔtaadine kalɛ.
61001007	Na si bílie ngba bɔbuni bɔmɛni ni, na bɛkana na bɛdi kɔnwa geen. Na si bɛ́di kɔnwa geen kɔmɛni ni, na ɔya na bitaayɔ bekyuli ƒui.
61001008	Ɔsika si ala amɛni ƒui ásadi éte-mii na bítayuɛ ni, adubɔya na bɛkana bitaabla kabla na bɛnwu ebi buni ka bɛ́ti Blɔti Yesu Kristo ɔmmɔ ƒui ɔsu.
61001009	Na si ɔdi ɔɔyaki ala amɛni adi ni, na ukyuli ɔmmɔ use aani ukyuli ɔni na ulánu ɔgyu. Na ɔ́yiƒla lɛnɔ ka Katɔti úti nwuna ekpidi ani na ɔ́ɔbla ƒui ɔ́kyiɛ-nwu.
61001010	Banwa, ɔmɛni ɔsu ni, binye kpakplaa bibu. Na lɛla lɛni na Katɔti ɔ́lɔ-mii na ɔ́ƒuna-mii ɔnii bɛbla ni, bɛkya-ni ɔyikun uwi biala kalɛ na bina bɔƒɔtaadi bulayuɛ.
61001011	Si bɛ́bla lɛni ni, bɛdubɔkɛ kuƒi biala biduo Blɔti ku Ɔƒɔne Yesu Kristo ngba ƒui lɛga kadikɔ.
61001012	Ina ka bɛgyi ala amɛni na éedie litu na bina lɛlɔ kemo muedi ni, ndubɔsɔ lɛya na biteenyimo-nya na ɔmɛni ɔsu.
61001013	Mɔɔnu ka ɔlɛka ntaalɛmi-mii kasusu na ɔmɛni lɛlɔ uwi ɔni na nli ngba mɛni.
61001014	Ngyi ka kébu blii na linwini kama aani kalɛ na Blɔti Yesu Kristo ɔ́su-mi nwaa kalɛ.
61001015	Na ndubɔnu ka mina kekpima ni, bɛdubɔkana na biteenyimo ala amɛni uwi biala kemo.
61001016	Ɔɔɔdi kɔtɛ keeke na bɔ́nwi búti bɔ́tina-mii ka Blɔti Yesu Kristo ɔsɔ ɔdububo na ɔyikun kemo. Bɔgyi lɛla lɛni na bɔ́su-mii. Ɔsika abu alati bɔ́nu-nwu ku bula anumi kalɛ na use kedee na ɔdi Ɔga.
61001017	Na bunye mmɔ uwi ɔni na Katɔti úti ɔbu úte-nwu na ɔ́ya na uukeye ku uwi ɔni na Katɔti ɔmmɔ lɛdi lɛ́si katɔ na nwuna lɛgadi bukeye kemo lɛnini, “Ɔmɛni ndi mina Ubi ɔni mɔɔƒɔ́-mi anu.”
61001018	Na búnu lɛdi lɛni nási katɔ uwi ɔni abu ku-nwu bunye kɔbi kedee kɔmmɔ lili.
61001019	Ɔmɛni ɔsu bɔ́sɔ bɔ́ƒɔ kenye bediene linyese lɛmmɔ bɔ́di geen búbu. Na ɔlɛka amii lɛnɔ bise atu geen na binu-ni. Ɔsika lise aani ogya ɔni mɔɔda na kesii kani nse suu utálɛ uwi ɔni na kadi kadubugye. Na kadi bugye bɔmmɔ ndi Kristo bukeye bɔni ndubukeye na bula kayi kemo aani kalɛ na ɔtanta ayabi eekeye lɛdigye.
61001020	Lɛla lideedi lɛni nálɛka lɛbla-mii nwaa ni, ani ndi ka ukyuli ɔdi ulakana na wedie Katɔti kenye bediene ala ani na básu bése na Bunweni Kedee Ɔku kemo kalɔ.
61001021	Ɔsika kenye bediene bátasia lɛla lɛni na ukyuli ɔɔyɔ́ kenye bátasu lɛla lɛdi bétese. Mmomu Katɔti Kɔyu náƒɔ-ma lɛlɔ kemo ƒui na kɔ́ya na básu kenye kani nási Katɔti ɔlati kudɔ bése.
61002001	Kalɛ na ɔkɔ kenye bediene bákya uwi ɔni návi ni, lɛni kani na ɔkɔ ala batinane bammɔ udu badubɔkya-mii akɔ. Badubo ɔkɔ bɔnyi bɔtina ala na ulu ɔni lɛlɔ na ɔdi ka bekyuli basia bada bana ngba lɛlɔ. Nsu ɔmmɔ ɔdubɔya na bekyuli bayii. Na badubuni ala ƒui lɛlɔ ɔdine Blɔti ɔni nédie-ma ɔ́lɛku bana ekpidi kemo. Na ɔmmɔ ndubɔyila-ma udu.
61002002	Baƒɔtaadine pii lɛnɔ badubɔbla ala ekpidi ani na ɔkɔ ala batinane bamɛni baabla. Na si bani nátaƒɔ bátadi bánu lɛla lɛni baƒɔtaadine bamɛni baabla ni, ama lɛnɔ badubɔtɛmi enyekpi na Kristo bɔƒɔtaadi lɛlɔ.
61002003	Ɔkɔ ala batinane bamɛni bɔdubɔkɛ egulabi kɔsia na bina lɛlɔ na ɔkɔ ala ani na badubɔnwi basu-mii ɔsu, ɔsika baayɔ́ ama lɛti lɛkɛ geen. Ukyuli ɔni ndubɔtɛku-ma litemi ɔ́ɔklibi lɛlɔ úse-ma kuuku. Na ukyuli ɔmɛni ɔni ndubo-ma bɔkyula ni, ɔɔnu-ma nwaa.
61002004	Katɔti útenye útanu batu bani náƒiɔ-nwu. Mmomu úbo-ma útákya abi kebokɔ. Na ɔ́ya na bébo-ma kɔgba bákya kasuudikɔ mmɔ wetédu limeyi lɛni na ɔdubɔtɛku-ma litemi.
61002005	Lɛni kani na ɔ́bla bekyuli bani nákya kukuuku lɛnɔ. Nsu Noa ɔni násu bekyuli kalɛ na Katɔti ɔɔwia ka bekyuli belie ngba ku nwuna badi maatɛ kani na údie. Na ntu bɔ́ƒɔ kayawi ƒui na bɔ́nyina bekyuli bakladi na békpi.
61002006	Na Sodom ku Gomora lɛnɔ ni, Katɔti ɔ́du-ma kɔtɔ na ɔ́kyula-ma ku ogya úti-ma ɔ́tina-bu na bɔnu bɔtɛya lɛla lɛni ndubo bekyuli bani naaabu Katɔti lɛlɔ.
61002007	Katɔti údie Lot ɔni nse siin, ɔsika ngba bukpidi ku lɛyalɛ ala ani na bekyuli bammɔ baabla áda-nwu ɔƒɛ.
61002008	Bana ala ekpidi ani na bataabla na ukyuli ɔbuni ɔmɛni útaanu uwi ɔni na ɔ́kya-ma akɔ ƒui ni, átaada-nwu ɔƒɛ geen.
61002009	Ɔmɛni ɔɔtina ka Katɔti ɔgyi kalɛ na udie bekyuli babuni ɔlɛku ala ani muukpóku-ma kemo na ɔda bekyuli bekpidi use ute uwi ɔni na ɔdubɔni-ma kɔtu na litemi bɔtɛ limeyi lɛmmɔ lɛlɔ.
61002010	Na bani geen na ɔdubɔni kɔtu utulo ndi bani na ɔlɔna ala aada-ma ɔkwɛ na balábu Katɔti munu munu. Bekyuli bamɛni ni, beesé kayi kekpidi muedi teedumi kayaa bayikune.
61002011	Nsu Katɔti batu muedi bani mbo ɔyikun ku ɔkplu betulo bekyuli bamɛni ni, balakana Katɔti anumi bunye na bedumi kayaa bayikune bamɛni.
61002012	Nsu bekyuli bamɛni udu ni, baabla ala aani kalɛ na bebuo bani nnye nte ka beƒie-ma badu bese. Lɛlɔ kemo kani na beenú ala kɔku taati. Bekyuli bamɛni baata teenye taatɛmi enyekpi na lɛla biala lɛni na bétenu kalɔ lɛlɔ. Na Katɔti ɔdubɔyila-ma udu aani kalɛ baadú beƒiebuo teevaakun.
61002013	Katɔti ɔdubɔya na bebo abi aani kalɛ na ama báya na bekyuli bébo abi kalɛ. Bana ebiti ndi ka badi lɛla biala ɔdivo ku ɔƒiiwi nwaa muedi. Ɔdi kɔƒa litemi ka basalaku-mii si bɛɛdi. Na bana ɔkɔ ala kani mɔɔda-ma kubiti.
61002014	Lɛsɔnɔdi lɛ́ƒɔ-ma anu ƒui, na likpidi ala ɔkwɛ uláda-ma bɔda taaya kudii. Baatɔ́lɔ bekyuli bani bɔƒɔtaadi nátayu tɔ ɔkplu. Na baabla ekpidi. Na ama alati bébimi bana kaƒɔ bése ka beteemu ala taadi. Katɔti úwida bekyuli bamɛni geen.
61002015	Bédeyi bɔƒɔtaadi ulu ɔmmɔ ƒui, na báyii ulu. Basiaku Boer ubidi Bileam ɔbladu kama ɔni mɔɔbla ala ekpidi teeti taakɛ egulabi.
61002016	Ɔmmɔ ɔsu Katɔti ɔ́dɔnku Bileam na nwuna likpidi lɛmmɔ ɔsu. Nwuna ebuo ɔni muuti-nwu ala útemiku-nwu ukyuli butemi na ɔ́bala-nwu ɔnii ɔda adɔlɔla ammɔ ɔya.
61002017	Bekyuli bamɛni bese aani abiɔ ani nákwi, iye uyɔlɔ ɔni na ɔƒɛƒɛɛ ɔda ɔɔvínku. Ama na Katɔti ɔ́da kesii kani nse suu mmɔ úse.
61002018	Baasu etemila keeke taatalaku lɛlɔ katɔ. Na bada ɔlɔna ɔkwɛ adala baatɔ́lɔ bani nétetu tɔ uwi ka báda ngba bukpidi bulie báya.
61002019	Ɔkɔ ala batinane bamɛni beesé kenye ka badubɔbla bana kama basiakune na bakɛ bɔnwuna uwi ɔni na ama alati bénwini kabla bablane béte ekpidi ani ndubo-ma bɔkyula. Ɔsika ukyuli ɔdi kabla ɔblane ute lɛla lɛni nádi-nwu lɛlɔ.
61002020	Si bekyuli bávumana kayi na Katɔti údie-ma ɔ́lɛku ala ani muukpóku-ma ƒui kudɔ ka báƒɔ Blɔti ku Ɔƒɔne Yesu Kristo asa na básɔ bénwini bésie belie bana ngba kuuku bɔmmɔ ni, bana ablala eebie teetulo kalɛ na úse kalɔ kesekɔ ƒui.
61002021	Si nka bétenu ngba siin bulie lɛlɔ litemi kudii muedi ni, nka ɔdia-ma utulo. Nsu bénu-ni asa na básɔ bédeyi ulu ɔmmɔ, na baládi ɔda bubo kedee bɔni na béte-ma lɛlɔ.
61002022	Sɔsɔ na ɔdi ka agba ani na bébo ébo éte lɛni na bana lɛlɔ ka akpɛwe ɔsɔ uuti nwuna kɔdala taadi, na ɔplakuo ɔni na bákpila-nwu ɔsɔ uunwíni taatákpi aba.
61003001	Mina banwa bayɔne, ɔmɛni ndi ɔku unyɔdi ɔni na línweni muute-mii. Líti lɛ́sia lɛlɔ ka lɛku inyɔ bɔmɛni kemo ni, ndubɔsɔ lɛgyila-mii kasusu na kabla-mii nwaa na ala amɛni lɛlɔ.
61003002	Mɔɔyɔ́ ka binyimo ala ani na Katɔti kenye bediene kedee básu dii ku ala ani na batalane bátina na Blɔti Yesu Kristo lɛlɔ.
61003003	Kudeedi ni, bɛya na ɔbla-mii nwaa ka na emeyi ekplodi ammɔ kemo ni, bekyuli bani nsiaku bana ɔlɔna ala ɔkwɛ adala kama badububo-mii kudɔ na bama-mii.
61003004	Na badubuye-mii banii, “Wɛ na ukyuli ɔni ndubo mmɔ ɔkya? Ɔsika ɔ́si uwi ɔni na bula bati békpi ni, lɛla lɛdi biala lɛmua lise aani uwi ɔni na bédie kayawi kalɛ!”
61003005	Na bagyi ƒui nsu béni kalɛ na Katɔti útemi na úti údie katɔ ku kalɔ. Ɔ́bla na kalɔ kákɔ kálɛ ntu kemo.
61003006	Na ɔkɛnku ntu bɔmmɔ kani lɛlɔ ni, ɔ́ya na ntu búyi bɔ́ƒɔ kalɔ kammɔ lɛlɔ ƒui, na ɔ́du kuuku bekyuli bammɔ.
61003007	Na litemi lɛni lɛlɔ na ɔkɛ údie katɔ ku kalɔ ƒui ni, litemi lɛmmɔ kani na úti ɔda kayawi kammɔ use ute uwi ɔni na ɔdubɔkyula-ka ku ogya. Na Katɔti ɔ́bla lɛni úse úte limeyi lɛni na ɔdubɔtɛku bekyuli bekpidi litemi na ɔkyula-ma.
61003008	Banwa bayɔne, ɔƒɛni ni, bitayiƒla lɛnɔ ka na Katɔti anumi ni, kavumana kadi keeebo limeyi linwi ku akwa apimu kemo. Ɔsika ɔna ƒui use-nwu likeke.
61003009	Katɔti uuuse nyɔɔ ka ɔbla lɛla lɛni kenye na ɔ́su úse aani kalɛ na badi baakali. Mmomu ni, ɔɔkɛ́ kayi teete-bu. Ɔsika ulayɔ ɔnii ɔdi ɔyii. Mmomu ɔɔyɔ́ ka bula ƒui bɔda bula ekpidi bɔbla bɔya.
61003010	Nsu Blɔti limeyi likplodi lɛmmɔ ni, lɛdubo-bu buyu bɔtu. Na bɔdubunu kɔku bonwu kɔdi. Na kayaa kadubo bɔyii udu. Na ala ani ƒui nkya kayaa mmɔ ni, adubɔkywi kede kede! Na kalɔ ku kana ala ƒui adubo bɔyii.
61003011	Na si ala amɛni ƒui adubɔkywi lɛni ni, dɛ na ɔlɛka bɛda bina lɛlɔ? Ɔdi ka bɛda ngba bɔni nse kedee na biti lɛlɔ bite Katɔti.
61003012	Na kalɛ na bíti bilie siin bɛgya Blɔti limeyi lɛmmɔ ni, anwu ndubɔya na limeyi lɛmmɔ libo pla. Limeyi lɛmmɔ na kayaa kadubo bɔkywi, na ogya liwulu lɛdubɔya na ala ani nkya kayawi ƒui ayɛɛlɛ.
61003013	Nsu abu bunye bɔgya Katɔti kenye kani na úse-bu úse kani ndi katɔ kawɔdi ku kalɔ kawɔdi kani kemo na ala bɔbla siin sɔɔn ndubɔkya.
61003014	Anwuɔsu ni, mina banwa, bina ƒui anu asia Blɔti limeyi lɛmmɔ bubo lɛlɔ. Na uwi ɔni binye bɛgya-nwu ni, bɛya na amii ku Katɔti ntɛ bɔdia na bilabla likpidi iye biláƒiɔ-nwu.
61003015	Na bɛbu bɛnu kalɛ na Katɔti ɔɔkɛ́ku-mii kayi. Ɔmmɔ ndi kuƒi kɔni na úte-bu ka bɔkɛ ngba bɔƒɔ. Lɛni kani na Ɔnwa Paulo ɔkɛnku lɛlati lɛni na Katɔti úte-nwu kenye únweni ɔku úte-mii.
61003016	Na ɔmɛni lɛlɔ kɔtɛ kani na ɔɔtɛmiku-mii si uunweni nwuna lɛku. Ɔƒɛni ni, nwuna ala adi bene kalɔ bunu bɔɔyu ɔkplu teete bekyuli bani néteduo tɔ litemi lɛmmɔ kemo kaduɛ ku bani naaasia ulu geen ɔmmɔ lɛlɔ. Lɛni kani na Bunweni Kedee Ɔku kemo etemila lɛnɔ ese ete-ma. Anwuɔsu beedie-nya kalɔ na ulu bamba lɛlɔ. Ɔmɛni ɔsu na badubo bɔyii ku udu.
61003017	Nsu ni, mina bayɔne, bɛgyi ɔmɛni bise. Anwuɔsu bɛti lɛlɔ bɔda kalɛ na bekyuli bekpidi balátɔlɔ-mii ku bana ekpidi ablala na bideyi ulu geen ɔmmɔ lɛlɔ. Naaawia ka bina bɔƒɔtaadi bɔyuɛ!
61003018	Bisie anumi na Katɔti lɛƒɔndia ku kalɛ na bɛ́ƒɔ Blɔti Yesu Kristo ɔni ndi bula Ɔƒɔne bɛ́di kemo. Anwu na buute ɔbu ɔ́si ɔƒɛni úsela ƒui! Ɔsia lɛni.
62001001	Katɔti ngba litemi ndi anwu ɔni nkya ɔ́si kayawi kalɔ kesekɔ. Na ngba litemi lɛmmɔ lɛsa na bɔɔkɔ́. Búnu-nwu ala bɔsu na bɔ́nu-nwu ku anumi. Na sɔsɔ ni, búti bula enu bútuku-nwu. Uwi ɔni na ɔ́da ɔ́lɛ ni, abu bɔ́nu-nwu bɔ́ti.
62001002	Ngba litemi lɛmɛni ndi anwu ɔni náda ɔ́lɛ-bu anumi, na buudie-nwu kenye. Na anwu ɔni ndi ngba bɔni naaadubo bɔsa kudii mɛni lɛsa na bɔɔkɔ́ teete-mii. Na anwu ku Katɔti nkya asa na Katɔti údie-nwu keyi ɔ́tina-bu.
62001003	Na ala ani na bɔ́nu na búnu ni, ani na buudie kenye bute-mii mɛni, kalɛ na amii lɛnɔ bɛdiku-bu kɔkpana. Na bula kɔkpana bɔdi bɔkya abu ku Katɔti ku ngba litemi lɛni ndi Ubidi Yesu Kristo ntɛ.
62001004	Buunweni-mii ɔmɛni kalɛ na bula ebiti edu-bu ɔkwɛ.
62001005	Na lɛla lɛni na búnu bɔ́siku Kristo ɔmɛni kudɔ na ani na bɔɔyɔ́ ka budie kenye mɛni ni, ani ndi ka Katɔti ɔdi bukeye. Na lɛdisa lɛdi liiibo-nwu lɛlɔ kemo na ulu biala lɛlɔ.
62001006	Anwuɔsu si bɔnii abu ku-nwu bɔɔdi kɔkpana nsu bɔkɛ na lɛdisa ngba bukpidi bulie kemo ni, na bɔɔnyi ɔkɔ na bɔɔɔsiaku litemi geen lɛmmɔ kama.
62001007	Nsu si bɔkɛ na bukeye kemo aani kalɛ na anwu ɔkya bukeye kemo ni, ɔɔtina ka bɔɔdiku lɛlɔ kɔkpana. Na Ubidi Yesu ubugya ɔɔbla-bu lɛlɔ sɛɛn taalɛku ekpidi biala kemo.
62001008	Si búni bɔnii bulábla likpidi ni, na bɔɔtɔ́lɔ lɛlɔ, na litemi geen lɛmmɔ lítaƒɔ-bu lɛlɔ kemo.
62001009	Nsu ka Katɔti use siin na ɔdi bula kama kekpokɔ ɔsu ni, si búdie bula alaekpidi kalɔ bɔ́tina-nwu ni, ɔdubɔnu-bu kɔnyana na uti bula alaekpidi ɔkyiɛ-bu na ɔbla-bu sɛɛn ɔlɛku ala ani mɔɔyá na muusé lɛlɔ ƒui kemo.
62001010	Nsu si búni bɔnii bútabla likpidi lɛdi ni, buudie-nwu taatina aani ɔkɔ ɔnyine, na nwuna litemi lítáƒɔ-bu lɛlɔ kemo.
62002001	Mina bebi bayɔne, muunweni ɔmɛni lite-mii kalɛ na bilabla ekpidi. Nsu si ɔdi ɔ́bla likpidi lɛdi ni, bubo ukyuli ɔni nnye-bu kenye uuvele Katɔti teete-bu. Na anwu ndi Yesu Kristo ɔni nse siin.
62002002	Na Kristo ɔmmɔ ɔlati úti nwuna ngba ɔ́kpa na bula lili ɔsu, kalɛ na ɔklibi abu ku Katɔti ntɛ. Nsu ɔɔɔdi abu lɛti ekpidi lili, mmomu ku bayawine ƒui ekpidi lili.
62002003	Si bɔɔdi Katɔti ɔda bubo lɛlɔ ni, bɔgyi nwaa ka bɔ́ti-nwu.
62002004	Si ɔdi ɔ́su ɔnii, “Ngyi-nwu,” nsu uládi nwuna etemila lɛlɔ ni, ukyuli ɔmmɔ ɔɔnyi ɔkɔ. Na litemi geen lɛmmɔ lítaƒɔ-nwu lɛlɔ kemo.
62002005	Nsu ukyuli ɔni mɔɔdi nwuna litemi lɛlɔ ni, bɔyɔ bɔni na ubo ute Katɔti búdu bɔ́wɔlɔ. Bɛya na lɛsu-mii kalɛ na bɔɔnu taati ka buliku Katɔti.
62002006	Ukyuli ɔni mɔɔsu ɔnii uliku Katɔti ni, ɔlɛka ulie ngba aani kalɛ na Yesu Kristo úlie.
62002007	Mina bayɔne, ɔɔɔdi ɔda bubo bɔwɔdi na muunweni lite-mii. Mmomu ɔdi bɔni na bɛ́ƒɔ bɛ́si kalɔ kesekɔ. Ɔda bubo bɔkukudi bɔmɛni ndi lɛla lɛni na bɛ́ka bunu.
62002008	Nsu ɔda bubo bɔni na muunweni lite-mii ɔƒɛni ni, bɔmua bɔdi bɔwɔdi. Na ɔkɛnku Kristo ku amii lɛnɔ lɛlɔ ni, bekyuli badubɔnu bati litemi geen lɛni nkya ɔda bubo bɔmmɔ kemo. Ɔsika kayawi kamɛni lɛdisa uwi ɔdaku bɔvi, na litemi geen bukeye bɔmmɔ búuse kalɔ bɔdaku bukeye.
62002009	Na ukyuli biala ɔni masu ɔnii ɔkya bukeye kemo nsu uukisi nwuna ɔƒɔtaadine ɔkpana ni, ɔmua ɔkya lɛdisa kemo.
62002010	Na ukyuli biala ɔni mɔɔyɔ́ ɔƒɔtaadine ɔkpana ni, uli ngba na bukeye kemo, na lɛla lɛdi liiibo-nwu lɛlɔ lɛni maya na weduo likpidi kemo.
62002011	Nsu ukyuli ɔni muukisi ɔƒɔtaadine ɔkpana ni, ɔkya lɛdisa kemo ku nwuna ablala ƒui. Na ɔɔɔgyi likpo lɛni na úsela, ɔsika lɛdisa ablala ammɔ áya na use aani ɔnumbwɛne.
62002012	Mina bebi bayɔne, muunweni-mii ɔmɛni ɔsika mɔɔwia ka bɛti ka Katɔti úti bina ekpidi ɔ́kyiɛ-mii na Yesu Kristo ɔsu.
62002013	Na amii bati ni, muunweni-mii ɔmɛni ɔsika mɔɔwia ka bɛti ka bɛgyi Kristo ɔni nkya ɔ́si kayawi kalɔ kesekɔ. Na amii bakloƒu ni, muunweni-mii ɔmɛni ɔsika mɔɔwia ka bɛti ka bɛ́di ukisine ɔmmɔ lɛlɔ. Na amii, mina bebi bayɔne ni, muunweni-mii ɔku ɔmɛni ɔsika bɛ́ɛti Katɔti.
62002014	Amii bebi bati ni, muunweni-mii ɔku ɔmɛni ɔsika bɛgyi Kristo ɔni nkya ɔ́si kayawi kalɔ kesekɔ. Na amii bakloƒu ni, muunweni-mii ɔku ɔmɛni ɔsika bibo ɔyikun na Katɔti litemi lɛmmɔ lɛ́ƒɔ-mii lɛlɔ kemo, na bɛ́ɛdi ukisine ɔmmɔ lɛlɔ.
62002015	Bitayɔ kayawi ku kana lɛlɔ ala ani náta énye Katɔti lɛlɔ. Ɔsika ukyuli ɔni mɔɔyɔ́ kayawi lɛni ni, ulayɔ Katɔti geen.
62002016	Ɔsika ala amɛni udu ani nkya kayawi ni, átasi Katɔti kudɔ. Adi ala ani mɔɔda bula likyulikpi ɔlɔna ɔmɛni ɔkwɛ, ku adikpi bɔdi ala ani na bɔɔnu na aada-bu ɔkwɛ, ku kayawi ala ani kemo na ukyuli ɔɔkun lɛmɛnɛ. Ana akɔ lɛla lɛdi lítasi Katɔti kudɔ. Mmomu kayawi udunkpi kemo na ana ƒui aasí.
62002017	Kayawi ku kana lɛlɔ ɔkwɛ adala ƒui adaku bɔvi. Nsu ukyuli ɔni mɔɔbla Katɔti lɛƒɔyɔ ni, ɔdubulie ngba ku Katɔti uwi ƒui.
62002018	Mina bebi bayɔne, mɔɔsu-mii nnii kayawi kadaku kawɔlɔkɔ budu. Na aani kalɛ na bínu ka Kristo ukisine ɔmmɔ ɔdububo ni, ɔƒɛni muedi Kristo bekisine pii béebo bakya. Na ɔmmɔ ndi kalɛ na búti bɔ́ti ka kayawi kawɔlɔkɔ kammɔ kéede.
62002019	Na bekyuli bamɛni bálɛ bula lɛkpa lɛmɛni kemo, ɔsika baaadi bula badi. Na si bula bekyuli na badi ni, nka bamua bakya-bu akɔ. Nsu bana bɔtɔlɔ bɔmmɔ bɔ́tina geen ka bana akɔ ɔdi biala ɔɔɔdi bula badi.
62002020	Nsu amii ni, Kristo ɔ́ya na nwuna Kɔyu kɔ́ƒɔ-mii lɛlɔ kemo, na bina ƒui bɛgyi Katɔti litemi geen.
62002021	Ńtenweni-mii ɔmɛni ka bɛɛɛgyi litemi geen lɛmmɔ ɔsu, mmomu ka bɛgyi-ni ɔsu. Na bɛgyi lɛnɔ ka ɔkɔ ɔdi ulasi litemi geen lɛmmɔ kemo.
62002022	Na ɔma ndi ɔkɔ ɔnyine? Ɔkɔ ɔnyine ɔmmɔ ndi ukyuli ɔni muuní ka Yesu ndi Ukyuli Ɔƒunadi ɔmmɔ. Ukyuli ɔmmɔ udu ndi ukisine ute Kristo. Na ukyuli ɔmmɔ úni Katɔti ku Ubidi ɔmmɔ ƒui.
62002023	Na ukyuli ɔni muuní Ubi ɔmɛni taasu ka ɔɔɔdi Katɔti Ubidi ni, anwu ku Katɔti beeebo kɔna. Na ukyuli ɔni muudie kenye taasu ka ɔ́ƒɔ Ubi ni, ɔ́ƒɔ Katɔti lɛnɔ.
62002024	Bɛnu kaduɛ na bɛya na ala ani na bínu ɔ́si kalɔ kesekɔ mmɔ áƒɔ-mii lɛlɔ kemo ƒui. Na si bɛda-nya kaduɛ ni, bɛdubulieku Ubidi ku Ɔti ɔmmɔ ƒui uwi biala.
62002025	Na ngba bɔni naaadubo bɔsa ndi kenye kani na Kristo úse úte-bu.
62002026	Bekyuli bani mɔɔkya ɔkplu ka batɔlɔ-mii ɔsu na muunweni-mii ɔmɛni.
62002027	Nsu amii ni, Kristo Kɔyu kɔ́ƒɔ-mii lɛlɔ kemo, na Kɔyu kɔmɛni kɔmua kɔkya-mii lɛlɔ kemo. Anwuɔsu ni, bɛsɔ biláwia ka ukyuli ɔdi ɔsɔ ɔtina-mii ala adi lɛnɔ. Ɔsika nwuna Kɔyu kɔɔtina-mii ala amɛni ƒui. Na ala ani na kɔɔtina adi litemi geen lɛmmɔ, na ɔɔɔdi ɔkɔ. Anwuɔsu biliku Kristo aani kalɛ na Kɔyu kɔmmɔ kɔ́tina-mii.
62002028	Mina bebi bayɔne, biliku Kristo kalɛ na si uwi ɔni na ɔ́da ɔ́lɛ ni, bɔdubɔkana na bunye-nwu anumi ku kaƒɔ ƒaa na kɔƒa kulékpo-bu limeyi lɛmmɔ lɛlɔ.
62002029	Si bɛgyi ka Kristo use siin ni, ɔlɛka bɛti ka ukyuli ɔni mɔɔbla ala ani nse siin ni, ɔdi Katɔti ubidi aani Kristo kalɛ.
62003001	Bɛnu kalɛ sɔɔn na Katɔti ɔɔyɔ́ abu bani mɔɔƒɔ́ Yesu taadi. Anwuɔsu na ɔɔlɔ-bu ɔnii nwuna bebi. Na búnwini Katɔti bebi sɔsɔ! Na lɛla lɛni ɔsu na kayawi bekyuli balánu-bu taati ndi ka baaagyi Katɔti.
62003002	Mina banwa bayɔne, ɔƒɛni ni, búnwini Katɔti bebi. Nsu bekyuli bani udu na bɔdubo bunwini ni, Katɔti útedie-nwu tɔ keyi. Nsu bɔgyi ka si lebo lɛni na Kristo ɔ́da ɔ́lɛ ni, bɔdubo bɔbla aani nwuna kalɛ. Ɔsika bɔdubo-nwu bɔnu kalɛ geen na use.
62003003	Na ukyuli biala ɔni mɔɔsia Kristo bubo anu ni, ɔɔklibi lɛlɔ teese sɛɛn aani kalɛ na Kristo lɛnɔ use sɛɛn.
62003004	Ukyuli biala mɔɔbla likpidi ni, ɔɔƒiɔ́ Katɔti ɔda bubo bɔmmɔ. Ɔsika likpidi ndi Katɔti ɔda bubo bɔƒiɔ.
62003005	Na bɛgyi ka Kristo úbo kalɛ na ubada-bu udie ekpidi kemo. Na anwu ni, likpidi lɛdi lɛɛɛma-nwu lɛlɔ.
62003006	Anwuɔsu ukyuli ɔni nliku Kristo ni, ulélie taabla likpidi. Nsu ukyuli ɔni muulie taabla likpidi ni, ɔɔtina ka útati Kristo kudii, na ɔƒaani muedi ɔɔɔgyi-nwu.
62003007	Bitaya na ukyuli ɔdi ɔtɔlɔ-mii! Mina bebi bayɔne, ukyuli ɔni mɔɔbla ala ulu lɛlɔ ni, ɔdi ukyuli ɔni nse siin aani kalɛ na Kristo use siin.
62003008	Ukyuli ɔni muulie taabla likpidi ni, ɔdi Satan ɔdi. Ɔsika Satan nli mɔɔbla likpidi ɔ́si kayawi kalɔ kesekɔ. Na lɛla lɛni ɔsu na Katɔti Ubidi ɔmmɔ úbo ni, ani ndi ka ɔyila Satan ablala.
62003009	Ama bani ndi Katɔti bebi ni, belélie taabla likpidi. Ɔsika Katɔti udu nkya-ma lɛlɔ kemo ɔƒaani. Na ka Katɔti ndi-ma Ɔti ɔsu ni, balakana bulie butaabla likpidi.
62003010	Bɛya na lɛtina-mii kalɛ na bɔɔnu taati kavumana kani nkya Katɔti bebi ku Satan bebi ntɛ. Ukyuli biala ɔni naaabla ala siin ni, iye ulayɔ nwuna ɔnwa ɔƒɔtaadine ni, ɔɔɔdi Katɔti ubidi.
62003011	Ɔmɛni ndi kenye kani na bínu bɛ́si kalɔ kesekɔ ƒui, na ani ndi ka ɔlɛka bɛyɔ lɛlɔ.
62003012	Na utalɛka bɔbla lɛlɔ aani Kain kalɛ. Ɔsika anwu ɔdi Satan ɔdi, na ɔ́du ɔnwani. Na bi ɔsu na Kain ɔ́du-nwu? Ɔsika uukisi ɔnwani ka nwuna ablala ese siin ɔsu. Na anwu Kain adi eeese siin.
62003013	Anwuɔsu ni, banwa, utabla-mii dɛye dɛye si kayawi bekyuli beekisi-mii.
62003014	Na bɔgyi ka bɔ́ɔlɛ kukpi enu kemo, na búbo buli ngba geen, ɔsika bɔɔyɔ́ bula banwa baƒɔtaadine. Na ukyuli biala ɔni naaayɔ bekyuli ni, úkpi na kɔyu kemo.
62003015	Na ukyuli ɔni muukisi nwuna ukyulikpana ni, ɔdi bekyuli ɔdune. Na amii alati bɛgyi ka ukyuli biala ɔni mɔɔdú bekyuli ni, uuubo ngba bɔni naaadubo bɔsa kudii.
62003016	Kalɛ na Yesu Kristo úti nwuna ngba ɔ́kpa na bula lili ni, ɔmmɔ mɔɔtina-bu lɛla lɛni ndi bɔyɔ. Anwuɔsu na abu lɛnɔ ɔlɛka buti lɛlɔ bɔkpa bula banwa baƒɔtaadine lili.
62003017	Si ukyuli ɔdi ubo ala adi na ɔɔnu ka ɔnwani ɔɔyaki nsu útete-nwu kebunku kadi mmomu ɔ́da anumi údie ɔnwani ɔmmɔ lɛlɔ ni, dɛ na wakana bɔsu ɔnii ɔɔyɔ́ Katɔti?
62003018	Mina bebi bayɔne, bitaya na bɔyɔ lɛlɔ ku kenyekplu. Mmomu biteebunku lɛlɔ geen.
62003019	Ɔmɛni bɔbla kemo na bɔdubɔti ka bɔgyi litemi geen lɛmmɔ na bɔkɛ kayi ƒaa na Katɔti anumi.
62003020	Na si ina bula kayi kaadú-bu kɔtɔ muedi ni, enu ataƒɛ-bu. Bɔgyi ka Katɔti ɔɔtɛ litemi biala ulu lɛlɔ teetulo-bu, na ɔgyi lɛla biala.
62003021	Anwuɔsu ni, banwa bayɔne, si bula kayi kaladu-bu kɔtɔ ni, na bɔdubɔkana na bunye Katɔti anumi ku kayi buse.
62003022	Na lɛla biala na buuvele-nwu ni, bɔɔkɛ́-ni ɔsika bɔɔdi nwuna ɔda bubo lɛlɔ na bɔɔbla lɛla lɛni mɔɔyɔ́-nwu kaƒɔ.
62003023	Ɔda bubo bɔni na úse úte-bu ndi ka bɔƒɔ Ubidi Yesu Kristo ɔmmɔ bɔdi, na bɔyɔ bula lɛlɔ aani kalɛ kani na úbo-bu ɔda úbavi.
62003024	Bekyuli bani mɔɔdi Katɔti ɔda bubo lɛlɔ ni, beliku Katɔti. Na Katɔti lɛnɔ uliku-ma. Na Kɔyu kɔni na Katɔti úti úte-bu ɔsu ni, bɔgyi ka Katɔti uliku-bu.
62004001	Banwa bayɔne, bitaƒɔ kɔyu biala muulie ukyuli lɛlɔ bitadi. Mmomu bɛkɔku ɔdi biala bɛnu si kɔyu kɔmmɔ kɔ́si Katɔti kudɔ. Ɔsika ɔkɔ kenye bediene béegyingya bakya kayawi ekpo ƒui.
62004002	Na ukyuli biala ɔni muudie kenye taasu ɔnii Kristo Yesu úbo aani ɔyawine kalɛ ni, ukyuli ɔmmɔ ubo Kɔyu kɔni nási Katɔti kudɔ. Na ɔmɛni ndi ulu ɔni lɛlɔ na bɛdubɔsia bɛti Katɔti Kɔyu.
62004003	Nsu ukyuli biala ɔni meni ka ɔsu ɔnii Yesu úbo aani ɔyawine kalɛ ni, kɔyu kɔni na ubo mmɔ kútasi Katɔti kudɔ. Kɔyu kɔmɛni kɔdi Kristo ukisine. Na bínu ka kɔyu kɔmmɔ kɔdububo kayawi, na kúubo kɔkya ɔƒaani muedi.
62004004	Nsu amii bebi bayɔne ni, bɛ́si Katɔti kudɔ, na bɛ́ɛdi ɔkɔ kenye bediene bammɔ lɛlɔ. Ɔsika Kɔyu kɔni náƒɔ-mii lɛlɔ kemo ni, kubo ɔyikun kutulo kɔyu kɔni nlie ama bani ndi kayawi badi mmɔ lɛlɔ.
62004005	Kayawi lɛlɔ bekyuli kani na badi. Na baatɛmi taasiku kayawi ala lɛlɔ. Na kayawi bekyuli lɛnɔ beenú-ma litemi.
62004006	Nsu abu ni, bɔdi Katɔti badi. Na ukyuli biala ɔni ngyi Katɔti ni, uunú-bu litemi. Na ukyuli biala ɔni nátasi Katɔti kudɔ ni, ulenu-bu litemi. Ɔmɛni buuti taanu taati Kɔyu kɔni mɔɔtina litemi geen lɛmmɔ ku kɔyu kɔni mɔɔtɔ́lɔ bekyuli.
62004007	Banwa bayɔne, bɛya na bɔyɔ lɛlɔ. Ɔsika bɔyɔ bɔ́si Katɔti kudɔ. Na ukyuli biala ɔni mɔɔyɔ́ bekyuli ɔdi Katɔti ubi, na ɔgyi Katɔti.
62004008	Na ukyuli biala ɔni naaayɔ bekyuli ni, ɔɔɔgyi Katɔti. Ɔsika Katɔti ablala ƒui adi bɔyɔ.
62004009	Ka Katɔti ɔ́yɔ ka udie nwuna bɔyɔ ɔtina-bu ɔsu ni, ɔ́tala Ubidi unwi pɛ ɔnii ubo kayawi, kalɛ na ɔkɛnku Ubidi ɔmmɔ lɛlɔ na bɔkɛ ngba bɔni nsɔ naaadubo bɔsa kudii.
62004010	Bɛya na lɛsu-mii lɛla lɛni geen muudie bɔyɔ keyi. Ɔɔɔdi kalɛ na bɔɔyɔ́ Katɔti muudie bɔyɔ keyi. Mmomu Katɔti ɔ́yɔ-bu, na úti Ubidi ɔ́kpa na bula ekpidi lili kalɛ na ɔklibi abu ku-nwu ntɛ.
62004011	Banwa bayɔne, ka Katɔti ɔ́yɔ-bu geen lɛni ɔsu ni, ɔlɛka abu lɛnɔ butaayɔ lɛlɔ.
62004012	Ukyuli ɔdi útanu Katɔti kudii. Nsu si bɔɔyɔ́ lɛlɔ ni, Katɔti uliku-bu, na bɔyɔ bɔni bubo bute-nwu búdu bɔ́wɔlɔ.
62004013	Bɔgyi ka buliku Katɔti geen, na anwu lɛnɔ uliku-bu, ɔsika anwu ɔlati Kɔyu na úti úte-bu.
62004014	Bɔ́nu bɔ́ti nwaa na buudie kenye ka Katɔti ɔ́tala Ubidi ka ubedie bayawine ɔlɛku ekpidi kemo.
62004015	Si ukyuli biala údie ɔ́su ɔnii Yesu ndi Katɔti Ubidi ni, ɔɔtina ka Katɔti uliku-nwu, na anwu lɛnɔ uliku Katɔti.
62004016	Na abu alati bɔgyi na bɔ́ƒɔ bɔ́di ka Katɔti ɔɔyɔ́-bu. Katɔti ablala ƒui adi bɔyɔ. Na ukyuli biala ɔni muulie taayɔ bekyuli ni, uliku Katɔti, na Katɔti lɛnɔ uliku-nwu.
62004017	Na ulu ɔmɛni lɛlɔ na bɔyɔ búdu bɔ́wɔlɔ na bula akɔ. Ɔmmɔ ɔsu na bɔdubɔkana na bunye Katɔti anumi na litemi bɔtɛ limeyi lɛmmɔ lɛlɔ ku kayi buse. Ɔsika kalɛ na Kristo use ni, lɛni kani na buse na kayawi kamɛni kemo.
62004018	Liƒu lɛdi liiibo bɔyɔ kemo. Mmomu bɔyɔ bɔni nédu bɔ́wɔlɔ bɔɔgyá liƒu biala. Ɔsika liƒu ku kɔtu bɔni nkɛ. Na ukyuli ɔni mbo liƒu ni, nwuna bɔyɔ bútedu bútawɔlɔ.
62004019	Bɔɔyɔ́ Katɔti ku bekyuli ɔsika Katɔti náka-bu bɔyɔ.
62004020	Si ukyuli ɔdi ɔɔsu ɔnii ɔɔyɔ́ Katɔti nsu uukisi nwuna ɔnwa ɔƒɔtaadine ni, ɔkɔ ɔnyine na ɔdi. Ɔsika ukyuli biala ɔni naaayɔ ɔnwani ɔni na ɔɔnu ku nwuna anumi ni, dɛ na wakana na wayɔ Katɔti ɔni na ulánu ku anumi?
62004021	Na ɔda ɔni na Kristo úbo-bu ndi ka ukyuli biala ɔni mɔɔyɔ́ Katɔti ni, ɔlɛka ɔyɔ nwuna ɔnwa ɔƒɔtaadine lɛnɔ.
62005001	Bekyuli bani ƒui náƒɔ bádi ka Yesu ndi Ukyuli Ɔƒunadi ɔmmɔ ni, badi Katɔti bebi. Na alakana ubi ɔti bɔyɔ na ekisi nwuna bebi! Anwuɔsu si aayɔ́ Katɔti ni, aayɔ́ nwuna bebi lɛnɔ.
62005002	Na dɛ na bɔdubɔnu bɔti ka bɔɔyɔ́ Katɔti bebi? Bɔɔnu ɔmɛni taati si bɔɔyɔ́ Katɔti na bɔɔdi nwuna etemila lɛlɔ.
62005003	Na dɛ na bɔɔnu bɔti ka bɔɔyɔ́ Katɔti? Bɔɔnu ɔmɛni taati si bɔɔdi nwuna etemila lɛlɔ. Na nwuna etemila eeese aani etila ani nétulo-bu.
62005004	Ɔsika Katɔti ubi biala ɔɔkana na ɔɔdi kayawi lɛlɔ. Na bɔƒɔtaadi ndi lɛla lɛni na buuti taadi kayawi lɛlɔ.
62005005	Nsu ukyuli ɔdi ulakana kayawi lɛlɔ bɔdi amu ntu ɔ́ƒɔ ɔ́di ka Yesu ndi Katɔti Ubidi ɔmmɔ.
62005006	Yesu ɔmɛni ndi Ukyuli Ɔƒunadi ɔni nébo kayawi, na bɔ́nu-nwu bɔ́ti ɔkɛnku ntu bɔkpila ɔdi ɔni na ɔ́ƒɔ ku nwuna ubugya ɔni néwi kalɔ lɛlɔ ɔsu. Na ɔɔɔdi ntu lɛti pɛ lɛlɔ na ɔkɛ úbo, mmomu ntu ku ubugya ƒui lɛlɔ. Na Katɔti Kɔyu muudie-nwu kenye na ulu lɛlɔ. Ɔsika Kɔyu kɔmmɔ ablala ƒui adi litemi geen.
62005007	Ala ani muudie-nwu kenye mmɔ ebo atɛ. Na anya ndi
62005008	Katɔti Kɔyu ku ntu ku ubugya ɔni lɛlɔ na ɔ́sia úbo mmɔ. Na kenye budie ɛtɛ bɔmɛni ƒui buse unwi.
62005009	Bɔɔƒɔ́ ukyuli kenye budie taadi bɔdi. Nsu Katɔti kenye budie na ulu ɔmmɔ lɛlɔ ni, bɔdia butulo. Ɔsika kenye budie bɔmmɔ bɔdi Katɔti ɔlati bɔdi na Ubidi lɛlɔ.
62005010	Anwuɔsu ukyuli ɔni náƒɔ Katɔti Ubidi ɔmmɔ ɔ́di ni, ɔgyi geen na nwuna kayi kemo ka kenye budie bɔmmɔ bɔdi litemi geen. Nsu ukyuli ɔni nátaƒɔ Katɔti útadi ni, ɔɔnu Katɔti aani ɔkɔ ɔnyine, ɔsika útaƒɔ ala ani na Katɔti ɔ́su ɔ́siku Ubidi ɔmmɔ lɛlɔ útadi.
62005011	Na kenye budie bɔni na bubo ni, amu ndi ka Katɔti úte-bu ngba bɔni nsɔ naaadubo bɔsa kudii. Na uute-bu ngba bɔmɛni ɔkɛnku Ubidi kudɔ.
62005012	Ukyuli ɔni mbo kɔna ku Ubidi ɔmmɔ ni, ubo ngba bɔmɛni. Na ukyuli ɔni neeebo kɔna ku Katɔti Ubidi ɔmmɔ ni, uuubo ngba bɔmmɔ.
62005013	Muunweni ɔku ɔmɛni lite amii bani mbo ngba bɔƒɔ lɛnunsia na Katɔti Ubidi Yesu lɛnyi kemo kalɛ na bɛti ka bibo ngba bɔni nsɔ naaadubo bɔsa kudii.
62005014	Bɔgyi nwaa ka si buuvele Katɔti lɛla biala na nwuna bɔyɔ kenye ni, uunú-bu bɔkpali.
62005015	Na si bɔgyi ka uunú-bu lɛla biala na buuvele-nwu ni, bɔgyi geen ka ala ani buuvele taasiku-nwu kudɔ mmɔ éenwini bula ɔdi.
62005016	Si ɔdi ɔ́nu ka nwuna ɔnwa ɔƒɔtaadine ɔ́bla likpidi lɛdi lɛni na lilákpanku-nwu taatákya kukpi ƒui kemo ni, ɔkpali katɔ na nwuna lili na Katɔti ɔdubute-nwu ngba. Na ɔmɛni use ute bekyuli bani na bana ekpidi alákpanku-ma taatákya kukpi ƒui kemo. Nsu likpidi lɛdi lɛkya lɛni mɔɔkpanku bekyuli taatákya kukpi ƒui kemo. Na naaasu nnii bɛkpali katɔ na likpidi lɛmɛni lili.
62005017	Lɛla biala naaakɛ ulu siin lɛlɔ ni, ɔdi likpidi. Nsu ekpidi adi akya ani naaakpanku ukyuli taatákya kukpi ƒui kemo.
62005018	Bɔgyi ka ukyuli ɔni ndi Katɔti Ubi ni, ulélie taabla likpidi. Ɔsika Katɔti Ubidi ɔɔgyumana-nwu kalɛ na uleduo ukisine ɔmmɔ enu kemo.
62005019	Abu bɔgyi ka bɔdi Katɔti badi geen, na kayawi bekyuli bakladi ƒui bakya ukisine ɔmmɔ lɛlɔ bɔdi kalɔ.
62005020	Na abu bɔgyi lɛnɔ ka Katɔti Ubidi úbo kayawi kamɛni úbedie ala kalɔ úte-bu kalɛ na bɔti anwu ɔni geen ndi Katɔti. Na ɔƒaani ni, buliku anwu ɔni geen ndi Katɔti ɔmmɔ ku nwuna Ubidi Yesu Kristo lɛnɔ. Na anwu geen ndi Katɔti ɔmmɔ ɔni ndi ngba bɔni nsɔ naaadubo bɔsa kudii.
62005021	Anwuɔsu, mina bebi bayɔne, bɛda lɛlɔ bidie lɛƒiɔkpa kemo.
63001001	Ami baƒɔtaadine unengu muunweni ɔku ɔmɛni lite awɔ uleku ɔni na Katɔti ɔ́ƒuna aani nwuna ɔdi ku ƒula bebi. Mɔɔyɔ́-mii na litemi geen lɛmmɔ kemo. Na ɔɔɔdi ami lɛti mɔɔyɔ́-mii, mmomu ami ku bani ƒui ngyi litemi geen lɛmmɔ.
63001002	Ɔsika litemi geen lɛmmɔ lɛ́ƒɔ abu ku-mii ƒui lɛlɔ kemo na lɛdubulie-bu kudɔ uwi ƒui.
63001003	Na si bulie na litemi geen lɛmmɔ ku bɔyɔ kemo ni, lɛƒɔndia ku kɔnyana bɔnu ku keyi buɛɛ kadubɔsiaku-bu ɔ́si Katɔti ɔni ndi bula Ɔti Ku Yesu Kristo ɔni ndi Katɔti Ubidi kudɔ.
63001004	Kubiti kɔ́da-mi geen ka lɛ́nu ka ƒula bebi badi bamua basiaku litemi geen lɛmmɔ kama aani kalɛ kani na Katɔti úbo-bu ɔda.
63001005	Na ɔƒɛni ni, uleku ɔyɔne, muuvele-ɔ ka aya na bula ƒui bɔyɔ lɛlɔ. Ɔmɛni ɔɔɔdi ɔda bubo bɔwɔdi na muunweni lite-ɔ. Mmomu ɔdi ɔda bubo bɔni nkya ɔ́si kalɔ kesekɔ.
63001006	Na bɔgyi ka bɔɔyɔ́ lɛlɔ si bɔsiaku Katɔti ɔda bubo bɔmmɔ kama. Na ɔda bubo bɔmɛni ndi ka bulie ngba na bɔyɔ kemo aani kalɛ na bínu ɔ́si kalɔ kesekɔ mmɔ.
63001007	Bekyuli bani mɔɔtɔ́lɔ bekyuli béebo bakɛ baaví kayawi. Bekyuli bamɛni muuní ka basu banii Yesu Kristo úbo kayawi aani ukyuli ɔyawine kalɛ. Na ukyuli ɔmɛni udu ni, unye ute ɔkɔ ɔnyine ɔni ndi Kristo ukisine ɔmmɔ.
63001008	Anwuɔsu binye kagyumana kalɛ na bilatuma bilewiakun, mmomu na bina katuma kalɛ-mii kɔsia kudu kɔwɔlɔ.
63001009	Ukyuli ɔni náda ɔ́via Kristo ala bɔtina na ulásia-nya kama ni, uuubo kɔna ku Katɔti. Nsu ukyuli ɔni nsiaku Kristo ala bɔtina bɔmmɔ kama ni, uliku Katɔti ku Ubidi lɛnɔ.
63001010	Ɔmɛni ɔsu si ukyuli ɔdi úbo-mii kudɔ na ɔɔɔda Kristo ala bɔtina bɔmɛni ni, bitegyingya enu bitaƒɔ-nwu na uduo-mii kaduli.
63001011	Ɔsika ukyuli ɔni megyingya enu waƒɔ-nwu ni, ɔ́blaku-nwu unwi na nwuna udunkpi ala bɔbla kemo.
63001012	Mbo ala pii na lɛsu-mii, nsu naaayɔ ka linweni ala ammɔ limene-mii. Mmomu mɔɔwia kuƒi ka libo-mii kudɔ na bɔtɛmi anumi ku anumi kalɛ na bula ebiti edu-bu ɔkwɛ.
63001013	Ƒula ɔnwani ulekubi ɔni lɛnɔ na Katɔti ɔ́ƒuna bebi beegyele-ɔ kaduɛ.
64001001	Ɔkpana ɔyɔne Gaio, ami baƒɔtaadine unengu muunweni ɔku ɔmɛni lite-ɔ. Mɔɔyɔ́-ɔ na litemi geen lɛmmɔ kemo.
64001002	Ɔkpana ɔbuni, mɔɔkpali katɔ nnii lɛla biala lɛtɛ lite-ɔ kaduɛ na akɛ ɔlɔkplu aani kalɛ na ebo ɔlɔkplu na kɔyu kemo.
64001003	Lɛlɔ lɛ́yɔ-mi geen uwi ɔni na banwani badi bébo na bábasu-mi kalɛ na aadi litemi geen lɛmmɔ lɛlɔ aani kalɛ na ngyi ka asiaku-ni kama.
64001004	Lɛla biala lilayɔ-mi kaƒɔ teetulo ɔni na muunú ka mina bebi basiaku litemi geen lɛmmɔ kama.
64001005	Mina ɔkpana buni, ka aanu banwa baƒɔtaadine ina ka badi badi baƒɔ bani na aaagyi muedi ɔsu ni, aabla ala ulu lɛlɔ teete Katɔti.
64001006	Baƒɔ bammɔ bábasu baƒɔtaadine bani nkya mɛni kalɛ na aayɔ́-ma. Anwuɔsu muuvele-ɔ nnii bunku-ma na bakɛ ala ani ƒui na baawia na bana ulu busie kemo aani kalɛ na ɔ́manku-ma aani Katɔti kabla bablane.
64001007	Ɔsika bése bana ulu busie kalɔ na Kristo kabla bɔbla kemo, na bátaƒɔ kebunku kadi bátasiku bekyuli bani nátaƒɔ bátadi kudɔ.
64001008	Ɔmɛni ɔsu ni, abu Kristoƒuɔ ɔlɛka bubunku bekyuli bamɛni udu kalɛ na bunyeku-ma na bugyingya Kristo litemi geen lɛmmɔ.
64001009	Línweni ɔku ɔdi líte ƒula baƒɔtaadine lɛkpa lɛmmɔ. Nsu ka Diotreƒe ɔɔyɔ́ ka ɔtalaku lɛlɔ katɔ aani ɔtɔnkune na mmɔ ɔsu ni, ulábu lɛla lɛni na abu batalane bɔɔsu.
64001010	Si líbo ni, ndubudie-nwu keyi na lɛla lɛni na ɔ́bla lɛlɔ ku ala ekpidi ani na ɔɔsu tasiku-bu lɛlɔ ku ɔkɔ ɔni na ɔ́nyi ɔ́sia-bu. Nsu ɔmmɔ lɛti bɔbla bútabɔ-nwu. Ɔsika ulátuna ɔnii ɔɔƒɔ́ banwa si bébo. Na uutile bekyuli bamba bani mɔɔyɔ́ ka baƒɔ-ma lɛnɔ kuƒi, na ɔɔbɔku-ma teedie lɛkpa lɛmmɔ kemo.
64001011	Mina ɔkpana ɔyɔne, tasiaku likpidi bɔbla kama. Mmomu siaku lɛbuni bɔbla kama. Na ukyuli biala ɔni mɔɔbla lɛbuni ni, ɔdi Katɔti ɔdi. Nsu ukyuli ɔni mɔɔbla ala ekpidi ni, ɔɔɔgyi Katɔti.
64001012	Na Demetrio anwu ni, ukyuli biala ɔɔlɔ-nwu lɛnyi buni. Na kalɛ na bɔɔnu litemi geen lɛmmɔ na nwuna lɛlɔ kemo ni, úte-nwu lɛnyi buni. Na abu lɛnɔ bɔɔlɔ-nwu lɛnyi buni. Na bɛgyi ka lɛla lɛni na bɔɔsu lise lɛni.
64001013	Mbo ala pii na lɛsu-mii, nsu naaayɔ ka linweni ala ammɔ limene-ɔ.
64001014	Mɔɔwia ka libo-ɔ kudɔ uwi klukui kemo na bɔtɛmi anumi ku anumi.
64001015	Lɛ́wɔ mɛni. Keyi buɛɛ kasiaku-ɔ. Bakpana bani nkya mɛni ƒui beegyele-ɔ kaduɛ. Lɔ bakpana bani nkya mmɔ anyi unwi unwi na egyele-ma ete-mi.
65001001	Ami Yuda ɔni ndi Yesu Kristo kabla ɔblane na ndi Yakobo ɔnwani ni, muunweni ɔku ɔmɛni lite amii bani nénu Katɔti bɔlɔ. Na ka bɛ́siaku-nwu ɔsu ni, ɔɔyɔ́-mii. Na Blɔti Yesu Kristo lɛnɔ ɔɔgyumana-mii geen.
65001002	Muuvele Katɔti nnii ɔnu-mii kɔnyana na nwuna keyi buɛɛ kasiaku-mii, na nwuna bɔyɔ butaakɔ katɔ teebu na bina akɔ.
65001003	Banwa bayɔne, ɔdi lɛla lɛni na mɔɔyɔ́-mii kaƒɔ geen ka linweni-mii ɔku ɔ́si ulu unwi pɛ ɔni lɛlɔ na Katɔti ɔdubɔsia ɔƒɔ-bu ngba lɛlɔ. Na ɔƒɛni ni, lɛ́nu ka ɔlɛka lɛkya-mii ogya na kalɛ na bɛ́ƒɔ Kristo bɛ́di lɛlɔ na bɛda-nwu kpakplaa. Ɔsika ɔmmɔ ndi bɔƒɔtaadi ulu unwi pɛ ɔni na Katɔti úti úte-bu na ulakana na wavumana kudii lɛnɔ.
65001004	Bekyuli bekpidi bani naaayia Katɔti bábɛ béduo-mii akɔ. Na Katɔti ɔ́lɛ ugyii úse ɔ́si kukuuku ƒui ka ɔdubɔdu-ma kɔtɔ na ɔyila-ma udu. Badi bekyuli bekpidi bani nákɛ kasiakɔ na bánu kalɛ na Katɔti ubo lɛƒɔndia úte-bu, na bátu ala bénwini kalɛ na bakɛ kuƒi bataabla bana lɛyalɛ ku likyulikpi ala.
65001005	Bɛgyi ɔmɛni, nsu nsɔ mɔɔsu-mii ka uwi ɔni na Katɔti údie Israelƒuɔ ɔ́siku Egyipte kalɔ lɛlɔ ni, ɔ́du bani nátaƒɔ-nwu bátadi ƒui.
65001006	Na Katɔti batu bani nátakana na benye bana kenyekɔ na ɔyikun ɔni na Katɔti úte-ma kenye ni, Katɔti úbo-ma kɔgba ɔ́kya kasuudikɔ wetédu limeyi lɛni na watɛku-ma litemi na limeyi likplodi lɛmmɔ lɛlɔ.
65001007	Na Sodom ku Gomora ku lɛma lɛni náka lɛ́mana-ma lɛnɔ ni, bátakana lɛlɔ bɔda na bábla lɛyalɛ ku ala ekpidi bamba. Katɔti úti ogya ɔ́kyula-ma kalɛ na abu bɔnu bɔtɛya.
65001008	Lɛni kani na ala ani na bekyuli bekpidi bani na bébeduo-mii akɔ baanu na ana ani na baatɛ teegye kemo ni, áya na baabla alaekpidi ani mɔɔyá bana ɔlɔna uusé lɛlɔ. Báta bénye Katɔti lɛlɔ na baatɛmi enyekpi na bagadine lɛlɔ.
65001009	Na Katɔti ɔtu unengudi ɔni ndi Mikael muedi ka kadɔ kéduo anwu ku Satan ntɛ na baakya unyeƒi na Mose ɔlɔna lɛlɔ ni, úteti anwu ɔlati kenyekɔ ɔyikun útabɔku Satan. Mmomu ɔ́su ɔnini, “Blɔti ɔbɔku-ɔ!”
65001010	Nsu bekyuli bamɛni udu ama ni, lɛla biala kalɔ na bétenu ni, beewida na beedumi. Na ala ani kalɔ na bénu ni, beléti kasusu baabla-nya aani bebuo kalɛ. Na anya geen mɔɔyila-ma udu.
65001011	Bɔbwɛ muute-ma! Ɔsika ulu ɔni lɛlɔ na Kain ɔ́vi ni, nwuna lɛlɔ kani na ama lɛnɔ bakɛ. Na bányonu lɛlɔ na belie ngba bukpidi bɔni na ukyuli ɔni baalɔ Bileam úlie ka baawia kayawi lɛkɛ ɔsu. Báta bénye Katɔti ɔda bubo lɛlɔ aani kalɛ na Koran ɔ́bla. Na badubɔyii udu aani Koran ɔmmɔ kalɛ.
65001012	Badi bekyuli bani ablala mɔɔyá na bina kasala keesé lɛlɔ si bɛ́sala bɛɛdi Blɔti adila ammɔ. Beedie lɛlɔ na ama lɛti baadi teemo kalɛ na baayɔ́. Bese aani ɔnantu ɔni nánwu, nsu ulána kudii, na ɔƒɛƒɛɛ kani muubó-nwu taavinku. Na bese lɛnɔ aani egyii ani naaanwu ina egyiibi bɔnwu uwi muedi. Bese aani egyii ani na bágyu-nya ku ligyiitu na ékpi ƒui.
65001013	Bese aani ɛpu ntu bɔni mɔɔnwanɛ lɛlɔ ku avlɔvɔ. Bana kɔƒa ala na bada baatina lɛlɔ aani kalɛ na avlɔvɔ aata. Na bese aani ayabi ani mɔɔkpa na kayaa na aayii. Bekyuli bamɛni udu geen na Katɔti ɔ́klibi kasuudikɔ kammɔ úse ka uti-ma ɔkya mmɔ uwi ƒui.
65001014	Bekyuli bamɛni lɛlɔ litemi geen na Henok ɔni ndi kaba maatɛdi ubi ɔ́si Adam lɛlɔ ɔ́su úse ɔnini, “Katɔti ku nwuna batu ƒui bumomo báyu bébo kalɔ lɛlɔ.
65001015	Bébo banii babatɛku bekyuli ƒui litemi. Na bekyuli bani ƒui na balábla Katɔti lɛƒɔyɔ ku ala ani ƒui na bábla ka baláyia Katɔti ɔsu ni, bátɛmi enyekpi na nwuna lɛlɔ lɛnɔ. Anwuɔsu Katɔti ɔni-ma kɔtu.”
65001016	Bekyuli bamɛni baadɔ na bana lɛlɔ kemo. Na beedie bekyuli bamba bɔƒiɔ. Baakun lɛlɔ lɛmɛnɛ, na bekyuli bamba ala alaƒɔ-ma anu amu ntu uwi ɔni na bákɛ-ma lɛlɔ kɔsia kani. Bana likyulikpi ala ani mɔɔda-ma ɔkwɛ kani na baabla uwi biala.
65001017	Nsu ni, mina banwa, bɛkali etemila ani na Yesu Kristo batalane básu-mii.
65001018	Básu banini, “Emeyi ekplodi ammɔ kemo ni, bekyuli badubo-mii buti bɔbla lɛmala na ala ani baasu taasiku-mii lɛlɔ ɔsu. Na basiaku bana udunkpi ala ani na Katɔti ulayɔ kama.”
65001019	Ama mɔɔyá na bekyuli beele lɛlɔ akpa akpa. Na Katɔti Kɔyu kuuubo-ma lɛlɔ kemo, anwuɔsu bakɛ basiaku bana ɔlɔna kemo ala ani mɔɔda-ma ɔkwɛ kani.
65001020	Nsu ni, mina banwa, biti lɛlɔ bɛsia Kristo kalɛ na bina bɔƒɔtaadi kedee bɔyu ɔkplu, na bitaakpali katɔ na Kɔyu kemo na ɔkya-mii ɔyikun.
65001021	Bɛda lɛlɔ na bitaayɔ Katɔti uwi ɔni na binye bɛɛnu ulu ka Yesu Kristo wanu-mii kɔnyana na bɛkɛ ngba bɔni nsɔ naaadubo bɔsa kudii.
65001022	Ɔmɛni ɔsu ni, bekyuli bani na bana bɔƒɔtaadi bútayu tɔ ɔkplu ni, bɛnu-ma kɔnyana.
65001023	Na bidie babambadi lɛnɔ ɔkplu kemo na beleduo lɛgyavonku lɛmmɔ kemo. Na bakladi ni, bitaanu-ma kɔnyana. Nsu bɛgyumana bina lɛlɔ kalɛ na bana lɛyalɛ udunkpi ɔni náƒɔ-ma lɛlɔ aani adala kalɛ alávi-mii.
65001024	Na anwu ɔni ndubɔkana na uƒie-mii ɔda na bilebuli ni, ɔdubɔkana na ɔbla-mii kedee lɛnɔ. Na lɛlɔ lɛyɔ-mii na ɔya na bɛkana na binye nwuna anumi ani muukeye lɛtɔtɔ na bilásɔ.
65001025	Anwu ɔmmɔ ndi Katɔti unwi pɛ ɔni náƒɔ-bu ngba ɔkɛ Blɔti Yesu Kristo lɛlɔ. Anwu na buumwi, ɔsika anwu mɔɔdi lɛga na ɔɔdi ala ƒui lɛlɔ ku ɔyikun ɔ́si kukuuku ku uwi ɔmɛni kemo ku ɔni mebo lɛnɔ kemo. Ɔsia lɛni.
66001001	Ɔku ɔmɛni ndi ala ani na Katɔti údie ɔ́tina nwuna kabla bablane ɔkɛnku Yesu Kristo lɛlɔ ka adubo bɔlɛ na uwi klukui kemo. Báti ɔmɛni ɔkɛnku Katɔti ɔtu ɔni na Kristo ɔ́tala ɔ́kya nwuna kabla ɔblane Yohane na ala ani na údie ɔ́tina-nwu kemo.
66001002	Ami Yohane línweni ala ani ƒui na línu ku ani na lɛ́nu. Na lídie kenye na linyesia lɛni nási Katɔti kudɔ ku litemi geen lɛni na Yesu Kristo údie ɔ́tina lɛlɔ.
66001003	Lɛlɔ lɛdubɔyɔ ukyuli ɔni mɔɔká ɔku ɔmɛni teete bekyuli. Na lɛlɔ lɛdubɔyɔ bekyuli bani muunú Katɔti linyese etemila amɛni na balábla atuɔkplu na lɛla lɛni na línweni lɛ́kya ɔku ɔmɛni kemo lɛlɔ. Ɔsika uwi ɔni na ala amɛni ƒui adubo bɔlɛ úude.
66001004	Ami Yohane muunweni ɔku ɔmɛni lite amii baƒɔtaadine akpa maatɛ ani nkya Asia kalɛkɛ lɛlɔ. Bɛkɛ lɛƒɔndia ku keyi buɛɛ bɛsiku Katɔti ku nwuna Kɔyu ku Yesu Kristo kudɔ. Katɔti ndi anwu ɔni nli ɔ́si kukuuku, na ulie ɔƒɛni, na ɔdubo bulie uwi ɔni mebo ƒui. Na Katɔti Kɔyu ndi anwu ɔni mbo ɔyikun maatɛ ɔni nnye Katɔti lɛgaboku anumi.
66001005	Na Yesu Kristo ndi anwu ɔni muudie lɛla lɛdi biala kenye ulu lɛlɔ. Ɔdi ukyuli udeedi ɔni na Katɔti ɔ́gyila ɔ́lɛku bekpine akɔ na ɔsɔ ulekpi kudii. Yesu ɔmɛni mɔɔdi kayawi baga ƒui lɛlɔ. Na ɔɔyɔ́-bu. Na úti nwuna ubugya ɔ́kpa na bula lili, na ɔ́ƒɔ-bu ɔ́lɛku bula ekpidi kemo.
66001006	Na ɔ́bla-bu baga ku bakpane bani mɔɔkpanku bekyuli teeboku Ɔti ɔni ndi Katɔti. Uukeye, na ubo ɔyikun ɔ́si ɔƒɛni úsela ƒui! Ɔsia lɛni.
66001007	Bɛnu! Aanu-nwu ka ɔ́si kayaa ɔdubo na uyɔlɔ kemo! Ukyuli biala ɔdubo-nwu bɔnu ku bani ƒui nábla-nwu kalala. Kayawi bekyuli ƒui badubuwulo kɔnyana ku keku. Ɔsia lɛni.
66001008	Blɔti ɔni mbo ɔyikun ƒui mɔɔsu ɔnini, “Ami ndi kalɔ kesekɔ ku kawɔlɔkɔ. Ami nli, na lílie, na ndubo bulie uwi ɔni ndubo ƒui.”
66001009	Banwa, bɔdi bavinkpana ka buliku Yesu ɔsu. Na ami ku-mii ƒui bunye lɛbibo kenye kpakplaa na kayawi kamɛni kemo, na bɔɔdi Katɔ Ɔga Ɔma ala. Ńtaakɔ Katɔti litemi buni lɛni nkɛnku Yesu Kristo lɛlɔ lɛsa na ulu lɛlɔ. Nsu ka bekyuli balayɔ lɛni ɔsu ni, béti-mi bétése ntuntɛ kalɔ kani baalɔ Patmo.
66001010	Na limeyi lɛni lɛlɔ na baƒɔtaadine baasa teemwi Blɔti ni, Katɔti Kɔyu kɔ́ƒɔ-mi lɛlɔ kemo ƒui na línu ka lɛdi lɛdi lɛ́ku momoomo aani kakpɛɛ na lɛɛtɛmi na mina kama.
66001011	Lɛdi lɛmmɔ lɛ́su lɛnini, “Nweni lɛla lɛni na ánu se na eti-ni esienku baƒɔtaadine akpa maatɛ na lɛma linengudi lɛdi kemo. Ani ndi Eƒeso ku Smirna ku Pergamo ku Tiatira ku Sardi ku Ƒiladelƒia ku Laodikea.”
66001012	Amu ka lɛ́tu línwini nnii mɔɔnu ukyuli ɔni mɔɔtɛmiku-mi ni, lɛ́nu sika ugyiedi ligyii maatɛ lɛni lɛlɔ na asogya ɔɔsia.
66001013	Na ligyii lɛmmɔ akɔ ni, lɛla lɛdi linye aani ukyuli kalɛ. Na ɔkya awu gyɔlɔɔ ɔni néne útédu-nwu kanintɔ. Na sika ugyiedi kabuli káda kámana-nwu kayi.
66001014	Nwuna lili linwini lɛ́ƒuala aani unwo na úlieku etubanke. Na nwuna anumi aada aani ogya.
66001015	Na nwuna lɛgba lise aani lɛbuala lɛni bédie na ogya kemo, na lígyie na liikeye. Nwuna lɛdi lɛɛku aani ketu kani mɔɔgbá taasi taayu lɛtabi lɛni nákuku lɛdi lili ku kɔku bonwu.
66001016	Ukyuli ɔmmɔ ɔda ayabi maatɛ na nwuna kɔdianu. Na litemi geen lɛni nse aani kewii kani na bádɔ-ka lɛvi inyɔ lɛɛlɛ́-nwu kenye. Na nwuna anumi eekeye aani kalɛ na ɔƒɛ ɔɔbi.
66001017	Ka lɛ́nu-nwu ni, líbuli ńtáyu kalɔ aani ukpine na nwuna anumi. Nsu ukyuli ɔmɛni úti nwuna kɔdianu ɔ́sia-mi lɛlɔ na ɔ́su-mi ɔnini, “Sɔ tayia! Ami ndi Udeedi ku Ukplodi.
66001018	Ami ndi Ukyuli Ɔni Nli Ngba! Líkpi, nsu ɔƒɛni ni, nli ngba. Na nsɔ lɛɛɛdubo bukpi kudii. Mbo ɔyikun na kukpi ku kekpine lɛlɔ.
66001019	Anwuɔsu ala ani na ánu ku ala ani nkya ɔƒɛni ku ani ndubo bɔlɛ lɛnɔ ni, nweni-nya se.
66001020	Ayabi maatɛ ani na ánu na mina kɔdianu ku sika ugyiedi ligyii lɛmmɔ enye ete lɛla lɛdi. Na ana kalɔ na ndubo budie mɛni. Ayabi maatɛ ammɔ ndi Katɔti batu maatɛ ute baƒɔtaadine akpa maatɛ ammɔ. Na sika ugyiedi ligyii lɛmmɔ ndi baƒɔtaadine akpa maatɛ ammɔ.”
66002001	Amu na ɔ́su ami Yohane ɔnini, “Nweni ɔku te Eƒeso baƒɔtaadine lɛkpa ɔtu anii Ami Yesu nda ayabi maatɛ na mina kɔdianu na muusié teebo na sika ugyiedi ligyii maatɛ lɛni lɛlɔ na asogya ɔɔsia mmɔ ntɛ. Na ami mɔɔsu kenye kamɛni.
66002002	Ngyi lɛla lɛni na bɛɛbla. Na ngyi kalɛ na binye kabla kammɔ lɛlɔ kpakplaa ku kalɛ na bɛ́kya ɔkplu. Ngyi ka biléte bekyuli bekpidi kuƒi ku kalɛ na bɛ́kɔku-ma bɛ́nu. Ama ndi bani mɔɔtɔ́lɔ bekyuli banii badi batalane, nsu baaadi batalane. Na bɛ́nu-ma bɛ́ti ka badi ɔkɔ banyine.
66002003	Ngyi ka binye lɛbibo lɛmmɔ kenye kpakplaa na bɛɛkya ɔkplu na ami ɔsu, na enu átaƒɛ-mii.
66002004	Nsu bɔƒiɔ bɔni muudie-mii lɛlɔ ndi ka bɛsɔ bilayɔ-mi aani kalɛ na bítaayɔ-mi kudeedi.
66002005	Anwuɔsu bɛkali bina kenyekɔ kedeedi kani bínye asa na bíbuli bɛnu. Na binwini kama bɛkya bina ekpidi, na bitaabla lɛla lɛni na bítaabla kudeedi. Nsu si bítenwini kama bítakya bina ekpidi ni, ndububo-mii kudɔ na mbada bina sika ugyiedi ugyii ku nwuna asogya ɔmmɔ lɛgyu nwuna kenyekɔ.
66002006	Nsu lɛla lɛni mɔɔda-mi kubiti na bina lɛlɔ ndi ka ala ani na bekyuli bani nsiaku Nikolatia kama baabla ni, biikisi-nya. Na ami lɛnɔ nkisi-nya.
66002007	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ. Anwu ɔni madi ekpidi lɛlɔ ni, ndubute-nwu ulu na ɔdi ngba kugyii kɔni nnye Katɔti Paradiso kemo mmɔ ebi.”
66002008	Na ɔ́su-mi ɔnini, “Nweni te Smirna baƒɔtaadine lɛkpa ɔtu anii Ami Yesu ndi Udeedi ku Ukplodi. Na líkpi, nsu lɛ́sɔ lɛ́ta líbo nli ngba. Na ami mɔɔsu kenye kamɛni.
66002009	Ngyi ka biibó abi na bɛɛyaki ala. Nsu geen ni, bibo ala ƒui. Ngyi enyekpi ani na bekyuli bani mɔɔlɔ lɛlɔ banii Yudaƒuɔ básu básiku-mii lɛlɔ. Nsu ni, baaasiaku Katɔti. Mmomu badi kasala kani ndi Satan badi.
66002010	Bitayia lɛbibo biala lɛni mebo-mii lɛlɔ. Bise atu na binu! Ukisine ɔmmɔ ɔdubo bina akɔ badi bukpoku bɔnu na ɔya na bakya-mii ɔtɔ na bekpoku-mii emeyi leevu. Ɔlɛka bɛbla ala ulu lɛlɔ bite-mi si ina úbo úte ka bikpi muedi. Na ami ndubuti ngba bɔni nsɔ naaadubo bɔsa kudii lɛƒɔ-mii kayu.
66002011	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ. Anwu ɔni madi ekpidi lɛlɔ ni, uleduo kukpi kunyɔdi ɔgbankpi kemo.”
66002012	Na ɔ́su-mi ɔnini, “Nweni ɔku te Pergamo baƒɔtaadine lɛkpa ɔtu anii Ami Yesu mbo kewii kani bádɔ-ka lɛvi inyɔ mmɔ. Na ami mɔɔsu kenye kamɛni.
66002013	Ngyi ka ɔma ɔni na bilie ndi likpo lɛni na Satan úse nwuna lɛga kadikɔ. Bɛ́siaku-mi kama kpakplaa. Na bítedie bina bɔƒɔtaadi atu na mina lɛlɔ ina uwi ɔni na bádu Antipa ɔni lɛnɔ nédie-mi litemi kenye ulu lɛlɔ na likpo lɛni na Satan ulie mmɔ.
66002014	Nsu alakpa alɛɛ adi ábala-mii. Bibo bekyuli badi na bina akɔ mmɔ bani mɔɔsiaku Bileam ala bɔtina kama. Ukyuli ɔmɛni nátina Balak kalɛ na ɔtɔlɔ Israelƒuɔ. Na ɔ́kpanku-ma útákya likpidi kemo. Baadi adila ani na béti bákpa béte baƒiɔ, na bábla lɛyalɛ ala.
66002015	Lɛni kani bibo bekyuli badi na mmɔ bani mɔɔsiaku Nikolatia ala bɔtina kama.
66002016	Binwini kama bɛkya bina ekpidi! Na si ɔɔɔdi lɛni ni, ami ndubo-mii kudɔ uwi klukui ku litemi geen lɛni mɔɔtu aani kewii kani mɔɔlɛ́-mi kenye na mbekpoku bekyuli bani nsiaku ala bɔtina bɔmmɔ kama.
66002017	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ. Anwu ɔni madi ekpidi lɛlɔ ni, ndubo-nwu adila ani na Katɔti ɔ́bala úse adi bute. Na ndubute-nwu lɛtabi lɛƒualadi lɛdi lɛnɔ lɛni lɛlɔ na bénweni lɛnyi lɛwɔdi básia lɛni na ukyuli ɔmmɔ kani ndubɔti-ni.”
66002018	“Nweni ɔku te Tiatira baƒɔtaadine lɛkpa ɔtu anii Ami Yesu ndi Katɔti Ubidi. Na mina anumi aada aani ogya na mina lɛgba liikeye aani lɛbuala lɛni bákya ogya na lígyie. Ami mɔɔsu kenye kamɛni.
66002019	Ngyi lɛla lɛni na bɛɛbla. Na ngyi kalɛ na bɛɛyɔ́-mi na bɛɛƒɔ́-mi taadi ku kalɛ na bɛɛbla-mi kabla na binye lɛbibo kenye kpakplaa. Na ngyi ka kabla kabuni kani bɛɛbla ɔƒɛni ketulo kalɛ na bítaabla kudeedi.
66002020	Nsu bɔƒiɔ bɔni muudie-mii ndi ka biite uleku Isebel ɔni mɔɔlɔ lɛlɔ ɔnii Katɔti kenye udiene kuƒi. Nsu uleku ɔmmɔ ala ani na ɔɔtina aayá na mina kabla bablane bayii ulu na baabla lɛyalɛ ala, na baadi adila ani na béti bákpa béte baƒiɔ.
66002021	Líte-nwu uwi ɔni na uti ɔvumana na ɔda ekpidi bɔbla ɔya, nsu ulenu kalɔ.
66002022	Anwuɔsu ndubɔya na ɔlɛ ubo-nwu ɔva lɛtala lɛlɔ. Na bani na anwu ku-ma badi kɔsɔnɔ badububo abi geen, amu ntu bada-nwu kama bɔsiaku báya.
66002023	Lɛnɔ ni, ndubo uleku ɔmɛni basɔnɔbi ƒui bɔdu. Na mmɔ ni, baƒɔtaadine lɛkpa lɛmmɔ ƒui badubɔti ka ami ndi ukyuli ɔni ngyi ukyuli biala kayi ku lili kemo. Ndubo bina akɔ ɔdi biala kayu bɔƒɔ na lɛla lɛni na ɔ́bla kenye.
66002024	Nsu amii bakladi bani nkya Tiatira na bɛɛɛsiaku nwuna ala bɔtina kama na bítatɛya Satan ala abɛdi ani baasu ka ana kemo ágyu mmɔ ni, mɔɔsu-mii ka nsɔ lɛɛɛdubo etila abambadi adi buti bɔsia-mii lɛlɔ.
66002025	Nsu biƒie bɔƒɔtaadi bɔni na bibo bɛda kpakplaa úti útédu uwi ɔni na mebo.
66002026	-
66002027	Na ukyuli ɔni madi ekpidi lɛlɔ na wenye kpakplaa wetédu kawɔlɔkɔ ni, ndubute-nwu ɔyikun aani kalɛ na lɛ́ƒɔ lɛ́siku mina Ɔti kudɔ na ɔdubɔdi kadi ƒui lɛlɔ. Bénweni bése banii, 'Ɔdubɔdi-ma lɛlɔ ku ɔyikun kpakplaa na ɔbwɛ-ma uwi kalɔ kpɛtɛ kpɛtɛ aani ebwi kalɛ.'
66002028	Ndubute-nwu bukeye aani ɔtanta lɛyabi lɛnɔ.
66002029	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ.”
66003001	Ɔ́sɔ ɔ́su-mi ɔnini, “Nweni te Sardi baƒɔtaadine lɛkpa ɔtu anii Lɛni na ukyuli ɔni mɔɔdi ayu maatɛ ani mɔɔbla Katɔti kabla na nwuna lɛga boku anumi lɛlɔ na ɔda ayabi maatɛ ammɔ na nwuna kɔdianu ɔɔsu.
66003002	Ngyi kalɛ na bɛɛbla bina kabla, na ngyi lɛnɔ ka bekyuli baanu-mii ka bili ngba, nsu bíkpi na kɔyu kemo! Anwuɔsu bɛgyinya na bɛkya lɛla lɛni nébu lise-mii ogya kalɛ na bilekpi ƒui! Ɔsika lɛ́nu ka lɛla lɛni na bɛɛbla ni, lítedu tɔ lítawɔlɔ na Katɔti anumi.
66003003	Ɔmɛni ɔsu ni, binyimo lɛla lɛni na bátina-mii na bínu lɛnɔ, na bɛda-ni kaduɛ na bina ekpidi eduo-mii na binwini kama bɛkya-nya. Nsu si bítagyinya ni, ndubo-mii kudɔ aani uyune kalɛ na biláti uwi ɔni kemo na meti mada malɛ-ɔ lɛlɔ.
66003004	Nsu bibo nkyuli ɛlɛɛ badi na Sardi mmɔ bani nétebile bana adala. Na ami ku-ma bɔdubɔda ala aƒualadi na bɔkɛ butaavi, ɔsika bámanku ka babla lɛni.
66003005	Ukyuli ɔni madi ekpidi lɛlɔ ni, ɔdubɔda ala aƒuala aani bana kalɛ. Na lɛɛɛdubo-ma anyi bɔda budie ngba ɔku kemo. Na ndubudie-ma kenye na mina Ɔti ku Katɔti batu ƒui anumi ka badi ami badi.
66003006	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ.”
66003007	Ɔmmɔ kama ni, ɔ́su-mi ɔnini, “Nweni te Ƒiladelƒia baƒɔtaadine lɛkpa ɔtu anii Lɛni na anwu ɔni nse kedee na nwuna litemi lɛdi litemi geen ɔɔsu. Anwu nda Ɔga Dawid ɔyikun ɔni na si ɔ́lɛmi kayakun kadi ni, ɔdi ɔsɔ ulakana-ka bɔkalɛ. Na si ɔ́kalɛ-ka ni, ɔdi ulakana-ka bɔlɛmi.
66003008	Ngyi kalɛ na bɛɛbla bina kabla na ngyi ka bibo ɔyikun blii ɔdi. Bɛ́siaku mina ala bɔtina kama na bɛ́di mina etemila lɛnɔ lɛlɔ ulu lɛlɔ. Lɛ́lɛmi kayakun kadi líte-mii na bina anumi na ukyuli biala ulakana-ka bɔkalɛ.
66003009	Bɛnu! Ɔkɔ banyine bani násala bewi Satan ku nwuna badi kasalakɔ ngye na baalɔ-ma Yudaƒuɔ nsu baaadi Yudaƒuɔ ni, ndubɔya na balɛ akɔnkɔ na ƒula lɛgba akɔ. Na bana ƒui badubɔsu banii mɔɔyɔ́-ɔ.
66003010	Na ka bɛ́di mina ɔda ɔni na líbo-mii lɛlɔ na bínye kpakplaa na bɛ́siaku ala ani ƒui muukpóku-mii ɔsu ni, ndubɔda-mii lidie lɛbibo lɛni mebo kayawi ƒui lɛlɔ na lɛkɔku bekyuli bani ƒui nlie kalɔ lɛlɔ lɛnu kemo.
66003011	Ndubo uwi klukui kemo. Anwuɔsu bɛda lɛla lɛni nse-mii kaduɛ kalɛ na ukyuli ɔdi uláƒɔ bina lɛyuƒɔla ulásiku-mii enu kemo.
66003012	Ndubo ukyuli ɔni madi lɛlɔ bɔbla aani lɛkpa na mina Katɔti kakpakɔ ɔni na lɛsɔ lilágyu mmɔ kudii. Ndubo mina Katɔti lɛnyi ku nwuna ɔma kedee ɔmmɔ lɛnyi bunweni bɔsia-nwu lɛlɔ. Na ɔdi Yerusalem ɔwɔdi ɔni mayu masi katɔ na Katɔti kudɔ. Na ndubo ami ɔlati lɛnyi lɛwɔdi lɛnɔ bunweni bɔsia-nwu lɛlɔ.
66003013	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ.”
66003014	Na ɔ́sɔ ɔ́su-mi ɔnini, “Nweni te Laodikea baƒɔtaadine ɔtu anii Lɛni na anwu ɔni mɔɔyá na lɛla biala lɛɛsia lɛni ɔɔsu. Na ɔdi Katɔti kenye udiene geen ɔni mɔɔbla ala ulu lɛlɔ, na anwu mɔɔdi Katɔti ala ani ƒui na údie lɛlɔ.
66003015	Ngyi lɛla lɛni na bɛ́bla na ngyi ka bítaba na bítaƒɔ ogya lɛnɔ. Nsu nka mɔɔyɔ́ si bɛ́ƒuna linwi.
66003016	Nsu ka buse kani na bise guguugu na bítaba iye bítaƒɔ ogya lɛnɔ ɔsu ni, ndubo-mii butuo bɔlɛku mina kenye kemo!
66003017	Bɛɛsu bɛnii, 'Mbo ala na ɔdianku-mi, na mbo ala ani ƒui na mɔɔwia.' Nsu bɛɛɛgyi bɛnii biisé lɛlɔ na bina lɛlɔ libo kɔnyana, na biiibo lɛla lɛdi, na anumi ábwɛ-mii, na bɛkɛ kasɔngya.
66003018	Anwuɔsu mɔɔlɛ-mii kpakplaa nnii bibo na bibeye sika ugyiedi ɔni bábla kede kede na ogya kemo na mina kudɔ na binwini balakɛne. Na bibeye adiƒuala ani na binyimi na bekyuli basɔ balanu bina kasɔngya ku kɔƒa. Na biye kuvo bɛkya anumi na bitaanu kaduɛ.
66003019	Bekyuli bani na mɔɔyɔ́ ni, ama na mɔɔdɔnku na mɔɔní-ma kɔtu. Anwuɔsu bɛsia lɛlɔ anu kpakplaa na binwini kama bɛkya bina ekpidi.
66003020	Binu! Nnye kayakun muubó kɔnu. Na si ukyuli ɔdi únu-mi lɛdi na ɔ́lɛmi úte-mi ni, ndubuduo-nwu kudɔ na ami ku-nwu bɔsala bɔdi.
66003021	Anwu ɔni madi ekpidi lɛlɔ ni, ndubute-nwu kuƒi na ulie-mi kudɔ na lɛgaboku lɛlɔ aani kalɛ na lɛ́di lɛlɔ na nli mina Ɔti kudɔ na lɛgaboku lɛlɔ.
66003022	Si bibo atu ni, na binu lɛla lɛni na Katɔti Kɔyu kɔɔsu baƒɔtaadine akpa ammɔ.”
66004001	Ɔmɛni kama ni, Katɔti údie kɔyu kemo ala adi ɔ́tina-mi. Na lɛ́nu kayakun kadi ka bálɛmi-ka na katɔ. Amu na lɛdi lɛni na lɛ́ka bunu aani kakpɛɛ ni, línu ka lɛsɔ lɛɛtɛmiku-mi lɛnini, “Bo katɔ kakɛ mɛni na lɛtina-a lɛla lɛni ndubo bɔlɛ na ɔmɛni kama.”
66004002	Kɔnakunwi ni, Kɔyu kɔmmɔ kúti-mi kɔ́kɔliku katɔ. Ka mɔɔnu ni, lɛgaboku lɛdi lise na Katɔti ulie liboku lɛmmɔ lɛlɔ.
66004003	Na uukeye kede kede! Na bukeye bɔmmɔ buse aani aseebi egyiedi ku aƒualadi ani náƒɔ kuye. Na bukeye bonwu bɔdi bɔ́ka bɔ́mana lɛgaboku lɛmmɔ ƒui aani evete awɔdi bukeye.
66004004	Na agaboku aavlanyɔ-ene áka ámana lɛgaboku lɛmɛni. Na benengu aavlanyɔ-ine lɛnɔ belie-nya lɛlɔ. Na bebi adiƒuala lɛlɔ, na sika ugyiedi kɔgabwa kubi-ma eli.
66004005	Na ogya ɔɔbwɛ ku bukeye geen taasi lɛgaboku lɛmmɔ kudɔ! Na muunú adi adi ku ɔnantu budu kɔku na mmɔ. Na lɛgaboku lɛmmɔ anumi ni, lɛsogya maatɛ lɛɛda. Na ani ndi Katɔti Kɔyu kɔni mbo ɔyikun maatɛ ɔni nnye Katɔti lɛgaboku anumi.
66004006	Na kesii kani na lɛgaboku lɛmmɔ lɛlɛ anumi ni, ɔdi kalɔ kani nwi aani ɛpu na use kede kede aani kanu. Na lɛgaboku lɛmɛni amadɔ ni, ngba batu ine badi udu benye lɛƒɛnyi lɛna ƒui. Na anumi áka ámana-ma lɛlɔ lɛtɔtɔ ku kama ƒui.
66004007	Ngba ɔtu udeedi ɔ́lɛ gyata. Na unyɔdi ɔ́lɛ akɔ. Na ɔtɛdi ɔ́lɛ ukyuli. Na unedi ɔ́lɛ kɔdigbo aasɛ ɔni muuveyi.
66004008	Na ngba batu ine bamɛni ƒui bebo avwi aku aku, na anumi akya avwi amɛni kemo ku kama. Usien ku ɔƒɛ ni, baláda bɔsu taaya banini, “Kedee, kedee, kedee ndi Blɔti ɔni mbo ɔyikun ƒui, ɔni nélie, na uli, na ɔdubo bulie.”
66004009	Ngba batu bammɔ beeti bumwi ku ɔbu ku linugya teete anwu ɔni nlie lɛgaboku lɛmmɔ lɛlɔ na uli ngba úsela ƒui. Na uwi biala na baabla lɛni ni,
66004010	benengu aavlanyɔ-ine bammɔ beebimi bana kɔgabwa taava-nwu anumi, na baayu teebi kalɔ. Na beemwi anwu ɔni nli ngba úsela ƒui, na baasu banini,
66004011	“Blɔti ku bula Katɔti! Awɔ námanku éte bumwi ku ɔbu ku ɔyikun. Ɔsika awɔ nédie ala ani ƒui, na áya na ana ƒui eli ngba na ƒula lɛƒɔyɔ kenye.”
66005001	Amu na lɛ́nu ka anwu ɔni nlie lɛgaboku lɛmmɔ lɛlɔ ɔda kakunkɛ kadi na nwuna kɔdianu, na bénweni ala ani ndubo abalɛ básia-ka anumi ku kama. Na báƒɛ-ka, na béti kɔma bábala-nwu kenye ekpo maatɛ kalɛ na ukyuli keeke ulakana bubimi.
66005002	Mmɔ ni, lɛ́nu Katɔti ɔtu ɔyikune ɔdi ɔni násu ku lɛdi momoomo ɔnini, “Ɔma námanku ka ɔmami kɔma kɔmɛni na ɔƒɛnimi kakunkɛ kammɔ?”
66005003	Nsu ukyuli ɔdi uuubo katɔ iye kalɔ lɛlɔ iye kekpine muedi ɔni makana kakunkɛ kamɛni bɔƒɛnimi na wanu ɔku ɔmmɔ kemo.
66005004	Mmɔ ni, líwulo geen ɔsika bátakana ukyuli ɔdi bɔkɛ na ɔkana ɔku ɔmɛni bɔƒɛnimi bɔka.
66005005	Amu na benengu bammɔ akɔ unwi ɔ́su-mi ɔnini, “Sɔ tewulo. Nu! Yesu ɔni baalɔ banii Gyata ɔni nási Yuda kaba kemo na ɔdi Dawid Kugyii Ugyiitu ni, ɔ́di lɛlɔ. Anwu námanku ka ɔƒɛnimi kɔma kɔni na béti bábala ekpo maatɛ ammɔ.”
66005006	Ɔmmɔ kama ni, lɛ́nu ka Katɔti Koƒonu Ubi ɔdi unye agaboku ammɔ lɛlɔ. Na ngba batu ine bammɔ ku benengu aavlanyɔ-ine bammɔ báka bámana-nwu. Na ɔɔtina aani si bɔkpa na béti-nwu bákpa. Ese maatɛ alɛ Koƒonu Ubi ɔmmɔ lili, na ubo anumi maatɛ. Na alakpa maatɛ amɛni adi Katɔti Kɔyu kɔni mbo ɔyikun maatɛ kɔni na Katɔti ɔ́tala ɔ́kya kayawi ƒui.
66005007	Koƒonu Ubi ɔmmɔ úsie na útáƒɔ kakunkɛ kammɔ ɔ́siku anwu ɔni nlie lɛgaboku lɛmmɔ lɛlɔ kɔnu kemo.
66005008	Na uwi ɔni na Koƒonu Ubi ɔmɛni ɔɔƒɔ́ kakunkɛ kamɛni ni, ngba batu ine bammɔ ku benengu aavlanyɔ-ine bammɔ báyu bébi kalɔ na Koƒonu Ubi ɔmmɔ anumi. Ɔdi biala ɔda agyala ani béti kɔbuli bábla na baagyá taatu lɛnu. Na ɔdi biala ɔda sika ugyiedi kɔlaku kɔni néyi ku oloƒui. Na oloƒui ɔmɛni unye ute Katɔti bekyuli katɔ bɔkpali.
66005009	Bédie ɔnu ɔwɔdi ɔdi banini, “Awɔ námanku ka aƒɔ kakunkɛ kammɔ na amami kɔma kɔmmɔ. Ɔsika awɔ na bádu. Na ɔkɛnku ƒula ubugya akpala ɔsu ni, áƒɔ bekyuli lili kayu, na ásɔku-ma éte Katɔti. Awɔ náƒɔ-ma ásiku kadi ƒui bekyuli ku adi lidu biala batɛmine ku bekyuli lidu ƒui akɔ na kalɔ biala lɛlɔ.
66005010	Awɔ nábla-ma bénwini baga ku bakpane bani mɔɔkpanku bekyuli teeboku bula Katɔti. Na badubɔdi lɛga na kalɔ lɛlɔ.”
66005011	Ka lɛ́sɔ lɛ́nu ni, lɛ́nu katɔ batu mpimu ɛlɛ ɛlɛ ku mpimu leevu akpa leevu alɛ alɛ ka bénye bámana lɛgaboku lɛmmɔ ku ngba batu ine ku benengu bammɔ.
66005012	Na katɔ batu bamɛni bédie ɔnu ku lɛdi momoomo banini, “Awɔ ndi Koƒonu Ubi ɔni na béti bákpa. Na ámanku éte ɔyikun ku lɛlakɛ ku lɛnunda ku ɔlɔkplu ku ɔbu ku bumwi ku linugya.”
66005013	Na línu ka ala ani ƒui na Katɔti údie na katɔ ku kalɔ ku kekpine ku ɛpu ku kayawi beedie ɔnu banini, “Linugya ku ɔbu ku bumwi ku ɔyikun na beete anwu ɔni nlie lɛgaboku lɛlɔ ku Koƒonu Ubi ka ɔ́si ɔƒɛni úsela ƒui.”
66005014	Amu na ngba batu ine bammɔ bédie kenye banini, “Ɔsia lɛni.” Na benengu bammɔ báyu bébi kalɔ na beemwi-nwu.
66006001	Amu na lɛ́nu ka Koƒonu Ubi ɔmmɔ ɔ́mami kɔma kɔni nda kakunkɛ kani mɔɔtina ala ani ndubo abalɛ mmɔ ekpo maatɛ ammɔ akɔ unwi. Na línu ka ngba batu bammɔ akɔ unwi ɔ́su ku lɛdi momoomo lɛni náku aani ɔnantu budu ɔnini, “Bo!”
66006002	Na lɛ́nu ɔpɔnkɔ ɔƒualadi ɔdi ka unye. Ukyuli ɔni nlie ɔpɔnkɔ ɔmmɔ lɛlɔ ɔ́da kantaminta na béti kagabwa kadi béte-nwu. Ukyuli ɔmɛni ulie ɔpɔnkɔ ɔmmɔ lɛlɔ aani ukpone lɛlɔ ɔdine ɔni nésela utádi lɛlɔ.
66006003	Na ɔmmɔ kama ni, Koƒonu Ubi ɔmmɔ ɔ́mami kɔma likpo linyɔdi na línu ka ngba batu bammɔ akɔ unyɔdi ɔ́su ɔnini, “Bo!”
66006004	Mmɔ na ɔpɔnkɔ ɔbambadi ɔni négyie aani ogya kalɛ ɔ́da ɔ́lɛ. Na Katɔti úti ɔyikun úte ukyuli ɔni nlie ɔpɔnkɔ ɔmɛni lɛlɔ ɔnii uti kekpo uboku kalɔ lɛlɔ ƒui kalɛ na bekyuli badu lɛlɔ. Na úte-nwu kewii bonwu kadi.
66006005	Ɔmɛni kama ni, Koƒonu Ubi ɔmmɔ ɔ́mami kɔma likpo lɛtɛdi. Mmɔ ni, línu ka ngba batu bammɔ akɔ ɔtɛdi ɔ́su ɔnini, “Bo!” Na ka mɔɔnu ni, lɛ́nu ɔpɔnkɔ totonto ɔdi ka unye. Na ukyuli ɔni nlie ɔpɔnkɔ ɔmmɔ lɛlɔ ɔda kakpagyuɛ kani na baakɔ́ku ala unu taanu.
66006006	Línu ka kɔku kɔdi kɔ́si ngba batu ine bammɔ kudɔ aani ukyuli butemi, na lɛdi lɛmmɔ lɛ́su lɛnini, “Ya na kamu kalaku kenwi kuye kɔkɔ kutédu limeyi lɛyuƒɔla, na antabi kɔlaku ɛtɛ kuye lɛnɔ kɔkɔ kutédu limeyi lɛyuƒɔla. Nsu tavumana inɔ iye ntɛ bɔmmɔ kuye!”
66006007	Amu na Koƒonu Ubi ɔmmɔ ɔ́mami kɔma likpo linedi. Na línu ka ngba batu bammɔ akɔ unedi ɔ́su ɔnini, “Bo!”
66006008	Na mmɔ ni, lɛ́nu ka ɔpɔnkɔ ƒuƒuu ɔdi unye aani ɔlɛne. Na básia ukyuli ɔni nlie-nwu lɛlɔ lɛnyi banii Kukpi. Na ukyuli bamba ɔkpɛ-nwu kama ɔni baalɔ Kekpine. Béte-ma ɔyikun ka badu kalɔ lɛkpa linedi bekyuli ƒui. Na kekpo ku kɔka ku ɔlɛ ku beƒiebuo ndubɔdu-ma.
66006009	Amu na Koƒonu Ubi ɔmmɔ ɔ́mami likpo lɛlɔndi. Na lɛ́nu ayu adi na katɔ ka enye lɛbi lɛni lɛlɔ na baakpá mmɔ kalɔ. Badi bekyuli bani ƒui na bádu ayu ka básu Katɔti litemi buni ɔsu. Ama ndi bani nédie ala ammɔ kenye na ulu lɛlɔ.
66006010	Ayu amɛni áva ku lɛdi momoomo anini, “Blɔti, ala ƒui lɛlɔ ɔdine, awɔ nse kedee na ƒula etemila lɛnɔ adi litemi geen. Uwi ɛlɛ sɔɔn na adubunye etédu asa na bekyuli bani nádu-bu na kalɔ kamɛni lɛlɔ ni, atɛku-ma litemi na ani-ma kɔtu?”
66006011	Mmɔ na úte bekyuli bamɛni ɔdi biala awu ɔƒualadi, na ɔ́su-ma ɔnii bakɛ kayi betédu uwi ɔni na kayawi bekyuli bádu bana kabla bablane bakpana bammɔ aani kalɛ na bádu ama lɛnɔ. Ɔsika bana bumomo bútedu bútawɔlɔ tɔ.
66006012	Ɔmɛni kama ni, lɛ́nu ka Koƒonu Ubi ɔmmɔ ɔ́mami kɔma likpo lɛkundi. Na kayawi kemodi kákunku kpakplaa, na ɔƒɛ ɔ́da bukeye ɔ́ya, na ala ƒui ábla suu. Na kɔbuli kumodi kɔmmɔ kɔ́vumana kɔ́bla aani ubugya.
66006013	Ayabi ánu ébo kalɔ aani kalɛ na kugyii ebi aanú na ɔƒɛƒɛɛ kpakplaa kemo.
66006014	Kayaa káyii aani kalɛ na baaƒɛ ebuo ɔku. Na bágyu abi ku ntuntɛ kalɔ ƒui na ana kenyekɔ.
66006015	Amu na kalɔ lɛlɔ baga ƒui ku bekyuli bani mbo kenyekɔ ku bekpone batɔnkune ku balakɛne ku bayikune ku bekyuli bamba lidu ƒui bani mɔɔbla bekyuli bamba kabla ku bani mɔɔbla ama alati kabla ƒui bábala lɛlɔ na libu ku atakpɛ kalɔ na abi lɛlɔ.
66006016	Bákpali abi ku atakpɛ ammɔ banii, “Bibo na bibebi-bu lɛlɔ na bɛbala-bu kalɛ na anwu ɔni nlie lɛgaboku lɛmmɔ lɛlɔ ulanu-bu, na Koƒonu Ubi ɔmmɔ uláni-bu kɔtu!
66006017	Ɔsika Katɔti ku Koƒonu Ubi ɔmmɔ kɔnyi kpakplaa limeyi lídu! Na ɔma makana kɔnyi kɔmmɔ kenye bunye?”
66007001	Na ɔmɛni kama ni, lɛ́nu Katɔti batu ine badi ka benye kayawi ekpo ene ammɔ. Na bada ɔƒɛƒɛɛ ɔni muukpó taasi ekpo ene ammɔ ƒui kenye, kalɛ na ɔƒɛƒɛɛ biala ulékpo na kalɔ lɛlɔ iye ɛpu anumi iye na egyii akɔ.
66007002	Katɔti úte-ma ɔyikun ka babla kalɔ ku ɛpu kalala na beti bani bekyuli kɔtu. Nsu lɛ́nu Katɔti ɔtu ɔbambadi ɔdi ka ɔ́si ɔƒɛ katukɔ ɔdubo na ɔda lɛla lɛni na Katɔti ɔni nli ngba ɔdubuti use bekyuli likpo. Na ɔtu ɔmmɔ ɔ́kpali batu ine ku lɛdi momoomo,
66007003	na ɔ́su-ma ɔnini, “Bitabla kalɔ iye ɛpu iye egyii adi kalala weti wetédu lebo lɛni na búse Katɔti kabla bablane likpo ku likposela lɛmɛni na bana atɛntɛ.”
66007004	Na básu-mi ka bekyuli bani na béti Katɔti likposela lɛmmɔ bése-ma likpo na bana atɛntɛ bumomo bɔdubɔbla aani bekyuli mpimu eti anyɔ ku aavlene-ine. Na bekyuli bammɔ bási Israel kaba leevu-inyɔ kammɔ kemo.
66007005	Nkyuli mpimu leevu inyɔ bási Yuda kaba kemo. Na mpimu leevu-inyɔ bási Ruben kaba kemo. Na mpimu leevu-inyɔ bási Gad kaba kemo.
66007006	Na mpimu leevu-inyɔ bási Aser kaba kemo. Na mpimu leevu-inyɔ bási Naƒtali kaba kemo. Na mpimu leevu-inyɔ bási Manase kaba kemo.
66007007	Na mpimu leevu-inyɔ bási Simeon kaba kemo. Na mpimu leevu-inyɔ bási Lewi kaba kemo. Na mpimu leevu-inyɔ bási Isakar kaba kemo.
66007008	Na mpimu leevu-inyɔ bási Sebulon kaba kemo. Na mpimu leevu-inyɔ bási Yoseƒ kaba kemo. Na nkyuli mpimu leevu-inyɔ na bése likpo na Benyamin kaba lɛnɔ kemo.
66007009	Na ɔmɛni kama ni, lɛ́nu ka bekyuli pii badi benye mmɔ bani na ukyuli ɔdi ulakana bɔka! Bekyuli bamɛni bási kalɔ biala kemo ku kadi biala akɔ ku bekyuli lidu lidu ƒui akɔ ku adi lidu biala kemo ka bénye lɛgaboku lɛmmɔ ku Koƒonu Ubi ɔmmɔ anumi, na bákya lɛwu lɛƒualadi na bada like.
66007010	Na básu ku lɛdi momoomo banini, “Ngba bɔƒɔ bɔɔsí bula Katɔti ɔni nlie lɛgaboku lɛlɔ ku Koƒonu Ubi ɔmmɔ kudɔ.”
66007011	Batu ƒui benye báka bámana lɛgaboku ku benengu ku ngba batu ine bani nnye mmɔ.
66007012	Na báyu bébi kalɔ na lɛgaboku lɛmmɔ anumi na beemwi Katɔti, na baasu banini, “Ɔsia lɛni! Bula Katɔti uukeye, na ubo lɛnunda ku ɔbu ku kenyekɔ ku ɔyikun, na ɔ́manku bumwi ku linugya ɔ́si ɔƒɛni úsela ƒui! Ɔsia lɛni.”
66007013	Amu na benengu bammɔ akɔ unwi úye-mi ɔnini, “Ɔma bene ndi bekyuli bani nkya lɛwu lɛƒualadi mɛni lɛni? Na wɛ na bási?”
66007014	Amu na lɛ́su-nwu nnini, “Ati, lɛɛɛgyi-ma. Awɔ ngyi bekyuli bamɛni.” Amu na ɔ́su-mi ɔnini, “Bekyuli bamɛni ndi bani nénye lɛbibo bonwu lɛmmɔ kenye, na bálɛ-nwu kemo. Bábla sɛɛn na Koƒonu Ubi ɔmmɔ ubugya ɔsu, aani kalɛ na baaƒɔ lɛwu na lɛɛƒuala.
66007015	Anwuɔsu na “benye Katɔti lɛgaboku lɛmmɔ anumi na baabla-nwu kabla usien ku ɔƒɛ na nwuna kakpakɔ. Ka anwu ɔni nlie lɛgaboku lɛmmɔ lɛlɔ ɔkya-ma akɔ ɔsu ni, ɔdubo-ma bɔgyumana.
66007016	Na kɔka iye utukwɛ ɔsɔ uladu-ma kudii. Na ɔƒɛ iye liwulu lɛdi lɛsɔ lileƒi-ma.
66007017	Ɔsika Koƒonu Ubi ɔni nlie lɛgaboku lɛlɔ na mmɔ ni, anwu ndubɔda-ma aani baƒonu ɔdane buni. Na ɔdubo-ma bɔtɔnku busienku abiɔ ani kemo na ntu bɔni muute ngba buwi uwi biala. Na Katɔti lɛnɔ ɔdubo-ma imii buni.”
66008001	Lebo lɛni na Koƒonu Ubi ɔmmɔ ɔ́mami kɔma likpo maatɛdi ni, katɔ mmɔ ƒui kábla diin, na ɔdubɔbla aani ɔdɔ bubo kakɛ kemo.
66008002	Amu na lɛ́nu Katɔti batu maatɛ bani muunye Katɔti anumi, na úte-ma kɔkpɛɛ maatɛ.
66008003	Na Katɔti ɔtu ɔbambadi ɔ́da ɔ́lɛ ɔni nda sika ugyiedi libwi lɛni kemo na baakyula oloƒui, na úbenye lɛkpabi lɛmmɔ kudɔ. Béte-nwu oloƒui pii kalɛ na ɔkyula-nwu na sika ugyiedi lɛkpabi lɛni nnye lɛgaboku lɛmmɔ anumi lɛlɔ. Na oloƒui ɔmmɔ ku Katɔti bekyuli ƒui katɔ bɔkpali bɔbla akpala enwi.
66008004	Oloƒui ɔni mɔɔkywí mmɔ uyɔ ku Katɔti bekyuli bammɔ katɔ bɔkpali ƒui bɔ́kɔ búsie Katɔti kudɔ ɔ́si Katɔti ɔtu ɔmmɔ enu kemo.
66008005	Ɔmɛni kama ni, Katɔti ɔtu ɔmmɔ úti oloƒui libwi lɛmmɔ na úyile-ni ku ogya ɔni na údie na lɛbi lɛmmɔ lɛlɔ, na úbo éwi kalɔ lɛlɔ na kayawi. Mmɔ ni, línu ɔnantu budu kudu ku kɔku bonwu, na kayaa kaabwɛ ogya, na kalɔ kaakunku.
66008006	Amu na batu maatɛ bani nda kɔkpɛɛ maatɛ kɔmmɔ báklibi lɛlɔ kalɛ na bavwii bana kɔkpɛɛ.
66008007	Katɔti ɔtu udeedi ɔ́vwii nwuna kakpɛɛ. Mmɔ kani ni, etubanke ku ogya ɔni násalaku ubugya ɔ́bwɛ úbewi kalɔ lɛlɔ na kalɔ kemodi ku egyii lɛkpa lɛtɛdi lɛ́kywi. Nsu livo ƒui lɛ́kywi.
66008008	Ɔmɛni kama ni, Katɔti ɔtu unyɔdi lɛnɔ ɔ́vwii nwuna kakpɛɛ. Amu na úbo lɛla lɛni nálɛ aani kɔbi kɔni mɔɔda ku ogya útákya ɛpu kemo. Na ɛpu lɛkpa lɛtɛdi ƒui línwini ubugya.
66008009	Na ketu kemo bebweyi lɛkpa lɛtɛdi ƒui békpi. Na lɛkɔlɔ linengudi ƒui lɛkpa lɛtɛdi lɛ́kywi.
66008010	Katɔti ɔtu ɔtɛdi ɔ́vwii nwuna kakpɛɛ. Amu na lɛyabi bonwu lɛdi lɛni mɔɔda aani ogya lɛ́lɛ líbo lɛ́si kayaa na lɛ́yu ntukpa ƒui lɛkpa lɛtɛdi ku abiɔ ƒui lɛlɔ.
66008011	Lɛyabi lɛmmɔ lɛnyi ndi Ɔdu Kati Kati. Ntu lɛkpa lɛtɛdi lɛmmɔ ƒui lɛ́yu ɔdu, na bekyuli pii badi békpi na ntu bɔmmɔ ɔdu ɔsu.
66008012	Amu na ɔtu unedi ɔ́vwii nwuna kakpɛɛ. Na lɛla lɛdi lɛ́yila ɔƒɛ ku kɔbuli ku ayabi lɛkpa lɛtɛdi bukeye. Anwuɔsu usien ku ɔƒɛ limeyi lɛkpa lɛtɛdi lɛ́sɔ lítanu bukeye.
66008013	Amu ka nnye mɔɔnu budie bɔtina bɔmɛni ni, lɛ́nu kɔdigbo aasɛ ɔdi ɔni néveyi ɔkɛ kayaa kakaaka, na ɔ́su ku lɛdi momoomo ɔnini, “Si uwi ɔni na Katɔti batu ɛtɛ bani nébu mɛni bávwii bana kɔkpɛɛ ni, muute bekyuli bani ƒui nli kalɔ lɛlɔ bɔbwɛ, bɔbwɛ, bɔbwɛ kɔtɛ!”
66009001	Amu na Katɔti ɔtu ɔlɔndi ɔ́vwii nwuna kakpɛɛ. Na lɛ́nu ɔtu ɔdi ka ɔ́nu ɔ́si katɔ aani lɛyabi úbayu kalɔ. Na Katɔti úte-nwu ɔyikun ɔni mɔɔbala kasuudikɔ ubu bonwu ɔmmɔ kenye.
66009002	Ɔtu ɔmɛni ɔ́lɛmi ubu bonwu ɔmɛni na uyɔ ɔ́lɛ ubu ɔmmɔ kemo aani uyɔ ɔni mɔɔlɛ́ taasi lɛgyavonku bonwu lɛdi kemo. Na ɔƒɛ bukeye ku kayaa kábla suu na uyɔ ɔmmɔ ɔsu.
66009003	Baalɔlɔ bani muubile edula badi báyu bási uyɔ ɔmmɔ kemo bébo kalɔ, na Katɔti úte-ma ɔyikun aani ɔni na batamlukpa bebo kalɛ.
66009004	Na ɔ́su baalɔlɔ bammɔ ka batabla livete iye livo iye kugyii kɔdi kalala ntu bekyuli bani na Katɔti útese likpo na bana atɛntɛ.
66009005	Útete baalɔlɔ bammɔ ulu ka baya na ukyuli ɔdi ukpi, nsu babla-ma kalala na bebo abi na benu ɔlɛ abuli alɔ. Na ɔlɛ bunu ɔni nkya lɛbibo lɛmɛni kemo ni, buse aani kalɛ na katamlukpa kaata.
66009006	Ɔƒɛni na abuli alɔ ammɔ kemo ni, badubo kukpi bɔwia, nsu balákɛ-ku. Badubɔwia banii beekpi, nsu kukpi kɔdubo-ma bukeli.
66009007	Baalɔlɔ bammɔ bɔnu buse aani bapɔnkɔ bani nnye kagyumana bete kekpo. Na kɔbwa kɔni nálɛ sika ugyiedi kɔgabwa kubi-ma eli. Na bana anumi álɛ bekyuli anumi.
66009008	Bana lili linwini lise gyɔlɔɔ, na bana kenye kemo anyi ese aani gyata anyi.
66009009	Na béti ala ani nse aani abuala lɛwu lɛni mɔɔgyumana kayi bákya. Na kɔku kɔni na bana avwi aabla ni, aaku aani kɛɛkɛ pii ɔni bapɔnkɔ báni béselaku kekpokɔ.
66009010	Baalɔlɔ bamɛni bebo lɛka ku akplɛ aani batamlukpa kalɛ na bana lɛka lɛmɛni kemo, na bebo ɔyikun ɔni na badubo buti bɔbla bekyuli kalala abuli alɔ.
66009011	Bebo ɔga ɔni ndi ɔtu ɔni mɔɔnu kasuudikɔ ubu bonwu ɔmmɔ lɛlɔ. Ɔtu ɔmmɔ lɛnyi na Hebri lɛdi kemo ndi Abadon. Na Griki lɛdi kemo ni, nwuna lɛnyi ndi Apolion ɔni kalɔ ndi Ɔkyulane.
66009012	Bɔbwɛ lɛla lideedi lɛ́vi. Na alakpa anyɔ ani ndanku bɔbwɛ inyɔ bɔni nébu ni, adubo bɔlɛ.
66009013	Amu na Katɔti ɔtu ɔkundi ɔ́vwii nwuna kakpɛɛ. Na línu lɛdi lɛdi ka lɛ́si sika ugyiedi lɛbi lɛni nnye Katɔti anumi ekpo ene ammɔ lɛlɔ lɛdubo.
66009014	Lɛdi lɛmmɔ lɛ́su Katɔti ɔtu ɔkundi ɔmmɔ ɔnini, “Táƒɛnimi batu ine bani na bényimi bése Euƒrate ketu bonwu kudɔ!”
66009015	Amu na báƒɛnimi batu ine bamɛni bani na bényimi-ma bése mmɔ bete ka báƒɛnimi-ma na ɔdɔ ɔmɛni lɛlɔ na limeyi lɛmɛni kemo na kɔbuli kɔmɛni kemo na lɛkwa lɛmɛni tutuutu kemo kalɛ na badu bayawine ƒui lɛkpa lɛtɛdi.
66009016	-
66009017	Ɔƒɛni na lɛla lɛni bédie bátina-mi mɛni kemo ni, lɛ́nu bekpone pii bani nlie bapɔnkɔ lɛlɔ bésela kekpokɔ. Na básu-mi bana bumomo ɔni ndi bekyuli bɔka etili eti ene. Na abuala lɛwu lɛni mɔɔgyumana-ma kayi mmɔ égyie aani ogya, na eekeye aani ɛpu ku ogya atabi. Bapɔnkɔ bammɔ eli ese aani bagyata eli, na ogya ku uyɔ ku agyakpabi aalɛ́ taasi-ma inye kemo.
66009018	Na alakpa atɛ ani ndanku kukpi na ási bapɔnkɔ bamɛni inye kemo ɔsu ni, bekyuli lɛkpa lɛtɛdi sɔɔn békpi.
66009019	Ɔsika bapɔnkɔ bammɔ ɔyikun ɔkya bana inye ku lɛka kemo. Bana lɛka libo eli aani balakpi kalɛ, na beeti taadu bekyuli.
66009020	Bekyuli bakladi bani ƒui nétekpi na alakpa atɛ ani ndanku kukpi mmɔ kemo ni, béténwini kama bátákya ala ani na ama alati béti bana enu bábla bése béte lɛlɔ ka bataakpa. Ala amɛni adanku ayu ekpidi ku bana baƒiɔ bani na béti sika ugyiedi ku ɔƒualadi bávɔ ku kalɔ kemo abuala ku atabi ku egyii ani na bánwi. Nsu ala amɛni ƒui ni, alánu na elenu na elesie muedi!
66009021	Bétenwini kayi na bana bekyuli bɔdu ku evo ala bɔbla kudɔ iye kɔsɔnɔ ala bɔbla ku kuyu kudɔ.
66010001	Amu na lɛ́nu Katɔti ɔtu ɔyikune ɔbambadi ka ɔ́si katɔ ɔɔyu. Na uyɔlɔ ɔ́ka ɔ́mana-nwu aani kɔdi, na bukeye bɔ́ka bɔ́mana-nwu lili. Nwuna anumi eekeye aani ɔƒɛ kalɛ, na nwuna lɛgba lise aani akpa ani nnye kalɔ na aada aani ogya.
66010002	Kakunkɛ blii suɛ kadi kébimi kakya-nwu kɔnu. Na úti nwuna kɔdianu ɔgba únyene ɛpu lɛlɔ, na úti kɔmiinu ɔgba únyene kalɔ lɛlɔ.
66010003	Amu na údie lɛdi momoomo aani gyata kalɛ. Na ka ɔ́va ni, kayaa kábwɛ ogya ku kɔku bonwu maatɛ!
66010004	Ka línu kɔku bonwu kɔmɛni ni, líse kalɔ nnii muunweni lɛla lɛni na línu. Nsu lɛdi lɛdi lɛ́si katɔ na lɛ́su-mi lɛnini, “Ɔlɛka abɛla lɛla lɛni na énu na kɔku bonwu kɔmmɔ kemo ese, na tenweni-nya.”
66010005	Amu na lɛ́nu ka ɔtu ɔni nnye kalɔ ku ɛpu lɛlɔ mmɔ ɔ́talaku kɔdianu kɔnu katɔ.
66010006	Na ɔ́kpali ala ɔ́lɔ Katɔti lɛnyi. Ɔ́lɔ Anwu ɔni nli ngba ɔ́si ɔƒɛni úsela ƒui ɔni nédie katɔ ku kalɔ ku ɛpu ku ala ani nkya-nya kemo ƒui. Na ɔ́su ɔnini, “Katɔti ɔsɔ ulebile uwi!
66010007	Kabla kabɛdi kani na ɔ́su nwuna kenye bediene bani ndi nwuna kabla bablane ka kadubɔlɛ ni, kadubo kete lɛni si Katɔti ɔtu maatɛdi ɔmmɔ ɔ́vwii nwuna kakpɛɛ.”
66010008	Ɔmmɔ kama ni, lɛdi lɛni nátɛmiku-mi lɛ́si-ku katɔ mmɔ lɛ́sɔ lɛ́su-mi lɛnini, “Sie na atáƒɔ kakunkɛ kani nkya Katɔti ɔtu ɔni nnye ɛpu ku kalɔ lɛlɔ mmɔ kɔnu kemo.”
66010009	Amu na lísie ɔtu ɔmmɔ kudɔ na lɛ́su-nwu nnii uti kakunkɛ kammɔ ute-mi. Amu na ɔ́su-mi ɔnini, “Ƒɔ, na eti-ka akun! Mɔɔsu-ɔ ka ɔdubo ɔdu bɔyu na ƒula kaƒɔ kemo, nsu ɔdubɔyu-ɔ emini aani uwɔ na ƒula kenye kemo.”
66010010	Amu na lɛ́ƒɔ kakunkɛ kammɔ, na lɛ́kun. Na ɔ́yu-mi emini na kenye kemo. Nsu ka líbweli-ka lɛ́wɔlɔ ni, ɔ́yu ɔdu na mina kaƒɔ kemo.
66010011	Nwuna kama ni, ɔtu ɔmmɔ ɔ́su-mi ɔnini, “Ɔlɛka asɔ esie anumi eteedie Katɔti litemi lɛni ndanku bekyuli lidu lidu na kalɔ pii lɛlɔ ku adi lidu lidu batɛmine ku baga pii lɛlɔ ete bekyuli.”
66011001	Ɔmmɔ kama ni, Katɔti úti ugyii ɔdi úte-mi ɔni nse aani lɛkɔkula. Na ɔ́su-mi ɔnini, “Sie na atákɔku mina kakpakɔ ku lɛbi lɛni lɛlɔ na baakpá na katɔ mmɔ, na aka bekyuli bani ƒui nkya mmɔ beemwi-mi.
66011002	Nsu takɔku keyi, ɔsika béti mmɔ béte bekyuli bani naaadi Yudaƒuɔ. Badubo mmɔ ku ɔma ɔmmɔ ƒui lɛgba butu bɔvi abuli aavlene-anyɔ.
66011003	Ndubute mina kenye bediene inyɔ ɔyikun na beedie-mi kenye na emeyi apimu unwi ku emeyi eti alɔ ku leevu kemo. Badubunyimi adala ani mɔɔtina ka bewulo kɔnyana na bekyuli alaekpidi ɔsu.”
66011004	Ɔkya Bunweni Kedee Ɔku kemo ka inɔ egyii anyɔ ku sika ugyiedi ligyii inyɔ lɛni lɛlɔ na asogya ɔsia ni, linye Kayawi Ƒui Unwoti anumi na katɔ. Na akpa anyɔ amɛni enye ete Katɔti kenye bediene inyɔ bamɛni.
66011005	Si ukyuli ɔdi ɔ́kya ɔkplu ɔnii ɔɔbla-ma kalala ni, ogya ɔdubo bɔlɛ bɔsi bana kenye kemo na ɔkyula bekisine bammɔ. Na ukyuli biala ɔni mɔɔwia ɔnii ɔɔbla-ma kalala ni, ulu ɔmmɔ lɛlɔ kani na ɔdubɔsia ukpi.
66011006	Bebo ɔyikun ka betile ɔnantu na ɔsɔ ulana na uwi ɔni kemo na beedie Katɔti kenye mmɔ. Na bebo ɔyikun lɛnɔ na ntukpa ƒui lɛlɔ kalɛ na baya na bunwini ubugya. Na bebo ɔyikun lɛnɔ na baya na lɛlɛ lidu lidu libo kayawi ƒui lɛlɔ uwi biala na baayɔ́.
66011007	Ɔƒɛni si bédie Katɔti kenye báwɔlɔ ni, eƒiebuo ɔni nási ɔɔlɛ́ kasuudikɔ ubu bonwu ɔmmɔ kemo ɔda bukpoku-ma na ɔdi-ma lɛlɔ na ɔdu-ma lɛnɔ.
66011008	Bana ɔlɔna ɔdubɔtɛ lɛblɔnu lɛlɔ na ɔma unengudi ɔni baalɔ na lɛsugba kemo banii Egyipte iye Sodom. Mmɔ na bákana Blɔti bámana ugyii lɛlɔ.
66011009	Ama bani nási bekyuli ku kadi ku adi lidu ƒui akɔ ku kalɔ ƒui lɛlɔ ni, badubo bekyuli bamɛni ɔlɔna bɔnu emeyi atɛ ku kakɛ sɔɔn. Nsu badubuni na baláva-ma.
66011010	Na bekyuli bani nlie kalɔ lɛlɔ badubo kubiti bɔkɛ na nkyuli inyɔ bammɔ kukpi ɔsu. Badubo limeyi bɔdi na bete lɛlɔ ala, ɔsika kenye bediene inyɔ bammɔ béti lɛbibo pii béboku kayawi bekyuli lɛlɔ.
66011011	Na emeyi atɛ ku kakɛ kama ni, ɔƒɛƒɛɛ ɔni muute ngba ɔ́si Katɔti kudɔ úbo na úduo-ma lɛlɔ kemo na báta bénye. Na bani ƒui nánu-ma ni, liƒu lɛ́da-ma.
66011012	Mmɔ na kenye bediene inyɔ bammɔ bénu lɛdi bonwu lɛdi ka lɛ́si katɔ na lɛ́su-ma lɛnini, “Bibo katɔ mɛni!” Ka bana bekisine baanu ni, bákɔ bésie katɔ na uyɔlɔ kemo.
66011013	Kɔnakunwi ni, kalɔ bɔkunku kpakplaa bɔdi bɔ́lɛ na ɔma ɔmmɔ lɛkpa leevudi lɛ́bwɛ, na bekyuli mpimu maatɛ békpi. Liƒu pim líƒie bekyuli bakladi, na bákɔliku Ati ɔni nkya katɔ lɛnyi katɔ!
66011014	Bɔbwɛ lɛla linyɔdi lɛ́vi, na lɛtɛdi lɛdubo lɛmmɔ kama bɔsia uwi klukui.
66011015	Ɔmmɔ kama ni, Katɔti ɔtu maatɛdi ɔ́vwii nwuna kakpɛɛ. Na línu ka bekyuli pii báva na katɔ mmɔ básu banini, “Kayawi lɛga kadikɔ ƒui kénwini bula Unwoti Katɔti ku nwuna Ukyuli Ɔƒunadi kadi! Na ɔdubo lɛlɔ bɔdi ɔ́si ɔƒɛni úsela ƒui!”
66011016	Amu na benengu aavlanyɔ-ine bani nlie Katɔti anumi na bana agaboku lɛlɔ báyu bébi kalɔ na bémwi Katɔti.
66011017	Na baasu banini, “Blɔti ɔni mbo ɔyikun ƒui, ɔni nli na úlie, bɔɔgyá-a enu, ɔsika áƒɔ ƒula ɔyikun ubendi na ése kalɔ aadi lɛlɔ!
66011018	Bekyuli bani ƒui nátaƒɔ-ɔ bátadi ni, béti kɔnyi. Anwuɔsu ƒula kɔtu bɔni kúbo-ma lɛlɔ. Ɔsika uwi údu ka atɛku bekyuli litemi. Ɔdi uwi ɔni na adubɔƒɔ kayu kabuni ete ƒula kabla bablane ku kenye bediene ku ƒula bekyuli ƒui. Na benengu ku banamu bani ƒui mɔɔbu-ɔ ni, adubɔƒɔ-ma kayu kabuni. Na adubɔkyula bekyuli bekpidi bani nádu ƒula bekyuli na kalɔ lɛlɔ!”
66011019	Amu na bálɛmi Katɔti kakpakɔ kedee, na bánu bunyimi adaka kedee ka use mmɔ. Na kayaa kábwɛ ogya ku kɔku bonwu. Na katɔ keedu taasia kama. Kalɔ kákunku, na etubanke áyu pii!
66012001	Amu na akɔla ala budie taatina bonwu adi áda álɛ kayaa. Na ɔƒɛ ɔ́ka ɔ́mana uleku ɔdi aani kɔdi kalɛ, na kɔbuli kɔkya-nwu lɛgba kalɔ. Na úbi ayabi leevu-inyɔ kagabwa kadi lili.
66012002	Ɔda kaƒɔ. Na ka uwi údu ka ɔwɔ ni, ɔ́va momoomo ka uunú ɔlɛ ɔsu.
66012003	Amu na lɛ́nu akɔla ala bɔnu bɔbambadi lɛnɔ! Liƒu kɔlakpi bonwu kɔdi négyie geen kɔ́da kɔ́lɛ kayaa. Na kubo eli maatɛ ku ese leevu. Na kagabwa kebi-ku lili biala lɛlɔ.
66012004	Na kútiku kayaa ayabi lɛkpa lɛtɛdi ƒui ku nwuna ɔka úbo úbewi kalɔ lɛlɔ. Kunye uleku ɔmmɔ lɛtɔtɔ kalɛ na kuti ubi ɔni na uleku ɔmmɔ wawɔ ɔkun si ɔ́nya ɔ́wɔ-nwu.
66012005	Na uleku ɔmmɔ ɔ́wɔ ɔnanabi ɔni madi kayawi ƒui lɛlɔ ku ɔyikun kpakplaa. Nsu Katɔti Kɔyu kúkpeli ubi ɔmmɔ kɔ́ƒɔ na kúti-nwu kúsienku Katɔti na nwuna lɛgaboku anumi.
66012006	Na uleku ɔmmɔ úkeli úsie ketele kemo likpo lɛni na Katɔti ɔ́klibi úse-nwu. Mmɔ na badubo-nwu lɛlɔ bɔnu emeyi apimu unwi eti alɔ ku leevu.
66012007	Amu na kekpo kálɛ na katɔ. Na Katɔti ɔtu unengudi ɔni ndi Mikael ɔ́tɔnku Katɔti batu bakladi na báta, na ama ku liƒu kɔlakpi kɔmmɔ ku kuna batu lɛnɔ békpo.
66012008	Nsu kɔlakpi kɔmmɔ kútakana-ma kenye bunye. Anwuɔsu básɔ bátakɛ keliekɔ kadi na katɔ mmɔ.
66012009	Na bábɔku liƒu kɔlakpi kɔmmɔ béboku kalɔ. Aku ndi kɔlakpi kɔkukudi bonwu kɔni baalɔ ukisine ɔmmɔ iye Satan, na ɔɔtɔ́lɔ kayawi kemodi ƒui. Bábɔku anwu ku nwuna batu ƒui bábava kalɔ lɛlɔ mɛni.
66012010	Ɔmmɔ kama línu lɛdi bonwu lɛdi na katɔ na lɛɛsu lɛnini, “Ɔƒɛni na Katɔti ngba bɔƒɔ ku nwuna ɔyikun ku lɛgadi lɛ́da lɛ́lɛ. Na nwuna Ukyuli Ɔƒunadi ɔmmɔ kenyekɔ lɛnɔ káda kálɛ. Ɔsika bábɔku baƒɔtaadine ukisine ɔmmɔ bálɛku katɔ mmɔ. Anwu muunye bula Katɔti anumi usien ku ɔƒɛ taawia baƒɔtaadine bammɔ litemi.
66012011	Bula banwani bádi-nwu lɛlɔ ɔkɛnku Koƒonu Ubi ubugya lɛlɔ ku litemi geen lɛni kenye bédie lɛlɔ. Ɔsika bénye kagyumana ka beti bana ngba bakpa.
66012012	Anwuɔsu lɛlɔ lɛyɔ amii bani nkya katɔ mmɔ ƒui! Nsu muute kalɔ ku ɛpu ala ƒui bɔbwɛ! Ɔsika Satan ɔ́ɔda ɔ́lɛ-mii lɛlɔ. Na úti kɔnyi geen, ɔsika ɔgyi ka uwi klukui kani nébu-nwu.”
66012013	Lebo lɛni na liƒu kɔlakpi kɔmmɔ kɔ́nu kɔ́ti ka bábɔku-nwu bábava kalɔ lɛlɔ ni, úse kalɔ ɔ́bi ɔ́siaku uleku ɔni náwɔ ubi ɔnanabi ɔmmɔ.
66012014	Amu na Katɔti úte uleku ɔmmɔ aasɛ bonwu avwi kalɛ na uveyi uteesie nwuna keliekɔ na ketele kemo. Mmɔ na badubo-nwu bɔgyumana akwa atɛ ku kakɛ ɔsiku kɔlakpi kɔmmɔ kudɔ.
66012015	Ɔmmɔ kama ni, kɔlakpi kɔmmɔ kútuo ntu pii bɔdi bɔ́lɛku nwuna kenye kemo kalɛ na bɔgba butéƒie uleku ɔmmɔ na butiku-nwu bɔtɔlɔku.
66012016	Nsu kalɔ kébunku uleku ɔmmɔ na kébimi kenye na káni ntu bɔni nálɛ bɔ́si kɔlakpi kɔmmɔ kenye kemo ƒui.
66012017	Mmɔ ni, kɔlakpi kɔmmɔ kúti kɔnyi kɔ́kya uleku ɔmmɔ geen, na kɔ́gyu kɔ́tɔlɔ kúsie kútékpoku nwuna bawɔ bakladi bani muunú Katɔti litemi na beedie Yesu kenye.
66012018	Amu na kɔlakpi kukpidi kɔmmɔ kɔ́ƒɔ lɛlɔ kɔkya ɛpu kɔtu mmɔ.
66013001	Ɔmɛni kama lɛ́nu eƒiebuo ɔdi ka ɔ́lɛ ɔ́si ɛpu kemo ɔ́kɔ ɔɔlɛ́. Ubo eli maatɛ na ese leevu alɛ-nwu eli ammɔ lɛlɔ. Na lise biala lɛlɔ ni, kagabwa kebi. Na nwuna lili biala lɛlɔ ni, lɛnyi lɛdi lɛsia lɛni muudumi Katɔti.
66013002	Eƒiebuo ɔmmɔ use aani ebuoƒuala, na nwuna lɛgba lise aani kegiti lɛgba, na nwuna kenye kese aani gyata kenye. Liƒu kɔlakpi kɔmmɔ kúti kuna ɔyikun kúte eƒiebuo ɔmɛni ku kuna lɛgaboku ku kenyekɔ kenengudi.
66013003	Eƒiebuo ɔmmɔ lili linwi lɛ́tina aani si ɔ́ƒɔ ɔlɛ ɔni na ɔlɛka ukpi nka. Nsu ɔlɛ ɔmmɔ ɔ́ɔsa. Ɔmɛni ɔ́bla kayawi bekyuli ƒui dɛye dɛye, na basiaku eƒiebuo ɔmmɔ kama.
66013004	Bekyuli bátaalɛ akɔnkɔ teete kɔlakpi kɔmmɔ, ɔsika kúte eƒiebuo ɔmmɔ kenyekɔ kenengudi. Na bátaalɛ akɔnkɔ teete eƒiebuo ɔmmɔ lɛnɔ. Na baasu banii, “Ɔma nse aani eƒiebuo ɔmɛni? Na ɔma makana-nwu bukpoku? Ɔdi uuubo!”
66013005	Eƒiebuo ɔmmɔ ɔ́kɛ ɔyikun na ɔ́di ala lɛlɔ abuli aavlene-anyɔ, na ɔ́talaku lɛlɔ katɔ, na údumi Katɔti geen.
66013006	Úse kalɔ uuwida Katɔti lɛnyi ku nwuna keliekɔ ku bekyuli bani ƒui nlie-nwu kudɔ.
66013007	Ɔ́kɛ ɔyikun ka ukpo Katɔti bekyuli na ɔdi-ma lɛlɔ. Kaba biala ku bekyuli lidu ku adi ƒui ku ama bani nási kalɔ biala lɛlɔ béduo nwuna lɛlɔ bɔdi kalɔ.
66013008	Na bekyuli bani ƒui nlie kalɔ lɛlɔ badubɔlɛ akɔnkɔ bete-nwu, ntu bekyuli bani anyi na bénweni bákya ngba ɔku kemo bése asa na Katɔti údie kayawi. Ngba ɔku ɔmmɔ ɔdi Koƒonu Ubi ɔni na béti bákpa ɔdi.
66013009	Si bibo atu ni, na binu!
66013010	Ukyuli ɔni na badubo buƒie ni, badubuƒie-nwu. Na ukyuli ɔni lɛnɔ na badubo bɔdu na ɔkɛɛ kenye lɛnɔ ni, badubo-nwu bɔdu. Ɔmɛni ɔsu ni, amii Katɔti bekyuli ɔlɛka binye lɛbibo biala kenye kpakplaa na bɛsiaku Blɔti ulu lɛlɔ.
66013011	Amu na lɛ́nu eƒiebuo ɔbambadi ɔni nálɛ ɔ́si kalɔ kemo. Ese anyɔ alɛ-nwu lili aani koƒonubi, nsu ɔ́talaku lɛlɔ katɔ aani liƒu kɔlakpi kɔni muuƒwii.
66013012	Únye eƒiebuo udeedi ɔmmɔ kenye útaabla nwuna kabla. Na únye kayawi kammɔ ƒui lɛlɔ beliene lɛlɔ ka balɛ akɔnkɔ bete eƒiebuo udeedi ɔni ɔlɛ nása mmɔ.
66013013	Eƒiebuo unyɔdi ɔmɛni údie akɔla ɔ́tina-ma, na ɔ́ya na ogya muedi ɔ́si katɔ úbo kalɔ lɛlɔ na ukyuli biala anumi.
66013014	Ɔ́tɔlɔ bekyuli bani ƒui nlie kalɔ lɛlɔ na nwuna akɔla bɔbla ani na ɔ́bla ɔkɛnku eƒiebuo udeedi ɔmmɔ lɛlɔ ɔsu. Ɔ́ya na bekyuli bammɔ bése baƒiɔ badi béte lɛlɔ, na bávɔ-ma na bese aani eƒiebuo udeedi ɔni náƒɔ ɔlɛ ka bébeyi-nwu ɔkɛɛ nsu ɔmua uli ngba.
66013015	Eƒiebuo unyɔdi ɔmmɔ ɔ́kɛ ɔyikun ka ɔnwuna ngba ɔƒɛƒɛɛ ɔkya eƒiebuo baƒiɔ bani na bése béte lɛlɔ mmɔ kemo kalɛ na ɔkana butemi, na ɔya na badu bekyuli bani ƒui naaadubo akɔnkɔ bɔlɛ bute-nwu.
66013016	Na eƒiebuo ɔmmɔ únye bekyuli ƒui lɛlɔ, banamu ku benengu, balakɛne ku bawabane ku bekyuli bani mɔɔbla bekyuli bamba kabla ku bani mɔɔbla ama alati kabla ka bese-ma likpo na bana kɔdianu kɔnu lɛlɔ iye bana atɛntɛ.
66013017	Ukyuli ɔdi biala ulakana na weye lɛla lɛdi wasiku ɔdi kudɔ iye uye lɛla lɛdi ute ukyuli bamba lɛnɔ si uuubo likpose lɛmmɔ. Na likpose lɛmmɔ nnye nte eƒiebuo ɔmmɔ lɛnyi iye bumomo bɔka bɔni nnye lɛnyi lɛmɛni kenye.
66013018	Ntu ebo lɛnunda asa na ala amɛni adubɔbla-a nwaa. Ukyuli ɔni makana ni, ɔwia bumomo bɔni nnye eƒiebuo ɔmɛni lɛnyi kenye kalɔ unu. Ɔsika bumomo bɔmɛni bɔdi bɔka bɔni nnye nte ukyuli lɛnyi. Na bumomo bɔmmɔ ndi 666.
66014001	Ɔmɛni kama ni, lɛ́nu na budie taatina bɔmmɔ kemo ka Koƒonu Ubi ɔmmɔ unye Sion kɔbi lɛlɔ. Na bekyuli bani mabla aani mpimu eti anyɔ ku aavlene-ine benye mmɔ. Na bekyuli bamɛni atɛntɛ ni, bénweni Koƒonu Ubi ɔmmɔ ku Ɔti lɛnyi básia.
66014002	Amu na línu lɛdi bonwu lɛdi lɛni nse aani ntu bɔni mɔɔgbá taayu lɛtakpɛ bonwu lɛdi lɛlɔ na lɛ́sɔ lɛ́lɛ aani si katɔ muudu ku kɔku bonwu. Lɛnɔ ni, use aani ɔnu na bagyane baagyá na lɛbentaa lɛlɔ.
66014003	Na nkyuli mpimu eti anyɔ ku aavlene-ine bamɛni badi bekyuli bani na bédie básiku kayawi na bákɛ ngba bɔƒɔ. Na bana ƒui benye lɛgaboku ku Katɔti ngba batu ine bammɔ anumi ku benengu bammɔ anumi. Na béteedie ɔnu ɔwɔdi ɔni na ama lɛti pɛ kani nákana-nwu bɔtɛya.
66014004	Ama ndi bekyuli bani náda lɛlɔ sɛɛn. Na bana lɛlɔ lilese lɛlɔ na lɛsɔnɔdi ala lɛlɔ ɔsu. Ama mɔɔsiaku Koƒonu Ubi ɔmmɔ likpo biala na úsela. Ama na bédie bálɛku bayawine ƒui akɔ. Na ama ndi bekyuli bedeedi bani na béti béte Katɔti ku Koƒonu Ubi ɔmmɔ.
66014005	Likpidi lɛɛɛma bekyuli bamɛni lɛlɔ, na ɔkɔ lɛla lɛdi lɛɛɛda-ma.
66014006	Ɔmmɔ kama lɛ́nu Katɔti ɔtu ɔbambadi ɔdi ka úveyi ɔɔví kayaa katɔ katɔ ku litemi buni lɛni nse nte uwi biala. Litemi lɛmmɔ lɛsa na úbo úbakɔ ute bekyuli bani nlie kayawi kamɛni lɛlɔ. Na ama ndi kalɔ biala lɛlɔ bekyuli ku kaba biala ku adi ƒui batɛmine ku bekyuli lidu ƒui.
66014007	Ɔ́su ku lɛdi bonwu ɔnini, “Bɛbu Katɔti na bɛkɔliku-nwu lɛnyi katɔ! Ɔsika nwuna uwi údu ka ɔtɛku bayawine ƒui litemi. Bimwi anwu ɔni nábla katɔ ku kalɔ ku ɛpu ku ntukpa ƒui!”
66014008	Katɔti ɔtu unyɔdi ɔsia udeedi kama na ɔɔva momoomo ɔnini, “Úbuli! Babilon bonwu ɔmmɔ úbuli geen! Kayawi bekyuli ƒui báni ɔma ɔmmɔ alaekpidi bɔbla békpi aani ntɛ. Na ɔ́tɔlɔ-ma aani kalɛ na ɔyalɛ ɔɔtɔ́lɔ bekyuli taatákya likpidi kemo.”
66014009	Katɔti ɔtu ɔbambadi ɔsia bammɔ kama na ɔɔva ku lɛdi momoomo ɔnini, “Bekyuli bani mɔɔlɛ akɔnkɔ teete eƒiebuo ɔmmɔ ku nwuna baƒiɔ bani na bávɔ béte lɛlɔ ni, ama náƒɔ eƒiebuo ɔmmɔ likpose na bana lɛtɛntɛ iye kɔnu.
66014010	Ama na Katɔti ɔdubɔya na babani nwuna kɔnyi lɛbibo ɔɔƒɛɛ ku ɔdu kati kati! Ogya ku ogya atabi adubo-ma bɔkyula na Katɔti batu kedee ku Koƒonu Ubi anumi.
66014011	Na ogya ɔni mɔɔkyula-ma uyɔ ɔdubɔkɔ uteesie katɔ uwi ƒui. Na usien ku ɔƒɛ ni, bekyuli bamɛni balákɛ bɔnwuna! Ɔsika ama mɔɔlɛ akɔnkɔ teete eƒiebuo ɔmmɔ ku nwuna baƒiɔ, na báƒɔ nwuna lɛnyi likpose.
66014012	“Ɔmɛni ɔsu ɔlɛka amii Katɔti bekyuli bani mɔɔdi Katɔti litemi lɛlɔ na bɛsiaku Yesu kama ulu lɛlɔ ni, binye lɛbibo kenye kpakplaa.”
66014013	Ɔmmɔ kama línu lɛdi lɛdi ka lɛ́si katɔ na lɛɛsu lɛnini, “Nweni ala amɛni. Bekyuli bani na lɛlɔ lɛdubɔyɔ-ma ndi bani ndubukpi ka básiaku Blɔti kama ɔ́si ɔƒɛni úsela ɔsu.” Na Katɔti Kɔyu kɔɔtuna kɔnini, “Ɛɛn, badubɔkɛ bɔnwuna! Na badubɔkɛ bana kabla kɔsia!”
66014014	Ɔmmɔ kama ni, lɛ́nu uyɔlɔ ƒututuutu ɔdi. Na lɛ́nu ka ukyuli ɔni nálɛ Ukyuli Ɔyawine Ubi ulie uyɔlɔ ɔmmɔ lɛlɔ, na sika ugyiedi kagabwa kebi-nwu lili. Na ɔda lɛsaka.
66014015	Amu na ɔtu ɔbambadi ɔ́lɛ ɔ́si kakpakɔ mmɔ na ɔ́va ku lɛdi momoomo ɔɔsu ukyuli ɔni nlie uyɔlɔ ɔmmɔ lɛlɔ ɔnini, “Awɔ, sala Katɔti bekyuli lɛku kayawi aani kalɛ na beeti lɛsaka taanwa edula. Ɔsika uwi údu ka basala-ma bete-nwu.”
66014016	Amu na ukyuli ɔni nlie uyɔlɔ lɛlɔ mmɔ ɔ́sala-ma na kalɔ kammɔ lɛlɔ ƒui.
66014017	Ɔmmɔ kama lɛ́sɔ lɛ́nu Katɔti ɔtu ɔbambadi ka ɔ́si Katɔti kakpakɔ mmɔ ɔ́yu úbo, na anwu lɛnɔ ɔ́da asɔsɔ ɔni mbo ɔbi.
66014018	Na ɔtu ɔbambadi lɛnɔ ɔ́si Katɔti lɛbi lɛmmɔ kudɔ úbo. Na anwu ndi ɔni mɔɔdi ogya lɛlɔ. Ɔtu ɔmmɔ ɔ́va ku lɛdi momoomo na ɔ́su Katɔti ɔtu ɔni nda asɔsɔ mmɔ ɔnini, “Awɔ, sala bekyuli bekpidi lɛku kayawi aani kalɛ na beeti asɔsɔ ɔni mbo ɔbi teede egyiibi. Ɔsika uwi údu ka basala-ma.”
66014019	Anwuɔsu Katɔti ɔtu ɔmmɔ ɔ́sala bekyuli bammɔ na kayawi lɛlɔ, na úti-ma útéwi kesii kani na Katɔti ɔdubɔni-ma kɔtu aani ebi ani béte béwi ntɛ kablakɔ.
66014020	Na ɔ́ni-ma kɔtu na ɔma ɔmmɔ kabanye aani kalɛ na baamana ntu teedie ebi ammɔ kemo. Na ubugya ɔ́gba ɔ́si mmɔ, na ɔ́ƒɔ kalɛkɛ kammɔ ƒui. Na ubugya ɔmmɔ bɔgyu ɔdubudu ukyuli limɔ.
66015001	Na lɛ́sɔ lɛ́nu akɔla budie taatina bonwu bɔbambadi na katɔ bɔni nábla-mi kalɛ kadi. Lɛ́nu batu maatɛ ka bada lɛbibo maatɛ lɛni ndi lɛbibo maatɛ likplodi. Ɔsika ɔmɛni kemo na Katɔti kɔnyi kúdu kɔ́wɔlɔ.
66015002	Na lɛ́nu kalɔ kani nwi aani ɛpu na use kede kede aani kanu kani kemo na ogya ɔɔda. Na ɛpu ɔmmɔ amadɔ ni, bekyuli benye beedie lɛnu na baagyá lɛbentaa lɛni na Katɔti úte-ma. Ama nádi eƒiebuo ɔmmɔ ku nwuna baƒiɔ ku bumomo bɔni nnye nte nwuna lɛnyi lɛlɔ.
66015003	Na lɛnu lɛni na beedie mmɔ ni, lɛdi Mose ɔni ndi Katɔti kabla ɔblane ku Koƒonu Ubi ɔmmɔ lɛnu. Na beedie banini, “Blɔti ɔni mbo ɔyikun ƒui, ƒula ala bɔbla ébomo, na bulakana-nya kalɔ bunu. Na ƒula ablala ese siin, na ƒula etemila adi litemi geen. Awɔ ndi Uwi Ƒui Ɔga.
66015004	Ɔma makana-a anumi bunye na ulayia awɔ Blɔti, na uleti bumwi ulete ƒula lɛnyi? Ɔsika awɔ lɛti nse kedee, na kalɔ ƒui bekyuli badubo babakya-a lili kalɔ. Ɔsika bédie bátina ka aabla lɛla biala ulu siin lɛlɔ.”
66015005	Ɔmɛni kama ni, lɛ́nu ka bálɛmi kakpakɔ kedee na katɔ. Na adaka ɔni kemo na Katɔti bunyimi bɔkya ni, use mmɔ.
66015006	Na Katɔti batu maatɛ bani nda lɛbibo maatɛ bammɔ bálɛ bási Katɔti kakpakɔ mmɔ. Na bakya lɛwu lɛƒualadi lɛni muukeye na sika ugyiedi kɔbuli kɔ́da kɔ́mana-ma kayi.
66015007	Amu na ngba batu ine bammɔ kemo unwi úti sika ugyiedi kɔlaku kɔni na Katɔti ɔni nli ngba uwi ƒui kɔnyi kúyi úte batu maatɛ bammɔ.
66015008	Na Katɔti kakpakɔ kammɔ kemo kéyi ku uyɔ ɔni nási Katɔti ɔyikun ku bukeye kemo. Na ukyuli biala ulakana kakpakɔ kammɔ kemo buduo, amu ntu batu maatɛ bammɔ béti lɛbibo maatɛ lɛmmɔ béboku kayawi báwɔlɔ.
66016001	Amu na línu lɛdi bonwu lɛdi ka lɛɛtɛmi taasiku Katɔti kakpakɔ mmɔ úte batu maatɛ bammɔ ɔnini, “Bisie na bitéwilimi Katɔti kɔnyi kalaku maatɛ kammɔ biwi kayawi lɛlɔ!”
66016002	Amu na Katɔti ɔtu udeedi úsie na útéwilimi nwuna kalaku úwi kayawi lɛlɔ. Ɔmmɔ ɔ́ya na alɛbi álɛ éwi bekyuli bani mbo eƒiebuo ɔmmɔ likpose na baalɛ akɔnkɔ teete nwuna baƒiɔ mmɔ lɛlɔ.
66016003	Amu na Katɔti ɔtu unyɔdi úwilimi nwuna kalaku úwi ɛpu kemo, na ntu bɔmmɔ búnwini ubugya aani ɔni nkya ukpine. Na lɛla biala lɛni mbo ngba na lɛkya ɛpu kemo mmɔ líkpi.
66016004	Amu na ɔtu ɔtɛdi úwilimi nwuna kalaku úwi ntukpa ku abiɔ ƒui kemo na búnwini ubugya.
66016005	Amu na línu ka ɔtu ɔni mɔɔnu ntukpa lɛlɔ ɔ́su ɔnini, “Awɔ ɔni nli na élie ni, awɔ nse kedee. Ɔsika átɛ etemila amɛni ƒui na ulu siin lɛlɔ.
66016006	Bekyuli bamɛni nádu ƒula bekyuli ku kenye bediene. Anwuɔsu na éte-ma ubugya ukpidi ɔmɛni na báni. Lɛla lɛni námanku-ma na baaƒɔ́!”
66016007	Amu na línu lɛdi lɛni nási Katɔti lɛbi lɛmmɔ kudɔ ka lɛ́su lɛnini, “Blɔti ɔni mbo ɔyikun ƒui, ƒula litemi bɔtɛ buse siin, na ƒula etemila adi litemi geen.”
66016008	Ɔmmɔ kama ni, ɔtu unedi úwilimi nwuna kalaku úwi ɔƒɛ lɛlɔ na béte kuƒi ka nwuna ogya ɔkyula bekyuli.
66016009	Na bekyuli bákywi ɔ́si ogya liwulu kpakplaa lɛmmɔ ɔsu. Na béwida Katɔti lɛnyi, ɔsika nwuna ɔyikun ɔsu na lɛbibo lɛmɛni líbo-ma lɛlɔ. Nsu ɔmɛni kama ƒui ni, bétenwini kama bátakya bana ekpidi na bemwi Katɔti.
66016010	Amu na ɔtu ɔlɔndi úwilimi lɛla lɛni nkya nwuna kalaku kemo úwi eƒiebuo ɔmmɔ lɛgaboku lɛlɔ. Na kalɔ kani lɛlɔ na eƒiebuo ɔmmɔ ɔɔdi lɛga ƒui kábla suu kɔnakunwi! Na bekyuli baadu anyi na lɛbibo ɔsu.
66016011	Na bekyuli bammɔ béwida Katɔti, ɔsika bana alɛbi áya na beenú ɔlɛ geen! Nsu bátada bana alaekpidi bɔbla bátaya.
66016012	Ɔmmɔ kama ni, ɔtu ɔkundi úwilimi lɛla lɛni nkya nwuna kalaku kemo úwi Euƒrate ketu kebendi kammɔ kemo. Na ketu kammɔ kákwi kalɛ na baga bani nási ɔƒɛ katukɔ bakɛ kavinkɔ.
66016013	Amu na lɛ́nu ayu ekpidi atɛ ani nálɛ aani bapɔtɔlɔ ka bási baalɛ́ liƒu kɔlakpi kɔmmɔ kenye ku eƒiebuo udeedi ɔmmɔ kenye ku eƒiebuo unyɔdi ɔni baalɔ ɔkɔ kenye udiene kenye kemo.
66016014	Ayu ammɔ ndi ukisine ayu ekpidi ani muudie akɔla taatina. Na ayu atɛ amɛni muusié kayawi baga ƒui kudɔ kalɛ na basala lɛlɔ na bekpo Katɔti bekyuli na Katɔti ɔni ndi Ɔyikune Ƒui limeyi linengudi lɛmmɔ lɛlɔ.
66016015	“Binu! Ami Yesu ndubo bɔda bɔlɛ-mii lɛlɔ kɔnakunwi aani uyune kalɛ! Lɛlɔ lɛdubɔyɔ ukyuli ɔni nnye kagyumana na ɔda adala ani mɔɔtina ka use siin uwi biala kemo, kalɛ na ulakɛ kasɔngya ku kɔƒa na kadi akɔ!”
66016016	Amu na ayu ekpidi ammɔ ásala baga bammɔ na likpo lɛni baalɔ na Hebri kemo bani Armagedon.
66016017	Amu na Katɔti ɔtu maatɛdi úwilimi lɛla lɛni nkya nwuna kalaku kemo úwi kayaa. Na lɛdi bonwu lɛdi lɛ́ku lɛ́si lɛgaboku kudɔ na Katɔti kakpakɔ mmɔ, na lɛɛsu lɛnini, “Ɔ́sa!”
66016018	Na kayaa kábwɛ ogya ku kɔku bonwu, na katɔ keedu taasia kama! Na kalɔ kaakunku ɔni na kalɔ bɔkunku bɔmmɔ udu bútalɛ kudii ɔ́si uwi ɔni na Katɔti údie ukyuli!
66016019	Na ɔma unengudi ɔmmɔ ɔ́bwɛ úle akpa atɛ, na lɛma linengudi lɛkladi lɛni nkya kayawi ekpo ƒui lɛ́bwɛ ƒui. Mmɔ ni, Katɔti únyimo Babilon ɔma unengudi ɔmmɔ ekpidi na ɔ́ya na ɔ́ni nwuna kɔnyi lɛbibo ɔɔƒɛɛ ɔmmɔ ƒui.
66016020	Na ntuntɛ kɔlɔ ku abi ani ƒui nkya ni, áyii ákya.
66016021	Etubanke bonwu adi aani atakpɛ áyu ási kayaa ábaƒiɛmi bekyuli, na béwida Katɔti ɔ́si ɔgbankpi ɔmɛni ɔsu.
66017001	Amu na batu maatɛ bani nda kɔlaku kɔmmɔ kemo unwi úbo-mi kudɔ na ɔ́su-mi ɔnini, “Bo, na lɛtina-a kalɛ na badubo ɔyalɛ ɔni náƒɔ lɛnyi mmɔ kɔtu bɔni. Anwu ndi ɔma unengudi ɔni na bátu bényene ntukpa pii kudɔ.
66017002	Na kayawi baga bákya béteesie teesie ɔma ɔmmɔ kemo aani kalɛ na banana beesié ɔyalɛ kudɔ. Na ɔma ɔmmɔ ekpidi bɔbla bɔ́ƒɔ kayawi bekyuli lɛlɔ kemo aani kalɛ na baaní ntɛ teekpi.”
66017003	Ɔtu ɔmmɔ ɔ́kpanku-mi úsienku ketele kemo na kɔyu kemo. Mmɔ na lɛ́nu uleku ɔdi ka ulie eƒiebuo ugyiedi lɛlɔ. Na bénweni anyikpi ani muudumi Katɔti ƒui básia eƒiebuo ɔmmɔ lɛlɔ. Na eƒiebuo ɔmmɔ mbo eli maatɛ ku ese leevu.
66017004	Uleku ɔmmɔ unyimi adi atondi ku egyiedi na úti sika ugyiedi ku asɛɛ ku aseebi ɔ́klibi lɛlɔ. Na ɔda sika ugyiedi ɔɔƒɛɛ ɔdi ɔni kemo na ala ani na Katɔti ukisi na eesé lɛlɔ éyi tɛtɛɛtɛ ɔkɛnku nwuna lɛyalɛ ala bɔbla ɔsu.
66017005	Na nwuna lɛtɛntɛ ni, bénweni lɛsugba lɛnyi lɛdi básia. Babilon, ɔma unengudi. Bayalɛ ƒui uni ku ekisila ƒui uni.
66017006	Amu na lɛ́nu ka uleku ɔmmɔ úkpi ntɛ na Katɔti bekyuli bani ubugya na ɔ́ni ku bani na ɔ́du ɔsika benye Yesu kama kpakplaa ɔsu. Uwi ɔni na lɛ́nu-nwu ni, ɔ́bla-mi kalɛ kadi.
66017007	Amu na ɔtu ɔmmɔ úye-mi ɔnini, “Bi ɔsu na ɔ́bla-a kalɛ kadi? Ndubudie lɛsugba lɛmɛni kalɔ lite-ɔ. Lɛkɛnku uleku ɔmmɔ ku eƒiebuo ɔni lɛlɔ na uleku ɔmmɔ ulie mmɔ lɛlɔ. Na eƒiebuo ɔmmɔ mbo eli maatɛ, na ese leevu alɛ eli ammɔ lɛlɔ.
66017008	Eƒiebuo ɔmmɔ ni, úlie ngba dii, nsu ɔsɔ uuubo. Na ɔdubo bɔlɛ bɔsi kasuudikɔ ubu bonwu ɔmmɔ kemo, na usie na Katɔti ɔyila-nwu udu ƒui. Na bekyuli bani nli kayawi lɛlɔ na bétenweni-ma anyi bátakya ngba ɔku kemo asa na Katɔti údie kayawi ni, ɔdubo-ma bɔbla kalɛ kadi si banu eƒiebuo ɔmmɔ. Ɔsika úlie ngba dii, nsu ɔsɔ uuubo, na ɔsɔ ɔdubo bɔda bɔlɛ.
66017009	“Asa na ukyuli wenu lɛsugba lɛmɛni kalɔ ni, amu ntu ubo lɛnunda. Eƒiebuo eli maatɛ ku uleku ɔyalɛ ɔmmɔ benye bete ɔma ɔni bátu bálɛ abi maatɛ lɛlɔ. Na eli ammɔ lɛnɔ enye ete baga maatɛ badi.
66017010	Baga ɛlɔ bádi lɛga bávi, na unwi ɔmua ɔɔdi lɛga, na ɔkladi anwu útadi tɔ lɛga. Nsu si úbo ni, ɔdubo lɛga bɔdi uwi klukui ɔdi kani.
66017011	Eƒiebuo ɔni nélie ngba dii nsu ɔsɔ uuubo mmɔ ni, anwu ɔdi ɔga maanedi. Na nwuna udu use aani baga maatɛ bammɔ kalɛ, na usie na Katɔti ɔyila-nwu udu ƒui.
66017012	“Na ese leevu ani na ánu mmɔ ni, adi baga leevu bani nétese tɔ kalɔ ku lɛga bɔdi. Nsu badubo-ma kuƒi bute uwi klukui na badi lɛga ku eƒiebuo ɔmmɔ.
66017013	Baga leevu bamɛni ƒui bada kasusu kenwi, na beeti bana ɔyikun ku kenyekɔ teete eƒiebuo ɔmmɔ.
66017014	Na badubɔta na bekpoku Koƒonu Ubi ɔmmɔ. Nsu Koƒonu Ubi ɔmmɔ ku nwuna bekyuli baƒunadi ku nwuna baƒɔtaadine geen badubo-ma lɛlɔ bɔdi. Ɔsika anwu ndi Blɔti ɔni ndi Bati Ƒui Ɔti ku Baga Ƒui Ɔga.”
66017015	Amu na ɔtu ɔmmɔ ɔ́su-mi ɔnini, “Ntukpa bɔni kudɔ na ánu ka ɔyalɛ ɔmmɔ ulie ni, anya nnye nte kalɔ ƒui bekyuli ku bani nkya kaba ku kadi ku kalɔ ku adi ƒui kemo.
66017016	Ese leevu ani nnye nte baga bani na ánu ku eƒiebuo ɔmmɔ ni, badubukisi ɔyalɛ ɔmmɔ. Na badubo ala ani nse-nwu ƒui bɔƒɔ bɔsiku-nwu kudɔ na ɔsɔ ɔkɛ utaavi kasɔngya. Badubo-nwu lɛna bɔkun na bakyula lɛni nébu.
66017017	Ɔsika Katɔti úti ɔ́kya-ma kayi kemo kalɛ babla lɛla lɛni na anwu Katɔti ɔɔwia. Na bénu lɛlɔ kalɔ ka beti bana ɔyikun bete eƒiebuo ɔmmɔ na ɔdi lɛga uti utédu ka Katɔti etemila ani na ɔ́su úse ébo-nwu kemo lɛni.
66017018	Uleku ɔni na ánu mmɔ ni, anwu unye ute ɔma unengudi ɔni mbo ɔyikun na kayawi baga ƒui lɛlɔ.”
66018001	Ɔmmɔ kama ni, lɛ́nu Katɔti ɔtu ɔdi ka ɔ́si katɔ mmɔ ɔɔyu ɔdubo kalɔ. Na ubo kenyekɔ geen, na nwuna bukeye bɔ́ƒɔ kalɔ lɛlɔ ƒui.
66018002	Amu na ɔ́va ku lɛdi momoomo ɔnini, “Úbuli o-o! Babilon ɔni náƒɔ lɛnyi geen mmɔ úbuli! Na ɔ́ta únwini ayu ekpidi ƒui kabɛkɔ. Mmɔ na ayu ekpidi ku begbini ku baasɛ bani muusé lɛlɔ ƒui bakya.
66018003	Ɔsika Kayawi bekyuli ƒui báni ɔma ɔmmɔ alaekpidi bɔbla békpi aani ntɛ. Na ɔ́tɔlɔ-ma aani kalɛ na ɔyalɛ ɔɔtɔ́lɔ bekyuli taatákya likpidi kemo. Kalɔ lɛlɔ baga ƒui beesié ɔma ɔmmɔ teebo aani kalɛ na banana beesié ɔyalɛ kudɔ. Na kalɔ ƒui beyedine benengudi bénwini balakɛne ɔkɛnku bana liyedi na ɔma ɔmmɔ ɔni néyi ku akɛla ani ndanku adikpi bɔdi.”
66018004	Na línu lɛdi bamba ka lɛ́si katɔ mmɔ na lɛɛsu lɛnini, “Mina bekyuli, bɛvi bɛlɛ ɔma ɔmmɔ kemo kalɛ na bilabla ekpidi ani na ɔɔbla, na ɔgbankpi ɔni mebo nwuna bekyuli lɛlɔ ulebo amii lɛnɔ lɛlɔ!
66018005	Ɔsika ɔma ɔmmɔ ekpidi éemomo na ákuku étédu katɔ, na Katɔti únyimo udunkpi ala ani ƒui na nwuna bekyuli bábla.
66018006	Amii Katɔti batu ni, bɛƒɔ-ma kayu na lɛla lɛni na bábla Katɔti kenye. Na bɛƒɔ-ma kayu kammɔ akpa anyɔ na bana ablala kenye. Ala ani na ɔma ɔmmɔ ɔ́sala aani ɔdu ala na ɔɔƒɛɛ kemo úte bekyuli na báni ni, bɛsala ɔdu ɔmmɔ akpa anyɔ na ɔɔƒɛɛ ɔmmɔ kani kemo na bite nwuna bekyuli na bani!
66018007	Na kalɛ na ɔma ɔmmɔ ɔ́kɔliku lɛlɔ katɔ na nwuna adikpi bɔdi akɛla kenye ni, bɛya na ubo abi na uwulo utédu ekpidi ammɔ kenye. Ɔsika ɔma ɔmmɔ use aani uleku ɔni násu na nwuna kayi kemo ɔnini, 'Uleku Ɔga na ndi, na nlie mina lɛgaboku lɛlɔ. Lɛɛɛdi ukpinele, na lɛɛɛdubo kɔnyana kɔdi lɛnɔ buwulo kudii!'
66018008	Anwuɔsu ɔgbankpi ɔdubuƒie-nwu ɔva limeyi linwi. Na ɔdubuduo ɔlɛ ku kɔnyana buwulo ku kɔka lɛnɔ kemo. Na ogya ɔdubo-nwu bɔkyula, ɔsika Katɔti úbomo na anwu ndubɔtɛku-nwu litemi.”
66018009	“Na kalɔ lɛlɔ baga bani muusié ɔma ɔmmɔ teebo taabla ekpidi na békeli basiaku adikpi bɔdi akɛla kama na mmɔ ni, badubo keku ku kɔnyana buwulo na ɔma ɔmmɔ lili si bánu uyɔ ka ɔɔkɔ́ katɔ uwi ɔni na ɔɔkywí.
66018010	Baga bamɛni badubunye ɔgyu kakaaka bataanu ala amɛni, ɔsika baayia ka ɔma ɔmmɔ lɛbibo lɛmmɔ udu lɛdububo-ma lɛlɔ. Na badubɔsu banini, 'Bɔbwɛ! Bɔbwɛ! Ɔma ɔni mbo ɔyikun! Babilon, ɔma bonwu ɔmmɔ! Ɔdɔ bubo unwi kemo kani ƒula kɔtu bɔni kɔ́da kɔ́lɛ-ɔ lɛlɔ!'
66018011	“Mmɔ ni, kalɔ ƒui beyedine benengudi béwulo keku ku kɔnyana, ɔsika basɔ beeebo ukyuli ɔni meye-ma ala.
66018012	Ka ala beyene basɔ beeebo ɔsu ni, bana sika ugyiedi ku ɔƒualadi ku aseebi ku asɛɛ ani náƒɔ kuye ébo kalɔ. Na bana adi abuni egyiedi ku aƒualadi ku ana lidu ébo kalɔ. Na egyii ani muunwenyi ƒɛƒɛɛ ku ala ani ƒui na béti ɔtunkpɛ bábla lɛnɔ ébo kalɔ. Lɛni kani na use ute ala ani na bábla ku egyii ani náƒɔ kuye ku abuala ani muukeye ku ani neeekeye ku atabi ani náƒɔ kuye lɛnɔ.
66018013	Na evete ani muudie inɔmii ƒɛƒɛɛ ku kutu akyala lidu lidu ku klobo ku oloƒui ku ugyulo ƒɛƒɛɛ lɛnɔ kuye kúbo kalɔ. Ntɛ ku inɔ ku ɔlaaƒɔ ku edula ebi lɛnɔ ébo kalɔ. Na balakɛ bekyuli bani na beye bana ɔmantɛ bakɔ ku baƒonu ku bapɔnkɔ ku kɛɛkɛ ɔni na bapɔnkɔ baaní ku bekyuli bani na béƒie betéye kalɛ na badubɔbla akpala lɛnɔ ƒui.
66018014	“Na básu banini, 'Babilon! Ala abuni ani ƒui na áyɔ ka akɛ ni, anya nálɛ-ɔ enu kemo mɛni. Na ƒula ebiti akɛla ku lɛkɛ ni, áyila-nya na asɔ aaadubo-nya bɔnu kudii.'
66018015	Beyedine bani mbo eyedila ani na beeti taakɛ lɛkɛ taasiku ɔma ɔmmɔ kudɔ mɛni ni, badubunye ɔgyu kakaaka na bewulo keku ku kɔnyana momoomo banini,
66018016	'Bɔbwɛ! Bɔbwɛ! Uwi ɔdi kemo ni, ɔma bonwu ɔmmɔ úyi ku adiƒuala abuni ku adi ani nse ƒuƒuu ku egyiedi. Na báklibi ɔma ɔmmɔ ku sika ugyiedi ku aseebi ku asɛɛ ani náƒɔ kuye éyi tɛtɛɛtɛ!
66018017	Nsu ɔdɔ bubo unwi kemo kani na akɛla amɛni ƒui ébie!' “Na lɛkɔlɔ libendi bakane ku bekyuli bani ngyi ketu lɛlɔ kabla kaduɛ ku bani ƒui mɔɔdi kuye na ntu anumi mmɔ bénye ɔgyu kakaaka.
66018018	Na báva momoomo uwi ɔni na bánu uyɔ ɔni mɔɔkɔ́ katɔ taasi ɔma bonwu ɔni mɔɔkywí mmɔ kemo banini, 'Ɔma bonwu ɔmani nsɔ nse aani ƒula kalɛ?'
66018019	Amu na béti enu béwi lili na béwulo kɔnyana geen na básu banini, 'Bɔbwɛ, bɔbwɛ na buute ɔma unengudi ɔmɛni. Kesii kani na bekyuli bani mbo lɛkɔlɔ bonwu na beesiénku-ni ntu anumi bákɛ bana lɛkɛ! Ɔdɔ bubo unwi kemo kani ni, lɛla biala líbie!
66018020	Amii bani nkya katɔ ƒui lɛlɔ lɛyɔ-mii. Na amii Katɔti bekyuli ƒui ku batalane ku Katɔti kenye bediene ni, lɛlɔ lɛyɔ-mii! Ɔsika Katɔti ɔ́tɛku ɔma ɔmmɔ litemi na lɛla lɛni na ɔ́bla-mii ɔsu!' ”
66018021	Ɔmmɔ kama ni, Katɔti ɔtu ɔyikune ɔdi úti lɛtabi lɛdi nse aani kukɔ bonwu kɔdi úbo ɔ́kya ɛpu kemo na ɔɔsu ɔnini, “Lɛni na Katɔti ɔdubo Babilon ɔma bonwu ɔmɛni bubo butáƒiɛmi kalɔ momoomo ɔni na basɔ balanu-nwu kudii.
66018022	Na ɔbentaa ku lɛnu bediene ku atoloyi ku kɔkpɛɛ bavwiine ni, basɔ belénu-ma kɔku kudii na ƒula kemo. Enu kabla ɔblane biala ɔ́sɔ ulabla nwuna kabla na ƒula kemo. Na basɔ belénu kukɔ kɔdi kɔku na ƒula kemo.
66018023	Na basɔ balanu asogya bukeye bɔdi na ƒula kemo kudii. Na basɔ belénu uleku buti lɛnu lɛdi lɛnɔ. Ƒula beyedine bani néteeti ala teebeye ni, bekyuli bánu-ma aani bekyuli benengudi ƒui na kalɔ lɛlɔ mɛni. Na ɔkɛnku ƒula evo ani na aaƒɛ teete bekyuli ɔsu ni, áya na kalɔ ƒui bekyuli báyii ulu.
66018024	Na Katɔti kenye bediene ku Katɔti bekyuli ku bekyuli bamba bani ƒui na bádu na kayawi mɛni ni, bana ubugya ɔsiaku-ɔ!”
66019001	Ɔmɛni kama ni, línu kɔku bonwu kɔdi na katɔ aani bekyuli lisu bonwu lɛdi. Na báva momoomo básu banini, “Aleluya! Ngba bɔƒɔ ku bukeye ku ɔyikun ɔdi Katɔti ɔmmɔ ɔdi.
66019002	Ɔsika nwuna litemi bɔtɛ buse siin. Na nwuna etemila adi litemi geen. Ɔma ɔni nébile kayawi ku nwuna alaekpidi bɔbla aani ɔyalɛ ni, Katɔti nátɛku-nwu litemi. Na Katɔti kabla bablane bani ubugya na béwi kalɔ ni, údie ɔma ɔmɛni bekyuli kasi na ubugya ɔmmɔ ɔsu.”
66019003	Básɔ báva básu banini, “Aleluya! Uyɔ ɔni mɔɔkɔ́ katɔ mɛni ni, utaakɔ lɛni usela ƒui.”
66019004	Na benengu aavlanyɔ-ine bammɔ ku ngba batu ine bammɔ báyu bébi kalɔ na bémwi Katɔti ɔni nlie lɛgaboku lɛmmɔ lɛlɔ banini, “Ɔsia lɛni! Aleluya!”
66019005	Na lɛdi lɛdi lɛ́si lɛgaboku lɛmmɔ kudɔ mmɔ na lɛɛsu lɛnini, “Bimwi bula Katɔti amii nwuna kabla bablane bani mɔɔyia-nwu, benengu ku banamu ƒui.”
66019006	Ɔmmɔ kama ni, línu kɔku bonwu aani bekyuli lisu lɛdi na ɔ́lɛ aani ntukpa pii bɔku ku katɔ budu taasia kama. Na baasu banini, “Aleluya! Ɔsika Blɔti ɔni mbo ɔyikun ƒui ni, bédie nwuna lɛga bɔdi keyi!
66019007	Bɛya na bula ƒui bɔkɛ ebiti na lɛlɔ lɛyɔ-bu na bɔkɔliku-nwu lɛnyi katɔ. Ɔsika Katɔti Koƒonu Ubi ɔmmɔ limeyi libendi lɛmmɔ lídu aani kalɛ na beeti uleku. Na Katɔti bekyuli báaklibi lɛlɔ bése aani uleku ɔmmɔ kalɛ.
66019008	Blɔti úte-ma kɔdi kɔbuni kɔni muukeye sɛɛn ka beti benyimi.” Na kɔdi kɔbuni kɔmmɔ ndi ala siin ani na Katɔti bekyuli bammɔ bábla.
66019009	Mmɔ na Katɔti ɔtu ɔmmɔ ɔ́su-mi ɔnini, “Nweni ala amɛni. Lɛlɔ lɛdubɔyɔ ama bani na badubɔlɔ beboku uleku ketikɔ adila kadikɔ.” Na ɔ́sɔ ɔ́su-mi ɔnini, “Etemila amɛni adi Katɔti ɔlati etemila geen.”
66019010	Mmɔ ni, lɛ́yu líbi kalɔ na nwuna lɛgba akɔ na límwi-nwu aani Katɔti kalɛ. Nsu ɔ́su-mi ɔnini, “Tabla lɛni! Ami lɛnɔ kabla ɔblane ɔkpana na ndi aani ƒula kalɛ ku ƒula banwa bakladi bani nsiaku Blɔti Yesu ala bɔtina kama. Katɔti kani na ɔlɛka emwi lɛni. Ɔsika ala ani na Yesu ɔ́tina ni, ana kenye budie ndi Kɔyu ɔyikun ɔni nákya Katɔti kenye bediene lɛlɔ kemo.”
66019011	Ɔmmɔ kama ni, lɛ́nu ka kayaa kálɛmi na ɔpɔnkɔ ɔƒualadi ɔdi ɔ́da ɔ́lɛ. Na ukyuli ɔni nlie-nwu lɛlɔ ni, baalɔ-nwu banii Kama Kekpokɔ ku Litemi Geen. Na ɔɔtɛ litemi siin na uukpó kekpo lɛnɔ siin.
66019012	Nwuna anumi ese aani ogya na kɔgabwa pii kubi-nwu lili. Na bénweni lɛnyi lɛdi básia-nwu lɛlɔ lɛni na ukyuli ɔdi ɔɔɔgyi ntu anwu kani.
66019013	Na ɔkya awu gyɔlɔɔ ɔni na báka bɔnyina bɔkya ubugya kemo. Na lɛnyi lɛni kani na bagyi-nwu ndi Katɔti Litemi.
66019014	Na katɔ bekpone ƒui bakya lɛwu lɛbuni lɛƒualadi lɛni nse sɛɛn, na belie bapɔnkɔ baƒualadi lɛlɔ na basiaku ukyuli ɔmmɔ kama.
66019015	Na litemi geen lɛni nse aani kewii kani bádɔ-ka lɛvi inyɔ lɛɛlɛ́-nwu kenye kani na ɔdubuti ukpo kalɔ ƒui bekyuli, na uti nwuna ɔyikun utaadi-ma lɛlɔ. Na ɔdubɔni-ma kɔtu kpakplaa ku Katɔti Ɔyikune Ƒui kɔnyi geen aani kalɛ na baaka ntu teedie ebi kemo kpakplaa na ntɛ kablakɔ.
66019016	Na bénweni lɛnyi lɛdi básia nwuna awu lɛlɔ ku nwuna libuili kakɛ banii BAGA ƑUI ƆGA KU BATI ƑUI ƆTI.
66019017	Ɔmmɔ kama ni, lɛ́nu Katɔti ɔtu ɔdi ka unye ɔƒɛ kemo na ɔ́kpali baasɛ bani ƒui muuveyi taavi kaya ku lɛdi momoomo ɔnini, “Bibo bibasala na bɛdi Katɔti adila enengudi ani na ɔ́klibi úse-mii.
66019018	Katɔti úte-mii baga ku kekpo kenye benyene ku bayikune ku bapɔnkɔ ku bekyuli bani muulie-ma lɛlɔ. Badi benengu ku banamu ku bani mɔɔbla bekyuli bamba kabla ku bani mɔɔbla ama alati kabla. Bana ɔlɔna na úti úte-mii ka bɛduli bibweli na bimo!”
66019019	Na lɛ́nu ka eƒiebuo ɔmmɔ ku kayawi baga ku bana bekpone ƒui básala ka betékpo Anwu ɔni nlie ɔpɔnkɔ ɔmmɔ lɛlɔ ku nwuna bekpone.
66019020	Nsu béƒie eƒiebuo ɔmmɔ ku eƒiebuo ɔni néti lɛlɔ ɔ́bla ɔkɔ kenye udiene. Anwu ndi ɔni nábla akɔla budie taatina na eƒiebuo udeedi ɔmmɔ kenye, na úti akɔla budie taatina ammɔ ɔ́tɔlɔ bekyuli bani na bése likpo ku eƒiebuo ɔmmɔ likpose na bémwi eƒiebuo ɔmmɔ baƒiɔ. Na bekpone bammɔ béti eƒiebuo ɔmmɔ ku bekyuli bamɛni ƒui na bébo-ma bátákya ogya livongu lɛni nse bonwu aani ɛpu kalɛ, na ɔɔda ku ogya atabi kemo.
66019021	Na bekyuli bakladi ni, ukyuli ɔni nlie ɔpɔnkɔ lɛlɔ na kewii katu-nwu kenye mmɔ ɔ́du-ma ku kewii kammɔ, na baasɛ bammɔ báduli-ma ɔlɔna ƒui bébweli na bémo.
66020001	Amu na lɛ́nu ɔtu ɔdi ka ɔ́si katɔ ɔɔyu na ɔda kɔgba bonwu na ubo ɔyikun ɔni na uuti taabala kasuudikɔ ubu bonwu mmɔ kenye. Na úƒie liƒu kɔlakpi kɔni ndi kɔlakpi kɔkukudi kɔni baalɔ ukisine iye Satan.
66020002	Na únyimi-ku úse akwa apimu unwi.
66020003	Na úbo-nwu útákya kasuudikɔ ubu ɔmmɔ kemo, na ɔ́kalɛ na ɔ́bala ubu ɔmmɔ kenye kalɛ na ɔ́sɔ ulátɔlɔ kadi bekyuli wetédu uwi ɔni na akwa apimu unwi ɔmmɔ webo kawɔlɔkɔ. Ɔmmɔ kama ni, ɔlɛka baƒɛnimi-nwu kɔgba kɔmmɔ uwi klukui ɔdi.
66020004	Na ɔmɛni kama ni, lɛ́nu agaboku adi. Na bekyuli bani na Katɔti úte ɔyikun ka batɛku bekyuli litemi ni, belie-nya lɛlɔ. Na lɛ́nu bekyuli babambadi ayu. Ama ndi bani nédie Blɔti Yesu kenye na básu Katɔti litemi. Anwuɔsu kayawi bekyuli békulo-ma eli. Ama ndi bani nétemwi eƒiebuo ɔmmɔ iye eƒiebuo ɔmmɔ baƒiɔ bani bése béte lɛlɔ ka bataakpa. Na bátasia-ma nwuna likpose lɛdi na bana atɛntɛ iye enu lɛlɔ. Bekyuli bamɛni básɔ báta bébelie ngba na bádiku Kristo lɛga akwa apimu unwi.
66020005	Na ɔmɛni ndi bekpine bɔgyila kudeedi. Bekpine bakladi ama bátata bátalɛ kekpine útédu uwi ɔni na akwa apimu unwi ammɔ ása.
66020006	Lɛlɔ lɛdubɔyɔ bekyuli kedee bani na Katɔti ɔdubɔgyila na bekpine bɔgyila kudeedi kemo. Na bekyuli bammɔ ni, kukpi kunyɔdi kɔ́sɔ kulákɛ ɔyikun na bana lɛlɔ. Mmomu badubo bakpane bunwini na bataakpanku bekyuli teete Katɔti ku Kristo. Na badubɔdiku-nwu lɛga akwa apimu unwi.
66020007	Na si uwi ɔni na akwa apimu unwi ammɔ ása ni, badubo Satan budie bɔsiku nwuna kasuudikɔ kakyakɔ mmɔ.
66020008	Na ɔdubo ubatɔlɔ kalɔ lɛlɔ bekyuli bani nkya kayawi ekpo ƒui, na baalɔ-ma na lɛsugba kemo banii Gog ku Magog. Na ɔdubɔsala-ma kalɛ na betékpo. Na bana bumomo bɔdubɔbla aani ɛpu kɔnwinimi.
66020009	Otogyi ɔmɛni ɔkɛ ɔɔví kalɔ kammɔ ƒui lɛlɔ. Na úbo úbaka ɔ́mana ɔma ɔni na Katɔti ɔɔyɔ́ na nwuna bekyuli kedee belie-nwu kemo mmɔ. Nsu ogya ɔ́si katɔ na úbo úbakyula-ma ƒui.
66020010	Na bébo ukisine ɔni nátɔlɔ-ma mmɔ bátákya lɛgyavonku bonwu lɛni mɔɔda ku ogya atabi mmɔ kemo kesii kani na eƒiebuo ɔmmɔ ku ɔkɔ kenye udiene bakya, na badubo abi buteebo usien ku ɔƒɛ usela uwi ƒui.
66020011	Ɔmmɔ kama ni, lɛ́nu lɛgaboku bonwu ƒuala ƒuala lɛdi ka Katɔti ulie-ni lɛlɔ. Na ka ɔ́da ɔ́lɛ ni, kalɔ ku katɔ ƒui káyii na asɔ alánu-ka lɛla lɛdi na kesii kadi.
66020012	Na lɛ́nu ka bekpine ƒui benye lɛgaboku lɛmɛni anumi, banamu ku benengu, na bébimi lɛku lɛdi béwi. Na básɔ bébimi ɔku ɔbambadi ɔni ndi ngba ɔku lɛnɔ béwi. Na lɛku lɛmɛni kemo na baanu taatɛku bekpine ƒui litemi ɔkɛnku ala ani na bábla na bénweni bákya lɛku lɛmmɔ kemo lɛlɔ.
66020013	Bekyuli bani ƒui nékpi ɛpu kemo bási bálɛ. Na bekpine ƒui lɛnɔ báta bálɛ kekpine ku kɔƒiɔtɔ kemo. Na Katɔti ɔ́tɛku ɔdi biala litemi ɔkɛnku ala ani na ɔ́bla lɛlɔ.
66020014	Béti kukpi ku kekpine kammɔ ƒui bébo bátákya lɛgyavonku kemo. Na ɔmɛni ndi kukpi kunyɔdi.
66020015	Na ukyuli ɔni na bétenweni-nwu lɛnyi bátakya ngba ɔku ɔmɛni kemo ni, béti-nwu bébo bákya lɛgyavonku lɛmmɔ kemo.
66021001	Ɔmmɔ kama ni, lɛ́nu katɔ ku kalɔ kawɔdi. Ɔsika katɔ ku kalɔ kedeedi aka káyii, na ɛpu lɛnɔ ɔsɔ uuubo.
66021002	Na lɛ́nu ɔma kedee ɔni ndi Yerusalem ɔwɔdi ka ɔ́yu ɔ́si Katɔti kudɔ na kayaa ɔdubo. Na báklibi-nwu aani kalɛ na baaklibi uleku ɔni béti beete ɔgyani.
66021003	Na línu lɛdi bonwu lɛdi ɔ́si lɛgaboku lɛmmɔ kudɔ ka lɛɛsu lɛnini, “Bɛnu! Katɔti keliekɔ káyu kébo bekyuli akɔ. Ɔdubulie-ma kudɔ na ama benwini-nwu bekyuli. Na Katɔti ɔlati ɔkya-ma akɔ na ɔdi-ma Kɔti.
66021004	Na ɔdubuni-ma imii biala na bana anumi. Na kukpi kɔsɔ kulakya lɛnɔ. Na keku ku kɔnyana buwulo ku ɔlɛ bunu lɛnɔ bɔdi bɔsɔ bulakya, ɔsika ala akukudi ƒui ávi.”
66021005	Amu na anwu ɔni nlie lɛgaboku lɛmmɔ lɛlɔ ɔ́su ɔnini, “Bɛnu! Lɛ́sɔku ala ƒui lɛ́bla ɔwɔdi.” Na ɔ́sɔ ɔ́su-mi ɔnini, “Nweni ala amɛni se, ɔsika adi etemila ani ndi ukyuli kama kekpokɔ, na adi etemila geen.”
66021006	Na ɔ́su-mi ɔnini, “Ɔ́sa! Ami ndi Alƒa ku Omega ɔni ndi lɛla biala kalɔ kesekɔ ku kawɔlɔkɔ. Na bani na utukwɛ ɔɔda ni, ndubute-ma ntu ƒaa na bani basiku libiɔ lɛni muute ngba ƒui kemo.
66021007	Ukyuli ɔni madi ekpidi lɛlɔ ni, ɔdubɔkɛ kadikɔ kamɛni. Na ami lɛdi-nwu Kɔti, na anwu wadi mina ubi.
66021008	Nsu bekyuli bani mbo liƒu ku bani nátaƒɔ bátadi ku bani muusé lɛlɔ ku bekyuli badune ku bayalɛ ku evo baƒɛne ku bani mɔɔkpá baƒiɔ ku ɔkɔ banyine ku bana udu ƒui ni, badubuduo lɛgyavonku lɛni mɔɔda ku ogya atabi mmɔ kemo. Na ɔmmɔ madi kukpi kunyɔdi kɔmmɔ.”
66021009	Ɔmmɔ kama ni, Katɔti batu maatɛ bani náda kɔlaku maatɛ kɔni néyi ku lɛbibo kpakplaa maatɛ mmɔ akɔ unwi ɔ́da ɔ́lɛ na ɔ́su-mi ɔnini, “Bo, na ndubɔtina-a Katɔti bekyuli bani nse aani Koƒonu Ubi ɔmmɔ uleku ɔni na ɔdubo buti mmɔ.”
66021010	Na útiku-mi na kɔyu kemo ɔ́tɔlɔku úsienku kɔbi bonwu kɔni nákuku lili. Na ɔ́tina-mi Yerusalem ɔma unengudi kedee ɔni náyu ɔ́si Katɔti kudɔ na kayaa ɔdubo.
66021011	Na Katɔti bukeye bɔ́ƒɔ-nwu lɛlɔ ƒui. Na uukeye aani liseebi lɛni náƒɔ kuye geen na baalɔ-ni yaspa, na lise kede kede aani kanu atabi.
66021012	Bátu kowodu kangyaa kɔdi báka bámana-nwu, na bakya-ku kɔyakun leevu-inyɔ. Na Katɔti batu leevu-inyɔ benye-ku kenye. Na bénweni Israelƒuɔ kaba leevu-inyɔ bammɔ bebi anyi básia kadi biala lɛlɔ.
66021013	Na ɔƒɛ katukɔ ni, kɔyakun ɛtɛ kɔkya. Na katɔ kakɛ ni, kɔyakun ɛtɛ kɔkya. Na kada kakɛ ni, kɔyakun ɛtɛ kɔkya. Na ɔƒɛ kanukɔ ni, kɔyakun ɛtɛ kɔkya.
66021014	Na kowodu kalɔ atabi ani bákya kowodu kɔmmɔ kalɔ ebo atabi leevu-anyɔ. Na bénweni Koƒonu Ubi ɔmmɔ batalane anyi leevu-anyɔ básia kadi biala lɛlɔ.
66021015	Amu na ɔtu ɔni nnye mɔɔtɛmiku-mi mmɔ ni, ɔda lɛbuala lɛkɔkula lɛni béti sika ugyiedi bábla ka ɔkɔku ɔma ɔmmɔ ku kɔyakun kɔmmɔ ku awodu ammɔ.
66021016	Na ɔma ɔmmɔ ɔtɛ lɛƒɛnyi ine bɔmmɔ ƒui lɛlɔ ɔni na nwuna bune ku bɔbɛbɛ ƒui bɔdi unwi. Na ɔ́kɔku ɔma ɔmmɔ ku nwuna lɛkɔkula. Na ubo liluku bɔkɔku apimu unwi ku eti leevu. Na nwuna linene ku bɔbɛbɛ ku bɔkuku ƒui búlieku lɛlɔ pɛpɛɛpɛ.
66021017	Ɔtu ɔmmɔ ɔ́kɔku kowodu kɔmmɔ butigbli, na kubo lɛgba eti ene ku leevu-ɛku aani kalɛ na bekyuli baakɔ́ku ala.
66021018	Yaspa aseebi bonwu ani náƒɔ kuye na béti bátu awodu ammɔ. Na ɔma ɔmmɔ ɔlati ɔdi sika ugyiedi na use kede kede aani kanu.
66021019	Na awodu ammɔ kalɔ atabi ani lɛlɔ na bátu awodu ammɔ basia ni, bákya-nya akya ku aseebi abuni lidu lidu ani náƒɔ kuye geen. Udeedi ɔdi liseebi lɛni baalɔ yaspa, na unyɔdi baalɔ sapir. Ɔtɛdi baalɔ yalkedon, na unedi baalɔ smardo.
66021020	Ɔlɔndi baalɔ sardonik, na ɔkundi baalɔ sardis. Maatɛdi baalɔ krisolit, na maanedi baalɔ beril. Yaalenwidi baalɔ topas, na leevudi baalɔ krisopras. Leevu-unwidi baalɔ yiakint, na leevu-unyɔdi baalɔ ametist.
66021021	Kɔyakun leevu-inyɔ kɔmmɔ kɔdi aseebi leevu-anyɔ ani náƒɔ kuye geen, na ɔdi biala ɔdi liseebi libendi linwi. Na ɔma ɔmmɔ ɔblɔnu ɔdi sika ugyiedi ɔni na akana na anu avinku-nwu kemo aani kanu.
66021022	Na ńtanu kakpakɔ kadi na ɔma ɔmmɔ kemo, ɔsika Unwoti Katɔti ɔni ndi Ɔyikune Ƒui ku Koƒonu Ubi ɔmmɔ alati ndi ɔma ɔmmɔ kakpakɔ.
66021023	Na ɔma ɔmmɔ uláwia ɔƒɛ ɔdi iye kɔbuli ka ute bukeye bɔdi, ɔsika Katɔti bukeye ndi-nwu bukeye, na ɔma ɔmmɔ asogya ndi Koƒonu Ubi ɔmmɔ.
66021024	Na bukeye bɔmɛni na kadi ƒui bekyuli badubɔnu busie. Na kalɔ lɛlɔ baga badubuti bana agala beboku ɔma ɔmmɔ kemo.
66021025	Na balakalɛ kɔyakun kɔmɛni kɔdubuwi uwi biala, ɔsika lɛdisa liiibo mmɔ.
66021026	Na kadi bekyuli ƒui badubuti bana akɛla ku ɔbu bebeduo mmɔ.
66021027	Nsu lɛla biala muusé lɛlɔ lileduo mmɔ kudii. Na bani ƒui mɔɔbla ala ani muusé lɛlɔ iye ala ani muukpó kɔƒa iye ala ani mɔɔtɔ́lɔ bekyuli ni, beleduo mmɔ. Mmomu bani anyi na bénweni bákya Koƒonu Ubi ɔmmɔ ngba ɔku kemo kani ndubuduo mmɔ.
66022001	Ɔmmɔ kama ni, ɔ́tina-mi ketu kani ntu muute ngba. Ketu kammɔ kaagbá taasi Katɔti ku Koƒonu Ubi ɔmmɔ lɛgaboku kudɔ. Na buukeye aani kanu.
66022002	Na ketu kammɔ kaagbá taavi ɔma ɔmmɔ ɔblɔnu ntɛ. Na kana lɛvi inyɔ bɔmmɔ lɛlɔ ni, kugyii kɔni muute ngba kunye ku kuna ebi lidu leevu-inyɔ bɔmmɔ, na kɔɔnwu ebi ammɔ kɔbuli biala. Na kugyii kɔmmɔ evete adi kuvo kɔni na beti babwi kalɔ ƒui bekyuli.
66022003	Ewida eeebo mmɔ. Mmomu Katɔti ku Koƒonu Ubi ɔmmɔ lɛgaboku lɛdubuse mmɔ na nwuna kabla bablane badubo-nwu lɛnyi buteemwi.
66022004	Badubɔnu-nwu anumi na nwuna lɛnyi lɛdubɔsia-ma atɛntɛ.
66022005	Lɛdisa lɛsɔ lilakya mmɔ. Na baláwia bukeye bɔdi taasiku asogya iye ɔƒɛ kudɔ, ɔsika Unwoti Katɔti ɔlati ndi bana bukeye na badubɔdi lɛga usela uwi ƒui.
66022006	Amu na Katɔti ɔtu ɔmmɔ ɔ́su-mi ɔnini, “Etemila amɛni adi ukyuli kama kekpokɔ na adi etemila geen. Na Unwoti Katɔti ɔni muuti nwuna Kɔyu teete nwuna kenye bediene ni, anwu nátala nwuna ɔtu ɔnii ubatina nwuna kabla ɔblane ala ani ndubo abalɛ na uwi klukui kemo.”
66022007	“Bɛnu! Ami Yesu ndubo uwi klukui kemo! Na lɛlɔ lɛdubɔyɔ ukyuli ɔni mada linyese lɛmɛni etemila ani nkya ɔku ɔmɛni kemo.”
66022008	Ami Yohane ni, ami ndi ukyuli ɔni nénu na lɛ́nu ala amɛni ƒui. Na uwi ɔni na línu na lɛ́nu-nya ni, lɛ́yu líbi kalɔ na Katɔti ɔtu ɔni nédie ala amɛni ɔ́tina-mi lɛgba akɔ na límwi-nwu aani Katɔti.
66022009	Nsu ɔ́su-mi ɔnini, “Tabla lɛni! Ami lɛnɔ kabla ɔblane ɔkpana na ndi aani ƒula kalɛ ku ƒula banwa kenye bediene babambadi ku bakladi bani mɔɔda etemila ani nkya ɔku ɔmɛni kemo ƒui kaduɛ. Katɔti kani na ɔlɛka emwi lɛni!”
66022010	Amu na ɔ́su-mi ɔnini, “Teti kenye kani na Katɔti údie na ɔku ɔmɛni kemo etemila tabɛla, ɔsika uwi ɔmmɔ úude.
66022011	Ukyuli ɔni na likpidi na ɔɔyɔ́ ka utaabla ni, usie anumi utaabla likpidi. Na ukyuli ɔni mɔɔyɔ́ ka utaabla ala ani muusé lɛlɔ ni, usie anumi utaabla ala ani muusé lɛlɔ. Na ukyuli ɔni mɔɔbla ala siin ni, usie anumi utaabla ala ulu lɛlɔ. Na ukyuli ɔni nse kedee ni, usie anumi na ɔda lɛlɔ kedee.”
66022012	“Bɛnu! Ami Yesu ndubo uwi klukui! Na ndanku lɛyuƒɔla lɛni námanku kabla biala nduboku, na mbaƒɔ ɔdi biala kayu na lɛla lɛni na ɔ́bla kenye.
66022013	Ami ndi Alƒa ku Omega, Udeedi ku Ukplodi, Kalɔ Kesekɔ ku Kawɔlɔkɔ.
66022014	“Lɛlɔ lɛdubɔyɔ bekyuli bani náklibi lɛlɔ bése aani kalɛ na baaƒɔ lɛwu sɛɛn. Ama ndubɔkɛ kuƒi ka badi kugyii kɔni muute ngba mmɔ ebi. Na badubɔsia kayakun mmɔ beduo Katɔ Ɔga Ɔma ɔmmɔ kemo.
66022015	Na bani ndubunye ɔba kama aani bakpɛwe ni, ama ndi bekyuli bani mɔɔƒɛ evo ku bani mɔɔbla lɛyalɛ ala ku bani mɔɔdú bekyuli ku bani mɔɔkpá baƒiɔ ku bekyuli bani ƒui mɔɔyɔ́ ka batɔlɔ bekyuli na ɔkɔ bɔnyi bɔɔda-ma ɔkwɛ.
66022016	“Ami Yesu nátala mina ɔtu lɛ́kya-a nnii ubedie ala amɛni kenye ute awɔ, Yohane, kalɛ na eti asu baƒɔtaadine akpa ammɔ ƒui. Ami ndi Kugyii Ugyiitu ɔmmɔ ɔni ndi Ɔga Dawid kaba kemo ubi. Ami ndi ɔtanta lɛyabi lɛni muukeye mmɔ.”
66022017	Katɔti Kɔyu kɔmmɔ ku Yesu bayɔne banii, “Bo!” Na ɔlɛka ukyuli biala ɔni muunú ɔmɛni lɛnɔ ɔsu ɔnii, “Bo!” Na bani ƒui na utukwɛ ɔɔda ni, bebo. Na bani ƒui mɔɔyɔ́ ni, babani ngba ntu bɔmmɔ ƒaa. Kayu kadi taƒɔ taƒɔ.
66022018	Mɔɔlɛ ukyuli biala ɔni muunú kenye kani na Katɔti údie na ɔku ɔmɛni kemo ka si úti lɛla lɛdi úbunku ala amɛni lɛlɔ ni, Katɔti ɔdubɔya na ɔgbankpi ɔni lɛlɔ kɔtɛ na bɔ́tɛmi na ɔku ɔmɛni kemo ubo-nwu lɛlɔ.
66022019	Na si lɛla lɛdi na ɔ́da údie na kenye budie ɔku ɔmɛni kemo lɛnɔ ni, Katɔti ɔdubudie ukyuli ɔmmɔ kadikɔ na ngba kugyii kɔmmɔ ebi lɛlɔ. Na ɔdubutile-nwu kuƒi ka uduo ɔma kedee ɔmmɔ kemo na katɔ.
66022020	Yesu ɔni muudie ala amɛni kenye ni, ɔ́su ɔnini, “Ɛɛn, ndubo na uwi klukui kemo!” Amu na ami lɛnɔ lɛ́tuna nnii, “Ɔsia lɛni. O Blɔti Yesu, bo!”
66022021	Muuvele nnii lɛƒɔndia lɛni nási Blɔti Yesu kudɔ lɛsiaku Katɔti bekyuli. Ɔsia lɛni.
