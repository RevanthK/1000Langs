40001001	ꓓ-ꓪꓵ ꓠꓬ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓢꓲ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓬꓰ-ꓢꓴ ꓙꓲ-ꓢꓴ ꓬꓲ ꓫꓵꓽ ꓚ ꓠꓬ ꓕꓱ ꓡꓱ ꓥꓳ꓿
40001002	ꓮ-ꓐ-ꓡ-ꓦ ꓠꓬ ꓬꓲ-ꓢ ꓬꓲ ꓐꓹ ꓐ ꓥꓳ꓿ ꓬꓲ-ꓢ ꓠꓬ ꓬ-ꓗꓴ ꓬꓲ ꓐꓹ ꓐ ꓥꓳ꓿ ꓬ-ꓗꓴ ꓠꓬ ꓬꓴ-ꓔˍ ꓐꓰ ꓬꓲ ꓬꓲꓼ ꓬꓲꓸ ꓠꓬꓲ ꓐꓴ ꓐꓹ ꓐ ꓥꓳ꓿
40001003	ꓬꓴ-ꓔ ꓠꓬ ꓕ-ꓟ ꓗꓪ ꓐꓰ ꓦꓵꓻ ꓔ ꓟ ꓩ-ꓡꓷ-ꓢꓶˍ ꓐꓰ ꓢꓰ-ꓡꓽ ꓬꓲ ꓪꓽ ꓐꓹ ꓐ ꓥꓳ꓿ ꓩ-ꓡꓷ-ꓢꓶ ꓠꓬ ꓧꓷ-ꓞꓷ-ꓠꓳ ꓬꓲ ꓐꓹ ꓐ ꓥꓳ꓿ ꓧꓷ-ꓞꓷ-ꓠꓳ ꓠꓬ ꓮ-ꓣ-ꓟꓷ ꓬꓲ ꓐꓹ ꓐ ꓥꓳ꓿
40001004	ꓮ-ꓣ-ꓟꓷ ꓠꓬ ꓬ-ꓟꓲ-ꓠ-ꓓ ꓬꓲ ꓐꓹ ꓐ ꓥꓳ꓿ ꓬ-ꓟꓲ-ꓠ-ꓓ ꓠꓬ ꓠ-ꓢꓷ ꓬꓲ ꓐꓹ ꓐ ꓥꓳ꓿ ꓠ-ꓢꓷ ꓠꓬ ꓢ-ꓟꓱ ꓬꓲ ꓐꓹ ꓐ ꓥꓳ꓿
40001005	ꓢ-ꓟꓱ ꓠꓬ ꓡꓽ-ꓧꓳꓽ ꓗꓪ ꓐꓰ ꓦꓵꓻ ꓔ ꓟ ꓐꓳ-ꓮ-ꓢꓶ ꓬꓲ ꓐꓹ ꓐ ꓥꓳ꓿ ꓐꓳ-ꓮ-ꓢꓶ ꓠꓬ ꓣꓴ-ꓕꓱ ꓗꓪ ꓐꓰ ꓦꓵꓻ ꓔ ꓟ ꓳ-ꓐꓷꓽ ꓬꓲ ꓐꓹ ꓐ ꓥꓳ꓿ ꓳ-ꓐꓷꓽ ꓠꓬ ꓬꓰ-ꓫꓲ ꓬꓲ ꓐꓹ ꓐ ꓥꓳ꓿
40001006	ꓬꓰ-ꓫꓲ ꓠꓬ ꓪ ꓔꓲ ꓓ-ꓪꓵ ꓬꓲ ꓐꓹ ꓐ ꓥꓳ꓿ ꓓ-ꓪꓵ ꓠꓬ ꓢꓳ-ꓡꓳ-ꓟꓳ ꓬꓲ ꓐꓹ ꓐ ꓥ ꓢꓲ꓾ ꓢꓳ-ꓡꓳ-ꓟꓳ ꓔꓯ ꓠꓬ ꓪꓴ-ꓡꓲ-ꓬ ꓟꓶꓽ ꓛꓵꓽ ꓟ ꓗꓪ ꓐꓰ ꓦꓵꓻ ꓟꓶˍ ꓟ ꓥꓳ꓿
40001007	ꓢꓳ-ꓡꓳ-ꓟꓳ ꓠꓬ ꓣꓱ-ꓧꓳ-ꓐꓳ ꓬꓲ ꓐꓹ ꓐ ꓥꓳ꓿ ꓣꓱ-ꓧꓳ-ꓐꓳ ꓠꓬ ꓬ-ꓑꓲ-ꓬ ꓬꓲ ꓐꓹ ꓐ ꓥꓳ꓿ ꓬ-ꓑꓲ-ꓬ ꓠꓬ ꓬ-ꓢ ꓬꓲ ꓐꓹ ꓐ ꓥꓳ꓿
40001008	ꓬ-ꓢ ꓠꓬ ꓬꓳ-ꓫ-ꓩ ꓬꓲ ꓐꓹ ꓐ ꓥꓳ꓿ ꓬꓳ-ꓫ-ꓩ ꓠꓬ ꓬꓰ-ꓧꓳ-ꓡ-ꓟꓷ ꓬꓲ ꓐꓹ ꓐ ꓥꓳ꓿ ꓬꓰ-ꓧꓳ-ꓡ-ꓟꓷ ꓠꓬ ꓪꓴ-ꓢꓲ-ꓬ ꓬꓲ ꓐꓹ ꓐ ꓥꓳ꓿
40001009	ꓪꓴ-ꓢꓲ-ꓬ ꓠꓬ ꓬꓳ-ꓕ ꓬꓲ ꓐꓹ ꓐ ꓥꓳ꓿ ꓬꓳ-ꓕ ꓠꓬ ꓬ-ꓧ-ꓢꓶ ꓬꓲ ꓐꓹ ꓐ ꓥꓳ꓿ ꓬ-ꓧ-ꓢꓶ ꓠꓬ ꓧꓷ-ꓫꓲ-ꓘꓷ-ꓬꓼ ꓬꓲ ꓐꓹ ꓐ ꓥꓳ꓿
40001010	ꓧꓷ-ꓫꓲ-ꓘꓷ-ꓬ ꓠꓬ ꓟ-ꓠ-ꓢꓲ ꓬꓲ ꓐꓹ ꓐ ꓥꓳ꓿ ꓟ-ꓠ-ꓢꓲ ꓠꓬ ꓬ-ꓟꓷ ꓬꓲ ꓐꓹ ꓐ ꓥꓳ꓿ ꓬ-ꓟꓷ ꓠꓬ ꓬꓳ-ꓢꓲ-ꓬ ꓬꓲ ꓐꓹ ꓐ ꓥꓳ꓿
40001011	ꓬꓳ-ꓢꓲ-ꓬ ꓠꓬ ꓑ ꓫꓬꓼ ꓐꓴ ꓔꓯ ꓐ-ꓐꓲ-ꓡꓶ ꓗꓪ ꓡꓳꓽ ꓔꓯꓹ ꓙꓰˍ ꓕꓯ ꓦꓵꓻ ꓔ ꓢꓴ ꓬꓰ-ꓗꓳ-ꓠꓲ-ꓬˍ ꓐꓰ ꓬꓲ ꓬꓲꓼ ꓬꓲꓸ ꓠꓬꓲ ꓐꓴ ꓐꓹ ꓐ ꓥꓳ꓿
40001012	ꓐ-ꓐꓲ-ꓡꓶ ꓗꓪ ꓡꓳꓽ ꓔꓯꓹ ꓙꓰ ꓗꓸ ꓠꓯꓸ ꓦꓵꓻ ꓟꓶ ꓢꓴ ꓢ-ꓡ-ꓕꓰ ꓬꓲ ꓐꓹ ꓐ ꓠꓬ ꓬꓰ-ꓗꓳ-ꓠꓲ-ꓬ ꓥꓳ꓿ ꓢ-ꓡ-ꓕꓰ ꓠꓬ ꓢꓳ-ꓡꓳ-ꓑ-ꓑꓷꓼ ꓬꓲ ꓐꓹ ꓐ ꓥꓳ꓿
40001013	ꓢꓳ-ꓡꓳ-ꓑ-ꓑꓷ ꓠꓬ ꓬ-ꓐꓲ-ꓬ ꓬꓲ ꓐꓹ ꓐ ꓥꓳ꓿ ꓬ-ꓐꓲ-ꓬ ꓠꓬ ꓬꓲ-ꓡꓲ-ꓬ-ꓘꓷ ꓬꓲ ꓐꓹ ꓐ ꓥꓳ꓿ ꓬꓲ-ꓡꓲ-ꓬ-ꓘꓷ ꓠꓬ ꓬ-ꓢꓳ ꓬꓲ ꓐꓹ ꓐ ꓥꓳ꓿
40001014	ꓬ-ꓢꓳ ꓠꓬ ꓢ-ꓓꓴ ꓬꓲ ꓐꓹ ꓐ ꓥꓳ꓿ ꓢ-ꓓꓴ ꓠꓬ ꓬ-ꓚꓰꓼ ꓬꓲ ꓐꓹ ꓐ ꓥꓳ꓿ ꓬ-ꓚꓰꓼ ꓠꓬ ꓬꓲ-ꓡꓲ-ꓪꓴ ꓬꓲ ꓐꓹ ꓐ ꓥꓳ꓿
40001015	ꓬꓲ-ꓡꓲ-ꓪꓴ ꓠꓬ ꓬꓲ-ꓡꓲ-ꓬ-ꓢ ꓬꓲ ꓐꓹ ꓐ ꓥꓳ꓿ ꓬꓲ-ꓡꓲ-ꓬ-ꓢ ꓠꓬ ꓟ-ꓔ-ꓠ ꓬꓲ ꓐꓹ ꓐ ꓥꓳ꓿ ꓟ-ꓔ-ꓠ ꓠꓬ ꓬ-ꓗꓴ ꓬꓲ ꓐꓹ ꓐ ꓥꓳ꓿
40001016	ꓬ-ꓗꓴ ꓠꓬ ꓟ-ꓡꓲ ꓬꓲ ꓤ ꓖꓴ ꓬꓳ-ꓢꓷ ꓬꓲ ꓐꓹ ꓐ ꓥꓳ꓿ ꓙꓲ-ꓢꓴ ꓟꓬꓱ ꓔ ꓟ ꓬꓰ-ꓢꓴ ꓠꓬ ꓟ-ꓡꓲ ꓡꓰ ꓦꓵꓻ ꓔ ꓟ ꓤꓽ ꓥꓳ꓿
40001017	ꓖꓳ ꓡꓱ ꓠꓬꓲ ꓮ-ꓐ-ꓡ-ꓦ ꓗꓪ ꓐꓰ ꓓ-ꓪꓵ ꓗꓪ ꓛꓲ ꓞꓲ ꓡꓲ ꓤꓶ꓾ ꓓ-ꓪꓵ ꓗꓪ ꓐꓰ ꓐ-ꓐꓲ-ꓡꓶ ꓗꓪ ꓡꓳꓽ ꓔꓯꓹ ꓙꓰ ꓗꓪ ꓛꓲ ꓝꓮꓲ ꓞꓲ ꓡꓲ ꓤꓶ꓾ ꓐ-ꓐꓲ-ꓡꓶ ꓗꓪ ꓡꓳꓽ ꓔꓯꓹ ꓙꓰ ꓟ ꓗꓪ ꓐꓰ ꓙꓲ-ꓢꓴ ꓗꓪ ꓛꓲ ꓝꓮꓲ ꓞꓲ ꓡꓲ ꓤꓶ ꓥ ꓡꓳ꓿
40001018	ꓬꓰ-ꓢꓴ ꓙꓲ-ꓢꓴ ꓔꓯ ꓦꓵꓻˍ ꓟ ꓚ ꓟꓲꓽ ꓠꓬ ꓕꓱ ꓡꓱ ꓥꓳ꓿ ꓟ-ꓡꓲ ꓠꓬ ꓬꓳ-ꓢꓷ ꓔꓯ ꓠꓲꓹ ꓒꓴ ꓗꓷ ꓗꓸ ꓠꓯ꓾ ꓬꓲ ꓪꓽ ꓟꓽ ꓝꓱꓺ ꓡꓯꓽ ꓘꓳ ꓢꓰ ꓕꓯ ꓡꓰ꓾ ꓢꓲ-ꓫꓬ-ꓟ-ꓦ ꓗꓪ ꓐꓰ ꓟ-ꓡꓲ ꓖꓳ ꓓꓱ ꓗꓪ ꓤ ꓠꓱ ꓶꓻ ꓞꓹ ꓟ ꓢꓷꓸ ꓡꓰꓳ꓿
40001019	ꓬꓲ ꓤ ꓖꓴ ꓬꓳ-ꓢꓷ ꓠꓬ ꓔꓱꓹ ꓜꓳꓽ ꓢꓴ ꓕꓲ ꓣꓳ ꓥ ꓢꓲ꓾ ꓟ-ꓡꓲ ꓔꓯ ꓞꓳ ꓜꓴ ꓟꓲꓽ ꓙꓬ ꓗꓪ ꓫꓸ ꓔꓳ ꓡꓰ ꓝꓲ ꓠꓲꓹ ꓟꓽ ꓫꓵꓺ ꓠꓬꓲ꓾ ꓬꓲ ꓔꓯ ꓘꓳ ꓫꓱ ꓫꓱˍ ꓒꓰꓻ ꓗꓷ ꓠꓹ ꓟ ꓓꓵꓽ ꓙˍ ꓡꓳ꓿
40001020	ꓬꓲ ꓕꓱ ꓡꓱ ꓓꓵꓽ ꓙ ꓞꓷꓹ ꓗꓷ ꓗ ꓠꓯ꓾ ꓢꓲ ꓒꓽ ꓬꓲ ꓝꓲ ꓓꓴ ꓕꓲ ꓣꓳ ꓬꓲ ꓔꓯ ꓬꓲꓼ ꓟꓬ ꓘꓳꓻ ꓟ ꓗꓪ ꓐꓰ ꓟꓳꓸ ꓖꓶ ꓡ ꓢꓲ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓬꓳ-ꓢꓷꓽꓳ꓾ ꓟ-ꓡꓲˍ ꓐꓰ ꓝꓱꓺ ꓡꓯꓽ ꓘꓳ ꓠꓹ ꓟ ꓕꓽ ꓓꓵꓽ ꓙ ꓟꓬ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓢꓲ-ꓫꓬ-ꓟ-ꓦ ꓗꓪ ꓐꓰ ꓤꓽ ꓶꓻ ꓡꓰ ꓟ ꓥ ꓡꓳ꓿
40001021	ꓬꓲ ꓠꓬ ꓤ ꓕꓲ ꓣꓳ ꓦꓵꓻ ꓡ ꓥꓳ꓿ ꓤꓽ ꓖꓳ ꓕꓲ ꓣꓳ ꓠꓬ ꓬꓲ ꓑ ꓫꓬꓼ ꓐꓴ ꓔꓯ ꓝꓴꓲ ꓗꓪ ꓐꓰ ꓚꓬꓴ ꓓꓳ ꓡ ꓠ ꓗꓹ ꓢꓴ ꓥ ꓠꓬꓲ꓾ ꓠꓴ ꓬꓲ ꓔꓯ꓾ ꓬꓰ-ꓢꓴ꓾ ꓟꓬꓱꓺ ꓖꓶ ꓠ ꓗꓹ ꓡꓳ꓾ ꓐꓯˍ ꓡꓳ꓿
40001022	ꓕꓱ ꓟꓬ ꓫꓵꓽ ꓒꓬꓱꓼ ꓡ ꓟ ꓠꓬ ꓢꓲ ꓒꓽ ꓡꓰ ꓬꓲ ꓟꓷꓽ ꓠꓷꓹ ꓝꓸ ꓢꓴ ꓗꓪ ꓐꓰ ꓐꓯ ꓗꓷ ꓟ꓾
40001023	ꓠꓬꓲ ꓠꓹ꓾ ꓤ ꓟꓶ ꓡꓯꓸ ꓚꓵ ꓠꓬ ꓤ ꓠꓱ ꓶꓻ ꓡꓰ ꓢꓲ ꓤ ꓕꓲ ꓣꓳ ꓦꓵꓻ ꓡ ꓥꓳ꓿ ꓬꓲ ꓪꓽ ꓡꓰ ꓬꓲ ꓔꓯ ꓲ-ꓟ-ꓠꓴ-ꓡꓲ ꓟꓬꓱ ꓖꓶˍ ꓥꓳ꓾ ꓐꓰ ꓐꓯ ꓔ ꓟ ꓐꓲꓺ ꓡꓰ ꓝꓲ ꓠꓹ ꓟ ꓥ ꓡꓳ꓿ (ꓲ-ꓟ-ꓠꓴ-ꓡꓲ ꓐꓯˍ ꓟ ꓠꓬ꓾ ꓪꓴ-ꓢ ꓣꓳꓽˍ ꓐꓰ ꓔꓬ ꓡꓳ꓾ ꓐꓯˍ ꓟ ꓥꓳ꓿)
40001024	ꓬꓳ-ꓢꓷ ꓬꓲꓼ ꓟꓶ ꓧꓪꓸ ꓛꓲꓽ ꓡ ꓠꓬ꓾ ꓢꓲ ꓒꓽ ꓬꓲ ꓝꓲ ꓓꓴ ꓡꓰ ꓐꓯˍ ꓟ ꓔꓯ ꓛꓳ ꓢꓲ꓾ ꓟ-ꓡꓲ ꓔꓯ ꓬꓲ ꓦꓲ ꓢꓲ ꓟ ꓬꓰ ꓠꓹ ꓟ ꓘꓳ ꓣꓴ ꓗꓷˍ ꓡꓳ꓿
40001025	ꓖꓳ ꓡꓱ ꓥ ꓟꓲ ꓤ ꓠꓱ ꓟꓽ ꓦꓵꓻ ꓡ ꓕ ꓑꓳꓸ ꓬꓲˍ ꓐꓰ ꓕꓲ ꓪꓺꓼ ꓟꓽ ꓬꓲꓼ ꓔ꓿ ꓤ ꓠꓱ ꓦꓵꓻ ꓡ ꓕꓯ ꓬꓳ-ꓢꓷ ꓡꓰ ꓬꓲ ꓔꓯ꓾ ꓬꓰ-ꓢꓴ꓾ ꓟꓬꓱꓺ ꓖꓶˍ ꓡꓳ꓿
40002001	ꓪ ꓔꓲ ꓩꓴ-ꓡꓲ ꓦꓬꓼ ꓠꓬꓲ ꓗꓪ꓾ ꓬꓴ-ꓔ ꓟꓵꓽ ꓐꓱ-ꓡꓱ-ꓦꓱ ꓗꓪ ꓬꓰ-ꓢꓴ ꓔꓯ ꓦꓵꓻ ꓔ ꓕꓯ꓾ ꓢꓷꓸ ꓠꓲꓹ ꓙꓳ ꓢꓴ ꓕꓲ ꓧꓳꓽ ꓐꓶꓽ ꓓꓳ ꓗꓪ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓡ ꓢꓲ꓾
40002002	ꓬꓴ-ꓔ ꓡ ꓞꓳ ꓪ ꓔꓲ ꓣꓱꓽˍ ꓐꓰ ꓦꓵꓻ ꓡ ꓟ ꓖꓳ ꓕꓲ ꓣꓳ ꓮ ꓡꓲ ꓗꓪ ꓔꓬ ꓡ? ꓐꓶꓽ ꓓꓳ ꓟꓵꓽ ꓗꓪ ꓬꓲ ꓗꓴ ꓤꓽ ꓔꓯ ꓥꓪ ꓠꓴꓽ ꓟꓳꓻ ꓗꓷ ꓠꓬꓲ꓾ ꓥꓪ ꓠꓴꓽ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼˍ ꓐꓰ ꓡꓻ ꓟ ꓥ ꓡꓳ꓾ ꓐꓯˍ ꓡꓳ꓿
40002003	ꓕꓱ ꓟ ꓔꓯ ꓪ ꓔꓲ ꓩꓴ-ꓡꓲ ꓑ ꓙꓽ ꓗꓷ ꓠꓬ꓾ ꓬꓲˍ ꓟꓲ꓾ ꓙꓱ-ꓣꓴ-ꓢ-ꓡꓱ ꓢꓴ ꓮꓽ ꓙꓵˍ ꓟꓲ꓾ ꓓꓵꓽ ꓙꓽ ꓫꓸˍ ꓡꓳ꓿
40002004	ꓪ ꓔꓲ ꓩꓴ-ꓡꓲ ꓡꓰ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓑ ꓫꓬꓼ ꓗꓪ ꓟ ꓕꓳ ꓶ ꓐꓳ ꓒ ꓐꓴ ꓔꓯ ꓘꓴꓻ ꓜꓲꓼ ꓡ ꓢꓲ꓾ ꓙꓲ-ꓢꓴ ꓮ ꓡꓲ ꓗꓪ ꓦꓵꓻ ꓡ ꓠꓯꓹ ꓡ?꓾ ꓐꓰ ꓬꓲ ꓪꓽ ꓔꓯ ꓠ ꓠꓬꓲˍ ꓡꓳ꓿
40002005	ꓬꓲ ꓪꓽ ꓡꓰ ꓬꓲ ꓔꓯ꓾ ꓬꓴ-ꓔ ꓟꓵꓽ ꓐꓱ-ꓡꓱ-ꓦꓱ ꓗꓪ ꓥꓳ꓿ ꓮ ꓡꓲꓳ ꓐꓯ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓡꓰ꓾
40002006	ꓬꓴ-ꓔ ꓟꓵꓽ ꓐꓱ-ꓡꓱ-ꓦꓱꓳ꓾ ꓠꓴ ꓠꓬ ꓬꓴ-ꓔ ꓔꓯ ꓙꓵꓽ ꓢꓴ ꓐꓴ ꓡꓳ ꓒꓱ ꓗꓳ ꓡꓳ ꓗꓪ ꓣꓳꓺ ꓓꓰˍ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓥꓪ ꓑ ꓫꓬꓼ ꓬꓲ-ꓢꓷ-ꓡꓰ ꓔꓯ ꓡꓳꓸ ꓙ ꓢꓴ ꓬꓰ ꓠꓹ ꓟ꓾ ꓙꓵꓽ ꓢꓲꓽ ꓒ ꓕꓲ ꓣꓳ ꓠꓴꓻ ꓗꓪ ꓐꓰ ꓓꓳ ꓡ ꓥꓳ꓾ ꓐꓰ ꓐꓳ ꓔ ꓡꓳ꓾ ꓐꓯˍ ꓡꓳ꓿
40002007	ꓖꓳ ꓕꓯ ꓩꓴ-ꓡꓲ ꓠꓬ ꓢꓷꓸ ꓠꓲꓹ ꓙꓳ ꓒ ꓐꓴ ꓔꓯ ꓘꓳ ꓫꓱ ꓫꓱˍ ꓘꓴ ꓔꓯꓹ ꓡ ꓢꓲ꓾ ꓗꓴ ꓤ ꓖꓳ ꓟ ꓮ ꓕꓯꓽ ꓕꓲ ꓝꓲꓸ ꓗꓪ ꓓꓳ ꓡ ꓟ ꓬꓲ ꓜꓶꓻ ꓠ ꓠꓬꓲ ꓟꓶ ꓡꓰ ꓠꓬ꓾
40002008	ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓐꓱ-ꓡꓱ-ꓦꓱ ꓗꓪ ꓙꓰ ꓢꓲ ꓞꓳ ꓫꓵꓼ ꓤ ꓖꓳ ꓟ ꓔꓯ ꓬꓲ ꓜꓶꓻ ꓧꓪ ꓠꓬꓲ꓿ ꓧꓪ ꓟꓶ ꓗꓷ ꓠꓬ ꓥꓪˍ ꓟꓲ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓙꓰ ꓠꓹ ꓟ ꓥꓪ ꓔꓯˍ ꓟꓲ ꓐꓯ ꓖꓶ ꓡꓯ꓾ ꓐꓯ ꓖꓶˍ ꓡꓳ꓿
40002009	ꓪ ꓔꓲ ꓡꓰ ꓕꓱ ꓡꓱ ꓐꓯ ꓖꓶꓽ ꓗꓷ ꓠꓬ ꓬꓲ ꓪꓽ ꓙꓰˍ ꓡꓳ꓿ ꓐꓶꓽ ꓓꓳ ꓟꓵꓽ ꓗꓪ ꓬꓲ ꓪꓽ ꓟꓳꓻˍ ꓟ ꓗꓴ ꓤ ꓖꓳ ꓕꓲ ꓢꓶꓽ ꓠꓬ ꓬꓲ ꓪꓽ ꓟꓲꓽ ꓕꓯꓽ ꓢꓲ ꓗꓪ ꓙꓰ ꓢꓲ꓾ ꓤ ꓠꓱ ꓤ ꓔꓬ ꓖꓴ ꓕꓯꓽ ꓢꓲ ꓗꓪ ꓛꓲ ꓬꓰ ꓠꓬ ꓠꓽ ꓡꓰꓳ꓿
40002010	ꓗꓴ ꓤ ꓖꓳ ꓟ ꓔꓯ ꓬꓲ ꓪꓽ ꓟꓳꓻ ꓗꓷ ꓠꓬ ꓮꓸ ꓓꓲꓽ ꓗꓹ ꓛꓲˍ ꓡꓳ꓿
40002011	ꓦꓲ ꓗꓪ ꓓꓵꓽ ꓡꓰ ꓢꓲ ꓤ ꓠꓱ ꓤˍ ꓐꓰ ꓬꓲ ꓟꓹ ꓟ ꓟ-ꓡꓲ ꓔꓯ ꓟꓳꓻ ꓗꓷ ꓠꓬ꓾ ꓟꓳꓼ ꓔ ꓢꓲ ꓬꓰ-ꓢꓴ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿ ꓬꓲ ꓪꓽ ꓠꓬ ꓒꓵꓽˍ ꓟ ꓖꓴꓽ ꓙꓴ ꓟꓰꓹ ꓓꓳ ꓡ ꓢꓲ꓾ ꓫꓵꓺˍ ꓐꓰ ꓫꓳꓺ ꓠꓱ ꓟ ꓢꓲꓹ ꓜꓲꓽˍ ꓐꓰ ꓟꓴ-ꓬ ꓣꓴ ꓢꓲ ꓠꓬꓲ ꓬꓲ ꓔꓯ ꓡꓯꓼ ꓫꓴ ꓔꓲ ꓖꓶˍ ꓡꓳ꓿
40002012	ꓖꓳ ꓡꓱ ꓥ ꓟꓲ ꓩꓴ-ꓡꓲ ꓔꓯ ꓟꓽ ꓐꓯ ꓖꓶ ꓬꓰ ꓝꓲ ꓠꓹ ꓟ꓾ ꓬꓲ ꓪꓽ ꓬꓲꓼ ꓟꓬ ꓘꓳˍ ꓗꓪ ꓪꓴ-ꓢ ꓡꓰ ꓙꓳ ꓗꓽ ꓗꓷ ꓠꓬꓲ꓾ ꓢꓷꓸ ꓠꓲꓹ ꓙꓳ ꓒꓽ ꓐꓴ ꓠꓬ ꓠꓱꓸ ꓐꓯꓼ ꓕꓲ ꓚꓱꓹ ꓗꓪ ꓐꓰ ꓚꓲꓸ ꓛꓬ ꓟꓵꓽ ꓗꓪ ꓬꓲꓼ ꓙꓰˍ ꓡꓳ꓿
40002013	ꓢꓷꓸ ꓠꓲꓹ ꓙꓳ ꓒꓽ ꓐꓴ ꓙꓰ ꓗꓷ ꓗꓸ ꓠꓯ ꓬꓳ-ꓢꓷ ꓬꓲꓼ ꓟꓬ ꓘꓳˍ ꓗꓪ ꓢꓲ ꓒꓽ ꓝꓲ ꓓꓴ ꓕꓲ ꓣꓳ ꓬꓲ ꓔꓯ ꓟꓳꓸ ꓖꓶ ꓡ ꓢꓲ꓾ ꓩꓴ-ꓡꓲ ꓠꓽ ꓤ ꓠꓱ ꓤ ꓔꓯ ꓢꓰꓼ ꓠꓹ ꓟ ꓧꓪ ꓡ ꓥꓳ꓿ ꓖꓳ ꓡꓱ ꓠꓬꓲ ꓠꓴ ꓠꓬ ꓔꓴ ꓢꓲ꓾ ꓤ ꓠꓱ ꓤˍ ꓐꓰ ꓬꓲ ꓟꓹ ꓟ ꓔꓯ ꓬꓲ-ꓙꓲ ꓟꓵꓽ ꓗꓪ ꓧꓳꓽ ꓛꓰꓹ ꓙꓰ꓿ ꓥꓪ ꓡꓰ ꓠꓴ ꓔꓯ ꓝꓮꓲ ꓟꓽ ꓐꓯ ꓖꓶ ꓡ ꓕ ꓑꓳꓸ ꓖꓳ ꓗꓪ ꓔꓬ꓾ ꓐꓯˍ ꓡꓳ꓿
40002014	ꓖꓳ ꓡꓱ ꓠꓬ ꓬꓳ-ꓢꓷ ꓠꓽ ꓢ ꓘꓪ ꓢ ꓟꓰ ꓤ ꓠꓱ ꓤˍ ꓐꓰ ꓬꓲ ꓟꓹ ꓟ ꓔꓯ ꓧꓳꓽ ꓔ ꓢꓲ꓾ ꓬꓲ-ꓙꓲ ꓟꓵꓽ ꓗꓪ ꓛꓰꓹ ꓙꓰ ꓢꓲ ꓠꓬꓲ꓾
40002015	ꓩꓴ-ꓡꓲ ꓫꓵꓻ ꓗꓪ ꓛꓲ ꓖꓳ ꓗꓪ ꓔꓬ ꓡꓳ꓿ ꓕꓱ ꓟ ꓠꓬ ꓢꓲ ꓒꓽ ꓡꓰ ꓟꓷꓽ ꓠꓷꓹ ꓝꓸ ꓢꓴ ꓗꓪ ꓐꓰ꓾ ꓥꓪ ꓠꓬ ꓬꓲ-ꓙꓲ ꓗꓪ ꓐꓰ ꓥꓪ ꓤꓽ ꓔꓯ ꓘꓴꓻ ꓓꓳ ꓡ ꓥꓳ꓾ ꓐꓰ ꓐꓯ ꓔ ꓟ ꓔꓯ ꓐꓲꓺ ꓡ ꓝꓲ ꓠꓹ ꓟ ꓥꓳ꓿
40002016	ꓩꓴ-ꓡꓲ ꓠꓬ ꓢꓷꓸ ꓠꓲꓹ ꓙꓳ ꓒ ꓐꓴ ꓬꓲ ꓔꓯ ꓟꓽ ꓒꓵ ꓒꓵ ꓘꓳ ꓫꓱ ꓫꓱˍ ꓙꓰ ꓗꓷ ꓟ ꓢꓷꓸ ꓗꓷ ꓠꓬ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓢꓲ꓾ ꓧꓶꓸ ꓕꓯ ꓬꓲ ꓪꓽ ꓔꓯ ꓬꓲ ꓠ ꓠꓬꓲ ꓟꓶ ꓟ ꓦꓬꓼ ꓠꓬꓲ ꓔꓯ ꓬꓲ ꓜꓶ ꓵ ꓠꓬꓲ ꓢꓲ ꓠꓬꓲ꓾ ꓐꓱ-ꓡꓱ-ꓦꓱˍ ꓐꓰ ꓚꓳ ꓡꓳ ꓗꓪ ꓟ꓾ ꓠꓬꓲꓽ ꓘꓳꓼˍ ꓐꓰ ꓠꓬꓲ ꓘꓳꓼ ꓠꓯꓸ ꓘꓪ ꓟ ꓮ ꓐꓲ ꓮꓽ ꓙꓵ ꓔꓯ ꓢꓰꓼ ꓦ ꓗꓷ ꓝꓲˍ ꓡꓳ꓿
40002017	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓰ-ꓡꓲ-ꓟꓲ ꓗꓪ ꓐꓰ꓾
40002018	ꓣ-ꓟ ꓗꓪ ꓥꓴꓻˍ ꓟ ꓢꓯꓼˍ ꓐꓰ ꓮꓸ ꓛꓬꓹ ꓙꓱˍ ꓟ ꓢꓯꓼ ꓓꓽ ꓟ ꓑ ꓙꓽˍ ꓡꓳ꓿ ꓡ-ꓚꓰ ꓠꓬ ꓬꓲ ꓤꓽ ꓐꓴ ꓫꓵꓻ ꓖꓴ ꓡꓰ ꓠꓬꓲ꓾ ꓠꓲꓹ ꓟ ꓗꓴꓺ ꓖꓶˍ ꓟ ꓔꓯˍ ꓟꓲ ꓘꓳ ꓣꓴ ꓟꓽ ꓫꓳ꓾ ꓐꓯˍ ꓟ ꓐꓯ ꓘꓶꓽ ꓐꓲ ꓡꓰ ꓟ ꓥꓳ꓿
40002019	ꓩꓴ-ꓡꓲ ꓫꓵꓻ ꓗꓸ ꓠꓯꓸ꓾ ꓬꓲ-ꓙꓲ ꓟꓵꓽ ꓗꓪ ꓢꓲ ꓒꓽ ꓬꓲ ꓝꓲ ꓓꓴ ꓕꓲ ꓣꓳ ꓬꓳ-ꓢꓷ ꓔꓯ ꓬꓲꓼ ꓟꓬ ꓘꓳꓻˍ ꓗꓪ ꓟꓳꓸ ꓖꓶ ꓡ ꓢꓲ꓾
40002020	ꓔꓴ꓾ ꓤ ꓠꓱ ꓤˍ ꓐꓰ ꓬꓲ ꓟꓹ ꓟ ꓔꓯ ꓧꓳꓽ ꓔ ꓢꓲ ꓬꓲ-ꓢꓷ-ꓡꓰ ꓟꓵꓽ ꓗꓪ ꓬꓲꓼ ꓙꓰ꓿ ꓮ ꓡꓲꓳ ꓐꓯ ꓠꓬ ꓤ ꓠꓱ ꓤ ꓢꓯꓼ ꓟꓬ ꓣꓴꓻ ꓠꓲꓹ ꓫꓵ ꓢꓴ ꓠꓽ ꓫꓵꓳ꓾ ꓐꓯˍ ꓡꓳ꓿
40002021	ꓖꓳ ꓡꓱ ꓠꓬ ꓬꓳ-ꓢꓷ ꓠꓽ ꓤ ꓠꓱ ꓤˍ ꓐꓰ ꓬꓲ ꓟꓹ ꓟ ꓔꓯ ꓧꓳꓽ ꓔ ꓢꓲ ꓬꓲ-ꓢꓷ-ꓡꓰ ꓟꓵꓽ ꓗꓪ ꓬꓲꓼ ꓙꓰˍ ꓡꓳ꓿
40002022	ꓖꓳ ꓡꓱ ꓥ ꓟꓲ ꓬꓹ-ꓚꓲ-ꓡꓳꓽ ꓠꓬ ꓬꓲ ꓐꓹ ꓐ ꓩꓴ-ꓡꓲ ꓔꓯ ꓝꓸ ꓢꓲ ꓬꓴ-ꓔ ꓪ ꓔꓲ ꓣꓱꓽ ꓔꓬ ꓟ ꓔꓯ ꓬꓳ-ꓢꓷ ꓑ ꓙꓽ ꓗꓷ ꓕꓯ꓾ ꓬꓲ ꓖꓳ ꓗꓪ ꓙꓰ ꓟꓽ ꓑꓶꓸ꓿ ꓬꓲꓸ ꓬꓲꓼ ꓟꓬ ꓘꓳˍ ꓟ ꓗꓪ ꓢꓲ ꓒꓽ ꓡꓰ ꓙꓳꓺ ꓗꓽ ꓖꓶˍ ꓟ ꓗꓪ ꓐꓰ꓾ ꓬꓲ ꓠꓬ ꓖ-ꓡꓲ-ꓡꓲ ꓟꓵꓽ ꓗꓪ ꓓꓵꓽ ꓙꓰ ꓢꓲ꓾
40002023	ꓠ-ꓢ-ꓡꓱ ꓟꓬꓱꓺ ꓔ ꓟ ꓡꓳ ꓒꓱ ꓕꓲꓽ ꓟ ꓗꓪ ꓔꓬ ꓬꓰˍ ꓡꓳ꓿ ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓗꓪ ꓐꓰ꓾ ꓬꓲ ꓔꓯ ꓠꓬ ꓠ-ꓢ-ꓡꓱ ꓢꓴ ꓘꓴꓻˍ ꓥꓳ꓾ ꓐꓰ ꓐꓯ ꓔ ꓟ ꓐꓲꓺ ꓡ ꓝꓲ ꓠꓹ ꓟ ꓥ ꓡꓳ꓿
40003001	ꓖꓳ ꓕꓲ ꓝꓲꓸ ꓗꓪ ꓖꓳ ꓓꓱꓽ ꓔꓲꓹ ꓢꓴ ꓬꓳ-ꓦ ꓓꓳ ꓡ ꓢꓲ꓾ ꓬꓴ-ꓔ ꓟꓵꓽ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓟꓸ ꓟꓲ ꓚ ꓢꓲ ꓠꓬꓲ꓾
40003002	ꓟꓴꓽ ꓗꓪ ꓗꓴꓷꓼ ꓠꓶꓽ ꓡꓺꓳ꓾ ꓠꓴ ꓪꓽ ꓠꓲꓹ ꓟ ꓡꓶꓸ꓾ ꓐꓯˍ ꓡꓳ꓿
40003003	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓡꓰ꓾ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓡ ꓞꓳ ꓕꓲ ꓣꓳ ꓘꓴꓻ ꓔꓬ ꓟ ꓢꓯꓼ ꓠꓬ꓾ ꓢꓲ ꓒꓽ ꓙ ꓖꓴ ꓠꓴ ꓪꓽ ꓙꓽ ꓖꓶ꓾ ꓬꓲ ꓚꓱꓹ ꓔꓱꓹ ꓔꓱꓹꓼ ꓐꓰ ꓫꓬ꓾ ꓐꓯˍ ꓟ ꓖꓳ ꓕꓲ ꓣꓳ ꓥ ꓡꓳ꓿
40003004	ꓬꓳ-ꓦ ꓠꓬ ꓡꓳꓽ ꓕꓳ ꓟꓵꓺ ꓐꓵ ꓞꓶꓽ ꓖꓪꓽ ꓢꓲ꓾ ꓬꓲ ꓙꓴꓽ ꓝꓲꓸ ꓗꓪ ꓧꓪꓽ ꓙꓲ ꓙꓽ ꓧꓷꓹ ꓧꓷꓹ ꓔ ꓡꓳ꓿ ꓬꓲ ꓜꓽ ꓓꓴ ꓠꓬ ꓚ ꓑꓴˍ ꓐꓰ ꓡꓲ ꓛꓲ ꓐꓬꓽ ꓬꓲꓻ ꓥ ꓡꓳ꓿
40003005	ꓖꓳ ꓕꓲ ꓝꓲꓸ ꓗꓪ ꓙꓱ-ꓣꓴ-ꓢ-ꓡꓱˍ ꓐꓰ ꓬꓴ-ꓔ ꓕꓲ ꓟꓵꓽ ꓡꓱSˍ ꓐꓰ꓾ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓕ ꓐꓽ ꓗꓪ ꓔꓬ ꓢꓴ ꓠꓬ ꓬꓳ-ꓦ ꓔꓬ ꓗꓪ ꓓꓳ ꓙꓰ ꓢꓲ꓾
40003006	ꓬꓲ ꓪꓽ ꓝꓴꓲ ꓣꓷꓠꓸ ꓗꓷ ꓠꓬ꓾ ꓬꓳ-ꓔ ꓬꓲꓽ ꓟ ꓗꓪ ꓬꓳ-ꓦ ꓡꓰ ꓖꓳ ꓓꓱ ꓔꓲꓹ ꓖꓶˍ ꓡꓳ꓿
40003007	ꓒ-ꓡꓲ-ꓢꓷ ꓐꓴˍ ꓐꓰ ꓢ-ꓓꓴ-ꓗꓷ ꓐꓴ ꓮꓽ ꓟꓬꓹ ꓠꓬ ꓖꓳ ꓓꓱ ꓔꓲꓹ ꓟꓶ ꓠꓹ ꓟ꓾ ꓬꓲ ꓔꓬ ꓗꓪ ꓡ ꓟ ꓔꓯ ꓬꓳ-ꓦ ꓟꓳꓻ ꓗꓷ ꓠꓬ ꓬꓲ ꓪꓽ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓿ ꓓꓳꓼ ꓩꓴ ꓬꓲ ꓤ ꓐꓴꓳ꓾ ꓡ ꓠꓹ ꓟ ꓦꓶꓻ ꓠꓲꓹ ꓗꓪ ꓐꓰ ꓡꓲꓹ ꓗꓷ ꓠꓹ ꓟ꓾ ꓮꓽ ꓟ ꓡꓰ ꓠꓴ ꓪꓽ ꓔꓯ ꓙꓳꓺ ꓗꓽ ꓖꓶˍ ꓡ?
40003008	ꓠꓲꓹ ꓟ ꓡꓶꓸˍ ꓟ ꓔꓯ ꓪꓽˍ ꓟ ꓟꓬꓱꓽ ꓬꓰ ꓓꓳ ꓡꓯ꓿
40003009	ꓠꓴ ꓪꓽ ꓠꓬ꓾ ꓥꓪ ꓠꓴꓽ ꓠꓽ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥꓳ꓾ ꓐꓯ ꓢꓲ ꓕꓽ ꓠꓲꓹ ꓪꓴꓽ꓿ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓪꓴ-ꓢ ꓠꓬ Bꓸ ꓛꓲ ꓕꓱ ꓟꓬ ꓔꓯ ꓮ-ꓐ-ꓡ-ꓦ ꓐꓱ ꓶ ꓞꓲꓼ ꓤ ꓡꓯꓹ ꓤ ꓒꓬꓱꓼ ꓡ ꓝꓲ ꓐ ꓡ ꓡꓳ꓿
40003010	ꓮꓸ ꓞꓳꓹ ꓠꓬ ꓮ ꓟꓶˍ ꓡꓰ ꓢꓲꓹ ꓜꓲ ꓬꓲꓸ ꓚꓰ ꓗꓪ ꓟꓳꓸ ꓞꓹ ꓡꓳ꓿ ꓖꓳ ꓡꓱ ꓠꓬꓲ ꓙꓲꓻˍ ꓟ ꓢꓶꓹ ꓢꓶꓽ ꓟꓽ ꓓꓱꓼˍ ꓟ ꓢꓲꓹ ꓜꓲ ꓮꓽ ꓙꓵ ꓠꓬ ꓘꓷꓹ ꓩꓴ ꓗꓷ ꓢꓲ ꓮꓸ ꓔꓳ ꓗꓪ ꓡꓳꓺ ꓧꓳꓽ ꓗꓷˍ ꓥꓳ꓿
40003011	ꓠꓴ ꓪꓽ ꓠꓲꓹ ꓟ ꓡꓶꓸ ꓗꓷ ꓟ ꓢꓷꓸ ꓡꓰ ꓓꓴ꓾ ꓥꓪ ꓡꓰ ꓠꓴ ꓪꓽ ꓔꓯ ꓬꓲꓻ ꓙꓬ ꓗꓪ ꓖꓳ ꓓꓱ ꓔꓲꓹ ꓖꓶˍ ꓡꓳ꓿ ꓥꓪ ꓗꓸ ꓠꓯ ꓢꓲ ꓗꓪ ꓡ ꓢꓴ ꓠꓬ ꓥꓪ ꓢꓶꓸ ꓟꓽ ꓞꓲ ꓪꓽ ꓠꓬꓲˍ ꓡꓳ꓿ ꓥꓪ ꓠꓬ ꓬꓲ ꓛꓲ ꓠꓲ ꓡꓵꓸ ꓙ ꓠꓹ ꓟˍ ꓟꓲ ꓟꓽ ꓒꓵꓽ꓿ ꓬꓲ ꓠꓽ ꓢꓲ-ꓫꓬ-ꓟ-ꓦˍ ꓐꓰ ꓮꓸ ꓔꓳꓸ ꓡꓰ ꓠꓴ ꓪꓽ ꓔꓯ ꓔꓲꓹ ꓖꓶ ꓡ ꓥꓳ꓿
40003012	ꓬꓲ ꓡꓯꓼ ꓒꓯꓹ ꓗꓪ ꓠꓬ ꓪꓺ ꓟ ꓔꓯꓹ ꓔ ꓢꓲ꓾ ꓬꓲ ꓫꓪꓺ ꓓꓶꓽ ꓓꓰ ꓗꓪ ꓟ ꓫꓪ ꓔꓯ ꓪꓺ ꓫꓬꓻ ꓡꓰ ꓝꓲˍ ꓥꓳ꓿ ꓫꓪ ꓠꓬ ꓫꓪ ꓗꓹ ꓗꓪ ꓫꓺ ꓔ ꓥꓳ꓿ ꓬꓲ ꓒꓲꓻ ꓠꓽ ꓟꓽ ꓫꓵꓻ ꓮꓸ ꓔꓳꓸ ꓗꓪ ꓛꓴꓻ ꓗꓷˍ ꓥꓳ꓾ ꓐꓯˍ ꓡꓳ꓿
40003013	ꓖꓳ ꓕꓲ ꓝꓲꓸ ꓗꓪ ꓬꓰ-ꓢꓴ ꓠꓬ꓾ ꓬꓳ-ꓦ ꓡꓰ ꓖꓳ ꓓꓱꓽ ꓔꓲꓹ ꓖꓶ ꓝꓲ ꓠꓹ ꓟ꓾ ꓖ-ꓡꓲ-ꓡꓲ ꓗꓪ ꓐꓰ ꓬꓳ-ꓦ ꓔꓬ ꓟ ꓬꓳ-ꓔ ꓬꓲꓽ ꓟ ꓗꓪ ꓛꓲ ꓡ ꓡꓳ꓿
40003014	ꓬꓳ-ꓦ ꓠꓬ ꓬꓲ ꓔꓯ ꓗꓽ ꓔ ꓠꓲꓹ ꓫꓵ ꓢꓲ꓾ ꓠꓴ ꓡꓰ ꓥꓪ ꓔꓯ ꓖꓳ ꓓꓱ ꓔꓲꓹ ꓖꓶ ꓠꓯꓹ ꓡꓳ ꓫꓵꓽ ꓥ ꓡꓳ꓿ ꓮ ꓡꓲ ꓗꓹ ꓠꓬꓲ ꓠꓴ ꓥꓪ ꓔꓯ ꓖꓳ ꓓꓱꓽ ꓔꓲꓹ ꓪꓽ ꓧꓪ ꓡ ꓡ?꓾ ꓐꓯˍ ꓡꓳ꓿
40003015	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓮ ꓟꓶ ꓠꓬ ꓥ ꓝꓲ꓿ ꓣꓳ ꓕꓱ ꓡꓱ ꓬꓰ ꓢꓲ ꓔꓱꓹ ꓜꓳꓽˍ ꓟ ꓮꓽ ꓙꓵ ꓬꓰ ꓐꓲ ꓡꓰ ꓝꓲ ꓙꓲꓽ ꓙꓳˍ ꓡꓳ꓾ ꓐꓯˍ ꓠꓬꓲ꓾ ꓬꓳ-ꓦ ꓬꓲ ꓔꓯ ꓓꓽ ꓔꓳꓹˍ ꓡꓳ꓿
40003016	ꓬꓰ-ꓢꓴ ꓖꓳ ꓓꓱ ꓔꓲꓹ ꓟꓶ ꓢꓲ ꓬꓲꓻ ꓙꓬ ꓗꓪ ꓐꓰ ꓓꓳ ꓡ ꓟꓶꓽ ꓕꓯ꓾ ꓟꓴꓽ ꓗꓪ ꓒꓴ ꓡ ꓢꓲ ꓪꓴ-ꓢ ꓦꓻ ꓠꓬ ꓮꓸ ꓖꓴꓽˍ ꓡꓰ ꓐꓰ ꓬꓯꓼ ꓡ ꓢꓲ ꓠꓬꓲ꓾ ꓬꓰ-ꓢꓴ ꓔꓯ ꓥꓳꓽ ꓡ ꓟ ꓔꓯ ꓬꓲ ꓟꓳꓻˍ ꓡꓳ꓿
40003017	ꓖꓳ ꓕꓯ ꓟꓴꓽ ꓗꓪ ꓗꓪ ꓐꓰ ꓡꓻ ꓟ ꓢꓯꓼ ꓡꓰ꓾ ꓕꓱ ꓟ ꓠꓬ ꓥꓪ ꓠꓲꓹ ꓠꓵˍ ꓟ ꓮ ꓐꓲ ꓥꓳ꓿ ꓬꓲ ꓔꓯ ꓥꓪ ꓮꓽ ꓘꓶꓸ ꓠꓲꓹ ꓒꓴˍ ꓡꓳ꓾ ꓐꓯˍ ꓡꓳ꓿
40004001	ꓖꓳ ꓕꓯ ꓢ-ꓓꓯꓽ ꓡꓰ ꓬꓰ-ꓢꓴ ꓔꓯ ꓫꓵꓽ ꓠꓬꓲ ꓝꓲ ꓠꓹ ꓟ꓾ ꓢꓲ-ꓫꓬ-ꓟ-ꓦ ꓡꓰ ꓬꓰ-ꓢꓴ ꓔꓯ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓧꓳꓽ ꓙꓰˍ ꓡꓳ꓿
40004002	ꓖꓳ ꓕꓯ ꓬꓲ ꓠꓬ ꓜꓽ ꓓꓴ ꓟꓽ ꓜꓽ ꓡꓲ ꓞꓲ ꓦꓬꓼ ꓡꓲ ꓞꓲ ꓠꓬꓲꓻ ꓔꓬ ꓗꓷ ꓗ ꓠꓯꓸ ꓦꓰꓼ ꓟꓷꓼˍ ꓡꓳ꓿
40004003	ꓫꓵꓽ ꓠꓬꓲ ꓢꓴ ꓠꓬ ꓬꓲ ꓔꓯ ꓡ ꓢꓲ꓾ ꓠꓴ ꓠꓬ ꓪꓴ-ꓢ ꓮ ꓐꓲ ꓥ ꓕꓯ ꓠꓽ꓾ Bꓸ ꓛꓲ ꓕꓱ ꓟꓬ ꓟ ꓔꓯ ꓫꓪ ꓒꓵꓼ ꓒꓬꓱꓼ ꓡ ꓠꓹ ꓟ ꓕꓵꓼ ꓪꓽ ꓖꓶ ꓟꓴꓽ꓾ ꓐꓯ ꓖꓶˍ ꓡꓳ꓿
40004004	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓞꓳ ꓤ ꓠꓬ ꓫꓪ ꓒꓵꓼ ꓗꓪ ꓐꓰˍ ꓡꓰ ꓢꓯꓸ ꓔꓬ ꓟ ꓟꓽ ꓥ꓿ ꓪꓴ-ꓢ ꓟꓷꓽ ꓠꓷꓹ ꓗꓪ ꓐꓰ ꓓꓳ ꓡ ꓟ ꓐꓯ ꓘꓶꓽ ꓕꓲ ꓘꓶꓽ ꓡꓰ ꓕꓲ ꓘꓶ ꓗꓪ ꓐꓰ ꓢꓯꓸ ꓔꓬ ꓟ ꓥꓳ꓾ ꓐꓰ ꓐꓳ ꓔ ꓡꓳ꓾ ꓐꓯ ꓖꓶˍ ꓡꓳ꓿
40004005	ꓖꓳ ꓗ ꓠꓯꓸ ꓢ-ꓓꓯ ꓡꓰ ꓬꓰ-ꓢꓴ ꓔꓯ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓗꓪ ꓧꓳꓽ ꓓꓵ ꓡꓰ ꓢꓲ꓾ ꓢꓲ-ꓫꓬ-ꓦꓲ ꓟꓴ ꓓꓰˍ ꓟ ꓕꓲꓽ ꓔꓳꓸ ꓗꓪ ꓦꓰꓼ ꓔꓬ ꓝꓲ ꓢꓲ ꓠꓬꓲ꓾
40004006	ꓠꓴ ꓠꓬ ꓪꓴ-ꓢ ꓮ ꓐꓲ ꓥ ꓕꓯꓽ ꓠ ꓔꓷꓹ ꓬꓯꓼ ꓙꓰ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓢꓲ ꓒꓽ ꓠꓬ ꓬꓲ ꓝꓲ ꓓꓴ ꓐꓴ ꓔꓯ ꓠꓴ ꓐꓱ ꓶ ꓕꓵꓼ ꓪꓽ ꓖꓶ ꓢꓲ꓾ ꓠꓴ ꓛꓲ ꓒꓯꓹ ꓔꓯ Bꓸ ꓛꓲ ꓗꓪ ꓟꓽ ꓕꓯꓼ ꓡꓰ ꓝꓲ ꓠꓹ ꓟ ꓬꓲ ꓪꓽ ꓡꓯꓼ ꓒꓯꓹ ꓡꓰ ꓠꓴ ꓔꓯ ꓓꓽ ꓔ ꓖꓶˍ ꓥꓳ꓾ ꓐꓰ ꓐꓳ ꓔ ꓡꓳ꓾ ꓐꓯˍ ꓡꓳ꓿
40004007	ꓬꓰ-ꓢꓴ ꓡꓰ ꓢ-ꓓꓯ ꓔꓯ꓾ ꓠꓴ ꓢꓲ ꓒꓽ ꓪꓴ-ꓢ ꓔꓯ ꓫꓵꓽ ꓠꓬꓲ ꓟꓽ ꓓ꓾ ꓐꓰˍ ꓟꓲ ꓐꓳ ꓔ ꓢꓰꓽ ꓡꓳ꓾ ꓐꓯ ꓖꓶˍ ꓡꓳ꓿
40004008	ꓝꓮꓲ ꓢ-ꓓꓯ ꓡꓰ ꓬꓲ ꓔꓯ ꓮꓽ ꓘꓶꓸ ꓟꓴꓺˍ ꓟ ꓪꓽ ꓚꓲ ꓗꓪ ꓧꓳꓽ ꓓꓯ ꓙꓰ ꓢꓲ꓾ ꓟꓵꓽ ꓗꓳꓹ ꓓꓵ ꓓꓵ ꓟ ꓗꓴꓷꓼ ꓥ ꓕ ꓑꓳꓸˍ ꓐꓰ꓾ ꓗꓴꓷꓼ ꓖꓳ ꓟꓬ ꓟ ꓟꓬꓱ ꓓꓳꓽ ꓬꓲ ꓔꓯ ꓖꓴ ꓟꓸ ꓖꓶ ꓢꓲ ꓠꓬꓲ꓾
40004009	ꓠꓴ ꓟꓳꓼ ꓔ ꓢꓲ ꓥꓪ ꓔꓯ ꓪꓴꓸ ꓓꓵ ꓕꓱꓼˍ ꓕꓯꓽ ꓠꓽ꓾ ꓕꓱ ꓟꓬ ꓟ ꓮꓽ ꓙꓵ ꓠꓴ ꓔꓯ ꓥꓪ ꓖꓶˍ ꓥꓳ꓾ ꓐꓯˍ ꓡꓳ꓿
40004010	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓢ-ꓓꓯꓳ꓾ ꓠꓴ ꓙꓰ Gꓽ꓿ ꓮ ꓡꓲꓳ ꓐꓯ ꓠꓬ꓾ ꓠꓴ ꓠꓬ ꓠꓴ ꓢꓲ ꓒꓽ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓬꓲ ꓔꓯˍ ꓡꓰꓽ ꓣꓱꓽ ꓙ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓾ ꓐꓯ ꓖꓶˍ ꓡꓳ꓿
40004011	ꓖꓳ ꓕꓯ ꓢ-ꓓꓯ ꓠꓬ ꓬꓲ ꓔꓯˍ ꓐꓰ ꓧꓹ ꓗꓷ ꓢꓲ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓬꓰ-ꓢꓴ ꓔꓯ ꓣꓱꓽ ꓙ ꓡꓻˍ ꓡꓳ꓿
40004012	ꓬꓳ-ꓦ ꓔꓯ ꓐꓱ ꓓꓴꓽ ꓗꓪ ꓐꓱ ꓗꓷ ꓟ ꓓꓳꓽ ꓬꓰ-ꓢꓴ ꓑ ꓙꓽ ꓗꓷ ꓕꓯ꓾ ꓬꓲ ꓠꓬ ꓖ-ꓡꓲ-ꓡꓲ ꓟꓵꓽ ꓗꓪ ꓙꓵꓺ ꓓꓵꓽ ꓙꓰˍ ꓡꓳ꓿
40004013	ꓬꓲ ꓠꓬ ꓠ-ꓢ-ꓡꓱ ꓗꓪ ꓐꓰ ꓓꓳ ꓙꓰ ꓢꓲ꓾ ꓬꓲꓻ ꓡꓴꓽ ꓐꓱꓻ ꓘꓶ ꓗꓪ ꓟ ꓘꓹ-ꓒꓱ-ꓠꓴ ꓗꓪ ꓔꓬ ꓬꓰˍ ꓡꓳ꓿ ꓖꓳ ꓟ ꓠꓬ ꓢꓲ-ꓑꓴ-ꓡꓶˍ ꓐꓰ ꓠ-ꓩꓴ-ꓕ-ꓡꓲ ꓟꓵꓽ ꓘꓶꓽ ꓗꓪ ꓥ ꓡꓳ꓿
40004014	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓡꓰ꓾
40004015	ꓢꓲ-ꓑꓴ-ꓡꓶˍ ꓐꓰ ꓠ-ꓩꓴ-ꓕ-ꓡꓲ ꓟꓵꓽ ꓬꓲꓻ ꓡꓴꓽ ꓐꓱꓻ ꓘꓶꓽ ꓗꓪ ꓟ ꓙ ꓖꓴ꓾ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓢꓲ꓾ ꓐꓶꓽ ꓞꓳ ꓟꓵꓽ ꓖ-ꓡꓲ-ꓡꓲꓳ꓾
40004016	ꓠꓯ ꓞꓲꓹ ꓟ ꓗꓪ ꓔꓬ ꓟ ꓑ ꓫꓬꓼ ꓐꓴ ꓠꓬ ꓠꓬꓲ ꓟꓳꓻ ꓓꓴ ꓓꓽ ꓟ ꓔꓯ ꓡꓳꓸ ꓟꓳꓻ ꓡꓰꓳ꓿ ꓫꓵꓻ ꓶꓻ ꓥꓳꓽ ꓟꓵꓽ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓐꓴ ꓔꓯ ꓠꓬꓲ ꓟꓳꓻ ꓓꓴ ꓣꓳꓺ ꓖꓶ ꓡꓺꓳ꓾ ꓐꓯˍ ꓟ ꓔꓯ ꓐꓲ ꓡꓰ ꓝꓲ ꓠꓹ ꓟ ꓥꓳ꓿
40004017	ꓖꓳ ꓕꓲ ꓝꓲꓸ ꓗꓪ ꓐꓰ ꓬꓰ-ꓢꓴ ꓠꓬ ꓟꓸ ꓟꓲ ꓚ ꓪꓴꓸ ꓔꓴ ꓢꓲ꓾ ꓠꓴ ꓪꓽ ꓠꓲꓹ ꓟ ꓡꓶꓸ꓾ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓴꓷꓼ ꓠꓶꓽ ꓡꓺꓳ꓾ ꓐꓯˍ ꓡꓳ꓿
40004018	ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓬꓲꓻ ꓡꓴꓽ ꓐꓱꓻ ꓘꓶꓽ ꓗꓪ ꓫꓱꓽ ꓔꓬ ꓕꓯ꓾ ꓥꓪꓸ ꓧꓪ ꓒꓽ ꓒꓲ-ꓕꓱ ꓟꓬꓱ ꓔ ꓟ ꓢꓲ-ꓟꓴˍ ꓐꓰ ꓬꓲ ꓠꓬꓲ ꓤ ꓯ-ꓓꓱ-ꓣꓴ ꓬꓲ ꓪꓽ ꓠꓬꓲꓽ ꓫꓵꓸ ꓬꓲꓻ ꓡꓴꓽ ꓐꓱꓻ ꓗꓪ ꓥꓪꓸ ꓓꓳꓽ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿
40004019	ꓖꓳ ꓕꓯ ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓯ ꓛꓳ ꓡꓯ꓾ ꓥꓪꓸ ꓧꓪ ꓟꓶˍ ꓟ ꓡꓰ ꓐꓰ ꓥꓪ ꓡꓰ ꓠꓴ ꓪꓽ ꓔꓯ ꓡ ꓞꓳ ꓧꓪ ꓟꓶ ꓢꓴ ꓒꓬꓱꓼ ꓡ ꓝꓲˍ ꓥꓳ꓾ ꓐꓯ ꓖꓶꓽ ꓗꓷ ꓠꓬ꓾
40004020	ꓬꓲ ꓪꓽ ꓠꓽ ꓞꓼ ꓐꓰ ꓥꓪꓸ ꓑꓱꓸ ꓗꓶꓺ ꓔ ꓬꓰ ꓢꓲ ꓬꓲ ꓔꓯ ꓛꓳꓻ ꓙꓰˍ ꓡꓳ꓿
40004021	ꓖꓳ ꓗꓪ ꓐꓰ ꓝꓮꓲ ꓙꓰˍ ꓠꓬ꓾ ꓜꓲ-ꓐꓱ-ꓓꓲ ꓬꓲ ꓤ ꓬ-ꓗꓴˍ ꓐꓰ ꓬꓲ ꓠꓬꓲ ꓤ ꓬꓳ-ꓦ ꓔꓯ ꓬꓲ ꓟꓳꓻˍ ꓡꓳ꓿ ꓬꓲ ꓪꓽ ꓠꓬ ꓡꓲ ꓠꓯꓸꓼ ꓗꓪ ꓬꓲ ꓪꓽ ꓐꓹ ꓐꓽ ꓜꓲ-ꓐꓱ-ꓓꓲˍ ꓐꓰ ꓕꓲ ꓪꓺꓼ ꓥꓪꓸ ꓑꓱꓸ ꓑꓱꓺ ꓔꓬ ꓕꓯ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓘꓴꓻ ꓗꓷ ꓠꓬ꓾
40004022	ꓬꓲ ꓪꓽˍ ꓟꓲ ꓞꓼ ꓐꓰ ꓡꓲꓺˍ ꓐꓰ ꓬꓲ ꓪꓽ ꓐꓹ ꓐ ꓔꓯ ꓗꓶꓺ ꓔ ꓬꓰ ꓢꓲ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
40004023	ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓕꓲ ꓟꓵꓽ ꓡꓱꓸꓼ ꓚꓳ ꓙꓰ ꓢꓲ꓾ ꓬꓲ ꓪꓽ ꓜꓲꓼ ꓦꓲ ꓗꓪ ꓟꓸ ꓟꓲ ꓟꓸ ꓠꓬꓲ꓾ ꓟꓴꓽ ꓗꓪ ꓗꓴꓷꓼ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓖꓶ ꓠꓬꓲ꓾ ꓑ ꓫꓬꓼ ꓐꓴ ꓠꓻ ꓫꓵꓽ ꓠꓻ ꓙꓰ ꓫꓬꓹ ꓖꓶ ꓠꓬꓲ ꓐꓰ ꓬꓰˍ ꓡꓳ꓿
40004024	ꓬꓲ ꓟꓬꓱ ꓓꓳꓽ ꓠꓬ ꓫꓲ-ꓡꓲ-ꓬ ꓕꓲ ꓟꓵꓽ ꓡꓱꓸꓼ ꓗꓪ ꓐꓯ ꓒꓬꓱ ꓙꓰ ꓠꓬꓲ꓾ ꓠꓻ ꓒꓬꓽ ꓬꓲ ꓫꓵꓽ ꓬꓲ ꓙꓰꓽ ꓠꓻ ꓢꓴˍ ꓐꓰ ꓠꓲꓽ ꓟꓯꓹ ꓠꓲꓽ ꓪꓴꓸ ꓢꓴˍ ꓐꓰ꓾ ꓚꓵꓹ ꓢꓴ ꓐꓰ꓾ ꓛꓲ ꓫꓵꓻ ꓡꓯ ꓫꓵ ꓢꓴ ꓔꓯ ꓫꓬꓹ ꓓꓻ ꓡꓰ ꓝꓲˍ ꓡꓳ꓿
40004025	ꓖ-ꓡꓲ-ꓡꓲˍ ꓐꓰ ꓓꓱ-ꓘꓹ-ꓒꓳ-ꓡꓲˍ ꓐꓰ ꓙꓱ-ꓣꓴ-ꓢ-ꓡꓱ꓾ ꓬꓴ-ꓔ ꓟꓵˍ ꓐꓰ꓾ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓢꓲ ꓗꓪ ꓐꓰ ꓡꓻ ꓟ ꓞꓳ ꓜꓴ ꓞꓳ ꓟꓯꓼ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿
40005001	ꓬꓰ-ꓢꓴ ꓠꓬ ꓞꓳ ꓜꓴꓻ ꓞꓳ ꓟꓯꓼ ꓔꓯ ꓟꓳꓻˍ ꓕꓯ꓾ ꓪꓽ ꓚꓲ ꓗꓪ ꓓꓯ ꓙꓰ ꓢꓲ ꓠꓬꓲꓸ ꓠꓸ ꓗꓷ ꓠꓬ꓾ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓔꓬ ꓗꓪ ꓜꓲꓼ ꓡ ꓡꓳ꓿
40005002	ꓬꓲ ꓠꓬ ꓘꓶꓽ ꓒꓴ ꓢꓲ ꓬꓲ ꓪꓽ ꓔꓯ ꓕꓱ ꓡꓱ ꓟꓸ ꓖꓶˍ ꓡꓳ꓿
40005003	ꓦꓻ ꓗꓪ ꓞꓳ ꓫꓸ ꓥ ꓟ ꓚꓬꓹ ꓪ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓴꓷꓼ ꓠꓽ ꓬꓲ ꓪꓽ ꓔꓯ ꓟ ꓥ ꓡꓳ꓿
40005004	ꓠꓲꓹ ꓥꓴꓻ ꓢꓴ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓠꓲꓹ ꓗꓴ ꓟꓬ ꓗꓴ ꓟꓶˍ ꓥꓳ꓿
40005005	ꓠꓲꓹ ꓟ ꓠꓴꓽ ꓢꓴ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓠꓽ ꓬꓲ ꓪꓽ ꓡꓯꓼ ꓪ ꓒꓬꓱꓼ ꓡ ꓥꓳ꓿
40005006	ꓔꓱꓹ ꓜꓳꓽˍ ꓟ ꓔꓯ ꓟꓷꓼ ꓢꓲꓼ ꓢꓴ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓢꓲꓼ ꓘꓪꓽ ꓓꓰꓼ ꓡꓰˍ ꓥꓳ꓿
40005007	ꓢꓴ ꓔꓯ ꓫꓱꓸ ꓤ ꓢꓴ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓫꓱꓸ ꓤ ꓟ ꓟꓶˍ ꓥꓳ꓿
40005008	ꓠꓲꓹ ꓟ ꓢꓲꓽ ꓫꓬ ꓢꓴ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓪꓴ-ꓢ ꓔꓯ ꓟꓳꓻ ꓪˍ ꓥꓳ꓿
40005009	ꓢꓴ ꓔꓯ ꓧꓳꓹ ꓡꓯꓽ ꓘꓳ ꓝꓲ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓔꓯ ꓠꓽ ꓪꓴ-ꓢ ꓤ ꓠꓱ꓾ ꓐꓰ ꓘꓴˍ ꓥꓳ꓿
40005010	ꓔꓱꓹ ꓜꓳꓽˍ ꓟ ꓪꓴꓸ ꓠꓬꓲ ꓗꓸ ꓧꓪ ꓟ ꓟꓶ ꓢꓴ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓴꓷꓼ ꓠꓽ ꓬꓲ ꓪꓽ ꓔꓯ ꓟ ꓥ ꓡꓳ꓿
40005011	ꓥꓪ ꓪꓴꓸ ꓠꓬꓲ ꓢꓴꓻ ꓠꓴ ꓪꓽ ꓔꓯ ꓫꓸ ꓚꓲ꓾ ꓠꓴ ꓪꓽ ꓔꓯ ꓗꓸ ꓧꓪ꓾ ꓝꓮꓲ ꓠꓴ ꓪꓽ ꓔꓯ ꓥꓶˍ ꓟ ꓬꓲ ꓫꓵꓽ ꓬꓲ ꓙꓰꓽ ꓮꓽ ꓔꓳ ꓐꓯ ꓡ ꓕꓯ꓾ ꓠꓴ ꓪꓽ ꓠꓽ ꓶꓼ ꓙꓳ ꓫꓱ ꓙꓳˍ ꓡꓳ꓿
40005012	ꓠꓴ ꓪꓽ ꓠꓬ ꓠꓲꓹ ꓒꓴ ꓗꓹ ꓛꓲ ꓔꓬ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓪ ꓠꓴ ꓪꓽ ꓡꓯꓼ ꓫꓴ ꓠꓽ ꓬꓲ ꓓꓽ ꓟ ꓥ ꓡꓳ꓿ ꓠꓴ ꓪꓽ ꓧꓶꓸ ꓕꓯ ꓗꓪ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯˍ ꓟꓲ꓾ ꓬꓲ ꓪꓽ ꓕꓱ ꓡꓱ ꓗꓸ ꓧꓪ ꓗꓷꓳ꓿
40005013	ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓔꓬ ꓢꓴ ꓐꓱ ꓶ ꓞꓼ ꓐꓳ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓞꓼ ꓐꓳ ꓬꓲ ꓢꓯꓼ ꓒꓲꓼ ꓬꓰ ꓠꓬ ꓝꓮꓲ ꓛꓵꓻ ꓡ ꓝꓲ ꓟꓽ ꓠ ꓠꓬꓲ꓾ ꓣꓱꓽ ꓬꓯꓼ ꓖꓴ ꓟꓽ ꓙꓳ꓿ ꓠꓱꓸ ꓫꓱꓸ ꓟꓸꓼ ꓗꓪ ꓡꓳ ꓩꓴ ꓗꓷ ꓢꓲ ꓞꓳ ꓤ ꓕꓳꓼ ꓓꓴ ꓗꓷ ꓡꓰˍ ꓡꓳ꓿
40005014	ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓔꓬ ꓢꓴ ꓐꓱ ꓶ ꓠꓬꓲ ꓟꓳꓻ ꓓꓴ ꓥꓳ꓿ ꓪꓽ ꓚꓲ ꓗꓪ ꓔꓶ ꓔꓸ ꓟ ꓡꓳ ꓒꓱ ꓔꓯ ꓠꓬ ꓚꓵ ꓔꓸ ꓟꓽ ꓐ ꓡ꓿
40005015	ꓝꓮꓲ ꓠꓬ ꓟꓬ ꓡꓴ ꓟꓬ ꓢꓲ ꓐꓽ ꓕꓴꓽ ꓡꓰ ꓝꓴꓸ ꓔ ꓢꓴ ꓟꓽ ꓙꓳ꓿ ꓟꓬ ꓡꓴ ꓕꓲ ꓗꓪ ꓗꓶ ꓔ ꓢꓲ ꓦꓲ ꓗꓪ ꓔꓬ ꓢꓴ ꓮꓽ ꓙꓵ ꓔꓯ ꓣꓳꓺ ꓖꓶˍ ꓡꓳ꓿
40005016	ꓖꓳ ꓟ ꓡꓰ ꓐꓰ ꓞꓳ ꓤꓽ ꓠꓬ ꓠꓴ ꓪꓽ ꓙꓲꓻˍ ꓟ ꓬꓰˍ ꓟ ꓔꓯ ꓟꓳꓻ ꓢꓲ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐ ꓔꓯ ꓟꓬꓱ ꓓꓳꓽ ꓖꓶ ꓝꓲ ꓠꓹ ꓟ꓾ ꓠꓴ ꓪꓽ ꓠꓬꓲ ꓟꓳꓻ ꓓꓴ ꓠꓬ ꓬꓲ ꓪꓽ ꓟꓲꓽ ꓙꓬꓽ ꓗꓪ ꓣꓳꓺ ꓖꓶ꓿
40005017	ꓥꓪ ꓠꓬ ꓙꓵꓽ ꓗ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓕꓳ ꓶ ꓔꓯ ꓐꓬ ꓡꓰ ꓝꓲˍ ꓐꓰ ꓡꓻ ꓡꓳ꓾ ꓕꓽ ꓓꓵꓽ ꓙ꓿ ꓥꓪ ꓠꓬ ꓐꓬ ꓡꓰ ꓝꓲˍ ꓐꓰ ꓡꓻ ꓟ ꓟꓽ ꓥ꓾ ꓐꓲ ꓡ ꓝꓲˍ ꓐꓰ ꓡꓻ ꓟ ꓥ ꓡꓳ꓿
40005018	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓟꓴꓽ ꓗꓪ ꓟꓲ ꓠꓯ ꓡꓳꓹ ꓬꓰ ꓢꓲ ꓙꓵꓽ ꓗ ꓗꓪ ꓟ ꓮꓽ ꓙꓵ ꓡꓱꓸꓼ ꓐꓲ ꓡ ꓗꓪ ꓛꓲ꓾ ꓙꓵꓽ ꓗ ꓕꓳ ꓶ ꓗꓪ ꓟ ꓕꓲ ꓔꓳꓹ ꓕꓲ ꓖꓳꓼ ꓤˍ ꓟꓲ ꓟꓽ ꓒꓲꓼ ꓬꓰ꓿
40005019	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ꓾ ꓕꓵꓼ ꓪꓽ ꓕꓱ ꓟꓬ ꓟ ꓠꓯꓸꓼ ꓗꓪ ꓣꓳꓺ ꓓꓰˍ ꓟ ꓕꓲ ꓚꓱꓹ ꓚꓱꓹ ꓔꓯ ꓟꓽ ꓛꓳ ꓛꓳ꓾ ꓠꓱꓸ ꓐꓯꓼ ꓢꓴ ꓔꓯˍ ꓟꓲ ꓬꓲ ꓖꓳ ꓡꓱ ꓟꓸ ꓖꓶˍ ꓠꓬ꓾ ꓟꓴꓽ ꓗꓪ ꓗꓴꓷꓼ ꓗꓪ ꓬꓲ ꓔꓯ ꓣꓳꓺ ꓓꓰˍ ꓟ ꓘꓴˍ ꓥꓳ꓿ ꓮꓽ ꓟ ꓥ ꓟꓲ ꓕꓵꓼ ꓪꓽ ꓕꓱ ꓟꓬ ꓟ ꓔꓯ ꓛꓳ ꓢꓲ꓾ ꓢꓴ ꓔꓯˍ ꓟꓲ ꓬꓲ ꓖꓳ ꓡꓱ ꓟꓸ ꓖꓶˍ ꓠꓬ꓾ ꓟꓴꓽ ꓗꓪ ꓗꓴꓷꓼ ꓗꓪ ꓬꓲ ꓔꓯ ꓪꓴꓽˍ ꓟ ꓘꓴˍ ꓥꓳ꓿
40005020	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓔꓱꓹ ꓜꓳꓽˍ ꓟ ꓕꓯꓽ ꓢꓲ ꓟꓽ ꓔꓱꓹ ꓜꓳꓽˍ ꓕꓯ ꓠꓽ꓾ ꓮ ꓡꓲ ꓥ ꓟꓲ ꓟꓴꓽ ꓗꓪ ꓗꓴꓷꓼ ꓗꓪ ꓓꓵꓽ ꓡꓰ ꓟꓽ ꓓ꓿
40005021	ꓮ ꓠꓱ ꓟ ꓡ ꓞꓳ ꓔꓯ ꓐꓯ ꓖꓶˍ ꓟ꓾ ꓞꓳ ꓤ ꓢꓰꓼ ꓟꓽ ꓓ꓾ ꓐꓯˍ ꓟ ꓐꓰ꓾ ꓞꓳ ꓤ ꓢꓰꓼ ꓢꓴ ꓮꓽ ꓟ ꓥ ꓟꓲ ꓐꓯꓺ ꓟꓴ ꓘꓶꓽˍ ꓟ ꓟꓽ ꓡꓲꓹ ꓗꓷ꓾ ꓐꓯˍ ꓟ ꓠꓴ ꓪꓽ ꓑ ꓙꓽ ꓠꓬꓲꓳ꓿
40005022	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓬꓲ ꓬꓲꓼ ꓬꓲꓸ ꓠꓬꓲ ꓕꓲ ꓣꓳ ꓔꓯ ꓠꓲꓹ ꓟ ꓦꓶꓻ ꓢꓴ ꓠꓬ ꓐꓯ ꓟꓴ ꓘꓶꓽˍ ꓟ ꓟꓽ ꓡꓲꓹ ꓗꓷ꓿ ꓮꓽ ꓟ ꓥ ꓟꓲ ꓬꓲꓼ ꓠꓬꓲ ꓕꓲ ꓣꓳ ꓔꓯ ꓟꓳꓻ ꓟꓽ ꓟꓵ ꓢꓲ꓾ ꓠꓴ ꓠꓬ ꓢꓯꓸ ꓔꓬ ꓥ ꓟꓲ ꓣꓱꓽ ꓬꓯꓼ ꓖꓴ ꓟꓽ ꓙꓳ꓾ ꓐꓯ ꓢꓴ ꓠꓬ ꓐꓯꓺ ꓟꓴ ꓜꓲꓼ ꓓꓴ ꓓꓽ ꓟ ꓗꓪ ꓐꓰ ꓡꓲꓹ ꓗꓷ ꓟꓽ ꓓ꓿ ꓮꓽ ꓟ ꓥ ꓟꓲ ꓬꓲ ꓬꓲꓼ ꓬꓲꓸ ꓠꓬꓲ ꓕꓲ ꓣꓳ ꓔꓯ ꓑꓱꓹ ꓢꓲ꓾ ꓞꓳ ꓟꓶꓻ ꓠꓴ꓾ ꓐꓯ ꓢꓴˍ ꓟꓲ ꓛꓬꓼ ꓟꓵꓽ ꓮ ꓔꓳꓸ ꓗꓪ ꓐꓰ ꓡꓲꓹ ꓗꓷ ꓟꓽ ꓓ꓿
40005023	ꓖꓳ ꓡꓱ ꓠꓬꓲ ꓔꓲ ꓖꓴ ꓗꓪ ꓠꓴ ꓔꓲ ꓓꓴ ꓔꓲˍ ꓐꓰ ꓬꓰ ꓔꓬ ꓕꓯ꓾ ꓠꓴ ꓬꓲꓼ ꓠꓴ ꓠꓬꓲ ꓕꓲ ꓣꓳ ꓠꓴ ꓔꓯ ꓠꓲꓹ ꓟ ꓫ ꓖꓴ ꓙꓳˍ ꓟ ꓠꓴ ꓓꓵꓽ ꓙ ꓛꓲ ꓡ ꓠꓬ꓾
40005024	ꓠꓴ ꓔꓲꓺ ꓓꓴ ꓠꓬ ꓔꓲ ꓖꓴ ꓛꓲ ꓔꓲ ꓗꓪ ꓗꓶ ꓔ ꓬꓰ ꓢꓲ꓾ ꓬꓲ ꓔꓯ ꓧꓶꓸ ꓕꓯ ꓙꓰ ꓢꓲ ꓠꓬꓲ꓾ ꓬꓲˍ ꓐꓰ ꓧꓳꓹ ꓡꓯꓽ ꓘꓳ ꓬꓰ꓿ ꓖꓳ ꓗꓸ ꓠꓯꓸ ꓢꓲˍ ꓡꓰꓽ ꓔꓲꓺ ꓓꓴ ꓔꓲ ꓡ ꓛꓵˍ ꓡꓳ꓿
40005025	ꓠꓴ ꓠꓬ ꓠꓴ ꓔꓯ ꓗꓳꓹ ꓡꓯꓽ ꓘꓳ ꓢꓴˍ ꓐꓰ ꓙ ꓖꓴ ꓗꓪ ꓫꓱꓽ ꓔꓬ ꓢꓰ ꓕꓯˍ ꓡꓰ꓾ ꓮꓸ ꓟꓲꓸ ꓟꓲꓸ ꓬꓲˍ ꓐꓰ ꓧꓳꓹ ꓡꓯꓽ ꓘꓳ꓿ ꓟꓽ ꓥ ꓠꓬ ꓬꓲ ꓡꓰ ꓠꓴ ꓔꓯ ꓐꓯꓺ ꓟꓴ ꓘꓶꓽ ꓢꓲꓽ ꓒ ꓔꓯ ꓡꓯꓼ ꓙꓱ ꓗꓷ ꓢꓲ꓾ ꓐꓯꓺ ꓟꓴ ꓘꓶꓽ ꓢꓲꓽ ꓒ ꓡꓰ ꓬꓲ ꓟꓯꓼ ꓐꓴ ꓔꓯ ꓡꓯꓼ ꓙꓱ ꓗꓷ ꓠꓬ꓾ ꓠꓴ ꓔꓯ ꓐꓱꓻ ꓓꓴꓽ ꓗꓪ ꓐꓱꓻ ꓗꓷˍ ꓥꓳ꓿
40005026	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓐꓶꓻ ꓟꓽ ꓖꓴ ꓟ ꓙꓲꓽ ꓒꓬꓸ ꓕꓲꓽ ꓒꓬꓸ ꓤꓽˍ ꓡꓰꓽ ꓛˍ ꓟꓲ꓾ ꓠꓴ ꓖꓳ ꓗꓪ ꓐꓰ ꓓꓳ ꓡ ꓪ ꓟꓽ ꓓ꓿
40005027	ꓠꓴ ꓪꓽ ꓠꓬ꓾ ꓢꓴ ꓤ ꓟꓶꓻ ꓔꓯ ꓕꓽ ꓛꓬ꓾ ꓐꓯˍ ꓟ ꓑ ꓙꓽ ꓠꓬꓲꓳ꓿
40005028	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓤ ꓟꓶ ꓤ ꓔꓯ ꓡꓳꓸ ꓔꓸ ꓢꓲ ꓦꓯꓸ ꓠꓲꓹ ꓙꓵꓽˍ ꓠꓬ꓾ ꓬꓲ ꓠꓽ ꓠꓲꓹ ꓟ ꓠꓯꓸꓼ ꓗꓪ ꓬꓲˍ ꓐꓰ ꓦꓬꓽ ꓛꓳꓽ ꓧꓪ ꓗꓷꓳ꓿
40005029	ꓠꓴ ꓟꓬ ꓙ ꓐꓽ ꓡꓰ ꓠꓴ ꓔꓯ ꓡꓱꓸ ꓗꓷ ꓝꓲˍ ꓠꓬ ꓗꓳꓸ ꓓꓳ ꓡ ꓢꓲ ꓡꓳ ꓩꓴ ꓗꓷ꓿ ꓠꓴ ꓖꓳ ꓓꓱ ꓗꓪ ꓟ ꓡꓯꓼ ꓗ ꓕꓲ ꓗꓸ ꓒꓲꓼ ꓬꓰˍ ꓟ ꓠꓬ꓾ ꓠꓴ ꓕꓲ ꓖꓳ ꓓꓱ ꓡꓱꓸꓼ ꓛꓬꓼ ꓟꓵꓽ ꓗꓪ ꓙꓰˍ ꓟ ꓕꓯꓽ ꓢꓲ ꓙꓲꓻˍ ꓡꓳ꓿
40005030	ꓠꓴ ꓡꓯꓼ ꓙ ꓐꓽ ꓡꓰ ꓠꓴ ꓔꓯ ꓡꓱꓸ ꓗꓷ ꓝꓲˍ ꓠꓬ ꓓꓶ ꓡꓳ ꓗꓷ꓿ ꓠꓴ ꓖꓳ ꓓꓱ ꓗꓪ ꓟ ꓡꓯꓼ ꓗꓸ ꓕꓲ ꓗꓸ ꓒꓲꓼ ꓬꓰˍ ꓟ ꓠꓬ꓾ ꓠꓴ ꓕꓲ ꓖꓳ ꓓꓱ ꓡꓱꓸꓼ ꓛꓬꓼ ꓟꓵꓽ ꓗꓪ ꓙꓰˍ ꓟ ꓕꓯꓽ ꓢꓲ ꓙꓲꓻˍ ꓡꓳ꓿
40005031	ꓖꓳ ꓟˍ ꓡꓰ ꓟꓽ ꓞꓲ꓾ ꓮꓽ ꓟ ꓥ ꓟꓲ ꓬꓲ ꓤ ꓟꓶ ꓔꓯ ꓒꓰꓻ ꓗꓷˍ ꓠꓬ꓾ ꓬꓲ ꓡꓰ ꓬꓲ ꓔꓯ ꓤꓽ ꓟꓶ ꓒꓰꓻ ꓗꓷˍ ꓟ ꓕꓳ ꓶ ꓖꓶ ꓠ ꓗꓹ ꓡꓳ꓾ ꓐꓰ ꓐꓯˍ ꓟ ꓐꓯ ꓘꓶꓽ ꓙꓳˍ ꓡꓳ꓿
40005032	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓟꓽ ꓢꓲ ꓟꓽ ꓫꓬꓻ ꓟ ꓝꓴꓲ ꓪꓴꓸ ꓠꓬꓲ ꓟꓽ ꓥ ꓥ ꓬꓲ ꓤꓽ ꓟꓶ ꓔꓯ ꓒꓰꓻ ꓗꓷ ꓢꓲ꓾ ꓬꓲ ꓤ ꓟꓶ ꓠꓬ ꓠꓱꓸ ꓐꓯꓼ ꓤ ꓖꓴ ꓧꓪ ꓙꓰ ꓐꓷˍ ꓠꓬ ꓬꓲ ꓔꓯ ꓦꓬꓽ ꓛꓳꓽ ꓧꓪ ꓟꓺ ꓗꓷ ꓡꓰ ꓝꓲˍ ꓟ ꓥ ꓡꓳ꓿ ꓤ ꓟꓶ ꓤ ꓖꓳ ꓟ ꓔꓯ ꓫꓺ ꓢꓴˍ ꓟꓲ ꓦꓬꓽ ꓛꓳꓽ ꓧꓪ ꓒꓽ ꓗꓷ ꓡꓰˍ ꓟ ꓥ ꓡꓳ꓿
40005033	ꓝꓮꓲ ꓮꓽ ꓠꓱ ꓟ ꓡ ꓞꓳ ꓔꓯ꓾ ꓠꓴ ꓪꓵꓼ ꓙꓱꓽ ꓔ ꓟ ꓒꓳꓹ ꓟꓽ ꓓ꓾ ꓢꓲ ꓒꓽ ꓔꓯ ꓪꓵꓼ ꓙꓱꓽ ꓗꓷ ꓟ ꓠꓽ ꓬꓰ ꓓꓳ ꓡꓰ ꓝꓲ ꓠ ꓗꓹ ꓡꓳ꓾ ꓐꓰ ꓐꓯˍ ꓟ ꓠꓴ ꓪꓽ ꓑ ꓙꓽ ꓠꓬꓲꓳ꓿
40005034	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮ ꓡꓲˍ ꓟꓲ ꓕꓽ ꓙꓱꓽ꓿ ꓟꓴꓽ ꓗꓪ ꓔꓯ ꓖꓴ ꓠꓬꓲˍ ꓟꓲ ꓕꓽ ꓙꓱ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓠꓽ ꓪꓴ-ꓢ ꓙꓵꓽ ꓠꓬꓲꓸ ꓕꓲ ꓥ ꓡꓳ꓿
40005035	ꓟꓲ ꓠꓯ ꓔꓯ ꓖꓴ ꓠꓬꓲˍ ꓟꓲ ꓕꓽ ꓙꓱ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓠꓽ ꓬꓲ ꓛꓲ ꓕꓳꓼ ꓕꓲ ꓥ ꓡꓳ꓿ ꓙꓱ-ꓣꓴ-ꓢ-ꓡꓱ ꓔꓯ ꓖꓴ ꓠꓬꓲˍ ꓟꓲ ꓕꓽ ꓙꓱꓽ꓿ ꓮ ꓡꓲꓳ ꓐꓯ ꓠꓬ ꓙꓱ-ꓣꓴ-ꓢ-ꓡꓱ ꓠꓽ ꓪ ꓔꓲ ꓓꓽ ꓟ ꓡꓳ ꓒꓱ ꓥ ꓡꓳ꓿
40005036	ꓠꓴ ꓪꓴꓸ ꓓꓵ ꓔꓯ ꓖꓴ ꓠꓬꓲ ꓐꓰˍ ꓟꓲ ꓕꓽ ꓪꓵꓼ ꓙꓱꓽ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓪꓴꓸ ꓞꓱ ꓕꓲ ꓚ ꓔꓯ ꓒꓴˍ ꓟꓲ ꓒꓴ ꓡꓰ ꓝꓲ ꓟꓽ ꓗꓴꓸ꓾ ꓠꓯꓺˍ ꓟꓲ ꓠꓯ ꓡꓰ ꓝꓲ ꓟꓽ ꓗꓴꓸ꓿
40005037	ꓠꓴ ꓠꓽ꓾ ꓥ ꓟ ꓠꓬ ꓥ ꓡꓳ꓾ ꓟꓽ ꓥ ꓟ ꓠꓬ ꓟꓽ ꓥ꓾ ꓐꓯ ꓠ ꓗꓹ ꓡꓳ꓿ ꓕꓱ ꓟ ꓕꓯꓽ ꓢꓲ ꓟꓬꓽ ꓠꓬꓲ ꓐꓯ ꓕꓯ ꓠꓽ ꓥꓶˍ ꓟ ꓖꓳ ꓕꓲ ꓣꓳ ꓗꓪ ꓐꓰ ꓡꓻˍ ꓟ ꓥ ꓡꓳ꓿
40005038	ꓟꓬ ꓢꓶ ꓬꓲꓸ ꓛꓲ ꓟꓬ ꓢꓶꓽ ꓚꓱꓹ ꓖꓶ꓾ ꓢꓶꓽ ꓛꓲ ꓬꓲꓸ ꓛꓲ ꓢꓶꓽ ꓛꓲ ꓚꓱꓹ ꓖꓶ꓾ ꓐꓯˍ ꓟ ꓠꓴ ꓪꓽ ꓑ ꓙꓽ ꓠꓬꓲꓳ꓿
40005039	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓞꓳ ꓥꓶ ꓔꓯ ꓕꓽ ꓗꓽ ꓔ꓿ ꓮꓽ ꓟ ꓡꓰ ꓠꓴ ꓒꓬꓱꓽ ꓟꓬ ꓡꓯꓼ ꓙ ꓕꓲ ꓛꓱꓽ ꓗꓪ ꓓꓶꓽ ꓡ ꓠꓬ꓾ ꓡꓯꓼ ꓶꓸ ꓕꓲ ꓛꓱꓽˍ ꓟꓲ ꓬꓲ ꓔꓯ ꓒꓳꓹ ꓟꓳꓸ ꓖꓶ꓿
40005040	ꓮꓽ ꓟ ꓡꓰ ꓠꓴ ꓐꓵ ꓞꓶ ꓠꓯꓸ ꓘꓪ ꓕꓲ ꓘꓳꓹ ꓟ ꓣꓴ ꓔꓯꓹ ꓙꓰ ꓠꓲꓹ ꓫꓵ ꓢꓲ ꓠꓴ ꓔꓯ ꓗꓳꓹ ꓢꓴ ꓙꓳˍ ꓠꓬ꓾ ꓕꓯꓽ ꓢꓲ ꓕꓲ ꓘꓳꓹ ꓟˍ ꓟꓲ ꓬꓲ ꓔꓯ ꓔꓯꓹ ꓙꓰ ꓝꓲ꓿
40005041	ꓮꓽ ꓟ ꓡꓰ ꓠꓴ ꓔꓯ ꓟꓽ ꓓ ꓟꓽ ꓞꓽ ꓡꓳꓺ ꓔ ꓕꓲ ꓕꓷꓹ ꓫꓱꓽ ꓝꓲ ꓡ ꓠꓬ꓾ ꓠꓴ ꓬꓲ ꓔꓯ ꓡꓳꓺ ꓔ ꓠꓬꓲꓽ ꓕꓷꓹ ꓛꓳ ꓫꓱꓽ꓿
40005042	ꓠꓴ ꓔꓯ ꓓꓰꓽ ꓢꓴ ꓔꓯ ꓖꓶ꓿ ꓠꓴ ꓔꓯ ꓥꓪꓸ ꓠꓲꓹ ꓫꓵ ꓢꓴ ꓔꓯˍ ꓟꓲ ꓟꓽ ꓥꓪꓸ ꓖꓶ ꓕꓽ ꓬꓰ꓿
40005043	ꓠꓴ ꓠꓶꓽ ꓛꓳ ꓕꓲ ꓛꓳ ꓔꓯ ꓠꓲꓹ ꓠꓵ ꓢꓲ꓾ ꓛꓴꓽ ꓙꓳ ꓢꓴ ꓔꓯ ꓠꓲꓹ ꓜꓳ꓾ ꓐꓯˍ ꓟ ꓠꓴ ꓪꓽ ꓑ ꓙꓽ ꓠꓬꓲꓳ꓿
40005044	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓛꓴꓽ ꓙꓳ ꓢꓴ ꓔꓯ ꓠꓲꓹ ꓠꓵ ꓢꓲ꓾ ꓠꓴ ꓪꓽ ꓔꓯ ꓗꓸ ꓧꓪ ꓢꓴ ꓐꓱ ꓶ ꓪꓽ ꓘꓴ ꓙ꓿
40005045	ꓠꓴ ꓪꓽ ꓕꓱ ꓡꓱ ꓬꓰˍ ꓠꓬ ꓠꓴ ꓪꓽ ꓠꓽ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐꓽ ꓬꓲ ꓤ ꓠꓱ ꓒꓬꓱꓼ ꓡ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓬꓲ ꓟꓲꓽ ꓟꓲ ꓠꓬ꓾ ꓞꓳ ꓙꓲꓻˍ ꓐꓰ ꓞꓳ ꓥꓶ ꓔꓯ ꓕꓲ ꓡꓰꓹꓼ ꓐꓰ ꓣꓳꓺ ꓖꓶˍ ꓡꓳ꓿ ꓟꓶꓽ ꓦˍ ꓟꓲ ꓔꓱꓹ ꓜꓳꓽ ꓢꓴˍ ꓐꓰ ꓟꓽ ꓔꓱꓹ ꓜꓳꓽ ꓢꓴ ꓔꓯ ꓕꓲ ꓡꓰꓹꓼ ꓐꓰ ꓦ ꓖꓶˍ ꓡꓳ꓿
40005046	ꓠꓴ ꓪꓽ ꓠꓬ ꓠꓴ ꓪꓽ ꓔꓯ ꓠꓲꓹ ꓠꓵ ꓢꓴ ꓔꓯˍ ꓡꓰꓽ ꓠꓲꓹ ꓠꓵˍ ꓕꓯ ꓠꓽ ꓮꓸ ꓫꓵ ꓡꓯꓼ ꓫꓴ ꓟꓽ ꓙꓳ꓿ ꓝꓲꓸ ꓫ ꓢꓴˍ ꓟꓲ ꓕꓱ ꓡꓱ ꓬꓰˍ ꓡꓳ꓾ ꓟꓽ ꓥ ꓡ?
40005047	ꓠꓴ ꓪꓽ ꓠꓬ ꓠꓴ ꓬꓲꓼ ꓠꓴ ꓠꓬꓲ ꓔꓯˍ ꓡꓰ ꓒꓵꓽ ꓗ ꓬꓰˍ ꓠꓬ꓾ ꓢꓴ ꓬꓰˍ ꓟ ꓕꓯꓽ ꓢꓲ ꓮꓸ ꓫꓵ ꓬꓰˍ ꓡ? ꓐꓶꓽ ꓞꓳ ꓐꓴˍ ꓟꓲ ꓖꓳ ꓡꓱ ꓬꓰˍ ꓡꓳ꓾ ꓟꓽ ꓥ ꓡ?
40005048	ꓖꓳ ꓡꓱ ꓠꓬꓲ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐ ꓜꓳꓽ ꓓꓰˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓜꓳꓽ ꓓꓰ ꓡꓰ ꓠ ꓗꓹ ꓡꓳ꓿
40006001	ꓠꓴ ꓪꓽ ꓠꓬ ꓙꓲꓻˍ ꓟ ꓟꓬꓱꓽ ꓬꓰˍ ꓕꓯꓽ꓾ ꓢꓴ ꓟꓲꓽ ꓕꓯꓽ ꓗꓪ ꓟꓬꓱ ꓓꓳꓽ ꓟꓶ ꓠꓹ ꓟ ꓬꓰˍ ꓟ ꓕꓽ ꓗꓷ ꓡꓰ ꓝꓲ꓿ ꓟꓽ ꓥ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓐꓹ ꓐ ꓬꓲ ꓡꓯꓼ ꓫꓴ ꓠꓴ ꓪꓽ ꓟꓽ ꓟꓶ꓿
40006002	ꓖꓳ ꓡꓱ ꓠꓬꓲ꓾ ꓠꓴ ꓪꓽ ꓫꓱꓸ ꓤ ꓓꓴ ꓟꓬꓱꓽ ꓬꓰˍ ꓕꓯ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱ ꓢꓴˍ ꓡꓰ ꓐꓰ ꓞꓳ ꓤ ꓟꓲ ꓙꓬꓽ ꓗꓪ ꓟꓬꓱ ꓓꓳꓽ ꓟꓶ ꓠꓹ ꓟ꓾ ꓜꓲꓼ ꓦꓲˍ ꓐꓰ ꓙꓵꓺ ꓙ ꓖꓴ ꓓꓽ ꓟ ꓗꓪ ꓬꓰˍ ꓟ ꓡꓰ ꓐꓰ꓾ ꓠꓴ ꓪꓽ ꓟꓲꓽ ꓙꓬ ꓢꓲ ꓗꓪ ꓐꓽ ꓡ ꓕꓽ ꓟꓵ꓿ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓖꓳ ꓡꓱ ꓬꓰ ꓢꓴ ꓠꓬ ꓬꓲ ꓪꓽ ꓡꓯꓼ ꓫꓴ ꓮꓽ ꓙꓵꓽ ꓬꓲ ꓪꓽ ꓟꓶ ꓗꓷꓳ꓿
40006003	ꓠꓴ ꓠꓽ ꓫꓱꓸ ꓤ ꓓꓴ ꓟꓬꓱꓽ ꓬꓰˍ ꓕꓯ꓾ ꓠꓴ ꓡꓯꓼ ꓙꓺ ꓐꓽ ꓡꓰ ꓬꓰˍ ꓟ ꓠꓬ꓾ ꓡꓯ ꓶꓸ ꓐꓽ ꓔꓯ ꓕꓽ ꓢꓷꓸ ꓡꓰ ꓝꓲ꓿
40006004	ꓖꓳ ꓡꓱ ꓬꓰˍ ꓠꓬ ꓘꓳ ꓫꓱ ꓫꓱˍ ꓗꓪ ꓬꓰ ꓗꓷ ꓟ ꓔꓯ ꓡꓳꓸ ꓟꓳꓻˍ ꓟ ꓠꓴ ꓐꓹ ꓐ ꓡꓰ ꓠꓴ ꓔꓯ ꓡꓯꓼ ꓫꓴ ꓖꓶ ꓡ ꓥꓳ꓿
40006005	ꓠꓴ ꓪꓽ ꓪꓽ ꓘꓴˍ ꓕꓯ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴˍ ꓡꓰ ꓐꓰ ꓕꓽ ꓬꓰ꓿ ꓬꓲ ꓪꓽ ꓠꓽ ꓞꓳ ꓤ ꓔꓯ ꓟꓳ ꓝꓲ ꓠꓹ ꓟ꓾ ꓜꓲꓼ ꓦꓲ ꓠꓯꓸꓼˍ ꓐꓰ ꓙ ꓫꓬꓸ ꓗꓪ ꓦꓰꓼ ꓞ ꓢꓲ ꓪꓽ ꓘꓴ ꓠꓲꓹ ꓫꓵˍ ꓡꓳ꓿ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓖꓳ ꓡꓱ ꓬꓰ ꓢꓴ ꓠꓬ ꓬꓲ ꓪꓽ ꓡꓯꓼ ꓫꓴ ꓮꓽ ꓙꓵ ꓬꓲ ꓪꓽ ꓟꓶ ꓗꓷꓳ꓿
40006006	ꓠꓴ ꓪꓽ ꓪꓽ ꓘꓴˍ ꓕꓯ꓾ ꓘꓷꓹ ꓖꓳꓼ ꓗꓪ ꓓꓵꓽ ꓡꓰ ꓢꓲ꓾ ꓗ ꓘꓶꓽ ꓚꓵꓸ ꓗꓷ ꓢꓲ ꓠꓬꓲ꓾ ꓘꓳ ꓫꓱ ꓫꓱˍ ꓗꓪ ꓠꓴ ꓐꓰ ꓔꓬ ꓟ ꓠꓴ ꓐꓹ ꓐ ꓔꓯ ꓪꓽ ꓘꓴ꓿ ꓖꓳ ꓡꓱ ꓠꓬ ꓘꓳ ꓫꓱ ꓫꓱˍ ꓗꓪ ꓠꓴ ꓔꓯ ꓡꓳꓸ ꓟꓳˍ ꓟ ꓠꓴ ꓐꓹ ꓐ ꓡꓰ ꓠꓴ ꓔꓯ ꓡꓯꓼ ꓫꓴ ꓖꓶ ꓡ ꓥꓳ꓿
40006007	ꓠꓴ ꓪꓽ ꓪꓽ ꓘꓴˍ ꓠꓬ ꓐꓶꓽ ꓞꓳ ꓬꓰˍ ꓟ ꓡꓰ ꓐꓰ꓾ ꓮꓽ ꓔꓳꓺˍ ꓡꓰꓽ ꓓꓴ ꓔꓲꓸ ꓓꓴ ꓡꓰꓼ ꓕꓽ ꓐꓯ꓿ ꓬꓲ ꓪꓽ ꓠꓽ ꓐꓯ ꓘꓶꓽ ꓮꓽ ꓟꓬꓹ ꓣꓱꓽ ꓢꓲ ꓪꓽ ꓘꓴˍ ꓠꓬꓲ꓾ ꓬꓲ ꓪꓽ ꓔꓯ ꓪꓴ-ꓢ ꓠ ꓠꓹ ꓖꓶ ꓡ ꓥꓳ꓾ ꓓꓵꓽ ꓙꓽˍ ꓡꓳ꓿
40006008	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓬꓲ ꓪꓽ ꓡꓰ ꓐꓰ ꓕꓽ ꓬꓰ꓿ ꓠꓴ ꓪꓽ ꓐꓹ ꓐ ꓔꓯ ꓟꓽ ꓓꓰ ꓧꓶꓸ ꓕꓯˍ ꓡꓰ꓾ ꓠꓴ ꓪꓽ ꓮꓸ ꓫꓵ ꓣꓱꓽ ꓬꓯꓼˍ ꓟ ꓬꓲ ꓢꓷꓸˍ ꓡꓳ꓿
40006009	ꓖꓳ ꓡꓱ ꓠꓬꓲ ꓠꓴ ꓪꓽ ꓪꓽ ꓘꓴˍ ꓠꓬ ꓕꓱ ꓡꓱ ꓐꓯ꓿ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓔꓬ ꓟ ꓥꓪ ꓠꓴ ꓐꓹ ꓐꓽꓳ꓾ ꓠꓴ ꓢꓲꓽ ꓫꓬˍ ꓟ ꓟꓬꓱꓺ ꓔꓯ ꓒꓵꓽ ꓔꓬ ꓝꓲ꓿
40006010	ꓠꓴ ꓗꓴꓷꓼ ꓓꓳ ꓡ ꓝꓲ꓿ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓠꓴ ꓠꓲꓹ ꓡꓶꓽ ꓒꓬꓱꓼ ꓡ ꓟ ꓡꓰ ꓐꓰ ꓟꓲ ꓠꓯ ꓗꓪˍ ꓟꓲ ꓒꓬꓱꓼ ꓡ ꓝꓲ꓿
40006011	ꓕꓲ ꓠꓬꓲ ꓡꓰ ꓕꓲ ꓠꓬꓲ ꓥꓪ ꓠꓴ ꓣꓱꓽ ꓬꓯꓼˍ ꓟ ꓜꓽ ꓓꓴ ꓥꓪ ꓠꓴ ꓔꓯ ꓖꓶ ꓜꓽ ꓡꓯ꓿
40006012	ꓥꓪ ꓠꓴꓽ ꓔꓯ ꓛꓬꓻ ꓡ ꓢꓴ ꓔꓯ ꓥꓪ ꓠꓴ ꓖꓽ ꓖꓶ ꓗꓷ ꓟ ꓡꓰ ꓐꓰ꓾ ꓠꓴ ꓡꓰ ꓥꓪ ꓠꓴ ꓛꓬꓻ ꓗꓷ ꓟ ꓖꓽ ꓖꓶ ꓡꓯ꓿
40006013	ꓫꓵꓽ ꓠꓬꓲˍ ꓟ ꓗꓪ ꓥꓪ ꓠꓴꓽ ꓔꓯ ꓕꓽ ꓧꓳꓽ ꓓꓵ ꓙꓰ꓿ ꓥꓶˍ ꓟ ꓗꓪ ꓐꓰ ꓠꓽ ꓥꓪ ꓠꓴꓽ ꓔꓯ ꓚꓬꓴ ꓓꓳ ꓖꓶ ꓡꓯ꓿ ꓮ ꓡꓲꓳ ꓐꓯ ꓠꓬ ꓗꓴꓷˍ ꓐꓰ ꓪꓽ ꓠꓬꓲˍ ꓟ ꓐꓰ ꓟꓬꓱ ꓓꓳꓽ ꓠꓬ꓾ ꓕꓲ ꓞꓲꓼ ꓕꓲ ꓑ ꓠꓴ ꓔꓯꓸ ꓟ ꓥꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓐꓰ ꓐꓯ꓿
40006014	ꓢꓴ ꓡꓰ ꓛꓬꓻ ꓡ ꓟ ꓔꓯ ꓠꓴ ꓪꓽ ꓖꓽ ꓖꓶˍ ꓠꓬ꓾ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓟ ꓠꓴ ꓪꓽ ꓐꓹ ꓐˍ ꓟꓲ꓾ ꓠꓴ ꓪꓽ ꓛꓬꓻ ꓗꓷˍ ꓟ ꓖꓽ ꓖꓶ ꓡ ꓥꓳ꓿
40006015	ꓢꓴ ꓡꓰ ꓛꓬꓻ ꓡ ꓟ ꓔꓯ ꓠꓴ ꓪꓽ ꓟꓽ ꓖꓽ ꓖꓶ ꓠꓬ꓾ ꓟꓴꓽ ꓗꓪ ꓗꓪ ꓟ ꓠꓴ ꓪꓽ ꓐꓹ ꓐˍ ꓟꓲ ꓠꓴ ꓪꓽ ꓛꓬꓻ ꓗꓷˍ ꓟ ꓟꓽ ꓖꓽ ꓖꓶ ꓡ꓿
40006016	ꓠꓴ ꓪꓽ ꓠꓬ ꓜꓽ ꓓꓴ ꓚꓲꓸˍ ꓕꓯ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱ ꓢꓴˍ ꓡꓰ ꓐꓰ ꓠꓲꓹ ꓟ ꓫꓸ ꓒꓬꓱꓽ ꓕꓽ ꓶꓻ ꓝꓲ꓿ ꓬꓲ ꓪꓽ ꓠꓽ ꓜꓽ ꓓꓴ ꓚꓲꓸˍ ꓕꓯ ꓢꓴ ꓔꓯ ꓡꓳꓸ ꓓꓳ ꓡ ꓝꓲ ꓠꓹ ꓟ꓾ ꓬꓲ ꓪꓽ ꓒꓬꓱꓽ ꓟꓬ ꓡꓳꓸ ꓫꓸ ꓫ ꓟꓴꓽ ꓗꓷ ꓡꓰ ꓝꓲˍ ꓡꓳ꓿ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓬꓲ ꓪꓽ ꓡꓯꓼ ꓫꓴ ꓮꓽ ꓙꓵꓽ ꓬꓲ ꓪꓽ ꓟꓶ ꓗꓷꓳ꓿
40006017	-
40006018	ꓠꓴ ꓪꓽ ꓠꓽ ꓜꓽ ꓓꓴ ꓚꓲꓸˍ ꓕꓯ꓾ ꓢꓴ ꓔꓯ ꓟꓽ ꓡꓳꓸ ꓓꓳ ꓡ ꓝꓲ ꓠꓹ ꓟ꓾ ꓒꓬꓱꓽ ꓟꓬ ꓞꓲꓽ ꓠꓬꓲ꓾ ꓪꓴꓸ ꓓꓵ ꓗꓪ ꓟꓰꓺ ꓞꓶ ꓟꓰ ꓢꓲ ꓪꓴꓸ ꓓꓵ ꓑꓶꓸ ꓠꓬꓲ ꓬꓰ꓿ ꓖꓳ ꓡꓱ ꓠꓬ ꓘꓳ ꓫꓱ ꓫꓱˍ ꓗꓪ ꓠꓴ ꓪꓽ ꓔꓯ ꓡꓳꓸ ꓟꓳꓻˍ ꓟ ꓠꓴ ꓪꓽ ꓐꓹ ꓐ ꓡꓰ ꓠꓴ ꓪꓽ ꓔꓯ ꓡꓯꓼ ꓫꓴ ꓖꓶ ꓡ ꓥꓳ꓿
40006019	ꓟꓲ ꓠꓯ ꓗꓪ ꓧꓪꓽ ꓟꓵ ꓐꓵꓽ ꓡꓴꓻˍ ꓐꓰ ꓙꓲꓽ ꓜꓽ ꓡ ꓟ ꓗꓪ꓾ ꓘꓴꓽ ꓒˍ ꓟꓲ ꓦꓲ ꓘꓴꓻ ꓕꓴꓻ ꓢꓲ ꓘꓴꓽ ꓡ ꓟ ꓗꓪ꓾ ꓠꓴ ꓪꓽ ꓚꓲꓸ ꓛꓬ ꓐꓱ ꓶ ꓒꓵꓽ ꓶꓽ ꓕꓽ ꓫꓺ ꓔ꓿
40006020	ꓖꓳ ꓡꓱ ꓥ ꓟꓲ ꓧꓪꓽ ꓟꓵ ꓐꓵꓽ ꓡꓴꓻˍ ꓐꓰ ꓙꓲꓽ ꓟꓽ ꓜꓽ ꓡ ꓟ ꓗꓪ꓾ ꓘꓴꓽ ꓒꓽˍ ꓟꓲ ꓦꓲ ꓘꓴꓻ ꓕꓴꓻ ꓢꓲ ꓘꓴꓽ ꓡ ꓟ ꓟꓽ ꓙꓳ ꓟ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓠꓴ ꓪꓽ ꓚꓲꓸ ꓛꓬ ꓐꓱ ꓶ ꓒꓵꓽ ꓶꓽ ꓫ ꓔ꓿
40006021	ꓠꓴ ꓪꓽ ꓒꓵꓽ ꓶꓽ ꓮ ꓡꓲ ꓗꓪ ꓓꓹ ꓠꓬ꓾ ꓠꓴ ꓪꓽ ꓠꓲꓹ ꓟˍ ꓟꓲ ꓖꓳ ꓗꓪ ꓥꓳꓺ ꓞꓹ ꓥꓳ꓿
40006022	ꓟꓬ ꓢꓶꓽ ꓠꓬ ꓖꓳ ꓓꓱ ꓗꓪ ꓟ ꓟꓬ ꓡꓴꓻ ꓥꓳ꓿ ꓖꓳ ꓡꓱ ꓠꓬꓲ ꓠꓴ ꓟꓬ ꓢꓶꓽ ꓫꓬꓻ ꓫꓬˍ ꓡꓰꓽ ꓗꓹ ꓕꓯ ꓠꓽ꓾ ꓕꓲꓽ ꓖꓳ ꓓꓱ ꓡꓱꓸꓼ ꓠꓬꓲ ꓟꓳꓻ ꓓꓴ ꓐꓲ ꓞꓹ ꓥꓳ꓿
40006023	ꓠꓴ ꓟꓬ ꓢꓶꓽ ꓐꓬ ꓡꓰˍ ꓕꓯ ꓠꓽ ꓠꓴ ꓕꓲ ꓖꓳ ꓓꓱ ꓡꓱꓸꓼ ꓠꓯ ꓞꓲꓹ ꓡꓰˍ ꓥꓳ꓿ ꓖꓳ ꓡꓱ ꓠꓬꓲ ꓠꓴ ꓠꓯꓸꓼ ꓗꓪ ꓟ ꓠꓬꓲ ꓟꓳꓻ ꓓꓴ ꓟꓽ ꓡꓬꓸ ꓗꓷ ꓡꓰ ꓠꓬ꓾ ꓠꓯ ꓞꓲꓹ ꓠꓯ ꓕꓳꓽ ꓓꓽ ꓟ ꓗꓷ ꓡꓰˍ ꓥꓳ꓿
40006024	ꓕꓲ ꓧꓪꓹˍ ꓐꓰ ꓢꓲ ꓒꓽ ꓠꓬꓲꓽ ꓣꓳ ꓔꓯ ꓣꓱꓽ ꓙ ꓐ ꓡ ꓢꓴ ꓟꓽ ꓙꓳ꓿ ꓬꓲ ꓠꓬ ꓕꓱ ꓕꓲ ꓣꓳ ꓔꓯ ꓠꓲꓹ ꓜꓳ ꓢꓲ꓾ ꓖꓳ ꓕꓲ ꓣꓳ ꓔꓯ ꓠꓲꓹ ꓠꓵˍ ꓥꓳ꓿ ꓥ ꓠꓬ ꓕꓱ ꓕꓲ ꓣꓳ ꓔꓯ ꓒꓵꓽ ꓢꓲ꓾ ꓖꓳ ꓕꓲ ꓣꓳ ꓔꓯ ꓟꓽ ꓒꓵꓽ ꓐꓰ ꓗꓹ ꓥꓳ꓿ ꓖꓳ ꓟ ꓡꓰ ꓐꓰ ꓠꓴ ꓪꓽ ꓠꓬ ꓪꓴ-ꓢ ꓔꓯˍ ꓟꓲ ꓣꓱꓽ ꓙ꓾ ꓒꓴ ꓤ ꓫꓵ ꓤ ꓔꓯˍ ꓟꓲ ꓣꓱꓽ ꓙ꓾ ꓐꓰ ꓬꓰ ꓟꓽ ꓠꓺ꓿
40006025	ꓖꓳ ꓡꓱ ꓠꓬꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓢꓯꓼ ꓟꓬ ꓪꓴꓸ ꓠꓬꓲ꓾ ꓮꓸ ꓫꓵ ꓜꓽ ꓮꓸ ꓫꓵ ꓓꓳ ꓢꓲ ꓢꓯꓸ ꓔꓬ ꓠꓯꓹ ꓡ?꓾ ꓐꓰ ꓕ ꓙꓽ ꓫꓸ꓿ ꓖꓳ ꓓꓱ ꓮꓸ ꓫꓵ ꓖꓪꓽ ꓠꓯꓹ ꓡ?꓾ ꓐꓰˍ ꓟꓲ ꓕ ꓛꓲ꓿ ꓢꓯꓼ ꓟꓬ ꓠꓬ ꓜꓽ ꓓꓴ ꓢꓶꓸ ꓟꓽ ꓞꓲ ꓒꓵꓽˍ ꓡꓳ꓾ ꓟꓽ ꓥ ꓡ? ꓖꓳ ꓓꓱˍ ꓟꓲ ꓖꓪꓽ ꓓꓴ ꓢꓶꓸ ꓟꓽ ꓞꓲ ꓒꓵꓽˍ ꓡꓳ꓾ ꓟꓽ ꓥ ꓡ?
40006026	ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤ ꓔꓯ ꓡꓳꓸ ꓠꓬꓲ꓿ ꓬꓲ ꓪꓽ ꓠꓽ ꓫꓵꓸˍ ꓟꓲ ꓟꓽ ꓫꓵꓸ꓾ ꓶꓼˍ ꓟꓲ ꓟꓽ ꓶꓼ꓾ ꓜꓻ ꓗꓹ ꓗꓪˍ ꓟꓲ ꓜꓻ ꓟꓽ ꓫ ꓗꓶ ꓔ꓿ ꓖꓳ ꓡꓱ ꓥ ꓟꓲ ꓟꓴꓽ ꓗꓪ ꓗꓪ ꓟ ꓠꓴ ꓪꓽ ꓐꓹ ꓐ ꓠꓽ ꓬꓲ ꓪꓽ ꓔꓯ ꓫꓳꓺ ꓙ ꓔꓬ ꓡꓳ꓿ ꓠꓴ ꓪꓽ ꓠꓬ ꓠꓬꓹ ꓤ ꓕꓯꓽ ꓢꓲ ꓮꓽ ꓘꓶꓸ ꓒꓵꓽˍ ꓡꓳ꓾ ꓟꓽ ꓥ ꓡ?
40006027	ꓙꓽ ꓫꓸˍ ꓟ ꓗꓪ ꓐꓰ ꓠꓴ ꓪꓽ ꓮ ꓡꓲ ꓕꓲ ꓣꓳ ꓚꓲꓸ ꓛꓬ ꓤꓶꓻ ꓔꓯ ꓫꓵꓺ ꓡ ꓝꓲ ꓗꓴꓸˍ ꓡ?
40006028	ꓮꓸ ꓫꓵ ꓪꓴꓸ ꓠꓬꓲ ꓶꓼ ꓓꓴ ꓖꓪꓽ ꓓꓴ ꓑꓶꓸ ꓓꓴ ꓙꓽ ꓫꓸˍ ꓡ? ꓡꓲ ꓛꓲ ꓗꓪ ꓟ ꓬꓲꓹ ꓫꓵꓺ ꓪꓰꓺ ꓮ ꓡꓲ ꓐꓰ ꓪꓴꓽ ꓡ ꓟ ꓔꓯ ꓓꓵꓽ ꓙ ꓠꓬꓲ꓿ ꓢꓲꓹ ꓪꓰ ꓖꓳ ꓟ ꓠꓽ ꓟꓬꓱꓽˍ ꓟꓲ ꓟꓽ ꓬꓰ꓾ ꓛꓲ ꓤˍ ꓟꓲ ꓟꓽ ꓑꓴꓺ꓿
40006029	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓳ-ꓡꓳ-ꓟꓳ ꓟꓬꓱ ꓓꓳꓽ ꓮꓽ ꓘꓶꓸ ꓙꓳˍ ꓕꓯˍ ꓟꓲ꓾ ꓬꓲ ꓠꓬ ꓬꓲꓹ ꓫꓵꓺ ꓪꓰꓺˍ ꓡꓰ ꓐꓰ ꓐꓲꓻˍ ꓟ ꓖꓪꓽ ꓓꓴ ꓟꓽ ꓪ ꓖꓪꓽ ꓠꓬꓲ꓿
40006030	ꓙꓵꓻ ꓠꓲꓹ ꓣꓳꓺ ꓢꓴ ꓐꓴꓳ꓾ ꓡꓲ ꓛꓲ ꓗꓪ ꓟ ꓟꓳꓼ ꓤ ꓫꓵꓸ ꓤ꓾ ꓠꓬꓲꓸ ꓠꓬꓲ ꓕꓲ ꓠꓬꓲ ꓓꓹ ꓢꓲ ꓢꓸ ꓖꓶ ꓕꓲ ꓠꓬꓲ ꓠꓬ ꓮꓸ ꓔꓳꓸ ꓗꓪ ꓛꓴꓻ ꓩꓴ ꓗꓷ ꓓꓴ ꓥ ꓟ ꓔꓯ꓾ ꓪꓴ-ꓢ ꓡꓰ ꓖꓳ ꓘꓶ ꓛꓲ ꓐꓲꓻ ꓔꓬ ꓝꓲˍ ꓠꓬ꓾ ꓠꓴ ꓪꓽ ꓔꓯ ꓪ ꓜꓲ ꓖꓶ ꓖꓪꓽ ꓡ ꓥꓳ ꓟꓽ ꓥ ꓡ?
40006031	ꓖꓳ ꓡꓱ ꓠꓬꓲ꓾ ꓮꓸ ꓫꓵ ꓜꓽ ꓠꓯꓹ ꓡ?꓾ ꓮꓸ ꓫꓵ ꓓꓳ ꓠꓯꓹ ꓡ?꓾ ꓮꓸ ꓫꓵ ꓖꓪꓽ ꓠꓯꓹ ꓡ?꓾ ꓐꓯ ꓢꓲ ꓕꓽ ꓙꓽ ꓫꓸ꓿
40006032	ꓕꓱ ꓟꓬ ꓫꓵꓽ ꓠꓬ ꓐꓶꓽ ꓞꓳ ꓐꓴ ꓙꓽ ꓫꓸ ꓓꓴ ꓥꓳ꓿ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐ ꓠꓽ ꓕꓱ ꓟꓬ ꓫꓵꓽ ꓮꓽ ꓙꓵ ꓔꓯ ꓠꓴ ꓪꓽ ꓣꓱꓽ ꓬꓯꓼˍ ꓟ ꓬꓲ ꓢꓷˍ ꓡꓳ꓿
40006033	ꓠꓴ ꓪꓽ ꓠꓽ ꓪꓴ-ꓢ ꓗꓴꓷꓼˍ ꓐꓰ ꓬꓲ ꓔꓱꓹ ꓜꓳꓽˍ ꓟ ꓔꓯ ꓧꓶꓸ ꓕꓯ ꓧꓪ꓿ ꓖꓳ ꓡꓱ ꓠꓬ ꓕꓱ ꓟꓬ ꓟ ꓮꓽ ꓙꓵ ꓠꓴ ꓪꓽ ꓔꓯ ꓡꓴꓽ ꓖꓶ ꓡ ꓥꓳ꓿
40006034	ꓖꓳ ꓡꓱ ꓠꓬꓲ ꓢꓸ ꓖꓶ ꓕꓲ ꓠꓬꓲ ꓐꓱ ꓶ ꓕꓽ ꓙꓽ ꓫꓸ꓾ ꓢꓸ ꓖꓶ ꓙꓽ ꓫꓸ ꓠꓹ ꓟ ꓠꓬ ꓢꓸ ꓖꓶ ꓬꓲ ꓚꓲꓸ ꓛꓬ ꓙꓽ ꓫꓸ ꓝꓲ꓿ ꓕꓲ ꓠꓬꓲ ꓫꓸ ꓓꓴ ꓕꓲ ꓠꓬꓲ ꓐꓱ ꓶ ꓡꓳꓼˍ ꓥꓳ꓿
40007001	ꓠꓴ ꓪꓽ ꓔꓯ ꓐꓯꓺ ꓟꓴ ꓟꓽ ꓞꓷꓹ ꓡ ꓠꓹ ꓟ꓾ ꓠꓴ ꓪꓽˍ ꓟꓲ ꓢꓴ ꓔꓯ ꓐꓯꓺ ꓟꓴ ꓕꓽ ꓞꓷꓹ꓿
40007002	ꓠꓴ ꓪꓽ ꓢꓴ ꓔꓯ ꓮ ꓡꓲ ꓐꓯꓺ ꓟꓴ ꓞꓷˍ ꓠꓬ꓾ ꓠꓴ ꓪꓽ ꓔꓯˍ ꓟꓲ ꓖꓳ ꓡꓱ ꓐꓯꓺ ꓟꓴ ꓞꓷꓹ ꓡ ꓥꓳ꓿ ꓠꓴ ꓪꓽ ꓮ ꓡꓲ ꓫꓵꓽ ꓙꓳꓻ ꓓꓴ ꓡꓰ ꓙꓳꓻ ꓖꓶˍ ꓠꓬ꓾ ꓖꓳ ꓕꓲ ꓫꓵꓽ ꓙꓳꓻ ꓓꓴ ꓡꓰ ꓠꓴ ꓔꓯ ꓙꓳꓻ ꓡꓲꓸ ꓖꓶꓽ ꓡ ꓥꓳ꓿
40007003	ꓮꓸ ꓫꓵ ꓪꓴꓸ ꓠꓬꓲ ꓠꓴ ꓬꓲꓼ ꓠꓴ ꓠꓬꓲ ꓟꓬ ꓢꓶꓽ ꓗꓪ ꓓꓯꓹ ꓟ ꓑꓱꓸ ꓛꓵꓽ ꓔꓯˍ ꓡꓰꓽ ꓡꓯꓼ ꓠꓬꓲ ꓖꓴ ꓢꓲ꓾ ꓠꓴ ꓚꓲꓸ ꓛꓬ ꓟꓬ ꓢꓶꓽ ꓗꓪ ꓓꓯꓹˍ ꓟ ꓢꓲꓹ ꓓꓱꓽ ꓔꓯ ꓟꓽ ꓓꓵꓽ ꓙ ꓠꓬꓲ ꓡ?
40007004	ꓠꓴ ꓚꓲꓸ ꓛꓬ ꓟꓬ ꓢꓶꓽ ꓗꓪ ꓢꓲꓹ ꓓꓱ ꓓꓯꓹ ꓢꓲ ꓠꓴ ꓬꓲꓼ ꓠꓴ ꓠꓬꓲ ꓔꓯ꓾ ꓠꓴ ꓟꓬ ꓢꓶꓽ ꓗꓪ ꓓꓯꓹ ꓟ ꓑꓱꓸ ꓛꓵꓽ ꓥꓪ ꓔꓯ ꓗꓳꓸ ꓡꓳ ꓗꓷ ꓝꓲ ꓡꓯ꓾ ꓐꓰ ꓮ ꓡꓲ ꓐꓯ ꓓꓻ ꓢꓰ?
40007005	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴꓳ꓾ ꓠꓴ ꓚꓲꓸ ꓛꓬ ꓟꓬ ꓢꓶ ꓗꓪ ꓓꓯꓹ ꓟ ꓢꓲꓹ ꓓꓱꓽ ꓧꓶꓸ ꓕꓯ ꓗꓳꓸ ꓡꓳ ꓗꓷ꓿ ꓖꓳ ꓗ ꓠꓯꓸ ꓢꓲꓸˍ ꓡꓰ ꓠꓴ ꓬꓲꓼ ꓠꓴ ꓠꓬꓲ ꓟꓬ ꓢꓶ ꓗꓪ ꓟ ꓑꓱꓸ ꓛꓵꓽ ꓗꓳꓸ ꓠꓹ ꓟ꓾ ꓠꓴ ꓠꓬ ꓫꓬꓽ ꓫꓬˍ ꓡꓰꓽ ꓟꓳꓻˍ ꓥꓳ꓿
40007006	ꓚꓰꓸ ꓔ ꓡꓳ ꓫꓵꓽ ꓠꓬ ꓮꓸ ꓠꓽ ꓔꓯ ꓕꓽ ꓖꓶ꓿ ꓠꓴ ꓪꓽ ꓡꓳ ꓒꓴ ꓡꓴꓸ ꓢꓶꓽˍ ꓟꓲ ꓮꓸ ꓪꓯꓼ ꓟꓲꓽ ꓙꓬ ꓗꓪ ꓕꓽ ꓡꓳꓺ ꓔ꓿ ꓟꓽ ꓥ ꓠꓬ ꓮꓽ ꓧꓪꓹ ꓮꓸ ꓪꓯꓼ ꓠꓽ ꓡꓳ ꓒꓴ ꓡꓴ ꓢꓶꓽ ꓔꓯ ꓕꓳꓼ ꓗꓷ ꓠꓬ꓾ ꓔꓲꓸ ꓒꓳꓹ ꓡ ꓢꓲ ꓠꓴ ꓪꓽ ꓔꓯ ꓘꓳꓼ ꓚꓵꓹ ꓡ ꓥꓳ꓿
40007007	ꓓꓰꓽ꓾ ꓖꓳ ꓡꓱ ꓠꓬ ꓠꓴ ꓪꓽ ꓔꓯ ꓖꓶꓽ ꓡ ꓥꓳ꓿ ꓧꓪꓺ꓾ ꓖꓳ ꓡꓱ ꓠꓬ ꓠꓴ ꓪꓽ ꓧꓪ ꓟꓶˍ ꓥꓳ꓿ ꓗ ꓘꓶꓽ ꓲ'ꓼ꓾ ꓖꓳ ꓡꓱ ꓠꓬ ꓠꓴ ꓪꓽ ꓔꓯ ꓒꓴ ꓖꓶ ꓡ ꓥꓳ꓿
40007008	ꓮ ꓡꓲꓳ ꓐꓯ ꓠꓬ ꓓꓰꓽ ꓢꓴ ꓥ ꓕ ꓑꓳꓸ ꓟꓶˍ ꓥꓳ꓿ ꓧꓪ ꓢꓴˍ ꓟꓲ ꓧꓪ ꓟꓶˍ ꓥꓳ꓿ ꓗ ꓘꓶꓽ ꓲ'ꓼ ꓢꓴ ꓔꓯ ꓠꓬ ꓒꓴ ꓖꓶ ꓡ ꓥꓳ꓿
40007009	ꓠꓴ ꓪꓽ ꓗꓪ ꓟ ꓕꓲ ꓣꓳ ꓣꓳ ꓔꓯ ꓬꓲ ꓤꓽ ꓡꓰ ꓑ ꓑ ꓓꓰꓽ ꓡ ꓠꓬ ꓬꓲ ꓔꓯ Bꓸ ꓛꓲ ꓖꓶˍ ꓡ?
40007010	ꓥꓪꓸ ꓓꓰꓽˍ ꓠꓬ ꓬꓲ ꓔꓯ ꓩꓴꓺ ꓖꓶꓽˍ ꓡ?
40007011	ꓠꓴ ꓪꓽ ꓠꓬ ꓞꓳ ꓥꓶ ꓥ ꓢꓲ ꓠꓴ ꓪꓽ ꓤ ꓠꓱ ꓐꓴ ꓔꓯ ꓙꓲꓻˍ ꓟ ꓡꓯꓼ ꓫꓴ ꓖꓶ ꓗꓴꓸˍ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐ ꓠꓽ꓾ ꓬꓲ ꓔꓯ ꓓꓰꓽ ꓢꓴ ꓔꓯ ꓠꓴ ꓪꓽ ꓢꓶꓸ ꓟꓽ ꓞꓲ ꓙꓲꓻˍ ꓟ ꓡꓯꓼ ꓫꓴ ꓖꓶ ꓡ ꓥꓳ ꓟꓽ ꓥ ꓡ?
40007012	ꓖꓳ ꓡꓱ ꓠꓬꓲ ꓢꓴ ꓡꓰ ꓠꓴ ꓪꓽ ꓔꓯ ꓮ ꓡꓲ ꓬꓰ ꓖꓶ ꓡ ꓝꓲ ꓠꓲ ꓫꓵˍ ꓠꓬ꓾ ꓠꓴ ꓪꓽˍ ꓟꓲ ꓬꓲ ꓪꓽ ꓔꓯ ꓖꓳ ꓡꓱ ꓬꓰ ꓖꓶ꓿ ꓕꓱ ꓡꓱ ꓬꓰˍ ꓟ ꓠꓬ ꓙꓵꓽ ꓗ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓟꓸ ꓟꓲ ꓬꓲ ꓧꓷꓹ ꓚ ꓥ ꓡꓳ꓿
40007013	ꓠꓴ ꓪꓽ ꓠꓬ ꓣꓳꓺˍ ꓟ ꓗ ꓘꓶꓽ ꓗꓪ ꓓꓵꓽ ꓙꓰ꓿ ꓟꓶꓽ ꓬꓰ ꓖꓴ ꓗꓪ ꓙꓰˍ ꓟ ꓗ ꓘꓶꓽ ꓖꓳ ꓕꓲ ꓒꓰꓼ ꓠꓽ ꓦꓲꓺˍ ꓡꓳ꓾ ꓙ ꓖꓴˍ ꓟꓲ ꓪꓴꓽˍ ꓡꓳ꓾ ꓓꓵꓽ ꓙꓰ ꓢꓴˍ ꓟꓲ ꓟꓬꓽˍ ꓡꓳ꓿
40007014	ꓢꓯꓼ ꓟꓬ ꓟꓶ ꓖꓴ ꓗꓪ ꓓꓵꓽ ꓙꓰˍ ꓟ ꓗ ꓘꓶꓽ ꓖꓳ ꓕꓲ ꓒꓰꓼ ꓠꓽ ꓣꓳꓺˍ ꓟꓲ ꓣꓳ꓾ ꓙ ꓖꓴˍ ꓟꓲ ꓫꓸˍ ꓠꓬꓲ꓾ ꓧꓪ ꓟꓶ ꓢꓴ ꓮꓽ ꓟꓬꓹ ꓟꓽ ꓙꓳ꓿
40007015	ꓠꓴ ꓪꓽ ꓠꓬ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓔꓯ ꓤ ꓟꓳ꓿ ꓬꓲ ꓪꓽ ꓠꓬ ꓕꓯꓽ ꓢꓲ ꓗꓪ ꓮ ꓣꓳ ꓙꓲꓻ ꓘꓳꓹ ꓔ ꓢꓲ ꓠꓴ ꓪꓽ ꓔꓯ ꓡꓻˍ ꓟꓲ꓾ ꓠꓯꓸꓼ ꓗꓪ ꓠꓽ ꓪꓳꓹˍ ꓟ ꓪꓰ ꓕꓳꓹ ꓥ ꓡꓳ꓿
40007016	ꓬꓲ ꓪꓽ ꓬꓰˍ ꓟ ꓟꓬꓱꓽ ꓗꓪ ꓐꓰ ꓬꓲ ꓪꓽ ꓔꓯ ꓠꓴ ꓪꓽ ꓢꓷꓸˍ ꓥꓳ꓿ ꓛꓴꓽ ꓑꓳ ꓗꓪ ꓛꓱꓼ ꓡꓱ ꓢꓶ ꓧꓼ ꓟꓶˍ ꓡ? ꓛꓴꓽ ꓟꓳꓼ ꓗꓪ ꓘꓶꓽ ꓢꓶꓽ ꓧꓼ ꓟꓶˍ ꓡ?
40007017	ꓙꓲꓻˍ ꓟ ꓢꓲꓹ ꓜꓲ ꓮꓽ ꓙꓵ ꓠꓬ ꓙꓲꓻˍ ꓟ ꓢꓶꓹ ꓢꓶ ꓓꓱꓼˍ ꓡꓳ꓿ ꓟꓽ ꓙꓲ ꓟ ꓢꓲꓹ ꓜꓲ ꓠꓽ ꓟꓽ ꓙꓲ ꓟ ꓢꓶꓹ ꓢꓶ ꓓꓱꓼˍ ꓡꓳ꓿
40007018	ꓙꓲꓻˍ ꓟ ꓢꓲꓹ ꓜꓲ ꓠꓬ ꓟꓽ ꓙꓲ ꓟ ꓢꓶꓹ ꓢꓶ ꓓꓱꓼ ꓟꓽ ꓗꓴ꓿ ꓟꓽ ꓙꓲ ꓟ ꓢꓲꓹ ꓜꓲˍ ꓟꓲ ꓙꓲꓻˍ ꓟ ꓢꓶꓹ ꓢꓶ ꓓꓱꓼ ꓟꓽ ꓗꓴꓸ꓿
40007019	ꓙꓲꓻˍ ꓟ ꓢꓶꓹ ꓢꓶ ꓟꓽ ꓓꓱꓼˍ ꓟ ꓢꓲꓹ ꓜꓲ ꓮꓽ ꓙꓵ ꓔꓯ ꓠꓬ ꓘꓷꓹ ꓩꓴ ꓗꓷ ꓢꓲ ꓮꓸ ꓔꓳ ꓗꓪ ꓡꓳ ꓧꓳꓽ ꓗꓷˍ ꓥꓳ꓿
40007020	ꓖꓳ ꓡꓱ ꓠꓬꓲ ꓬꓲ ꓪꓽ ꓬꓰˍ ꓟ ꓟꓬꓱꓽ ꓗꓪ ꓐꓰ ꓬꓲ ꓪꓽ ꓔꓯ ꓠꓴ ꓪꓽ ꓢꓷꓸˍ ꓥꓳ꓿
40007021	ꓥꓪ ꓔꓯ ꓢꓲ ꓒꓽꓳ꓾ ꓢꓲ ꓒꓽꓳ꓾ ꓐꓰ ꓘꓴꓻ ꓢꓴ ꓮꓽ ꓙꓵ ꓠꓽ ꓟꓴꓽ ꓗꓪ ꓗꓴꓷꓼ ꓗꓪ ꓟꓽ ꓓꓵꓽ ꓡꓰ꓿ ꓟꓴꓽ ꓗꓪ ꓗꓪ ꓟ ꓥꓪ ꓐꓹ ꓐ ꓠꓲꓹ ꓡꓶꓽ ꓛꓳꓻ ꓢꓴˍ ꓡꓰꓽ ꓓꓵꓽ ꓡꓰˍ ꓥꓳ꓿
40007022	ꓐꓯꓺ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓠꓬ ꓡꓽ ꓞꓳ ꓮꓽ ꓟꓬꓹ ꓥꓪ ꓔꓯ ꓡꓻ ꓢꓲ꓾ ꓢꓲ ꓒꓽꓳ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓠꓬ ꓠꓴ ꓟꓬꓱꓺ ꓗꓪ ꓐꓰ ꓟꓸ ꓟꓲ ꓚ ꓠꓬꓲꓳ꓾ ꓠꓴ ꓟꓬꓱ ꓗꓪ ꓐꓰ ꓠꓲꓽ ꓖꓼ ꓓꓳ ꓠꓬꓲꓳ꓾ ꓠꓴ ꓟꓬꓱ ꓗꓪ ꓐꓰ ꓪꓽ ꓠꓬꓲˍ ꓟ ꓟꓬꓱꓽ ꓮꓽ ꓟꓬꓹ ꓬꓰ ꓠꓬꓲꓳ꓾ ꓐꓯ ꓡ ꓥꓳ꓿
40007023	ꓖꓳ ꓕꓯ ꓥꓪ ꓠꓬ ꓬꓲ ꓪꓽ ꓔꓯ꓾ ꓟꓽ ꓙꓲ ꓟ ꓬꓰ ꓢꓴ ꓐꓴꓳ꓾ ꓠꓴ ꓪꓽ ꓔꓯ ꓥꓪ ꓮ ꓕꓯꓽˍ ꓟꓲ ꓟꓽ ꓢꓷ ꓠꓬꓲ꓿ ꓥꓪ ꓔꓯˍ ꓐꓰ ꓧꓹ ꓙꓰ꓾ ꓐꓰ ꓐꓯ ꓖꓶˍ ꓥꓳ꓿
40007024	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ ꓥꓪ ꓐꓯ ꓘꓶꓽ ꓕꓱ ꓟꓬ ꓟ ꓑ ꓙꓽ ꓢꓲ꓾ ꓛꓳꓻˍ ꓟꓲ ꓛꓳ꓾ ꓬꓰˍ ꓟꓲ ꓬꓰ ꓢꓴ ꓠꓽ꓾ ꓡꓳ ꓓꓰ ꓑꓸ ꓕꓯꓽ ꓢꓲ ꓗꓪ ꓦꓲ ꓫꓬꓹˍ ꓟ ꓢꓷꓸ ꓠꓲꓹ ꓙꓳ ꓢꓴ ꓕꓲ ꓣꓳˍ ꓡꓰ ꓐꓰ ꓗꓹ ꓡꓳ꓿
40007025	ꓟꓶꓽ ꓦ ꓦ ꓡ꓾ ꓬꓲꓻ ꓙꓬ ꓙꓵꓽ ꓡ꓾ ꓟꓲꓽ ꓦꓲ ꓙꓱꓼ ꓡ ꓢꓲ ꓦꓲ ꓖꓳ ꓕꓲ ꓦꓲ ꓔꓯ ꓓꓶꓽ ꓬꓯꓼ ꓡ ꓥ ꓟꓲ꓾ ꓬꓲꓸ ꓦꓲ ꓚꓰ ꓠꓽ ꓡꓳ ꓓꓰ ꓑꓸ ꓕꓯꓽ ꓢꓲ ꓗꓪ ꓜꓶꓻ ꓔ ꓠꓬꓲ ꓟꓽ ꓐꓱꓽ ꓙꓰ꓿
40007026	ꓮꓽ ꓟ ꓥ ꓟꓲ ꓥꓪ ꓐꓯ ꓘꓶꓽ ꓕꓱ ꓟꓬ ꓟ ꓑ ꓙꓽ ꓢꓲ ꓟꓽ ꓛꓳ ꓬꓰ ꓢꓴ ꓠꓽ꓾ ꓧꓶꓽ ꓚꓲ ꓕꓯꓽ ꓢꓲ ꓗꓪ ꓦꓲ ꓫꓬꓹˍ ꓟ ꓞꓳ ꓙꓲꓽ ꓕꓲ ꓣꓳˍ ꓡꓰ ꓐꓰ ꓗꓹ ꓡꓳ꓿
40007027	ꓟꓶꓽ ꓦ ꓦ ꓡ꓾ ꓬꓲꓻ ꓙꓬ ꓙꓵꓽ ꓡ꓾ ꓟꓲꓽ ꓦꓲ ꓙꓱꓼ ꓡ ꓢꓲ ꓦꓲ ꓖꓳ ꓕꓲ ꓦꓲ ꓔꓯ ꓓꓶꓽ ꓬꓯꓼ ꓡ ꓠꓬ ꓐꓱꓽ ꓫꓬꓽ ꓡꓰˍ ꓥꓳ꓾ ꓐꓯˍ ꓡꓳ꓿
40007028	ꓬꓰ-ꓢꓴ ꓡꓰ ꓕꓱ ꓟꓬ ꓫꓵꓽ ꓟꓸ ꓖꓶˍ ꓟ ꓔꓯ ꓞꓳ ꓜꓴ ꓐꓴ ꓮꓽ ꓘꓶ ꓓꓵꓽ ꓙꓽ ꓟꓶˍ ꓡꓳ꓿
40007029	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓔꓯ ꓬꓲ ꓟꓸ ꓖꓶˍ ꓟ ꓠꓬ꓾ ꓙꓵꓽ ꓪ ꓙꓳ ꓙꓳˍ ꓡꓰ ꓟꓸ ꓖꓶˍ ꓟ ꓥ ꓢꓲ꓾ ꓙꓵꓽ ꓗ ꓟꓸ ꓒ ꓐꓴ ꓡꓰ ꓟꓸ ꓖꓶˍ ꓟ ꓡꓰ ꓐꓰ ꓟꓽ ꓗꓹ꓿
40008001	ꓬꓰ-ꓢꓴ ꓠꓬ ꓪꓽ ꓚꓲ ꓗꓪ ꓐꓰ ꓬꓯꓼ ꓡ ꓕꓯ꓾ ꓞꓳ ꓜꓴ ꓞꓳ ꓟꓯꓼ ꓬꓲ ꓔꓯ ꓛꓳ ꓙꓰˍ ꓡꓳ꓿
40008002	ꓖꓳ ꓕꓯ ꓔ-ꓟ-ꓩꓴ ꓓꓲꓻ ꓢꓴ ꓕꓲ ꓣꓳ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓡ ꓢꓲ꓾ ꓢꓲ ꓒꓽꓳ꓾ ꓠꓴ ꓠꓲꓹ ꓫꓵˍ ꓠꓬ ꓥꓪ ꓔꓯ ꓫꓬꓻ ꓡꓰ ꓝꓲ ꓐ ꓡ ꓡꓳ꓾ ꓐꓯ ꓡꓳ꓿
40008003	ꓬꓰ-ꓢꓴ ꓠꓬ ꓡꓯ ꓒꓯꓹ ꓛꓱ ꓢꓲ ꓬꓲ ꓔꓯ ꓫꓱꓹ ꓖꓶ ꓢꓲ ꓠꓬꓲ꓾ ꓥꓪ ꓠꓲꓹ ꓫꓵˍ ꓡꓳ꓾ ꓠꓴ ꓫꓬꓻ ꓡꓰ Gꓽ꓾ ꓐꓯ ꓖꓶˍ ꓕꓯ꓾ ꓬꓲ ꓔ-ꓟ-ꓩꓴ ꓓꓲˍ ꓟ ꓠꓬ ꓞꓼ ꓐꓰ ꓫꓬꓻ ꓡꓰꓳ꓿
40008004	ꓬꓰ-ꓢꓴ ꓡꓰ ꓬꓲ ꓔꓯ꓾ ꓤ ꓟꓳ꓾ ꓮꓽ ꓟ ꓔꓯˍ ꓟꓲ ꓕꓽ ꓐꓯ ꓖꓶ꓿ ꓖꓳ ꓡꓱ ꓥ ꓟꓲ ꓠꓴ ꓙꓰ ꓢꓲ꓾ ꓢꓷꓸ ꓙ ꓟꓳꓻ ꓙ ꓓꓴ ꓬꓰ ꓠꓹ ꓟ꓾ ꓠꓴ ꓖꓳ ꓓꓱ ꓠꓬ ꓔꓲ ꓒ ꓔꓯ ꓟꓳꓸ ꓖꓶ ꓬꓰ ꓢꓲ ꓠꓬꓲ꓾ ꓟꓳ-ꓫꓲ ꓡꓰ ꓐꓯ ꓔ ꓟ ꓔꓲ ꓓꓴ ꓔꓲ ꓖꓶ ꓬꓰ꓾ ꓐꓯ ꓖꓶˍ ꓡꓳ꓿
40008005	ꓬꓰ-ꓢꓴ ꓠꓬ ꓘ-ꓒꓱ-ꓠꓴ ꓗꓪ ꓓꓵꓽ ꓡꓰ ꓗ ꓠꓯ꓾ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓕꓲ ꓣꓳ ꓬꓲ ꓔꓯ ꓡꓻ ꓢꓲ ꓕꓱ ꓡꓱ ꓓꓰꓽˍ ꓡꓳ꓿
40008006	ꓢꓲ ꓒꓽꓳ꓾ ꓥꓪ ꓔꓯ ꓣꓱꓽ ꓙ ꓢꓴ ꓠꓬ ꓛꓲ ꓫꓵꓻ ꓡꓯꓼ ꓫꓵꓻ ꓠꓬꓲ ꓦꓲ ꓗꓪ ꓓꓳꓽ ꓞ ꓢꓲ ꓮꓽ ꓘꓶꓸ ꓫꓸ ꓙꓵꓻ ꓔꓬ ꓡꓳ꓾ ꓐꓰ ꓐꓯˍ ꓡꓳ꓿
40008007	ꓬꓰ-ꓢꓴ ꓡꓰ꓾ ꓥꓪ ꓙꓰ ꓢꓲ ꓬꓲ ꓔꓯ ꓠꓻ ꓫꓬꓹ ꓖꓶ ꓛꓵˍ ꓡꓳ꓾ ꓐꓯˍ ꓡꓳ꓿
40008008	ꓖꓳ ꓕꓯ ꓟꓯꓼ ꓕꓲ ꓦꓬ ꓙꓵꓽ ꓒ ꓡꓰ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓠꓴ ꓠꓬ ꓥꓪ ꓦꓲ ꓗꓪ ꓓꓵꓽ ꓡ ꓠꓹ ꓟ ꓥꓪ ꓟꓽ ꓒꓵꓽ꓿ ꓠꓴ ꓐꓯ ꓘꓶꓽ ꓕꓲ ꓘꓶ ꓐꓯ ꓕꓲ ꓖꓺꓼ ꓥꓪ ꓔꓯ ꓣꓱꓽ ꓙ ꓢꓴ ꓠꓽ ꓓꓻ ꓡꓰˍ ꓥꓳ꓿
40008009	ꓥꓪˍ ꓟꓲ ꓢꓴ ꓙꓵꓽ ꓪꓽ ꓠꓯꓸ ꓘꓪ ꓔꓬ ꓢꓴ ꓥ ꓢꓲ꓾ ꓥꓪ ꓠꓯꓸ ꓘꓪˍ ꓟꓲ ꓟꓯꓼ ꓤ ꓙꓳˍ ꓡꓳ꓿ ꓥꓪ ꓡꓰ ꓕꓱ ꓕꓲ ꓣꓳ ꓔꓯ ꓝꓲꓺˍ ꓠꓬ ꓬꓲ ꓙꓰˍ ꓥꓳ꓿ ꓖꓳ ꓕꓲ ꓣꓳ ꓔꓯ ꓘꓴꓻˍ ꓟꓲ ꓬꓲ ꓡꓻˍ ꓥꓳ꓿ ꓥꓪ ꓚꓳ ꓑꓸ ꓔꓯ꓾ ꓠꓴ ꓕꓱ ꓕꓲ ꓫꓵꓽ ꓬꓰ꓾ ꓐꓯˍ ꓠꓬ ꓬꓲ ꓠꓽ ꓬꓰˍ ꓥꓳ꓾ ꓐꓯˍ ꓡꓳ꓿
40008010	ꓬꓰ-ꓢꓴ ꓑ ꓙꓽ ꓗꓷ ꓠꓬ ꓓꓵꓽ ꓙ ꓟꓶ ꓢꓲ꓾ ꓬꓲ ꓔꓯ ꓛꓳꓻ ꓡ ꓢꓴ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓬꓲ-ꓢꓷ-ꓡꓰ ꓟꓵꓽ ꓗꓪˍ ꓟꓲ ꓕꓱ ꓘꓶ ꓛꓲ ꓪꓴꓽˍ ꓟ ꓙꓵꓻ ꓠꓲꓹ ꓙꓳ ꓢꓴ ꓥꓪ ꓟꓽ ꓟꓳꓻ ꓠꓬꓲ꓿
40008011	ꓥꓪ ꓝꓮꓲ ꓠꓴ ꓪꓽ ꓔꓯ ꓐꓯ ꓖꓶꓽˍ ꓠꓬꓲ꓾ ꓢꓸ ꓖꓪ ꓠꓽ ꓐꓶꓻ ꓓꓳ ꓐꓶꓻ ꓓꓵꓽ ꓗꓪ ꓐꓰ ꓡꓽ ꓞꓳ ꓮꓽ ꓟꓬꓹ ꓡ ꓢꓲ ꓟꓴꓽ ꓗꓪ ꓗꓴꓷꓼ ꓜ ꓫꓳꓺˍ ꓟ ꓗꓪ꓾ ꓮ-ꓐ-ꓡ-ꓦˍ ꓐꓰ ꓬꓲ-ꓢˍ ꓐꓰ ꓬ-ꓗꓴˍ ꓐꓰ ꓕꓲ ꓪꓺꓼ ꓠꓬꓲꓸ ꓠꓸˍ ꓥꓳ꓿
40008012	ꓖꓳ ꓡꓱ ꓥ ꓟꓲ ꓗꓴꓷꓼ ꓗꓪ ꓟ ꓑ ꓫꓬꓼ ꓐꓴ ꓔꓯ ꓠꓽ ꓠꓱ ꓫꓱꓸ ꓟꓸꓼ ꓠꓯ ꓞꓲꓹ ꓟ ꓗꓪ ꓖꓼ ꓓꓳ ꓗꓷˍ ꓥꓳ꓿ ꓖꓳ ꓗꓪ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40008013	ꓖꓳ ꓕꓯ ꓬꓰ-ꓢꓴ ꓠꓬ ꓟꓯꓼ ꓕꓲ ꓦꓬ ꓙꓵꓽ ꓒ ꓔꓯ꓾ ꓠꓴ ꓬꓲꓼ ꓙꓰ Gꓽ꓿ ꓠꓴ ꓙꓵꓻˍ ꓟ ꓡꓰ ꓐꓰ ꓠꓴ ꓐꓱ ꓶ ꓒꓬꓱꓼ ꓡ ꓝꓲ꓾ ꓐꓯ ꓖꓶˍ ꓡꓳ꓿ ꓖꓳ ꓕꓲꓽ ꓙꓵꓹ ꓗꓪ ꓬꓲ ꓔꓯ ꓣꓱꓽ ꓙ ꓢꓴ ꓠꓬ ꓓꓻ ꓡꓰꓳ꓿
40008014	ꓒꓲ-ꓕꓱ ꓦꓲ ꓗꓪ ꓬꓰ-ꓢꓴ ꓛꓲ ꓬꓰ ꓕꓯ꓾ ꓒꓲ-ꓕꓱ ꓬꓲ ꓟꓹ ꓟ ꓑꓯꓹ ꓠꓬ ꓖꓳ ꓓꓱ ꓛꓴꓻ ꓞꓻ ꓢꓲ ꓠꓻ ꓓꓳꓽ ꓞꓹ ꓟ ꓔꓯ ꓬꓲ ꓟꓳꓻˍ ꓡꓳ꓿
40008015	ꓬꓰ-ꓢꓴ ꓡꓰ ꓬꓲ ꓡꓯꓼ ꓒꓯꓹ ꓗꓪ ꓫꓱꓹ ꓗꓷ ꓠꓬ꓾ ꓬꓲ ꓖꓳ ꓓꓱ ꓛꓴꓻ ꓞꓹ ꓟ ꓓꓻ ꓡꓰ ꓢꓲ꓾ ꓔꓴ ꓡ ꓢꓲ ꓠꓬꓲ ꓬꓰ-ꓢꓴ ꓔꓯ ꓣꓱꓽ ꓙˍ ꓡꓳ꓿
40008016	ꓟꓰꓻ ꓬꓰ ꓠꓬ ꓢꓴ ꓡꓰ ꓠꓲꓽ ꓜꓶꓽ ꓞꓹ ꓢꓴ ꓮꓽ ꓟꓬꓹ ꓬꓰ-ꓢꓴ ꓔꓬ ꓗꓪ ꓧꓳꓽ ꓡ ꓡꓳ꓿ ꓬꓲ ꓠꓬ ꓐꓯ ꓘꓶꓽ ꓕꓲ ꓘꓶꓽˍ ꓡꓰ ꓠꓲꓽ ꓔꓯ ꓖꓼ ꓓꓳ ꓗꓷ ꓢꓲ꓾ ꓠꓻ ꓢꓴ ꓒꓬꓽ ꓢꓴ ꓮꓽ ꓙꓵ ꓔꓯˍ ꓟꓲ ꓫꓬꓹ ꓓꓻ ꓡꓰ ꓝꓲ ꓡꓳ꓿
40008017	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓡꓰ꓾ ꓬꓲ ꓠꓽ ꓣꓳꓽ ꓠꓻ ꓓꓱꓽ ꓠ ꓧꓶꓺ ꓣꓴ ꓦ ꓗꓷ ꓢꓲ꓾ ꓣꓳꓽ ꓠꓻ ꓒꓬꓼ ꓟꓯꓻ ꓙ ꓗꓷꓳ꓾ ꓐꓯˍ ꓟ ꓐꓯ ꓘꓶꓽ ꓔꓯ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
40008018	ꓬꓲ ꓚꓳ ꓡꓳ ꓗꓪ ꓞꓳ ꓜꓴ ꓞꓳ ꓟꓯꓼ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓬꓲꓻ ꓡꓴ ꓐꓱ ꓖꓳ ꓐꓽ ꓢꓲ ꓗꓪ ꓙꓰ ꓠꓹ ꓟ ꓕꓵꓼ ꓪꓽ ꓖꓶˍ ꓡꓳ꓿
40008019	ꓙꓵꓽ ꓗ ꓟꓸ ꓒ ꓕꓲ ꓣꓳ ꓠꓬ ꓬꓰ-ꓢꓴ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓠꓴ ꓮ ꓡꓲ ꓗꓪ ꓙꓰˍ ꓟꓲ ꓥꓪ ꓠꓽ ꓠꓴ ꓔꓯ ꓛꓳꓻ ꓙꓰˍ ꓥꓳ꓾ ꓐꓯˍ ꓡꓳ꓿
40008020	ꓬꓰ-ꓢꓴ ꓡꓰ ꓬꓲ ꓔꓯ꓾ ꓪꓴꓸ ꓓꓵꓽ ꓠꓬ ꓬꓲꓸ ꓘꓴꓻ ꓙꓳˍ ꓡꓳ꓿ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤˍ ꓟꓲ ꓬꓲꓸ ꓘꓶꓻ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓡ-ꓞꓳ-ꓮ-ꓐꓲ ꓠꓽ ꓪꓴꓸ ꓓꓵ ꓗꓳꓺ ꓖꓴˍ ꓟꓲ ꓟꓽ ꓙꓳ꓾ ꓐꓯ ꓖꓶˍ ꓡꓳ꓿
40008021	ꓛꓳꓽ ꓒꓯꓹ ꓝꓮꓲ ꓕꓲ ꓣꓳ ꓡꓰ꓾ ꓢꓲ ꓒꓽꓳ꓾ ꓥꓪ ꓐꓹ ꓐ ꓔꓯ ꓧꓶꓸ ꓕꓯ ꓔꓵꓸ ꓬꓰ ꓝꓲ ꓡꓯ꓾ ꓐꓯˍ ꓕꓯ꓾
40008022	ꓬꓰ-ꓢꓴ ꓡꓰ ꓬꓲ ꓔꓯ꓾ ꓫꓵꓻ ꓞꓹ ꓢꓴ ꓐꓴ ꓡꓰ ꓞꓳ ꓫꓵꓻ ꓔꓯ ꓔꓵꓸ ꓝꓲ꓿ ꓠꓴ ꓠꓽ ꓥꓪ ꓔꓯ ꓛꓳꓻ ꓡꓯ꓾ ꓐꓯ ꓖꓶˍ ꓡꓳ꓿
40008023	ꓖꓳ ꓕꓯ ꓡꓲ ꓗꓪ ꓬꓰ-ꓢꓴ ꓓꓵꓽ ꓡꓰ ꓠꓬ꓾ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓛꓳ ꓙꓰˍ ꓡꓳ꓿
40008024	ꓬꓲꓻ ꓡꓴꓽ ꓐꓱꓻ ꓗꓪ ꓕꓳꓽ ꓥꓳ ꓓꓽ ꓟ ꓙꓱꓼ ꓔꓴ ꓡ ꓢꓲ꓾ ꓬꓲꓻ ꓡꓯꓼ ꓟꓰꓼ ꓡꓰ ꓡꓲꓺ ꓔꓯ ꓑꓲꓸ ꓡꓰˍ ꓐꓰ ꓗꓹˍ ꓟꓲ꓾ ꓬꓰ-ꓢꓴ ꓠꓽ ꓬꓲꓼ ꓟꓶ ꓔꓬ ꓡꓳ꓿
40008025	ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ ꓡꓵꓹ ꓖꓶ ꓢꓲ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓠꓽ ꓫꓵꓻ ꓡ ꓓꓴ ꓬꓰꓳ꓾ ꓚꓬꓴ ꓙ ꓡꓯ꓾ ꓐꓯˍ ꓡꓳ꓿
40008026	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓙꓵꓻ ꓠꓲꓹ ꓣꓳ ꓢꓴ ꓐꓴꓳ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓙꓳꓺˍ ꓡ?꓾ ꓐꓯ ꓗꓷ ꓠꓬ꓾ ꓔꓴ ꓡ ꓢꓲ ꓕꓳꓽ ꓥꓳꓽˍ ꓐꓰ ꓬꓲꓻ ꓡꓯꓼ ꓟꓰꓼ ꓔꓯ ꓕꓼ ꓗꓷˍ ꓡꓳ꓿ ꓖꓳ ꓕꓯ ꓮꓽ ꓙꓵ ꓢꓲ ꓡꓲ ꓡꓲˍ ꓗꓷ ꓡꓰꓳ꓿
40008027	ꓡ ꓞꓳ ꓖꓳ ꓕꓲ ꓧꓳꓽ ꓟ ꓠꓬ ꓓꓵꓽ ꓙ ꓟꓶꓻ ꓢꓲ꓾ ꓟꓲ ꓦꓲˍ ꓐꓰ ꓬꓲꓻ ꓡꓯꓼ ꓟꓰꓼˍ ꓟꓲ ꓬꓲ ꓔꓯ ꓠꓺ ꓡꓳꓹˍ ꓟ ꓕꓱ ꓟ ꓠꓬ ꓮ ꓡꓲ ꓡꓴ ꓫꓵꓽ ꓡ ꓞꓳ ꓥ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
40008028	ꓬꓰ-ꓢꓴ ꓠꓬ ꓖꓳ ꓐꓽ ꓢꓲ ꓗꓪ ꓟ ꓖ-ꓓ-ꓡꓲ ꓟꓵꓽ ꓗꓪ ꓛꓲ ꓬꓰ ꓠꓬ꓾ ꓙ ꓖꓴ ꓖꓳ ꓕꓲ ꓚꓱꓹ ꓗꓪ ꓮꓽ ꓟˍ ꓟꓲ ꓗꓳꓸ ꓙꓰ ꓟꓽ ꓓ ꓠ ꓛꓲ꓾ ꓮꓽ ꓘꓶꓸ ꓪꓳꓹˍ ꓟ ꓠꓲꓽ ꓜꓶꓽ ꓞ ꓢꓴ ꓠꓬꓲꓽ ꓣꓳ꓾ ꓡꓱꓼ ꓜꓴ ꓐꓬꓼ ꓗꓪ ꓐꓰ ꓓꓳ ꓡ ꓢꓲ ꓬꓰ-ꓢꓴ ꓔꓯ ꓔꓳꓹ ꓜꓳꓽ ꓡꓰˍ ꓡꓳ꓿
40008029	ꓬꓲ ꓪꓽ ꓠꓬ ꓘꓴ ꓔꓴ ꓡ ꓢꓲ꓾ ꓪꓴ-ꓢ ꓮ ꓐꓲꓳ꓾ ꓠꓴ ꓠꓬ ꓮꓸ ꓫꓵ ꓑꓶꓸ ꓓꓴ ꓥꓪ ꓠꓴꓽ ꓔꓬ ꓗꓪ ꓡꓻˍ ꓡ? ꓦꓬꓼ ꓠꓬꓲ ꓟꓽ ꓛꓲ ꓡ ꓢꓰꓽ ꓕꓯꓽˍ ꓡꓰ꓾ ꓥꓪ ꓠꓴꓽ ꓔꓯ ꓫ ꓙꓵꓻ ꓝꓲ ꓠꓹ ꓟ ꓕꓱ ꓗꓪ ꓡꓻˍ ꓟ ꓥ ꓡ?꓾ ꓐꓯˍ ꓡꓳ꓿
40008030	ꓠꓲꓽ ꓜꓶ ꓞꓹ ꓢꓴ ꓐꓴ ꓗꓪ ꓐꓰ ꓶꓽ ꓤ ꓟꓽ ꓥ ꓟ ꓗꓪ ꓮ ꓪꓯꓼ ꓕꓲ ꓜꓴꓻ ꓓꓽ ꓟ ꓖꓺ ꓜꓽ ꓔꓬ ꓡꓳ꓿
40008031	ꓠꓲꓽ ꓠꓬ ꓬꓰ-ꓢꓴ ꓔꓯ꓾ ꓥꓪ ꓠꓴꓽ ꓔꓯ ꓖꓼ ꓓꓳ ꓗꓷˍ ꓥꓳ ꓐꓯˍ ꓠꓬ꓾ ꓮꓸ ꓪꓯꓼ ꓜꓴꓻ ꓔꓯ ꓓꓵꓽ ꓙꓰ ꓝꓲ ꓡꓯ꓾ ꓐꓰ ꓓꓰꓽˍ ꓡꓳ꓿
40008032	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓙꓰ Gꓽ꓾ ꓐꓯ ꓖꓶꓽ ꓗꓷ ꓠꓬ꓾ ꓠꓲꓽ ꓜꓴꓻ ꓠꓬ ꓓꓳ ꓡ ꓢꓲ ꓮ ꓪꓯꓼ ꓠꓯꓸꓼ ꓗꓪ ꓓꓵꓽ ꓡꓰ ꓢꓲ ꓠꓬꓲ꓾ ꓮꓸ ꓪꓯꓼ ꓕꓲ ꓜꓴ ꓡꓱꓸꓼ ꓠꓬ ꓐꓶꓽ ꓘꓶꓽ ꓗꓪ ꓐꓰ ꓬꓲꓻ ꓡꓴꓽ ꓐꓱꓻ ꓗꓪ ꓔꓷꓹ ꓬꓯꓼ ꓙꓰ ꓢꓲ ꓔꓲꓹ ꓫꓵꓻ ꓖꓴꓳ꓿
40008033	ꓮ ꓪꓯꓼ ꓡꓳꓸ ꓢꓴ ꓠꓽ ꓡꓳ ꓒꓱ ꓗꓪ ꓛꓰꓹ ꓓꓵꓽ ꓡꓰ ꓢꓲ꓾ ꓕꓱ ꓟꓬ ꓫꓵꓽ ꓮꓽ ꓙꓵˍ ꓐꓰ ꓠꓲꓽ ꓜꓶꓽ ꓞ ꓢꓴ ꓐꓴ ꓮ ꓡꓲ ꓗꓷ ꓡꓰ ꓟ ꓮꓽ ꓙꓵ ꓡꓳ ꓒꓱ ꓗꓪ ꓔꓬ ꓢꓴꓻ ꓔꓯ ꓐꓯ ꓟꓸ ꓖꓶˍ ꓡꓳ꓿
40008034	ꓖꓳ ꓕꓯ ꓖꓳ ꓕꓲ ꓡꓳ ꓒꓱ ꓗꓪ ꓟ ꓡ ꓞꓳ ꓮꓽ ꓙꓵ ꓬꓰ-ꓢꓴ ꓔꓯ ꓧꓪ ꓡ ꓢꓲ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓟꓵꓽ ꓗꓪ ꓐꓰ ꓓꓳ ꓙꓰ ꓠꓹ ꓟ ꓬꓲ ꓔꓯ ꓓꓰꓽˍ ꓡꓳ꓿
40009001	ꓬꓰ-ꓢꓴ ꓠꓬ ꓡꓲ ꓗꓪ ꓓꓵꓽ ꓡꓰ ꓢꓲ ꓬꓲꓻ ꓡꓴꓽ ꓐꓱꓻ ꓗꓪ ꓗꓳꓸ ꓙꓰ ꓢꓲ ꓠꓬꓲ꓾ ꓬꓲ ꓚꓲꓸ ꓛꓬ ꓡꓳ ꓒꓱ ꓗꓪ ꓛꓲ ꓡ ꓡꓳ꓿
40009002	ꓖꓳ ꓕꓯ ꓛꓲ ꓫꓵꓻ ꓡꓯꓼ ꓫꓵ ꓢꓴ ꓕꓲ ꓣꓳ ꓔꓯ ꓬꓲꓼ ꓖꓴ ꓗꓪ ꓬꓲꓼ ꓔ ꓔꓬ ꓝꓲ ꓢꓲ꓾ ꓬꓲ ꓪꓽ ꓡꓰ ꓬꓰ-ꓢꓴ ꓔꓬ ꓗꓪ ꓑꓱꓸ ꓦ ꓡ ꓡꓳ꓿ ꓬꓲ ꓪꓽ ꓙꓵꓻ ꓠꓲꓹ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ ꓛꓲ ꓫꓵꓻ ꓡꓯꓼ ꓫꓵ ꓢꓴ ꓔꓯ꓾ ꓮ ꓐꓲꓳ꓾ ꓠꓲꓹ ꓪꓴꓽ ꓪꓴˍ ꓡꓰ ꓔꓬ꓾ ꓠꓴ ꓝꓴꓲ ꓖꓽ ꓖꓶ ꓗꓷꓳ꓾ ꓐꓯ ꓖꓶˍ ꓡꓳ꓿
40009003	ꓖꓳ ꓕꓯ ꓙꓵꓽ ꓗ ꓟꓸ ꓒ ꓐꓴ ꓕꓲ ꓐꓱ ꓠꓬ ꓠꓲꓹ ꓟ ꓗꓪ꓾ ꓡ ꓞꓳ ꓕꓱ ꓟ ꓠꓽ ꓐꓯ ꓟꓽ ꓚꓰꓼ ꓟ ꓐꓯˍ ꓡꓳ꓾ ꓐꓰ ꓓꓵꓽ ꓙ ꓔꓬ ꓡꓳ꓿
40009004	ꓬꓰ-ꓢꓴ ꓠꓬ ꓬꓲ ꓪꓽ ꓓꓵꓽ ꓙꓽˍ ꓟ ꓔꓯ ꓢꓷˍ ꓠꓬꓲ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓥꓶˍ ꓟ ꓓꓵꓽ ꓙ ꓔꓬ ꓡ?
40009005	ꓠꓴ ꓝꓴꓲ ꓖꓽ ꓖꓶ ꓗꓷꓳ꓾ ꓐꓯˍ ꓟ ꓐꓰ꓾ ꓔꓴ ꓢꓲ ꓙ ꓖꓴ ꓫꓱ꓾ ꓐꓯˍ ꓟ꓾ ꓕꓱ ꓠꓬꓲꓽ ꓘꓶꓽ ꓗꓪ ꓟ ꓮ ꓡꓲ ꓕꓲ ꓘꓶꓽ ꓟꓬꓽ ꓠꓬꓲ ꓐꓯ ꓢꓻˍ ꓡ?
40009006	ꓡ-ꓞꓳ-ꓮ-ꓐꓲ ꓠꓽ ꓟꓲ ꓠꓯ ꓗꓪ ꓝꓴꓲ ꓖꓽ ꓖꓶ ꓓꓴ ꓙꓵꓽ ꓪ ꓙꓳˍ ꓟ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲˍ ꓥꓳ꓾ ꓐꓯ ꓢꓲ꓾ ꓬꓲ ꓡꓰ ꓛꓲ ꓫꓵꓻ ꓡꓯꓼ ꓫꓵ ꓢꓴ ꓔꓯ꓾ ꓔꓴ꓾ ꓠꓴ ꓬꓲꓼ ꓖꓴ ꓔꓯꓹ ꓢꓲ ꓠꓴ ꓦꓲ ꓗꓪ ꓬꓲꓼ ꓙꓰ Gꓽ꓾ ꓐꓯ ꓖꓶˍ ꓡꓳ꓿
40009007	ꓖꓳ ꓡꓱ ꓠꓬ ꓬꓲ ꓔꓴ ꓡ ꓢꓲ ꓦꓲ ꓗꓪ ꓬꓲꓼ ꓙꓰꓳ꓿
40009008	ꓞꓳ ꓜꓴ ꓐꓴ ꓟꓳꓻ ꓗꓷ ꓠꓬ ꓓꓵꓽ ꓙ ꓮ'ꓺ ꓡꓰ ꓢꓲ꓾ ꓞꓳ ꓤ ꓔꓯ ꓕꓱ ꓡꓱ ꓡꓳ ꓫꓵꓽ ꓙꓵꓽ ꓪ ꓖꓶ ꓢꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
40009009	ꓖꓳ ꓗꓪ ꓐꓰ ꓬꓰ-ꓢꓴ ꓙꓰˍ ꓕꓯ꓾ ꓟ-ꓕꓲ ꓟꓬꓱ ꓔ ꓟ ꓕꓲ ꓣꓳ꓾ ꓝꓲꓸ ꓫ ꓖꓴ ꓗꓪ ꓠꓬꓲꓸ ꓠꓸ ꓔꓬ ꓟ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓥꓪ ꓔꓯ ꓛꓳꓻ ꓡꓯ꓾ ꓐꓰ ꓬꓲ ꓔꓯ ꓐꓯ ꓖꓶˍ ꓡꓳ꓿ ꓖꓳ ꓕꓯ ꓬꓲ ꓔꓴ ꓡ ꓢꓲ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
40009010	ꓖꓳ ꓗꓸ ꓠꓯꓸ ꓬꓲ ꓠꓬ ꓟ-ꓕꓲ ꓦꓲ ꓗꓪ ꓗꓳꓺ ꓢꓲ ꓜꓻ ꓜꓽ ꓔꓬ ꓕꓯ꓾ ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓐꓴ ꓠꓬ꓾ ꓬꓰ-ꓢꓴ ꓐꓰ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓕꓲ ꓪꓺꓼ ꓠꓬꓲꓸ ꓠꓸ ꓡ ꓡꓳ꓿
40009011	ꓖꓳ ꓟ ꓔꓯ ꓒ-ꓡꓲ-ꓢꓷ ꓐꓴ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓠꓴ ꓪꓽ ꓟꓸ ꓒ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓝꓲꓸ ꓫꓺ ꓢꓴˍ ꓐꓰ ꓝꓴꓲ ꓙꓳ ꓢꓴ ꓐꓴˍ ꓐꓰ ꓕꓲ ꓪꓺꓼ ꓜ ꓜꓽˍ ꓡ?꓾ ꓐꓯˍ ꓡꓳ꓿
40009012	ꓬꓰ-ꓢꓴ ꓑ ꓙꓽ ꓗꓷ ꓠꓬ ꓬꓲ ꓡꓰ꓾ ꓟꓽ ꓠꓻ ꓟꓽ ꓒꓬ ꓢꓴ ꓠꓬ ꓠꓻ ꓫꓬꓹ ꓒ ꓔꓯ ꓣꓱꓽ ꓟꓽ ꓬꓯꓼ꓿ ꓠꓻ ꓢꓴ ꓒꓬꓽ ꓢꓴ ꓠꓽ ꓣꓱꓽ ꓬꓯꓼˍ ꓡꓳ꓿
40009013	ꓕꓳ ꓶ ꓗꓪ꓾ ꓥꓪ ꓠꓬ ꓫꓱꓸ ꓤˍ ꓟ ꓔꓯ ꓠꓵˍ ꓡꓳ꓿ ꓢꓰꓼ ꓔꓲ ꓓꓴ ꓔꓯ ꓟꓽ ꓠꓵ꓾ ꓐꓯˍ ꓟ ꓕꓱ ꓕꓲ ꓘꓶꓽ ꓬꓲ ꓬꓲꓹ ꓢꓶ ꓠꓴ ꓪꓽ ꓢꓳ ꓬꓰ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓔꓱꓹ ꓜꓳꓽ ꓢꓴ ꓔꓯ ꓘꓴꓻˍ ꓐꓰ ꓡꓻ ꓟ ꓟꓽ ꓥ꓿ ꓝꓴꓲ ꓙꓳ ꓢꓴ ꓔꓯ ꓘꓴꓻˍ ꓐꓰ ꓡꓻˍ ꓟ ꓥ ꓡꓳ꓾ ꓐꓯˍ ꓡꓳ꓿
40009014	ꓖꓳ ꓕꓯ ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴ ꓬꓰ-ꓢꓴ ꓔꓯ ꓡ ꓢꓲ꓾ ꓥꓪ ꓠꓴꓽˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓜꓽ ꓓꓴ ꓚꓲꓸˍ ꓡꓳ꓿ ꓠꓴ ꓛꓳꓽ ꓒꓯꓹ ꓐꓴ ꓠꓬ ꓮꓸ ꓫꓵ ꓑꓶꓸ ꓓꓴ ꓜꓽ ꓓꓴ ꓟꓽ ꓚꓲꓸ ꓡ?꓾ ꓐꓯˍ ꓡꓳ꓿
40009015	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓤꓽ ꓟꓶ ꓝꓱꓺ ꓑꓮꓲ ꓗꓪ ꓟꓯꓸ ꓡꓯꓸ ꓒ ꓔꓬ ꓢꓰꓽ ꓕꓯ ꓪꓰ ꓤ ꓐꓴ ꓠꓬ ꓠꓲꓹ ꓥꓴ ꓚꓰꓼ ꓡ? ꓖꓳ ꓡꓱ ꓥ ꓟꓲ ꓟꓯꓸ ꓡꓯꓸ ꓒ ꓔꓯ ꓠꓬ꓾ ꓬꓲ ꓪꓽ ꓗꓪ ꓐꓰ ꓧꓳꓽ ꓔꓯꓹ ꓙꓰˍ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿ ꓖꓳ ꓕꓯꓽ ꓠꓽ ꓬꓲ ꓪꓽ ꓜꓽ ꓓꓴ ꓚꓲꓸˍ ꓥꓳ꓿
40009016	ꓐꓵ ꓞꓶ ꓐꓰꓽ ꓗꓪ ꓟꓶ ꓛ ꓫꓵꓼ ꓡꓰ ꓑꓱꓺˍ ꓠꓬ ꓟꓬꓽ ꓠꓬꓲ ꓚꓵꓹ ꓧꓽ ꓡꓰˍ ꓠꓬꓲ ꓖꓳ ꓡꓱ ꓬꓰ ꓢꓴ ꓟꓽ ꓙꓳ꓿
40009017	ꓛꓱꓼ ꓡꓱ ꓙꓵ ꓫꓵꓼˍ ꓟꓲ ꓧꓪꓽ ꓙꓲ ꓡꓵꓸ ꓬꓲ ꓐꓰꓽ ꓗꓪ ꓧꓳꓽ ꓢꓴ ꓟꓽ ꓙꓳ꓿ ꓟꓽ ꓥ ꓠꓬ ꓧꓪꓽ ꓙꓲ ꓡꓵꓸ ꓐꓶꓽ ꓡꓰ ꓢꓲ꓾ ꓛꓱꓼ ꓡꓱ ꓙꓵˍ ꓟꓲ ꓧꓳꓸ ꓡꓰ ꓢꓲ ꓠꓬꓲ꓾ ꓧꓪꓽ ꓙꓲ ꓡꓵꓸˍ ꓟꓲ ꓐꓬꓺ ꓡꓰˍ ꓥꓳ꓿ ꓛꓱꓼ ꓡꓱ ꓙꓵ ꓫꓵꓼ ꓠꓽ ꓧꓪ ꓙꓲ ꓡꓵꓸ ꓫꓵꓼ ꓗꓪ ꓧꓳꓽˍ ꓠꓬ꓾ ꓠꓬꓲꓽ ꓫꓵꓽ ꓡꓱꓸꓼ ꓟꓽ ꓐꓬ ꓡꓰ꓾ ꓐꓯ ꓖꓶˍ ꓡꓳ꓿
40009018	ꓬꓰ-ꓢꓴ ꓬꓲ ꓪꓽ ꓔꓯ ꓖꓳ ꓡꓱ ꓐꓯ ꓔꓬ ꓕꓯ꓾ ꓜꓲꓼ ꓦꓲ ꓙꓵꓽ ꓢꓴ ꓕꓲ ꓣꓳ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓡ ꓢꓲ꓾ ꓥꓪ ꓮꓸ ꓟꓲꓽ ꓠꓬ ꓕꓱ ꓕꓲ ꓑꓹ ꓢꓲ ꓫꓵꓻꓳ꓿ ꓠꓴ ꓡ ꓢꓲ ꓬꓲ ꓔꓯ ꓡꓯꓼ ꓒꓯꓹ ꓚꓰꓹ ꓖꓶˍ ꓠꓬ꓾ ꓬꓲ ꓠꓽ ꓢꓯꓸ ꓬꓲꓼ ꓡ ꓥꓳ꓾ ꓐꓯˍ ꓡꓳ꓿
40009019	ꓖꓳ ꓡꓱ ꓠꓬꓲ ꓬꓰ-ꓢꓴ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓜꓲꓼ ꓦꓲ ꓙꓵꓽ ꓒ ꓖꓳ ꓟ ꓔꓯ ꓛꓳ ꓙꓰ ꓔꓬ ꓕꓯ꓾
40009020	ꓫꓵꓽ ꓜꓲꓺ ꓓꓳꓺ ꓠꓬꓲ ꓞꓲ ꓠꓬꓲꓽ ꓘꓳꓼ ꓠꓻˍ ꓟ ꓤ ꓟꓶ ꓤ ꓕꓲ ꓣꓳ ꓠꓬ ꓬꓲ ꓠꓲꓹ ꓟ ꓗꓪ꓾ ꓥꓪ ꓠꓬ ꓬꓰ-ꓢꓴ ꓬꓲ ꓐꓵ ꓞꓶ ꓟꓶꓽ ꓗꓪˍ ꓡꓰꓽ ꓫꓱꓹ ꓪˍ ꓟꓲ ꓓꓻ ꓡꓰˍ ꓥꓳ꓾ ꓓꓵꓽ ꓙ ꓢꓲ꓾ ꓬꓰ-ꓢꓴ ꓔꓯ ꓡ ꓢꓲ ꓠꓬꓲ꓾ ꓬꓲ ꓐꓵ ꓞꓶ ꓟꓶꓽ ꓗꓪ ꓫꓱꓹˍ ꓡꓳ꓿
40009022	ꓬꓰ-ꓢꓴ ꓔꓲꓸ ꓒꓳꓹ ꓢꓲ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓮꓸ ꓟꓲꓽꓳ꓾ ꓠꓲꓹ ꓪꓴꓽ ꓪꓴꓽ ꓔꓬ꓾ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓓꓻ ꓡꓰ ꓝꓲꓳ꓾ ꓐꓯ ꓖꓶˍ ꓡꓳ꓿ ꓤ ꓟꓶ ꓤ ꓖꓳ ꓕꓲ ꓣꓳ ꓠꓬ ꓬꓲ ꓖꓳ ꓕꓲ ꓑꓹ ꓗꓪ ꓓꓻ ꓡꓰꓳ꓿
40009023	ꓜꓲꓼ ꓦꓲ ꓙꓵꓽ ꓢꓴ ꓦꓲ ꓗꓪ ꓬꓰ-ꓢꓴ ꓓꓵꓽ ꓙꓰ ꓕꓯ꓾ ꓙꓵꓽ ꓡꓵꓽ ꓟꓵ ꓢꓴˍ ꓐꓰ꓾ ꓞꓳ ꓜꓴ ꓢꓴꓺ ꓔꓬ ꓟ ꓔꓯ ꓟꓳꓻˍ ꓡꓳ꓿
40009024	ꓬꓲ ꓡꓰ꓾ ꓠꓴ ꓪꓽ ꓓꓳ ꓙꓰ꓿ ꓮꓸ ꓟꓲꓽ ꓤ ꓠꓽ ꓟꓽ ꓫꓵꓻ꓾ ꓬꓲꓼˍ ꓡꓰꓽ ꓬꓲꓼ ꓟꓶ ꓔꓬ ꓡꓳ꓾ ꓐꓯˍ ꓡꓳ꓿ ꓖꓳ ꓕꓯ ꓬꓲ ꓪꓽ ꓠꓬ ꓬꓲ ꓔꓯ ꓤꓲꓺˍ ꓡꓳ꓿
40009025	ꓖꓳ ꓡꓱ ꓥ ꓟꓲ ꓞꓳ ꓜꓴ ꓔꓯ ꓓꓳ ꓙꓰ ꓝꓲ ꓗꓸ ꓠꓯ ꓬꓰ-ꓢꓴ ꓓꓵꓽ ꓡꓰ ꓢꓲ ꓮꓸ ꓟꓲꓽ ꓤ ꓡꓯꓼ ꓒꓯꓹ ꓗꓪ ꓣꓴꓻ ꓗꓷ ꓠꓬ ꓢꓯꓸ ꓬꓲꓼ ꓡꓺꓳ꓿
40009026	ꓖꓳ ꓡꓱ ꓢꓲ ꓓꓳꓽ ꓕꓱ ꓟ ꓠꓬ ꓖꓳ ꓕꓲ ꓟꓵꓽ ꓡꓱꓸꓼ ꓐꓯ ꓒꓬꓱ ꓙꓰꓳ꓿
40009027	ꓬꓰ-ꓢꓴ ꓖꓳ ꓗꓪ ꓐꓰ ꓗꓳꓸ ꓙꓰˍ ꓕꓯ꓾ ꓟꓬ ꓔꓶ ꓠꓬꓲꓽ ꓣꓳ ꓬꓲ ꓗꓸ ꓠꓯꓸ ꓛꓳ ꓙꓰ ꓢꓲ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤꓽꓳ꓾ ꓥꓪ ꓠꓴꓽ ꓔꓯ ꓫꓱꓸ ꓤ ꓙ ꓡꓯ꓾ ꓐꓰ ꓘꓴꓻˍ ꓡꓳ꓿
40009028	ꓬꓲ ꓠꓬ ꓦꓲ ꓗꓪ ꓓꓵ ꓡꓰ ꓕꓯ꓾ ꓟꓬ ꓔꓶ ꓢꓴ ꓐꓴ ꓬꓲ ꓔꓯ ꓡ ꓡꓳ꓿ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓟꓬꓱꓽ ꓕꓱ ꓟ ꓥꓪ ꓬꓰ ꓐ ꓡ ꓟ ꓠꓴ ꓪꓽ ꓙꓵꓻˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓢꓲ ꓒꓽꓳ꓾ ꓥꓪ ꓠꓴ ꓙꓵꓻˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40009029	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓟꓬ ꓢꓶ ꓗꓪ ꓫꓱꓹ ꓖꓶ ꓢꓲ꓾ ꓠꓴ ꓪꓽ ꓙꓵꓻˍ ꓟ ꓡꓰ ꓐꓰ ꓠꓴ ꓪꓽ ꓐꓱ ꓶ ꓒꓬꓱꓼ ꓡ ꓝꓲ꓾ ꓐꓯ ꓖꓶˍ ꓡꓳ꓿
40009030	ꓖꓳ ꓕꓯ ꓬꓲ ꓪꓽ ꓟꓬ ꓢꓶꓽ ꓒꓴ ꓡ ꓡꓳ꓿ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓡꓲꓽ ꓡꓲꓽˍ ꓡꓰ꓾ ꓕꓱ ꓡꓱ ꓫꓬꓹ ꓓ ꓡꓰ ꓟ ꓓꓳꓽ ꓮꓽ ꓟ ꓔꓯˍ ꓟꓲ ꓕꓽ ꓢꓷꓸ ꓡꓰ ꓝꓲ꓾ ꓐꓰ ꓐꓯ ꓖꓶˍ ꓡꓳ꓿
40009031	ꓖꓳ ꓡꓱ ꓥ ꓟꓲ ꓖꓳ ꓠꓬꓲꓽ ꓣꓳ ꓓꓳ ꓙꓰ ꓢꓲ ꓬꓲ ꓟꓬꓱꓺ ꓓꓳꓽ ꓠꓬ ꓖꓳ ꓕꓲ ꓟꓵꓽ ꓡꓱꓸꓼ ꓚ ꓒꓬꓱ ꓙꓰˍ ꓡꓳ꓿
40009032	ꓬꓲ ꓪꓽ ꓓꓳ ꓙꓰˍ ꓕꓯ꓾ ꓠꓲꓽ ꓜꓶꓽ ꓞꓹ ꓟ ꓞꓳ ꓟꓶꓻ ꓕꓲ ꓣꓳ ꓔꓯ ꓬꓲ ꓔꓬ ꓗꓪ ꓧꓳꓽ ꓡ ꓡꓳ꓿
40009033	ꓠꓲꓽ ꓔꓯ ꓖꓼ ꓓꓳ ꓗꓷ ꓠꓬ ꓞꓳ ꓟꓶ ꓠꓽ ꓫ ꓕꓱ ꓓꓳ ꓡ ꓠꓬꓲ꓾ ꓞꓳ ꓜꓴ ꓠꓬ ꓓꓵꓽ ꓙ ꓟꓶ ꓡꓰ ꓢꓲ꓾ ꓬꓲ-ꓢꓷ-ꓡꓰ ꓗꓳ ꓡꓳ ꓗꓪ ꓕꓱ ꓡꓱ ꓡꓴ ꓫꓵꓽ ꓮ ꓕꓯꓽˍ ꓟꓲ ꓟꓽ ꓟꓳꓻ ꓠꓬꓲ꓾ ꓐꓯˍ ꓡꓳ꓿
40009034	ꓖꓳ ꓡꓱ ꓥ ꓟꓲ ꓒ-ꓡꓲ-ꓢꓷ ꓐꓴ ꓡꓰ꓾ ꓬꓲ ꓠꓽ ꓠꓲꓽ ꓪ ꓔꓲ ꓢꓯꓼ ꓗꓪ ꓐꓰ ꓠꓲꓽ ꓖꓼ ꓓꓳˍ ꓡꓳ꓾ ꓐꓯˍ ꓡꓳ꓿
40009035	ꓬꓰ-ꓢꓴ ꓠꓬ ꓡꓳ ꓒꓱꓻˍ ꓐꓰ ꓘꓹ ꓥ ꓕ ꓑꓳꓸ ꓗꓪ ꓚꓳ ꓙꓰ ꓢꓲ꓾ ꓬꓲ ꓪꓽ ꓜꓲꓼ ꓦꓲ ꓗꓪ ꓟꓸ ꓟꓲ ꓟꓸ ꓖꓶ ꓠꓬꓲ꓾ ꓟꓴꓽ ꓗꓪ ꓗꓴꓷꓼ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓠꓬꓲ ꓐꓰ ꓠꓻ ꓫꓵꓽ ꓠꓻ ꓙꓰꓽ ꓮꓽ ꓙꓵ ꓫꓬꓹ ꓖꓶˍ ꓡꓳ꓿
40009036	ꓞꓳ ꓜꓴꓻ ꓠꓬ ꓡꓳꓸ ꓢꓴ ꓟꓽ ꓙꓳ ꓟ ꓮ ꓣꓳˍ ꓡꓰ ꓐꓰ ꓗꓹ ꓢꓲ꓾ ꓬꓰ ꓙ ꓢꓴ ꓟꓽ ꓙꓳ ꓙꓳ ꓫꓸ ꓙꓵꓻ ꓟꓷ ꓙꓵꓻ ꓔꓬ ꓟ ꓔꓯ ꓬꓰ-ꓢꓴ ꓟꓳꓻˍ ꓠꓬꓲ꓾ ꓬꓲ ꓪꓽ ꓔꓯ ꓬꓲ ꓫꓱꓸ ꓤˍ ꓡꓳ꓿
40009037	ꓖꓳ ꓕꓯ ꓬꓲ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓶꓼ ꓫꓺ ꓠꓯꓹ ꓟ ꓜꓽ ꓪꓳꓽ ꓡꓳ ꓪꓳꓽ ꓠꓬ ꓮꓽ ꓘꓶꓸ ꓟꓬꓽˍ ꓟꓲ ꓟꓬꓱꓽ ꓬꓰ ꓢꓴ ꓠꓽ ꓠꓲꓸˍ ꓡꓳ꓿
40009038	ꓖꓳ ꓡꓱ ꓠꓬꓲ ꓜꓻ ꓫ ꓢꓲ ꓒꓽ ꓔꓯ ꓜꓻ ꓫ ꓢꓴ ꓝꓲꓺ ꓩꓴ ꓖꓶ ꓡ ꓠꓹ ꓟ ꓓꓰ꓾ ꓐꓯˍ ꓡꓳ꓿
40010001	ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓟꓽ ꓫꓬꓻ ꓠꓲꓽ ꓔꓯ ꓖꓼ ꓓꓳ ꓗꓷ ꓠꓹ ꓟ ꓐꓰ꓾ ꓠꓻ ꓫꓵꓽ ꓠ ꓙꓰꓽ ꓮꓽ ꓙꓵ ꓔꓯ ꓫꓬꓹ ꓓ ꓡꓰ ꓠꓹ ꓟ ꓙꓵꓽ ꓪ ꓖꓶꓽˍ ꓡꓳ꓿
40010002	ꓝꓲ ꓓꓴ ꓐꓴ ꓞꓲ ꓠꓬꓲꓽ ꓣꓳ ꓟ ꓟꓬꓱꓺ ꓠꓬ ꓕꓱ ꓡꓱ ꓥꓳ꓿ ꓬꓲ ꓪꓴꓸ ꓕꓲ ꓣꓳ ꓠꓬ꓾ ꓒꓲ-ꓕꓱ ꓟꓬꓱ ꓔ ꓟ ꓢꓲꓹ-ꓟꓴ꓾ ꓝꓮꓲ ꓠꓬ ꓬꓲ ꓠꓬꓲꓺ ꓤ ꓯ-ꓓꓱ-ꓣꓴ꓾ ꓜꓲ-ꓐꓱ-ꓓꓲ ꓬꓲ ꓮ ꓐꓲ ꓬ-ꓗꓴˍ ꓐꓰ ꓬꓲ ꓠꓬꓲ ꓤ ꓬꓳ-ꓦ꓾
40010003	ꓒꓲ-ꓡꓲˍ ꓐꓰ ꓐ-ꓕꓳ-ꓡꓱ-ꓟꓲ꓾ ꓕꓳ-ꓟ ꓐꓰ ꓝꓲꓸ ꓫ ꓢꓴ ꓟ-ꓕꓲ꓾ ꓮ-ꓡꓱ-ꓒꓲꓹ ꓬꓲ ꓮ ꓐꓲ ꓬ-ꓗꓴˍ ꓐꓰ ꓕ-ꓓꓲ-ꓪꓴ꓾
40010004	ꓠꓲꓹ ꓡꓱ ꓢꓴ ꓢꓲ-ꓟꓴˍ ꓐꓰ ꓬꓰ-ꓢꓴ ꓔꓯ ꓪꓴꓽ ꓜ ꓢꓴ ꓘꓹ-ꓡꓲꓳ ꓒ ꓬꓴ-ꓓ ꓥ ꓡꓳ꓿
40010005	ꓬꓰ-ꓢꓴ ꓠꓬ ꓕꓱ ꓞꓲ ꓠꓬꓲꓽ ꓣꓳ ꓔꓯ ꓝꓲ ꓩꓴ ꓗꓷ ꓢꓲ꓾ ꓬꓲ ꓪꓽ ꓔꓯ ꓕꓱ ꓡꓱ ꓕꓵꓼ ꓪꓽ ꓖꓶˍ ꓡꓳ꓿ ꓐꓶꓽ ꓞꓳ ꓔꓬ ꓗꓪ ꓕꓽ ꓙꓰ꓿ ꓢ-ꓟ-ꓡꓲ ꓡ ꓞꓳ ꓡꓳ ꓒꓱ ꓗꓪˍ ꓟꓲ ꓕꓽ ꓓꓵꓽ ꓡꓰ꓿
40010006	ꓟꓬꓽ ꓠꓬꓲ ꓠꓽ ꓬꓲ-ꓢꓷ-ꓡꓰ ꓕꓲ ꓦꓲ ꓗꓪ ꓒꓲꓼ ꓬꓰ ꓟ ꓮ ꓣꓳ ꓔꓬ ꓗꓪ ꓙꓰ꓿
40010007	ꓕꓱ ꓡꓱ ꓙꓰ ꓕꓱ ꓡꓱ ꓟꓸ ꓟꓲ ꓚ ꓢꓲ꓾ ꓟꓴꓽ ꓗꓪ ꓗꓴꓷꓼ ꓠꓶꓽ ꓡꓺꓳ꓾ ꓐꓯ ꓖꓶ꓿
40010008	ꓞꓳ ꓠꓻ ꓔꓯ ꓫꓬꓹ ꓖꓶ꓿ ꓞꓳ ꓫꓵꓻ ꓔꓯ ꓢꓯꓸ ꓬꓲꓼ ꓡ ꓝꓲ꓿ ꓔ ꓟꓼ ꓩꓴ ꓓꓲꓻ ꓢꓴ ꓔꓯ ꓫꓬꓻ ꓡꓰ ꓝꓲ꓿ ꓠꓲꓽ ꓔꓯ ꓖꓼ ꓓꓳ ꓗꓷ꓿ ꓠꓴ ꓪꓽ ꓠꓬ ꓬꓲ ꓒꓵꓽ ꓟꓽ ꓓꓳ ꓓꓳ ꓟꓶꓻ ꓡꓰꓳ꓿ ꓢꓴ ꓔꓯˍ ꓟꓲ ꓬꓲ ꓒꓵꓽ ꓟꓽ ꓧꓪ ꓧꓪ ꓖꓶ꓿
40010009	ꓒꓴ ꓗꓶꓺ ꓓꓴ ꓙꓽ ꓧꓷꓹ ꓗꓪ ꓫꓵˍ ꓐꓰ ꓒꓴˍ ꓐꓰ ꓙꓲꓽ ꓒꓬꓸ ꓕꓽ ꓧꓪ ꓧꓳꓽ꓿
40010010	ꓓꓴ ꓓꓳ ꓙꓰˍ ꓕꓯ ꓡꓯꓼ ꓔꓲꓸ ꓕꓽ ꓟꓯꓻ꓿ ꓐꓵ ꓞꓶˍ ꓟꓲ ꓠꓬꓲꓽ ꓘꓳꓹ ꓕꓽ ꓔꓯꓹ꓿ ꓛꓲ ꓠꓲˍ ꓐꓰ ꓙꓽ ꓥꓳˍ ꓟꓲ ꓕꓽ ꓔꓯꓹ꓿ ꓮ ꓡꓲꓳ ꓐꓯ ꓠꓬ ꓟꓬꓱꓽ ꓬꓰ ꓢꓴ ꓠꓽ ꓬꓲ ꓜꓽ ꓓꓴ ꓟꓶꓻ ꓒꓵꓽˍ ꓡꓳ꓿
40010011	ꓠꓴ ꓪꓽ ꓠꓬ ꓡꓳ ꓒꓱˍ ꓐꓰ ꓘꓹ ꓗꓪ ꓓꓵꓽ ꓙꓰˍ ꓕꓯ꓾ ꓠꓴ ꓪꓽ ꓔꓯ ꓘꓳ ꓣꓴ ꓠꓲꓹ ꓒꓴ ꓢꓴ ꓮꓽ ꓟ ꓥ ꓟ ꓠ ꓠꓬꓲ ꓢꓲ꓾ ꓟꓽ ꓓꓳ ꓙꓰ ꓕ ꓑꓳꓸ ꓖꓳ ꓕꓲ ꓦꓲ ꓗꓪ ꓔꓬ꓿
40010012	ꓦꓲ ꓖꓳ ꓟ ꓗꓪ ꓓꓵꓽ ꓡꓰ ꓠꓬ ꓢꓲꓺ ꓡꓲ ꓟ ꓟꓶꓻ ꓝꓲ꓾ ꓐꓰ ꓒꓵꓽ ꓗ ꓬꓰ ꓖꓶ꓿
40010013	ꓖꓳ ꓕꓲ ꓦꓲ ꓢꓴ ꓢꓲꓺ ꓡꓲ ꓟ ꓟꓶꓻ ꓒꓵꓽˍ ꓠꓬ꓾ ꓖꓳ ꓕꓲ ꓦꓲ ꓗꓪ ꓬꓯꓼ ꓡ ꓝꓲ꓿ ꓟꓶꓻ ꓟꓽ ꓒꓵꓽ ꓠꓬ ꓢꓲꓺ ꓡꓲ ꓟ ꓖꓳ ꓟ ꓠꓴ ꓪꓽ ꓔꓯ ꓬꓲꓼ ꓡ ꓝꓲ꓿
40010014	ꓮ ꓡꓲ ꓕꓲ ꓣꓳ ꓠꓴ ꓪꓽ ꓔꓯ ꓟꓽ ꓘꓳ ꓣꓴ꓾ ꓥ ꓠꓬ ꓠꓴ ꓪꓽ ꓐꓯ ꓘꓶꓽ ꓔꓯ ꓟꓽ ꓠ ꓡꓳꓹ ꓐꓷˍ ꓠꓬ꓾ ꓖꓳ ꓕꓲ ꓦꓲ꓾ ꓥ ꓠꓬ ꓖꓳ ꓕꓲ ꓡꓳ ꓒꓱ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓠꓴ ꓪꓽ ꓛꓲ ꓒꓯꓹ ꓗꓪ ꓟ ꓠꓱꓸ ꓦꓱꓽ ꓧꓶꓽ ꓟꓱꓸ ꓞꓰꓻ ꓩꓴ ꓗꓷ꓿
40010015	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓐꓯꓺ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ꓾ ꓡꓳ ꓒꓱ ꓖꓳ ꓕꓲ ꓟ ꓔꓯ ꓗꓷ ꓡꓰ ꓠꓹ ꓟ ꓠꓬ꓾ ꓢꓳ-ꓓꓳ-ꓟˍ ꓐꓰ ꓳ-ꓟꓳ-ꓡ ꓔꓯ ꓗꓷ ꓡꓰ ꓠꓹ ꓟ ꓢꓶꓸ ꓟꓽ ꓞꓲ ꓡꓲꓽˍ ꓥꓳ꓿
40010016	ꓧꓪꓸ ꓛꓲꓽ ꓔ꓾ ꓥꓪ ꓡꓰ ꓠꓴ ꓪꓽ ꓔꓯ ꓝꓲ ꓩꓴ ꓗꓷˍ ꓟ ꓠꓬ꓾ ꓪꓰ ꓕꓳꓹ ꓜꓴꓻ ꓗꓳ ꓡꓳ ꓗꓪ ꓮ ꓣꓳ ꓔꓯ ꓝꓲ ꓩꓴ ꓗꓷˍ ꓟ ꓡꓰ ꓐꓰ ꓗꓹ ꓡꓳ꓿ ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓩꓴꓺˍ ꓡꓰ ꓐꓰ ꓕꓰꓻ ꓢꓲ ꓮꓸ ꓖꓴꓽˍ ꓡꓰ ꓐꓰ ꓠꓲꓹ ꓟ ꓙꓲ ꓠ ꓗꓹ ꓡꓳ꓿
40010017	ꓠꓴ ꓪꓽ ꓤ ꓟꓳ꓾ ꓮ ꓡꓲꓳ ꓐꓯ ꓠꓬ ꓢꓴ ꓡꓰ ꓠꓴ ꓪꓽ ꓔꓯ ꓐꓯꓺ ꓟꓴ ꓜꓲꓼ ꓓꓴ ꓗꓪ ꓡꓯꓼ ꓙꓱ ꓗꓷˍ ꓥꓳ꓿ ꓜꓲꓼ ꓦꓲ ꓗꓪˍ ꓟꓲ ꓠꓴ ꓪꓽ ꓔꓯ ꓧꓶꓹ ꓡ ꓥꓳ꓿
40010018	ꓖꓳ ꓟˍ ꓡꓰ ꓟꓽ ꓞꓲ꓾ ꓥꓪ ꓪꓴꓸ ꓠꓬꓲ ꓠꓴ ꓪꓽ ꓔꓯ ꓢꓲꓽ ꓒ ꓐꓴˍ ꓐꓰ ꓪ ꓔꓲ ꓐꓴ ꓟꓲꓽ ꓙꓬꓽ ꓗꓪ ꓧꓳꓽ ꓛꓲ ꓬꓰ ꓢꓲ꓾ ꓠꓴ ꓪꓽ ꓠꓬ ꓬꓲ ꓪꓽˍ ꓐꓰ ꓐꓶꓽ ꓞꓳ ꓐꓴ ꓔꓯ ꓥꓪ ꓐꓱ ꓶ ꓢꓷꓸ ꓙ ꓟꓳꓻ ꓙ ꓢꓴ ꓬꓰˍ ꓥꓳ꓿
40010019	ꓠꓴ ꓪꓽ ꓔꓯ ꓢꓲꓽ ꓒ ꓐꓴ ꓡꓰ ꓐꓯꓺ ꓟꓴ ꓠ ꓠꓬꓲ ꓡ ꓕꓯ꓾ ꓮ ꓡꓲ ꓒꓳꓹ ꓖꓶ ꓠꓯꓹ ꓟ ꓕꓽ ꓙꓽ ꓫꓸ꓿ ꓖꓳ ꓕꓲ ꓝꓲꓸ ꓗꓪ ꓣꓱꓽ ꓬꓯꓼˍ ꓟ ꓐꓯ ꓘꓶꓽ ꓠꓴ ꓪꓽ ꓔꓯ ꓖꓶ ꓡ ꓥꓳ꓿
40010020	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓫ ꓕꓱˍ ꓟ ꓟꓽ ꓥ꓾ ꓠꓴ ꓪꓽ ꓐꓹ ꓐꓽ ꓬꓲ ꓦꓻ ꓡꓰ ꓠꓴ ꓪꓽ ꓠꓯꓸꓼ ꓗꓪ ꓐꓰ ꓫꓸ ꓕꓱˍ ꓟ ꓥ ꓡꓳ꓿
40010021	ꓬꓲꓼ ꓤ ꓠꓬꓲ ꓤ ꓐꓴˍ ꓟꓲ ꓬꓲꓼ ꓠꓬꓲ ꓐꓴ ꓔꓯ ꓫꓵꓻ ꓝꓲ ꓠꓹ ꓟ ꓡꓯꓼ ꓙꓱ ꓡꓯꓽ ꓘꓳˍ ꓥꓳ꓿ ꓐꓹ ꓐꓽˍ ꓟꓲ ꓬꓲ ꓤ ꓠꓱ ꓔꓯ ꓫꓵꓻ ꓝꓲ ꓠꓹ ꓟ ꓡꓯꓼ ꓙꓱ ꓗꓷˍ ꓥꓳ꓿ ꓤ ꓠꓱ ꓐꓴˍ ꓟꓲ ꓐꓹ ꓐ ꓟꓹ ꓟ ꓔꓯ ꓫꓵꓻ ꓝꓲ ꓠꓹ ꓟ ꓒꓳꓹ ꓔꓴ ꓡ ꓥꓳ꓿
40010022	ꓥꓪ ꓟꓬꓱꓺ ꓪꓴꓸ ꓠꓬꓲ ꓡ ꓞꓳ ꓮꓽ ꓙꓵ ꓠꓴ ꓪꓽ ꓔꓯ ꓠꓲꓹ ꓜꓳ ꓡ ꓥꓳ꓿ ꓡꓳꓹ ꓬꓰ ꓗꓪ ꓛꓲ ꓜꓲꓽ ꓘꓴ ꓢꓴ ꓬꓲ ꓠꓽ ꓢꓯꓼ ꓟꓬ ꓝꓸ ꓟꓶˍ ꓥꓳ꓿
40010023	ꓕꓱ ꓕꓲ ꓡꓳ ꓒꓱ ꓗꓪ ꓠꓴ ꓪꓽ ꓔꓯ ꓗꓸ ꓧꓪˍ ꓠꓬ꓾ ꓖꓳ ꓕꓲ ꓡꓳ ꓒꓱ ꓗꓪ ꓛꓰꓹ ꓙꓰ꓿ ꓥꓪ ꓠꓴ ꓪꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓬꓲ-ꓢꓷ-ꓡꓰ ꓡꓳ ꓒꓱ ꓮꓽ ꓙꓵ ꓗꓪ ꓙꓰ ꓟꓽ ꓖꓴ ꓢꓰꓽ ꓕꓯˍ ꓡꓰ꓾ ꓡ-ꓞꓳ-ꓮ-ꓐꓲ ꓛꓲ ꓡ ꓥꓳ꓿
40010024	ꓢꓳ ꓒꓽ ꓠꓬ ꓬꓲ ꓟꓸ ꓒ ꓕꓯꓽ ꓢꓲ ꓟꓽ ꓪꓴꓽ꓿ ꓚꓳ ꓑˍ ꓟꓲ ꓬꓲ ꓢꓲ ꓒꓽ ꓕꓯꓽ ꓢꓲ ꓟꓽ ꓪꓴꓽ꓿
40010025	ꓢꓳ ꓒ ꓠꓬ ꓬꓲ ꓟꓸ ꓒˍ ꓐꓰ ꓕꓲ ꓡꓰꓹꓼ꓾ ꓚꓳ ꓑꓸ ꓠꓬ ꓬꓲ ꓢꓲ ꓒꓽˍ ꓐꓰ ꓕꓲ ꓡꓰꓹꓼ ꓗꓷ ꓡꓰ ꓠꓬ ꓡꓳꓼˍ ꓥꓳ꓿ ꓦꓲ ꓢꓲ ꓒꓽ ꓔꓯ ꓐꓲ-ꓜꓲ-ꓐꓷ ꓘꓴꓻˍ ꓠꓬ꓾ ꓬꓲ ꓕꓲ ꓦꓲ ꓗꓪ ꓟ ꓡ ꓞꓳ ꓔꓯ ꓠꓬ ꓪ ꓜꓲ ꓟꓽ ꓙꓲ ꓟ ꓟꓬꓱꓺ ꓡꓰ ꓘꓴꓻ ꓡ ꓥꓳ꓿
40010026	ꓖꓳ ꓡꓱ ꓠꓬꓲ ꓡ ꓞꓳ ꓔꓯ ꓕꓽ ꓙꓳꓺ꓿ ꓮ ꓡꓲꓳ ꓐꓯ ꓠꓬ ꓑꓲꓸ ꓔ ꓟ ꓮꓸ ꓫꓵˍ ꓟꓲ ꓟꓳꓸ ꓖꓶ ꓓꓳ ꓡ ꓥꓳ꓿ ꓚꓵꓺ ꓔ ꓟˍ ꓟꓲ ꓢꓷꓸ ꓡꓰˍ ꓥꓳ꓿
40010027	ꓥꓪ ꓡꓰ ꓘꓳ ꓫꓱ ꓫꓱˍ ꓗꓪ ꓠꓴ ꓪꓽ ꓔꓯ ꓐꓯ ꓖꓶˍ ꓟ ꓠꓬ꓾ ꓫꓬꓽ ꓫꓬ ꓟ ꓗꓪ ꓐꓯ ꓓꓳ ꓙꓰ꓿ ꓠꓴ ꓪꓽ ꓠꓸ ꓑꓳ ꓗꓪ ꓒꓽ ꓛꓽ ꓗꓷ ꓟ ꓠꓬ ꓦꓲ ꓪꓴꓸ ꓓꓵ ꓗꓪ ꓚ ꓒꓬꓱ ꓙꓰ꓿
40010028	ꓖꓳ ꓓꓱ ꓔꓯ ꓢꓰꓼ ꓐ ꓡ ꓟꓲ꓾ ꓶꓻ ꓟꓬ ꓔꓯ ꓢꓰꓼ ꓟꓽ ꓐ ꓡ ꓢꓴ ꓔꓯ ꓕꓽ ꓙꓳ꓿ ꓖꓳ ꓓꓱˍ ꓟꓲ ꓦꓻˍ ꓟꓲ ꓛꓬꓼ ꓟꓵꓽ ꓗꓪ ꓟꓶꓽ ꓬꓰ ꓝꓲ ꓐ ꓡ ꓢꓴ ꓪꓴ-ꓢ ꓔꓯ ꓠꓽ ꓙꓳ ꓠ ꓗ ꓡꓳ꓿
40010029	ꓠꓬꓹ ꓛꓬꓼ ꓡꓯꓼ ꓠꓬꓲꓽ ꓟ ꓠꓬ ꓙꓲꓽ ꓒꓬꓸ ꓕꓲꓽ ꓒꓬꓸˍ ꓡꓰꓽ ꓪꓴꓽˍ ꓡꓳ꓾ ꓟꓽ ꓥ ꓡ? ꓖꓳ ꓡꓱ ꓥ ꓟꓲ ꓠꓴ ꓪꓽ ꓐꓹ ꓐ ꓟꓽ ꓢꓷꓸ ꓢꓷ ꓟꓲ ꓛꓬ ꓗꓪ ꓠꓬꓹ ꓛꓬꓼ ꓡꓯꓼ ꓕꓲ ꓟˍ ꓟꓲ ꓟꓽ ꓞꓰꓻ ꓡꓰ꓿
40010030	ꓠꓴ ꓪꓽ ꓪꓴꓸ ꓞꓱꓻˍ ꓟꓲ ꓮꓽ ꓙꓵꓽ ꓵ ꓔ ꓡꓳ꓿
40010031	ꓖꓳ ꓡꓱ ꓠꓬꓲ ꓕꓽ ꓙꓳꓺ꓾ ꓠꓴ ꓪꓽ ꓠꓬ ꓠꓬꓹ ꓛꓬꓼ ꓡꓯꓼ ꓮꓽ ꓟꓬꓹ ꓟ ꓢꓶꓸ ꓟ ꓞꓲ ꓒꓵꓽˍ ꓡꓳ꓿
40010032	ꓮꓽ ꓟ ꓥ ꓟꓲ ꓞꓳ ꓤ ꓟꓲꓽ ꓙꓬ ꓗꓪ ꓥꓪ ꓔꓯ ꓣꓷꓠꓸˍ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓟꓲꓽ ꓙꓬꓽ ꓗꓪ ꓥꓪˍ ꓟꓲ ꓬꓲ ꓔꓯ ꓥꓪ ꓣꓷꓠꓸˍ ꓥꓳ꓿
40010033	ꓮꓽ ꓟ ꓥ ꓟꓲ ꓞꓳ ꓤ ꓟꓲꓽ ꓙꓬ ꓗꓪ ꓥꓪ ꓔꓯ ꓟꓽ ꓣꓷꓠꓸˍ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓟꓲꓽ ꓙꓬ ꓗꓪ ꓥꓪˍ ꓟꓲ ꓬꓲ ꓔꓯ ꓟꓽ ꓣꓷꓠꓸ꓿
40010034	ꓥꓪ ꓠꓬ ꓟꓲ ꓠꓯ ꓗꓪ ꓢꓲꓺ ꓡꓲ ꓟ ꓔꓯꓹ ꓧꓳꓽ ꓡ ꓡꓳ ꓕꓽ ꓓꓵꓽ ꓙ꓿ ꓥꓪ ꓠꓬ ꓟꓲ ꓠꓯ ꓗꓪ ꓢꓲꓺ ꓡꓲ ꓟ ꓔꓯꓹ ꓧꓳꓽ ꓡ ꓟ ꓟꓽ ꓥ꓿ ꓮꓸ ꓕꓽ ꓔꓯꓹ ꓧꓳꓽ ꓡ ꓟ ꓥ ꓡꓳ꓿
40010035	ꓮ ꓡꓲꓳ ꓐꓯ ꓠꓬ ꓥꓪ ꓠꓽ꓾ ꓬꓲꓸ ꓤꓽˍ ꓐꓰ ꓬꓲꓸ ꓐꓹ ꓐ꓾ ꓮꓸ ꓟꓲꓽˍ ꓐꓰ ꓟꓹ ꓟ꓾ ꓛꓲꓼ ꓟ ꓐꓰ ꓟꓹ ꓟ ꓑꓯꓹ ꓔꓯ ꓔꓳꓹ ꓡꓯꓽ ꓘꓳ ꓝꓲˍ ꓐꓰ ꓡꓻ ꓟ ꓥ ꓡꓳ꓿
40010036	ꓡ ꓞꓳ ꓬꓲ ꓚꓲꓸ ꓛꓬ ꓕꓲ ꓦꓲ ꓢꓴ ꓠꓬ ꓬꓲ ꓔꓯ ꓛꓴꓽ ꓙꓳ ꓢꓴ ꓗꓷ ꓡꓰˍ ꓥꓳ꓿
40010037	ꓥꓪ ꓔꓯ ꓠꓲꓹ ꓠꓵˍ ꓟ ꓢꓶꓸ ꓟꓽ ꓞꓲ ꓮ ꓐꓽ ꓮ ꓟ ꓔꓯ ꓠꓲꓹ ꓠꓵ ꓢꓴ ꓠꓽ ꓥꓪ ꓢꓲ ꓤ ꓬꓰ ꓟꓽ ꓒꓵꓽ꓿ ꓥꓪ ꓔꓯ ꓠꓲꓹ ꓠꓵˍ ꓟ ꓕꓯꓽ ꓢꓲ ꓬꓲ ꓮ ꓐꓲ ꓮꓸ ꓟꓲꓽ ꓔꓯ ꓠꓲꓹ ꓠꓵ ꓢꓴˍ ꓟꓲ ꓥꓪ ꓢꓲ ꓤ ꓬꓰ ꓟꓽ ꓒꓵꓽ꓿
40010038	ꓬꓲ ꓡꓯ ꓐꓳ ꓔꓶꓸ ꓓꓴ ꓑꓱꓸ ꓔ ꓢꓲ ꓥꓪ ꓔꓯ ꓟꓽ ꓛꓳꓻ ꓢꓴ ꓠꓬ ꓥꓪ ꓢꓲ ꓤ ꓬꓰ ꓟꓽ ꓒꓵꓽ꓿
40010039	ꓚꓲꓸ ꓛꓬ ꓢꓯꓼ ꓟꓬ ꓔꓯ ꓠꓲ ꓥꓳꓺ ꓢꓴ ꓠꓬ ꓬꓲ ꓢꓯꓼ ꓟꓬ ꓟꓶꓽ ꓬꓰˍ ꓥꓳ꓿ ꓥꓪ ꓐꓱ ꓶ ꓢꓯꓼ ꓟꓬ ꓒꓲꓼ ꓬꓰ ꓢꓴ ꓠꓽ ꓬꓲ ꓢꓯꓼ ꓟꓬ ꓧꓪ ꓟꓶˍ ꓥꓳ꓿
40010040	ꓠꓴ ꓪꓽ ꓔꓯ ꓘꓳ ꓣꓴ ꓢꓴ ꓠꓬ ꓥꓪ ꓔꓯ ꓘꓳ ꓣꓴˍ ꓟ ꓥ ꓡꓳ꓿ ꓥꓪ ꓔꓯ ꓘꓳ ꓣꓴ ꓢꓴ ꓠꓽ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓘꓳ ꓣꓴˍ ꓟ ꓥ ꓡꓳ꓿
40010041	ꓟꓷꓽ ꓠꓷꓹ ꓝꓸ ꓢꓴ ꓔꓯ ꓘꓳ ꓣꓴ ꓢꓴ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓟꓶˍ ꓟ ꓡꓯꓼ ꓫꓴ ꓬꓲˍ ꓟꓲ ꓟꓶˍ ꓥꓳ꓿ ꓔꓱꓹ ꓜꓳꓽ ꓢꓴ ꓔꓯ ꓘꓳ ꓣꓴ ꓢꓴ ꓠꓬ ꓔꓱꓹ ꓜꓳꓽ ꓢꓴ ꓟꓶˍ ꓟ ꓡꓯꓼ ꓫꓴ ꓬꓲˍ ꓟꓲ ꓟꓶˍ ꓥꓳ꓿
40010042	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓥꓪ ꓢꓲ ꓤ ꓐꓴ ꓕꓱ ꓟꓬ ꓗꓪ ꓣꓳꓺ ꓓꓰꓺˍ ꓟ ꓕꓲ ꓣꓳ ꓔꓯ꓾ ꓬꓲꓻ ꓛꓵꓼ ꓕꓲ ꓗꓶꓸ ꓤꓽˍ ꓡꓰꓽ ꓖꓶ ꓓꓳꓻ ꓢꓴˍ ꓟꓲ꓾ ꓬꓲ ꓡꓯꓼ ꓫꓴ ꓟꓽ ꓒꓲꓼ ꓬꓰ꓾ ꓐꓯˍ ꓡꓳ꓿
40011001	ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓔꓯ ꓕꓵꓼ ꓪꓽ ꓖꓶꓽ ꓗꓷ ꓠꓬ꓾ ꓬꓲ ꓠꓽ ꓡꓳ ꓒꓱ ꓘꓹ ꓒꓱ ꓗꓪ ꓟꓸ ꓟꓲ ꓚ ꓙꓰ ꓠꓹ ꓟ ꓖꓳ ꓗꓪ ꓐꓰ ꓓꓳ ꓙꓰˍ ꓡꓳ꓿
40011002	ꓬꓳ-ꓦ ꓠꓬ ꓐꓱ ꓓꓴꓽ ꓗꓪ ꓔꓬ ꓢꓲ ꓙꓲ-ꓢꓴ ꓡꓰ ꓬꓰˍ ꓟ ꓟꓬꓱꓽ ꓬꓲ ꓓꓳꓽ ꓑ ꓙꓽ ꓗꓷ ꓠꓬ꓾ ꓬꓰ-ꓢꓴ ꓔꓬ ꓗꓪ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓝꓲ ꓩꓴ ꓗꓷ ꓢꓲ꓾
40011003	ꓡꓻ ꓠꓹ ꓟ ꓖꓳ ꓕꓲ ꓣꓳ ꓠꓬ ꓠꓴ ꓥ ꓡ? ꓥ ꓠꓬ ꓥꓪ ꓠꓴꓽ ꓠꓽ ꓠꓱꓸ ꓐꓯ ꓕꓲ ꓣꓳ ꓔꓯ ꓡꓳ ꓔꓬ ꓢꓰꓽ ꓠꓯꓹ ꓡ?꓾ ꓐꓰ ꓠ ꓠꓬꓲ ꓝꓲˍ ꓡꓳ꓿
40011004	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓙꓰ ꓢꓲ ꓠꓴ ꓪꓽ ꓑ ꓙꓽˍ ꓟ ꓐꓰ ꓡꓳꓸ ꓟꓳꓻˍ ꓟ ꓬꓳ-ꓦ ꓔꓯ ꓐꓯ ꓖꓶ ꓬꓰ꓿
40011005	ꓠꓴ ꓪꓽ ꓡꓳꓸ ꓟꓳꓻˍ ꓟ ꓐꓰ ꓑ ꓙꓽ ꓟꓶˍ ꓟ ꓠꓬ꓾ ꓟꓬ ꓔꓶ ꓠꓬꓲ ꓟꓳꓻ ꓡ ꓟ꓾ ꓛꓲ ꓫꓳꓸ ꓫꓱꓽ ꓙꓰˍ ꓟ꓾ ꓔ ꓟꓼ ꓩꓴ ꓓꓲ ꓢꓴ ꓫꓬꓻ ꓡꓰˍ ꓟ꓾ ꓠꓸ ꓐꓳꓽ ꓑ ꓙꓽ ꓡ ꓟ꓾ ꓞꓳ ꓫꓵꓻ ꓢꓯꓸ ꓬꓲꓼ ꓡ ꓟ꓾ ꓞꓳ ꓫ ꓔꓯ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶˍ ꓟ꓾ ꓕꓱ ꓟꓬ ꓫꓵꓽ ꓥꓳ꓿
40011006	ꓥꓪ ꓔꓯ ꓓꓵꓽ ꓙ ꓟꓬꓽ ꓓꓴ ꓟꓽ ꓙꓳ ꓢꓴ ꓠꓽ꓾ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿
40011007	ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴ ꓙꓰˍ ꓐꓰ ꓬꓰˍ ꓕꓯ꓾ ꓬꓰ-ꓢꓴ ꓠꓬ ꓬꓳ-ꓦ ꓔꓯ ꓖꓴ ꓢꓲ ꓞꓳ ꓜꓴ ꓔꓯ ꓕꓱ ꓡꓱ ꓐꓯ ꓖꓶ ꓪꓴꓸ ꓔꓴˍ ꓡꓳ꓿ ꓠꓴ ꓪꓽ ꓠꓬ ꓮꓸ ꓫꓵ ꓔꓯ ꓡꓳꓸ ꓠꓹ ꓟ ꓡꓲ ꓛꓲ ꓗꓪ ꓓꓳ ꓙꓰˍ ꓡ? ꓟꓲꓽ ꓦꓲ ꓡꓰ ꓙꓱꓼ ꓶꓹ ꓔꓬ ꓟ ꓬꓲꓻ ꓑ ꓒꓴꓽ ꓓꓻ ꓔꓯ ꓡꓳꓸ ꓠꓹ ꓟ ꓙꓰˍ ꓡ?
40011008	ꓠꓴ ꓪꓽ ꓮꓸ ꓫꓵ ꓔꓯ ꓟꓳꓻ ꓠꓹ ꓟ ꓙꓰˍ ꓡ? ꓠꓴꓽ ꓡꓯꓻ ꓟ ꓐꓵ ꓞꓶꓽ ꓖꓪꓽ ꓢꓴ ꓔꓯ ꓟꓳꓻ ꓠꓹ ꓟ ꓙꓰˍ ꓡ? ꓠꓴꓽ ꓡꓯꓻ ꓟ ꓐꓵ ꓞꓶ ꓖꓪꓽ ꓢꓴ ꓠꓽ ꓪ ꓔꓲ ꓙꓻ ꓗꓪ ꓔꓬ ꓡꓳ꓿
40011009	ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓓꓳ ꓙꓰˍ ꓡ? ꓟꓷꓽ ꓠꓷꓹ ꓝꓸ ꓢꓴ ꓔꓯ ꓟꓳꓻ ꓠꓹ ꓟ ꓙꓰˍ ꓡ? ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓥ ꓡꓳ꓾ ꓬꓳ-ꓦ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓕꓯꓽ ꓢꓲ ꓮꓽ ꓘꓶꓸ ꓪꓴꓽˍ ꓡꓳ꓿
40011010	ꓕꓳ ꓶ ꓗꓪ ꓐꓳ ꓔ ꓟ꓾ ꓥꓪ ꓠꓬ ꓠꓴ ꓟꓲꓽ ꓕꓯꓽ ꓢꓲ ꓗꓪ ꓥꓪ ꓝꓲ ꓓꓴ ꓝꓲ ꓩꓴ ꓗꓷ ꓢꓲ꓾ ꓬꓲ ꓠꓬ ꓠꓴ ꓙꓻ ꓖꓴ ꓙꓽ ꓖꓶˍ ꓥꓳ꓾ ꓐꓯˍ ꓟ ꓠꓬ ꓕꓱ ꓕꓲ ꓣꓳ ꓔꓯ ꓐꓯˍ ꓟ ꓥꓳ꓿
40011011	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓤꓽ ꓟꓶ ꓤ ꓡꓰ ꓦꓵꓻ ꓔ ꓢꓴ ꓐꓴ ꓗꓳ ꓡꓳ ꓗꓪ꓾ ꓖꓳ ꓓꓱ ꓔꓲꓹ ꓢꓴ ꓬꓳ-ꓦ ꓕꓯꓽ ꓢꓲ ꓪꓴꓽˍ ꓟ ꓟꓽ ꓓꓳ ꓡ ꓠꓬꓲ꓿ ꓖꓳ ꓡꓱ ꓥ ꓟꓲ ꓟꓴꓽ ꓗꓪ ꓗꓴꓷꓼ ꓠꓯꓸꓼ ꓗꓪ ꓮꓽ ꓘꓶꓸ ꓣꓳꓺ ꓢꓴ ꓠꓬ꓾ ꓬꓲ ꓕꓯꓽ ꓢꓲ ꓪꓴꓽˍ ꓢꓰꓽ ꓡꓳ꓿
40011012	ꓖꓳ ꓓꓱ ꓔꓲꓹ ꓢꓴ ꓬꓳ-ꓦ ꓦꓬꓼ ꓠꓬꓲ ꓗꓪ ꓐꓰ ꓮ ꓟꓶ ꓗꓪ ꓛꓲ꓾ ꓟꓴꓽ ꓗꓪ ꓗꓴꓷꓼ ꓠꓬ ꓜꓲꓽ ꓜꓲ ꓑꓰꓹ ꓑꓰ ꓬꓰ ꓡ ꓟ ꓔꓳꓹ ꓜꓳꓽ ꓢꓲ꓾ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓢꓴ ꓡꓰ ꓟꓴꓽ ꓗꓪ ꓗꓴꓷꓼ ꓔꓯ ꓦꓴꓺ ꓡ ꓡꓳ꓿
40011013	ꓮ ꓡꓲꓳ ꓐꓯ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓮꓽ ꓙꓵˍ ꓐꓰ ꓙꓵꓽ ꓗ ꓠꓬ꓾ ꓬꓳ-ꓦ ꓦꓬꓼ ꓠꓬꓲ ꓗꓪ ꓛꓲ ꓮ ꓡꓲ ꓒꓬꓱꓼ ꓡ ꓠ ꓗꓹ ꓟ ꓮꓽ ꓙꓵ ꓐꓯ ꓗꓷꓳ꓿
40011014	ꓬꓲ ꓪꓽ ꓐꓯ ꓖꓶꓽ ꓗꓷ ꓟ ꓔꓯ ꓠꓴ ꓪꓽ ꓘꓳ ꓣꓴ ꓠꓲꓹ ꓫꓵˍ ꓕꓯ ꓠꓽ꓾ ꓬꓲ-ꓡꓲ-ꓬ ꓡꓻˍ ꓥꓳ꓾ ꓐꓯ ꓔ ꓟ ꓠꓬ ꓬꓳ-ꓦ ꓕꓱ ꓕꓲ ꓣꓳ ꓥꓳ꓿
40011015	ꓠꓸ ꓑꓳ ꓙꓳ ꓢꓴ ꓠꓬ ꓠ ꓠꓹ꓾ ꓐꓯˍ ꓡꓳ꓿
40011016	ꓕꓱ ꓕꓲ ꓤꓶ ꓟ ꓔꓯ ꓥꓪ ꓮꓸ ꓫꓵ ꓡꓰ ꓔꓯꓺ ꓠꓯꓹ ꓡ? ꓕꓱ ꓕꓲ ꓤꓶ ꓟ ꓠꓬ ꓙꓵꓺ ꓗꓪ ꓤ ꓠꓱ ꓤ ꓐꓴ ꓠꓬꓲꓸ ꓠꓸ ꓢꓲ ꓬꓲ ꓪꓽ ꓛꓳꓽ ꓒꓯꓹ ꓐꓴ ꓔꓯ꓾
40011017	ꓠꓴ ꓪꓽ ꓐꓱ ꓶ ꓥꓪ ꓠꓴꓽ ꓡꓰ ꓙꓵꓽ ꓡꓵꓽ ꓟꓵ ꓖꓶˍ ꓟꓲ ꓠꓴ ꓪꓽ ꓗꓪꓺ ꓛꓰꓹ ꓟꓽ ꓫꓳ꓿ ꓥꓪ ꓠꓴꓽ ꓮꓸ ꓛꓬꓹ ꓙꓱˍ ꓟꓲ ꓠꓴ ꓪꓽ ꓳ' ꓟꓶꓽ ꓓꓶꓽ ꓠꓬꓲ ꓟꓽ ꓥꓴꓻ ꓡ꓾ ꓐꓰ ꓘꓴꓻ ꓔꓬ ꓢꓴˍ ꓡꓰ ꓐꓰ ꓗꓹ ꓡꓳ꓿
40011018	ꓮ ꓡꓲꓳ ꓐꓯ ꓠꓬ ꓬꓳ-ꓦ ꓠꓽ ꓜꓽ ꓓꓴ ꓚꓲꓸ ꓠꓬꓲ꓾ ꓙꓲꓻ ꓒꓶꓽˍ ꓟꓲ ꓟꓽ ꓓꓳꓻ ꓓꓳ ꓡꓻˍ ꓠꓬ꓾ ꓬꓲ ꓪꓽ ꓠꓽ꓾ ꓬꓲ ꓔꓯ ꓠꓲꓽ ꓕꓲ ꓟ ꓓꓯꓹ ꓡꓳ꓾ ꓐꓯˍ ꓡꓳ꓿
40011019	ꓡ-ꓞꓳ-ꓮ-ꓐꓲ ꓠꓽ ꓜꓽ ꓠꓬꓲ ꓓꓳ ꓠꓬꓲ ꓐꓰ ꓡꓻˍ ꓠꓬ꓾ ꓬꓲ ꓪꓽ ꓡꓰ ꓬꓲ ꓔꓯ꓾ ꓜꓽ ꓓꓴˍ ꓐꓰ ꓛꓱꓼ ꓡꓱ ꓙꓵ ꓗꓪꓸ ꓢꓴ ꓥꓳ꓾ ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓗꓪ ꓛꓳꓽ ꓥꓳ꓾ ꓐꓰ ꓐꓯˍ ꓡꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓬꓲ ꓙꓽ ꓗꓴꓸ ꓠꓲꓹ ꓠꓬ ꓜꓳꓽˍ ꓟ ꓥ ꓟ꓾ ꓬꓲ ꓙꓽ ꓗꓴꓸ ꓠꓲꓹ ꓟꓬꓱꓽ ꓡꓰ ꓟꓳꓸ ꓖꓶ ꓓꓳ ꓡ ꓡꓳ꓾ ꓐꓯˍ ꓡꓳ꓿
40011020	ꓬꓰ-ꓢꓴ ꓬꓲ ꓪꓽ ꓠꓬꓲˍ ꓟ ꓟꓬꓱꓽ ꓟꓬꓽ ꓠꓬꓲ ꓬꓰ ꓗꓷ ꓟ ꓡꓳ ꓒꓱ ꓖꓳ ꓟꓬ ꓗꓪ ꓔꓬ ꓢꓴ ꓐꓴ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓬꓲ꓾ ꓬꓲ ꓡꓰ ꓬꓲ ꓪꓽ ꓔꓯ ꓕꓼ ꓔꓴ ꓡ ꓢꓲ ꓕꓱ ꓡꓱ ꓐꓯˍ ꓡꓳ꓿
40011021	ꓗꓳ-ꓡ-ꓢꓲꓳ꓾ ꓠꓴ ꓠꓽ ꓫ ꓙꓵˍ ꓥꓳ꓾ ꓐꓱ-ꓢꓰ-ꓓꓽꓳ꓾ ꓠꓴ ꓠꓽ ꓫ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓬꓰ ꓗꓷ ꓟ ꓪꓽ ꓠꓬꓲˍ ꓟ ꓟꓬꓱꓽ ꓖꓳ ꓟꓬ ꓟ꓾ ꓕꓲ-ꓬˍ ꓐꓰ ꓢꓲ-ꓓꓳ ꓗꓪ ꓬꓰ ꓗꓷ ꓐꓷˍ ꓠꓬ꓾ ꓬꓲ ꓪꓽ ꓠꓬ ꓧꓶꓸ ꓕꓯˍ ꓡꓰ ꓫꓸ ꓙꓽ ꓐꓵ ꓞꓶ ꓖꓪꓽ ꓠꓬꓲ꓾ ꓘꓴꓽ ꓦ ꓗꓪ ꓠꓬꓲꓸ ꓠꓸ ꓠꓬꓲ꓾ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓡꓳ ꓫꓵꓽ ꓥꓳ꓿
40011022	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓐꓯꓺ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓠꓴ ꓪꓽ ꓔꓯ ꓗꓷ ꓡꓰ ꓠꓹ ꓟ ꓠꓬ꓾ ꓕꓲ-ꓬ ꓐꓰ ꓢꓲ-ꓓꓳ ꓔꓯ ꓗꓷ ꓡꓰ ꓠꓹ ꓟ ꓢꓶꓸ ꓟ ꓞꓲ ꓡꓲꓽˍ ꓥꓳ꓿
40011023	ꓘ-ꓒꓱ-ꓠꓴꓳ꓾ ꓠꓴ ꓔꓯ ꓠꓬ ꓟꓴꓽ ꓗꓪ ꓟꓴ ꓛꓲ ꓓꓳꓹ ꓟꓴ ꓡ ꓥꓳ꓾ ꓓꓵꓽ ꓙꓽˍ ꓡ? ꓟꓽ ꓥ꓿ ꓠꓴ ꓠꓽ ꓟꓸ ꓟꓲ ꓟꓵꓽ ꓗꓪ ꓬꓯꓼ ꓙꓰˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓗꓳ ꓡꓳ ꓗꓪ ꓬꓰ ꓗꓷ ꓟ ꓪꓽ ꓠꓬꓲˍ ꓟ ꓟꓬꓱꓽ ꓖꓳ ꓟꓬ ꓟ ꓔꓯ ꓢꓳ-ꓓꓳ-ꓟ ꓗꓪ ꓬꓰ ꓗꓷ ꓐꓷˍ ꓠꓬ꓾ ꓢꓳ-ꓓꓳ-ꓟ ꓠꓽ ꓠꓬꓲꓸ ꓠꓬꓲ ꓗꓪ ꓛꓲ ꓓꓹ ꓞ ꓡꓳ ꓫꓵꓽ ꓥꓳ꓿
40011024	ꓠꓴ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓐꓯꓺ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓠꓴ ꓔꓯ ꓗꓷ ꓡꓰ ꓠꓹ ꓟ ꓠꓬ꓾ ꓢꓳ-ꓓꓳ-ꓟ ꓔꓯ ꓗꓷ ꓡꓰ ꓠꓹ ꓟ ꓢꓶꓸ ꓟꓽ ꓞꓲ ꓡꓲꓽˍ ꓥꓳ꓾ ꓐꓯˍ ꓡꓳ꓿
40011025	ꓖꓳ ꓕꓯ ꓬꓰ-ꓢꓴ ꓡꓰ꓾ ꓐꓹ ꓐꓽꓳ꓾ ꓟꓴꓽ ꓗꓪ ꓟꓲ ꓠꓯ ꓢꓲ ꓒꓽꓳ꓾ ꓠꓴ ꓔꓯ ꓫꓸ ꓟꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓙꓽ ꓜꓲꓼ ꓢꓴˍ ꓐꓰ ꓢꓷꓸ ꓠꓲꓹ ꓙꓳ ꓢꓴ ꓔꓯˍ ꓐꓰ ꓕꓱ ꓟꓬ ꓫꓵꓽ ꓟ ꓚꓵꓺ ꓔ ꓢꓲ꓾ ꓤ ꓠꓱ ꓤ ꓔꓯ ꓟꓳꓸ ꓖꓶˍ ꓡꓳ꓿
40011026	ꓥ ꓡꓳ꓾ ꓐꓹ ꓐꓽꓳ꓾ ꓠꓴ ꓠꓲꓹ ꓒꓴˍ ꓟ ꓠꓽ ꓕꓱ ꓡꓱ ꓥꓳ꓿
40011027	ꓙꓳˍ ꓟ ꓥ ꓕ ꓑꓳꓸ ꓠꓬ ꓥꓪ ꓐꓹ ꓐ ꓡꓰ ꓥꓪ ꓔꓯ ꓡꓯꓼ ꓙꓱ ꓔ ꓟ ꓥ ꓡꓳ꓿ ꓐꓹ ꓐꓽ ꓟꓽ ꓥ ꓠꓬ ꓮ ꓐꓲ ꓔꓯ ꓢꓷꓸ ꓢꓴ ꓟꓽ ꓙꓳ꓿ ꓝꓮꓲ ꓮ ꓐꓲ ꓡꓰ ꓟꓳꓸ ꓖꓶ ꓠꓲꓹ ꓫꓵ ꓢꓴ ꓖꓳ ꓕꓲ ꓣꓳ ꓟꓽ ꓥ ꓠꓬ ꓐꓹ ꓐ ꓔꓯ ꓢꓷꓸ ꓢꓴ ꓟꓽ ꓙꓳ꓿
40011028	ꓢꓯꓼ ꓕꓵꓼ ꓪꓴꓽ ꓧꓶ ꓢꓲ ꓶꓻ ꓡꓲꓽ ꓓꓽ ꓟ ꓟꓯꓻ ꓢꓴ ꓐꓴꓳ꓾ ꓥꓪ ꓔꓯ ꓡꓯ꓿ ꓖꓳ ꓡꓱ ꓠꓬ ꓠꓴ ꓪꓽ ꓔꓯ ꓥꓪ ꓡꓰ ꓪꓴꓽ ꓧꓶ ꓠꓽ ꓝꓲˍ ꓥꓳ꓿
40011029	ꓥꓪ ꓡꓽ ꓡꓰ ꓟꓯꓻ ꓢꓲ ꓥꓪ ꓔꓯ ꓢꓳꓺ ꓡꓯ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓲꓹ ꓟ ꓠꓽ ꓠꓴꓽ ꓢꓲ ꓙꓻ ꓣꓳꓽˍ ꓡꓳ꓿ ꓖꓳ ꓡꓱ ꓠꓬ ꓠꓴ ꓪꓽ ꓶꓻ ꓟꓬ ꓐꓱ ꓶ ꓪꓴꓽ ꓧꓶ ꓠꓽ ꓖꓴ ꓧꓪ ꓟꓶˍ ꓥꓳ꓿
40011030	ꓮ ꓡꓲꓳ ꓐꓯ ꓠꓬ ꓥꓪ ꓡꓽ ꓡꓰ ꓠꓽ ꓟꓯꓻ ꓢꓻˍ ꓡꓳ꓿ ꓥꓪ ꓶꓻˍ ꓟꓲ ꓡꓳꓻˍ ꓡꓳ꓾ ꓐꓯˍ ꓡꓳ꓿
40012001	ꓖꓳ ꓗꓸ ꓠꓯꓸ ꓠꓽ ꓦꓬꓼ ꓠꓬꓲ ꓗꓪ ꓬꓰ-ꓢꓴ ꓠꓬ ꓫꓪ ꓟꓲꓺ ꓗꓪ ꓐꓰ ꓗꓳꓸ ꓙꓰˍ ꓡꓳ꓿ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓦꓰꓼ ꓟꓷꓼ ꓠꓬꓲ ꓫꓪ ꓠꓱ ꓞꓷꓹ ꓜꓽˍ ꓡꓳ꓿
40012002	ꓖꓳ ꓟ ꓔꓯ ꓒ-ꓡꓲ-ꓢꓷ ꓐꓴ ꓟꓳꓻ ꓗꓷ ꓠꓬ ꓬꓰ-ꓢꓴ ꓔꓯ꓾ ꓠꓬꓲ ꓠꓹ꓾ ꓠꓴ ꓛꓳꓽ ꓒꓯꓹ ꓐꓴ ꓠꓬ ꓠꓽ ꓦꓬꓼ ꓠꓬꓲ ꓗꓪ ꓬꓰ ꓟꓽ ꓓ ꓟ ꓬꓰˍ ꓡꓳ꓾ ꓐꓯˍ ꓡꓳ꓿
40012003	ꓬꓲ ꓡꓰ ꓬꓲ ꓪꓽ ꓔꓯ꓾ ꓓ-ꓪꓵˍ ꓐꓰ ꓬꓲ ꓔꓯ ꓛꓳ ꓙꓰ ꓢꓴ ꓐꓴ ꓦꓰꓼ ꓟꓷꓼˍ ꓕꓯ꓾ ꓬꓲ ꓪꓽ ꓮ ꓡꓲ ꓬꓰ ꓗꓷ ꓟ ꓠꓴ ꓪꓽ ꓟꓽ ꓵ ꓠꓬꓲ ꓡ?
40012004	ꓬꓲ ꓠꓬ ꓪꓴ-ꓢ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓬꓲˍ ꓐꓰ ꓬꓲ ꓔꓯ ꓛꓳꓻ ꓢꓴ ꓐꓴ ꓠꓬ꓾ ꓔꓲ ꓒ ꓟꓽ ꓥ ꓠꓬ ꓮꓽ ꓟˍ ꓟꓲ ꓜꓽ ꓟꓽ ꓓꓻ ꓡꓳ ꓫꓵꓽ꓾ ꓲ'ꓺ ꓗꓶ ꓔ ꓟ ꓑ ꓑ ꓜꓽˍ ꓡꓳ꓿
40012005	ꓝꓮꓲ꓾ ꓔꓲ ꓒ ꓐꓴ ꓠꓬ ꓠꓽ ꓦꓬꓼ ꓠꓬꓲ ꓗꓪ ꓢꓲꓽ ꓫꓬ ꓦꓲ ꓔꓯ ꓛꓬꓻ ꓗꓷˍ ꓟꓲ ꓝꓴꓲ ꓟꓽ ꓙꓳ꓾ ꓐꓰ ꓙꓵꓽ ꓗ ꓕꓳ ꓶ ꓗꓪ ꓠꓴ ꓪꓽ ꓟꓽ ꓵ ꓠꓬꓲ ꓡ?
40012006	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓲꓽ ꓫꓬ ꓦꓲ ꓕꓯꓽ ꓢꓲ ꓪꓴꓽˍ ꓟ ꓕꓲ ꓣꓳ ꓕꓱ ꓗꓪ ꓔꓬ ꓡꓳ꓿
40012007	ꓥꓪ ꓠꓬ ꓫꓱꓸ ꓤˍ ꓟ ꓔꓯ ꓠꓵˍ ꓡꓳ꓾ ꓢꓰꓼ ꓔꓲ ꓓꓴ ꓔꓯ ꓟꓽ ꓠꓵ꓾ ꓐꓯˍ ꓟ ꓕꓱ ꓟ ꓠꓴ ꓪꓽ ꓢꓷˍ ꓕꓯ ꓠꓽ꓾ ꓝꓴꓲ ꓟꓽ ꓙꓳ ꓢꓴ ꓔꓯ ꓠꓴ ꓪꓽ ꓟꓽ ꓙꓽ ꓘꓶꓽ ꓡꓳ ꓫꓵꓽ ꓥ ꓡꓳ꓿
40012008	ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓠꓽ꓾ ꓠꓽ ꓦꓬꓼ ꓠꓬꓲ ꓬꓲ ꓢꓲ ꓒꓽ ꓥ ꓡꓳ꓾ ꓐꓯˍ ꓡꓳ꓿
40012009	ꓬꓰ-ꓢꓴ ꓠꓬ ꓖꓳ ꓗꓪ ꓐꓰ ꓙꓰ ꓗꓷ ꓢꓲ ꓬꓲ ꓪꓽ ꓜꓲꓼ ꓦꓲ ꓗꓪ ꓓꓵ ꓡꓰˍ ꓕꓯ꓾
40012010	ꓖꓳ ꓗꓪ ꓡꓯꓼ ꓒꓯꓹ ꓕꓲ ꓐꓽ ꓔꓱꓸ ꓡꓰ ꓟ ꓡ ꓞꓳ ꓕꓲ ꓣꓳ ꓔꓬ ꓡꓳ꓿ ꓖꓳ ꓡꓱ ꓠꓬ ꓬꓰ-ꓢꓴ ꓔꓯ ꓓꓰꓺ ꓑꓶꓸ ꓧꓪ ꓠꓲꓹ ꓫꓵ ꓢꓴ ꓐꓴ ꓡꓰ꓾ ꓠꓽ ꓦꓬꓼ ꓠꓬꓲ ꓗꓪ ꓠꓻ ꓫꓬꓹ ꓓꓻˍ ꓡ?꓾ ꓐꓰ ꓬꓲ ꓔꓯ ꓠ ꓠꓬꓲˍ ꓡꓳ꓿
40012011	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓗꓳ ꓡꓳ ꓗꓪ ꓮ ꓡꓲ ꓕꓲ ꓣꓳ ꓮꓺ ꓣꓳ ꓕꓲ ꓟ ꓙꓳ ꓢꓲ꓾ ꓠꓽ ꓦꓬꓼ ꓠꓬꓲ ꓕꓯ ꓟꓲ ꓘꓴꓻ ꓗꓪ ꓞꓰ ꓓꓵꓽ ꓡꓰ ꓠꓬ ꓟꓽ ꓚꓵꓹ ꓓꓳ ꓡ ꓢꓴ ꓙꓳˍ ꓡ?
40012012	ꓡ ꓞꓳ ꓠꓬ ꓮ ꓣꓳ ꓢꓶꓸ ꓟ ꓞꓲ ꓮꓽ ꓘꓶ ꓒꓵꓽˍ ꓡꓳ꓾ ꓟꓽ ꓥ ꓡ? ꓖꓳ ꓡꓱ ꓠꓬꓲ ꓠꓽ ꓦꓬꓼ ꓠꓬꓲ ꓗꓪ ꓙꓲꓻˍ ꓟ ꓟꓬꓱꓽ ꓬꓰˍ ꓠꓬ ꓓꓻˍ ꓡꓳ꓾ ꓐꓯ ꓢꓲ꓾
40012013	ꓡꓯꓼ ꓒꓯꓹ ꓔꓱꓸ ꓡꓰ ꓢꓴ ꓖꓳ ꓕꓲ ꓣꓳ ꓔꓯ꓾ ꓠꓴ ꓡꓯꓼ ꓒꓯꓹ ꓛꓱ ꓓꓳ ꓡꓯ꓾ ꓐꓯ ꓖꓶˍ ꓡꓳ꓿ ꓖꓳ ꓕꓲ ꓣꓳ ꓬꓲ ꓡꓯꓼ ꓒꓯꓹ ꓛꓱ ꓓꓳ ꓡ ꓠꓬ꓾ ꓟꓽ ꓠꓻ ꓕꓲꓽ ꓐꓽ ꓟ ꓐꓰ ꓕꓲꓽ ꓡꓰꓹꓼ ꓗꓷ ꓡꓰꓳ꓿
40012014	ꓖꓳ ꓡꓱ ꓥ ꓟꓲ ꓒ-ꓡꓲ-ꓢꓷ ꓐꓴ ꓠꓽ ꓓꓳ ꓙꓰ ꓢꓲ꓾ ꓬꓰ-ꓢꓴ ꓔꓯ ꓮ ꓡꓲ ꓐꓰ ꓢꓰꓼ ꓠꓹ ꓟ ꓖꓪ ꓙꓱˍ ꓡꓳ꓿
40012015	ꓖꓳ ꓟ ꓔꓯ ꓬꓰ-ꓢꓴ ꓢꓷˍ ꓠꓬꓲ ꓖꓳ ꓗꓪ ꓐꓰ ꓙꓵꓺ ꓙꓰˍ ꓕꓯ꓾ ꓡ ꓞꓳ ꓮꓽ ꓟꓬꓹ ꓬꓲ ꓔꓯ ꓛꓳꓻ ꓙꓰˍ ꓡꓳ꓿ ꓬꓲ ꓡꓰ ꓠꓻ ꓢꓴ ꓮꓽ ꓙꓵ ꓔꓯ ꓫꓬꓹ ꓖꓶ ꓢꓲ꓾
40012016	ꓬꓲ ꓓꓳꓽ ꓟꓽ ꓚ ꓒꓬꓱ ꓙꓰ ꓠꓹ ꓟ ꓬꓲ ꓪꓽ ꓔꓯ ꓙꓳꓺ ꓗꓽ ꓖꓶˍ ꓡꓳ꓿
40012017	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓡꓰ꓾
40012018	ꓠꓬꓲ ꓠꓹ꓾ ꓕꓱ ꓕꓲ ꓣꓳ ꓠꓬ ꓪꓴ-ꓢ ꓥꓪ ꓡꓰ ꓢꓲꓺ ꓔ ꓟ꓾ ꓥꓪ ꓠꓲꓹ ꓠꓵˍ ꓟ ꓐꓰ ꓥꓪ ꓠꓲꓹ ꓒꓴˍ ꓟ꓾ ꓥꓪ ꓔꓯ ꓣꓱꓽ ꓙ ꓢꓴ ꓥ ꓡꓳ꓿ ꓬꓲ ꓔꓯ ꓠꓬ ꓥꓪ ꓦꓻ ꓧꓳꓽ ꓖꓶˍ ꓥꓳ꓿ ꓬꓲ ꓠꓬ ꓞꓳ ꓫꓵꓽ ꓐꓴ ꓔꓯ ꓔꓱꓹ ꓜꓳꓽˍ ꓟ ꓚꓱꓹ ꓐꓯ ꓟꓸ ꓖꓶˍ ꓥꓳ꓿
40012019	ꓬꓲ ꓠꓬ ꓟꓽ ꓢꓯꓼ ꓡꓯꓽ ꓘꓳ꓾ ꓑꓱꓹˍ ꓟꓲ ꓟꓽ ꓑꓱꓹ꓾ ꓙꓵꓺ ꓙ ꓖꓴ ꓗꓪˍ ꓟꓲ ꓬꓲ ꓢꓯꓼ ꓑ ꓙꓽ ꓢꓴ ꓟꓽ ꓙꓳ꓿
40012020	ꓔꓱꓹ ꓜꓳˍ ꓟ ꓚꓱꓹ ꓔꓯ ꓬꓲ ꓟꓽ ꓧꓳꓺ ꓧꓪꓸ ꓡꓰ ꓝꓲ ꓕ ꓑꓳ꓾ ꓬꓲ ꓠꓬ ꓠꓬꓲꓸ ꓑꓬꓼ ꓡꓰ ꓟ ꓬꓲꓻ ꓑ ꓒꓴꓽ ꓜꓲꓻꓔꓯ ꓟꓽ ꓘꓳꓹ ꓡꓰ ꓝꓲ꓿ ꓶꓻ ꓶˍ ꓐꓰ ꓐꓬꓻ ꓞꓹ ꓟ ꓟꓬ ꓡꓴꓻ ꓚ ꓔꓯˍ ꓟꓲ ꓬꓲ ꓟꓽ ꓢꓰꓼ ꓗꓷ꓿
40012021	ꓞꓳ ꓫꓵꓽ ꓮꓽ ꓙꓵ ꓠꓬ ꓬꓲ ꓟꓬꓱꓺ ꓔꓯ ꓥꓳ ꓡꓳꓸˍ ꓥꓳ꓾ ꓐꓯˍ ꓟ ꓐꓲꓺ ꓡ ꓝꓲ ꓠꓹ ꓟ ꓥ ꓡꓳ꓿
40012022	ꓖꓳ ꓕꓯ ꓠꓲꓽ ꓜꓶ ꓞ ꓢꓲ ꓟꓬ ꓢꓶꓽ ꓠꓬꓲ ꓟꓽ ꓟꓳꓻ ꓟ ꓞꓳ ꓟꓶꓻ ꓕꓲ ꓣꓳ ꓔꓯ ꓬꓰ-ꓢꓴ ꓔꓬ ꓗꓪ ꓧꓳꓽ ꓡ ꓡꓳ꓿ ꓬꓰ-ꓢꓴ ꓡꓰ ꓬꓲ ꓔꓯ ꓫꓬꓹ ꓖꓶꓽ ꓗꓷ ꓠꓬ꓾ ꓞꓳ ꓟꓶꓻ ꓠꓽ ꓫꓸˍ ꓟꓲ ꓫ ꓕꓱ ꓡ꓾ ꓠꓬꓲˍ ꓟꓲ ꓠꓬꓲ ꓟꓳꓻ ꓡꓺꓳ꓿
40012023	ꓞꓳ ꓜꓴ ꓮꓽ ꓙꓵ ꓠꓬ ꓓꓵꓽ ꓙ ꓟꓶ ꓡꓰ ꓢꓲ꓾ ꓕꓱ ꓟ ꓠꓬ ꓓ-ꓪꓵ ꓬꓲ ꓞꓲꓼ ꓤ ꓡꓯꓹ ꓤ ꓖꓳ ꓕꓲ ꓣꓳ ꓟ ꓥꓺˍ ꓢꓷ?꓾ ꓐꓯˍ ꓡꓳ꓿
40012024	ꓖꓳ ꓡꓱ ꓥ ꓟꓲ ꓒ-ꓡꓲ-ꓢꓷ ꓐꓴ ꓑ ꓙꓽˍ ꓠꓬ꓾ ꓡ ꓞꓳ ꓕꓱ ꓟ ꓠꓽ꓾ ꓠꓲꓽ ꓪ ꓔꓲ ꓐꓲ-ꓜꓲ-ꓐꓷ ꓢꓯꓼ ꓗꓪ ꓐꓰˍ ꓡꓰ ꓠꓲꓽ ꓖꓼˍ ꓟ ꓥ ꓡꓳ꓾ ꓐꓰ ꓐꓯ ꓔꓬ ꓡꓳ꓿
40012025	ꓬꓲ ꓪꓽ ꓕꓱ ꓡꓱ ꓓꓵꓽ ꓙ ꓔꓬ ꓟ ꓔꓯ ꓬꓰ-ꓢꓴ ꓢꓷꓸˍ ꓠꓬꓲ꓾ ꓬꓲ ꓪꓽ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓿ ꓚꓲꓸ ꓛꓬˍ ꓐꓰ ꓒꓳꓹ ꓡꓯꓽ ꓘꓳˍ ꓟ ꓗꓴꓷꓼ ꓥ ꓕ ꓑꓳꓸ ꓠꓬ ꓐꓬ ꓡꓰˍ ꓥꓳ꓿ ꓚꓲꓸ ꓛꓬˍ ꓐꓰ ꓒꓳꓹ ꓡꓯꓽ ꓘꓳˍ ꓟ ꓡꓳ ꓒꓱ꓾ ꓥ ꓠꓬ ꓦꓲˍ ꓟꓲ ꓤꓰꓻ ꓞ ꓟꓽ ꓘꓴ꓿
40012026	ꓖꓳ ꓟ ꓡꓰ ꓐꓰ ꓢ-ꓓꓯ ꓡꓰ ꓢ-ꓓꓯ ꓔꓯ ꓖꓼ ꓓꓳ ꓗꓷ ꓕꓯ ꓠꓽ ꓚꓲꓸ ꓛꓬ ꓔꓯ ꓔꓳꓹ ꓢꓲ ꓗꓪꓺ ꓡꓯꓽ ꓘꓳ ꓞꓹ ꓟ ꓥ ꓠꓬꓲ꓾ ꓬꓲ ꓗꓴꓷꓼ ꓠꓽ ꓮ ꓡꓲ ꓔꓳꓹ ꓞ ꓘꓴꓻ ꓢꓰ?
40012027	ꓥꓪ ꓠꓬ ꓐꓲ-ꓜꓲ-ꓐꓷ ꓢꓯꓼ ꓗꓪ ꓐꓰ ꓠꓲꓽ ꓖꓼˍ ꓕꓯ ꓠꓽ꓾ ꓠꓴ ꓪꓽ ꓡ ꓞꓳ ꓐꓴ ꓡꓰ ꓠꓲꓽ ꓖꓼˍ ꓟ ꓠꓬ ꓮꓽ ꓟ ꓗꓪ ꓐꓰ ꓖꓼˍ ꓟ ꓥ ꓡ? ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ ꓠꓴ ꓪꓽ ꓔꓯ ꓐꓯ ꓞꓷꓹ ꓢꓴ ꓬꓰˍ ꓥꓳ꓿
40012028	ꓖꓳ ꓡꓱ ꓥ ꓟꓲ ꓥꓪ ꓡꓰ ꓪꓴ-ꓢ ꓦꓻ ꓗꓪ ꓐꓰ ꓠꓲꓽ ꓖꓼ ꓓꓳꓺˍ ꓟ ꓥ ꓕꓯ ꓠꓽ꓾ ꓪꓴ-ꓢ ꓗꓴꓷꓼ ꓠꓬ ꓠꓴ ꓪꓽ ꓔꓯ ꓛꓲ ꓡ ꓟ ꓢꓷꓸ ꓡꓰ ꓓꓴ ꓥꓳ꓿
40012029	ꓢꓯꓼ ꓙꓳ ꓒ ꓔꓯ ꓧꓶꓸ ꓕꓯ ꓟꓽ ꓞꓳꓹ ꓞꓳ꓾ ꓮ ꓡꓲ ꓐꓰ ꓢꓯꓼ ꓙꓳ ꓒ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓬꓲ ꓖꓴꓽ ꓙꓴ ꓔꓯ ꓦꓴꓻ ꓔꓯꓹ ꓙꓰ ꓐ ꓡ ꓢꓰꓽ꓿ ꓞꓳꓹ ꓗꓷ ꓗꓸ ꓠꓯꓸ ꓢꓲˍ ꓡꓰꓽ ꓬꓲ ꓦꓲ ꓒꓬꓹ ꓐ ꓡ ꓥꓳ꓿
40012030	ꓥꓪ ꓔꓯ ꓟꓽ ꓔꓺ ꓢꓴ ꓠꓬ ꓥꓪ ꓔꓯ ꓔꓳꓹ ꓢꓴ ꓥ ꓡꓳ꓿ ꓥꓪˍ ꓐꓰ ꓫꓺ ꓜꓲꓼ ꓢꓴ ꓟꓽ ꓥ ꓟ ꓠꓬ꓾ ꓒꓬꓱꓺ ꓙꓰ ꓝꓲ ꓢꓴ ꓥ ꓡꓳ꓿
40012031	ꓖꓳ ꓡꓱ ꓠꓬꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓞꓳ ꓤ ꓝꓴꓲ ꓮꓽ ꓙꓵˍ ꓐꓰ ꓟꓽ ꓚꓰꓼ ꓟ ꓙꓱꓽ ꓘꓶꓽ ꓮꓽ ꓙꓵ ꓠ ꓖꓽ ꓖꓶˍ ꓢꓰꓽ ꓥꓳ꓿ ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓔꓯ ꓔꓳꓹ ꓢꓲ ꓐꓯ ꓟꓽ ꓚꓰꓼ ꓟ ꓐꓯ ꓢꓴ ꓔꓯ ꓠꓽ ꓟꓽ ꓖꓽ ꓖꓶ꓿
40012032	ꓡ-ꓞꓳ-ꓮ-ꓐꓲ ꓔꓯ ꓔꓳꓹ ꓢꓲ ꓛꓬꓻˍ ꓟ ꓥꓳꓽ ꓫꓸ ꓕꓱ ꓢꓴ ꓔꓯ ꓠꓬ ꓖꓽ ꓖꓶˍ ꓢꓰꓽ ꓥꓳ꓿ ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓔꓯ ꓔꓳꓹ ꓢꓲ ꓛꓬˍ ꓟ ꓥꓳꓽ ꓫ ꓕꓱ ꓢꓴ ꓔꓯ ꓠꓽ꓾ ꓕꓱ ꓕꓲ ꓤꓶ ꓗꓪˍ ꓟꓲ꓾ ꓡꓻ ꓠꓹ ꓟ ꓤꓶ ꓗꓪˍ ꓟꓲ ꓟꓽ ꓖꓽ ꓖꓶ꓿
40012033	ꓢꓲꓹ ꓜꓲ ꓙꓲꓻˍ ꓠꓬ ꓢꓶꓹ ꓢꓶˍ ꓟꓲ ꓙꓲꓻ ꓢꓲ꓾ ꓢꓲꓹ ꓜꓲ ꓟꓽ ꓙꓲ ꓠꓬ ꓢꓶꓹ ꓢꓶˍ ꓟꓲ ꓟꓽ ꓙꓲ꓾ ꓐꓰ ꓚꓬꓹ ꓪ ꓓꓻˍ ꓡꓳ꓿ ꓢꓲꓹ ꓜꓲꓻ ꓔꓯ ꓠꓽ ꓬꓲ ꓢꓶꓽ ꓗꓪ ꓐꓰ ꓢꓷꓸ ꓡꓰˍ ꓥꓳ꓿
40012034	ꓓꓳꓼ ꓩꓴ ꓬꓲ ꓤ ꓐꓴ ꓠꓴ ꓪꓽ ꓠꓬ ꓥꓶˍ ꓟ ꓡ ꓞꓳ ꓥ ꓠꓬꓲ꓾ ꓙꓲꓻˍ ꓟ ꓥꓳꓽ ꓮ ꓡꓲ ꓐꓯ ꓓꓳ ꓡ ꓗꓴꓸ ꓢꓰꓽ꓿ ꓮ ꓡꓲꓳ ꓐꓯ ꓠꓬ ꓠꓲꓹ ꓟ ꓠꓯꓸꓼ ꓗꓪ ꓐꓲ ꓞꓹ ꓟ ꓗꓪ ꓐꓰ ꓟꓷꓽ ꓠꓷꓹ ꓡꓰ ꓐꓯ ꓓꓳ ꓡ ꓟ ꓥ ꓡꓳ꓿
40012035	ꓞꓳ ꓙꓲꓻ ꓠꓬ ꓬꓲ ꓙꓲꓻˍ ꓟ ꓒꓵꓽ ꓶꓽ ꓗꓪ ꓐꓰ ꓙꓲꓻˍ ꓟ ꓣꓴ ꓓꓳ ꓡ ꓡꓳ꓿ ꓞꓳ ꓥꓶˍ ꓟꓲ ꓬꓲ ꓥꓶˍ ꓟ ꓒꓵꓽ ꓶꓽ ꓗꓪ ꓐꓰ ꓥꓶˍ ꓟ ꓣꓴ ꓓꓳ ꓡ ꓡꓳ꓿
40012036	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓙꓲ ꓖꓴ ꓟꓽ ꓙꓳ ꓟ ꓫꓸ ꓕꓱ ꓢꓴ ꓐꓴ ꓐꓯ ꓘꓶꓽ ꓮꓽ ꓙꓵ ꓠꓬ꓾ ꓐꓯꓺ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓕꓲ ꓘꓶꓽ ꓡꓰ ꓕꓲ ꓘꓶ ꓢꓪ'ꓸ ꓖꓶ ꓠ ꓗꓷ ꓡꓰˍ ꓥꓳ꓿
40012037	ꓮ ꓡꓲꓳ ꓐꓯ ꓠꓬ ꓠꓴ ꓐꓯ ꓘꓶꓽ ꓗꓪ ꓐꓰ ꓠꓴ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓖꓶꓽˍ ꓥꓳ꓿ ꓝꓮꓲ ꓠꓬ ꓠꓴ ꓐꓯ ꓘꓶꓽ ꓗꓪ ꓐꓰ ꓠꓴ ꓔꓯ ꓛꓬꓻ ꓖꓴ ꓐꓯ ꓞꓷꓹˍ ꓥꓳ꓾ ꓐꓯˍ ꓡꓳ꓿
40012038	ꓖꓳ ꓕꓯ ꓙꓵꓽ ꓗ ꓟꓸ ꓒˍ ꓐꓰ ꓒ-ꓡꓲ-ꓢꓷ ꓐꓴ ꓕꓲ ꓐꓱ ꓠꓬ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓠꓴ ꓗꓪ ꓐꓰ ꓢꓷꓸ ꓡꓰ ꓓꓴ ꓕꓲ ꓫꓵꓽ ꓥꓪ ꓠꓴ ꓟꓳꓻ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
40012039	ꓬꓲ ꓠꓽ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓶˍ ꓟ ꓐꓰ ꓦꓬꓼ ꓛꓳꓽ ꓧꓪˍ ꓟ ꓕꓲꓽ ꓤꓶꓻ ꓢꓴ ꓠꓬ ꓢꓷꓸ ꓡꓰ ꓓꓴ ꓧꓪˍ ꓡꓳ꓿ ꓖꓳ ꓡꓱ ꓥ ꓟꓲ ꓟꓷꓽ ꓠꓷꓹ ꓝꓸ ꓢꓴ ꓬꓳ-ꓠ ꓢꓷꓸ ꓡꓰ ꓓꓴ ꓖꓳ ꓟ ꓟꓽ ꓥ ꓠꓬ꓾ ꓬꓲ ꓪꓽ ꓔꓯ ꓮꓸ ꓫꓵ ꓢꓷꓸ ꓡꓰ ꓓꓴˍ ꓟꓲ ꓟꓽ ꓟꓳꓸ ꓖꓶ꓿
40012040	ꓬꓳ-ꓠ ꓠꓬ ꓥꓪꓸ ꓓꓽ ꓟ ꓦꓰꓼ ꓛꓲꓼ ꓗꓪ ꓢ ꓦꓬꓼ ꓢ ꓠꓬꓲ ꓔꓬ ꓗꓷ ꓟ ꓡꓰ ꓐꓰ꓾ ꓡ-ꓞꓳ-ꓮ-ꓐꓲˍ ꓟꓲ꓾ ꓟꓲ ꓠꓯ ꓠꓲꓹ ꓟ ꓗꓪ ꓢ ꓦꓬꓼ ꓢ ꓠꓬꓲ ꓓꓯꓹ ꓥꓳ꓿
40012041	ꓐꓯ ꓟꓴ ꓘꓶꓽˍ ꓕꓯ ꓠꓲ-ꓠꓲ-ꓪꓱ ꓡ ꓞꓳ ꓠꓬ ꓔꓴ ꓡ ꓢꓲ꓾ ꓕꓱ ꓕꓲ ꓤꓶ ꓔꓯ ꓝꓴꓲ ꓐꓯ ꓞꓷꓹˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓲ-ꓠꓲ-ꓪꓱ ꓢꓴ ꓠꓽ ꓬꓳ-ꓠ ꓡꓰ ꓟꓸ ꓟꓲꓽ ꓚ ꓟꓸ ꓖꓶˍ ꓕꓯ ꓓꓵꓽ ꓙ ꓒꓳꓹ ꓬꓲꓼ ꓡ ꓡꓳ꓿ ꓠꓬꓲ ꓠꓹ꓾ ꓬꓳ-ꓠ ꓕꓯꓽ ꓢꓲ ꓪꓴꓽˍ ꓟ ꓕꓲ ꓣꓳ ꓕꓱ ꓗꓪ ꓔꓬ ꓡꓳ꓿
40012042	ꓐꓯꓺ ꓟꓴ ꓘꓶꓽˍ ꓕꓯ꓾ ꓖꓴ ꓟꓶꓸ ꓗꓪ ꓟ ꓪ ꓔꓲ ꓟꓺ ꓔꓴ ꓡ ꓢꓲ꓾ ꓕꓱ ꓕꓲ ꓤꓶ ꓢꓴ ꓔꓯ ꓝꓴꓲ ꓐꓯ ꓞꓷꓹˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ꓾ ꓢꓳ-ꓡꓳ-ꓟꓳ ꓙꓽ ꓜꓲꓼ ꓠꓲꓹ ꓙꓳˍ ꓟ ꓐꓯ ꓘꓶꓽ ꓔꓯ ꓠ ꓠꓹ ꓠꓹ ꓟ꓾ ꓟꓲ ꓠꓯ ꓑꓶꓸ ꓗꓪ ꓐꓰ ꓡꓻ ꓡꓳ꓿ ꓠꓬꓲ ꓠꓹ꓾ ꓢꓳ-ꓡꓳ-ꓟꓳ ꓕꓯꓽ ꓢꓲ ꓪꓴꓽˍ ꓟ ꓕꓲ ꓣꓳ ꓕꓱ ꓗꓪ ꓔꓬ ꓡꓳ꓿
40012043	ꓟꓽ ꓫꓬꓻ ꓠꓲꓽ ꓠꓬ ꓡ ꓞꓳ ꓖꓳ ꓓꓱ ꓗꓪ ꓐꓰ ꓓꓳ ꓙꓰ ꓗ ꓠꓯ꓾ ꓟꓵꓽ ꓛꓱꓹ ꓗꓪ ꓗꓳꓸ ꓙ ꓙꓰ ꓢꓲ꓾ ꓪꓴꓽ ꓧꓶ ꓠꓽ ꓖꓴ ꓧꓪˍ ꓟꓲ ꓧꓪ ꓟꓽ ꓟꓶ꓿
40012044	ꓖꓳ ꓡꓱ ꓠꓬ ꓬꓲ ꓡꓰ꓾ ꓥꓪ ꓠꓬ ꓥꓪ ꓓꓳ ꓡ ꓖꓴ ꓦꓲ ꓗꓪ ꓬꓲꓼ ꓙꓰˍ ꓥꓳ꓾ ꓐꓯ ꓢꓲ꓾ ꓬꓲꓼ ꓛꓲ ꓡ ꓠꓬ ꓦꓲ ꓖꓳꓽ ꓞꓹ ꓟ ꓐꓰ꓾ ꓫꓵꓹ ꓔ ꓢꓲ ꓐꓲꓻ ꓐꓲˍ ꓡꓰ ꓫꓬꓹ ꓔ ꓟ ꓔꓯ ꓟꓳꓻˍ ꓡꓳ꓿
40012045	ꓖꓳ ꓡꓱ ꓠꓬ ꓬꓲ ꓙꓰ ꓢꓲ꓾ ꓬꓲ ꓕꓯꓽ ꓢꓲ ꓥꓶˍ ꓟ ꓠꓲꓽ ꓫꓵꓽ ꓟ ꓧꓳꓽ ꓔꓯꓹ ꓡ ꓢꓲ ꓠꓬꓲ꓾ ꓬꓲ ꓪꓽ ꓓꓵ ꓡꓰ ꓢꓲ ꓖꓳ ꓗꓪ ꓔꓬ ꓡꓳ꓿ ꓡ ꓞꓳ ꓖꓳ ꓕꓲ ꓣꓳ ꓔꓯ ꓗꓸ ꓠꓯ ꓗꓷ ꓡꓰˍ ꓟ ꓠꓬ꓾ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓟꓽ ꓙꓲ ꓟ ꓗꓷ ꓡꓰꓳ꓿ ꓥꓶˍ ꓟ ꓕꓱ ꓕꓲ ꓤꓶ ꓟˍ ꓟꓲ ꓬꓲ ꓖꓳ ꓡꓱ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40012046	ꓬꓲ ꓠꓬ ꓞꓳ ꓜꓴꓻ ꓔꓯ ꓫꓸ ꓕꓱ ꓔꓬ ꓢꓰꓽ ꓕꓯ꓾ ꓬꓲ ꓟꓹ ꓟˍ ꓐꓰ ꓬꓲ ꓠꓬꓲꓺ ꓤ ꓐꓴ ꓬꓲ ꓔꓯ ꓫꓸ ꓕꓱ ꓠꓹ ꓟ ꓠꓱ ꓫꓱꓸ ꓟꓸꓼ ꓗꓪ ꓦꓰꓼ ꓞꓹ ꓡꓳ꓿
40012047	ꓖꓳ ꓡꓱ ꓢꓲ ꓢꓴ ꓡꓰ ꓬꓲ ꓔꓯ꓾ ꓠꓬꓲ ꓠꓹ꓾ ꓠꓴ ꓟꓹ ꓟ ꓐꓰ ꓠꓴ ꓠꓬꓲ ꓤ ꓐꓴ ꓠꓱ ꓫꓱ ꓟꓸꓼ ꓗꓪ ꓦꓰꓼ ꓞꓹ ꓡꓳ꓿ ꓬꓲ ꓪꓽ ꓠꓬ ꓠꓴ ꓔꓯ ꓫꓸ ꓕꓱ ꓠꓲꓹ ꓫꓵˍ ꓙꓳꓽ꓾ ꓐꓯˍ ꓡꓳ꓿
40012048	ꓬꓲ ꓠꓬ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓟꓹ ꓟ ꓐꓰ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓮꓽ ꓟ ꓥ ꓡ?꓾ ꓐꓯ ꓗꓷ ꓠꓬ꓾
40012049	ꓬꓲ ꓛꓳꓽ ꓒꓯꓹ ꓐꓴ ꓔꓯ ꓡꓯꓼ ꓠꓬꓲ ꓖꓴ ꓔ ꓢꓲ꓾ ꓠꓬꓲ ꓠꓹ꓾ ꓥꓪ ꓟꓹ ꓟ ꓐꓰ ꓥꓪ ꓬꓲꓼ ꓥꓪ ꓠꓬꓲ ꓐꓴ꓿
40012050	ꓟꓴꓽ ꓗꓪ ꓗꓪ ꓟ ꓥꓪ ꓐꓹ ꓐ ꓠꓲꓹ ꓡꓶꓽ ꓛꓳ ꓢꓴ ꓠꓽ꓾ ꓥꓪ ꓬꓲꓼ ꓥꓪ ꓠꓬꓲ ꓐꓴˍ ꓐꓰ ꓮꓸ ꓝꓲ ꓠꓬꓲꓺ ꓟˍ ꓐꓰ ꓟꓹ ꓟ ꓥꓳ꓾ ꓐꓯˍ ꓡꓳ꓿
40013001	ꓖꓳ ꓕꓲ ꓠꓬꓲ ꓗꓪ ꓬꓰ-ꓢꓴ ꓠꓬ ꓦꓲ ꓗꓪ ꓐꓰ ꓓꓳ ꓙꓰ ꓢꓲ꓾ ꓬꓲꓻ ꓡꓴꓽ ꓐꓱꓻ ꓘꓶꓽ ꓗꓪ ꓠꓬꓲꓸ ꓠꓸˍ ꓡꓳ꓿
40013002	ꓖꓳ ꓕꓯ ꓬꓲ ꓔꓬ ꓗꓪ ꓞꓳ ꓜꓴ ꓞꓳ ꓟꓯꓼ ꓜꓲꓼ ꓡ ꓠꓬꓲ꓾ ꓬꓲ ꓠꓬ ꓡꓲ ꓕꓲ ꓟ ꓗꓪ ꓓꓵꓽ ꓡꓰ ꓢꓲ ꓠꓬꓲꓸ ꓠꓸˍ ꓡꓳ꓿ ꓞꓳ ꓜꓴꓻ ꓞꓳ ꓟꓯꓼ ꓠꓬ ꓬꓲꓻ ꓙꓬ ꓘꓶꓽ ꓗꓪ ꓦꓰꓼ ꓞꓹ ꓡꓳ꓿
40013003	ꓬꓲ ꓠꓬ ꓔꓯ ꓥꓳꓽ ꓗꓪ ꓐꓰ ꓬꓲ ꓪꓽ ꓔꓯ ꓮꓽ ꓟꓬꓹ ꓫꓵꓽ ꓕꓱ ꓡꓱ ꓐꓯ ꓟꓸ ꓖꓶˍ ꓡꓳ꓿ ꓠ ꓠꓹ꓾ ꓜ ꓫꓵꓸ ꓫꓵ ꓢꓴ ꓠꓬ ꓜ ꓫꓵꓸ ꓫꓵˍ ꓐꓰ ꓓꓳ ꓙꓰˍ ꓡꓳ꓿
40013004	ꓬꓲ ꓫꓵꓸˍ ꓕꓯ꓾ ꓕꓲ ꓐꓱ ꓠꓬ ꓙ ꓖꓴ ꓘꓶꓽ ꓗꓪ ꓞꓰ ꓡꓰ ꓢꓲ ꓠꓬꓹ ꓡꓰ ꓖꓳꓺ ꓜꓽ ꓡ ꓡꓳ꓿
40013005	ꓕꓲ ꓐꓱꓻ ꓠꓬ Bꓸ ꓒꓲꓽ ꓓꓰꓺ ꓠꓱꓸ ꓦꓱꓽ ꓮꓽ ꓟꓬꓹ ꓟꓽ ꓙꓳ ꓗꓪ ꓞꓰ ꓡꓰ ꓢꓲ꓾ ꓠꓱꓸ ꓦꓱꓽ ꓟꓽ ꓠꓯꓸ ꓠꓬꓲ ꓞꓼ ꓐꓰ ꓣꓱꓻ ꓡ ꓡꓳ꓿
40013006	ꓟꓲꓽ ꓟꓲ ꓓꓳ ꓡ ꓢꓲ ꓞꓻ ꓡ ꓠꓬ꓾ ꓬꓲ ꓚꓰ ꓟꓽ ꓙꓳ ꓠꓬꓲ ꓙꓴꓺ ꓬꓰꓳ꓿
40013007	ꓕꓲ ꓐꓱ ꓠꓬ ꓛꓴꓽ ꓐꓬꓼ ꓗꓪ ꓞꓰ ꓡꓰ ꓠꓬꓲ꓾ ꓛꓴꓽ ꓪꓴꓽ ꓡ ꓢꓲ ꓦꓱꓹ ꓗꓷꓳ꓿
40013008	ꓕꓲ ꓐꓱ ꓠꓬ ꓟꓵꓽ ꓙꓲꓻˍ ꓟ ꓗꓪ ꓞꓰꓻ ꓡꓰ ꓢꓲ꓾ ꓬꓲ ꓢꓶꓽ ꓓꓱꓼ ꓡ ꓠꓬ꓾ ꓕꓲ ꓙꓳꓻ ꓫꓵꓸ ꓔ ꓟ ꓗꓪ꓾ ꓕꓲ ꓦꓬꓻ ꓙꓳꓻ ꓟꓬꓽ ꓡ ꓟ ꓕꓲ ꓐꓱꓻ ꓙꓳ꓾ ꓛꓳꓼ ꓞꓲ ꓙꓳꓻ ꓟꓬꓽ ꓡ ꓟ ꓕꓲ ꓐꓱꓻ ꓙꓳ꓾ ꓢ ꓞꓲ ꓙꓳꓻ ꓟꓬꓽ ꓡ ꓟˍ ꓟꓲ ꓕꓲ ꓐꓱꓻ ꓙꓳˍ ꓡꓳ꓿
40013009	ꓑ ꓙꓽ ꓓꓴ ꓠꓸ ꓑꓳ ꓙꓳ ꓢꓴ ꓠꓬ ꓠ ꓠꓹ꓾ ꓐꓯˍ ꓡꓳ꓿
40013010	ꓖꓳ ꓕꓯ ꓛꓳꓽ ꓒꓯꓹ ꓐꓴ ꓡ ꓢꓲ ꓬꓲ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓪꓽ ꓔꓯ ꓔꓯ ꓥꓳꓽ ꓗꓪ ꓐꓰ ꓟꓸ ꓖꓶˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40013011	ꓖꓳ ꓡꓱ ꓠꓬ ꓬꓲ ꓒꓳꓹ ꓖꓶ ꓢꓲ ꓬꓲ ꓪꓽ ꓔꓯ꓾ ꓟꓴꓽ ꓗꓪ ꓗꓴꓷꓼ ꓚꓵ ꓘꓶꓽ ꓢꓷꓸ ꓡꓰ ꓠꓹ ꓟ ꓠꓬ ꓠꓴ ꓪꓽ ꓔꓯ ꓖꓶ ꓔ ꓡꓳ꓾ ꓬꓲ ꓪꓽ ꓔꓯ ꓠꓽ ꓟꓽ ꓖꓶ ꓔ꓿
40013012	ꓮ ꓡꓲꓳ ꓐꓯ ꓠꓬ ꓙꓳ ꓢꓴ ꓮꓽ ꓟ ꓔꓯˍ ꓟꓲ ꓡꓴꓽ ꓖꓶ ꓢꓲ꓾ ꓬꓲ ꓠꓽ ꓮꓽ ꓟꓬꓹ ꓙꓳˍ ꓥꓳ꓿ ꓟꓽ ꓙꓳ ꓢꓴ ꓔꓯ ꓠꓽ ꓬꓲ ꓙꓳ ꓞꓹ ꓟˍ ꓟꓲ ꓬꓲ ꓔꓯˍ ꓐꓰ ꓣꓴ ꓔꓯꓹ ꓙꓰˍ ꓥꓳ꓿
40013013	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓟꓳꓻˍ ꓟꓲ ꓟꓽ ꓡꓳꓸ ꓓꓳ ꓡ꓾ ꓑ ꓙꓽˍ ꓟꓲ ꓠꓸ ꓑꓳ ꓗꓪ ꓟꓽ ꓓꓵ꓾ ꓙꓽˍ ꓟꓲ ꓟꓽ ꓙ ꓜꓲꓼ ꓟ ꓑꓶꓸ ꓓꓴ꓾ ꓥꓪ ꓬꓲ ꓪꓽ ꓔꓯ ꓔꓯꓺ ꓥꓳ ꓗꓪ ꓐꓰ ꓐꓯ ꓟꓸ ꓖꓶˍ ꓟ ꓥꓳ꓿
40013014	ꓕꓱ ꓟ ꓠꓬ ꓬꓲ-ꓢ-ꓬ ꓟꓷꓽ ꓠꓷꓹ ꓝꓸ ꓘꓶꓽ ꓗꓪ꓾ ꓠꓴ ꓪꓽ ꓑ ꓠꓽ ꓑ ꓙꓽ ꓢꓲ꓾ ꓮ ꓡꓲ ꓥ ꓟꓲ ꓟꓽ ꓙ ꓜꓲꓼ꓿ ꓡꓳꓸ ꓠꓽ ꓡꓳꓸ ꓟꓳꓻ ꓢꓲ꓾ ꓮ ꓡꓲ ꓥ ꓟꓲ ꓟꓽ ꓡꓳꓸ ꓓꓳ ꓡ꓿
40013015	ꓮ ꓡꓲꓳ ꓐꓯ ꓠꓬ ꓑ ꓫꓬꓼ ꓕꓱ ꓕꓲ ꓧꓳꓽ ꓟ ꓬꓲ ꓪꓽ ꓠꓲꓹ ꓟ ꓠꓽ ꓔꓯꓽ ꓡꓰꓳ꓿ ꓠꓸ ꓑꓳˍ ꓟꓲ ꓡꓲꓽ ꓡꓰꓳ꓿ ꓟꓬ ꓢꓶꓽˍ ꓟꓲ ꓞꓲꓹ ꓡꓰꓳ꓿ ꓕꓱ ꓕꓲ ꓧꓳꓽ ꓟ ꓬꓲ ꓪꓽ ꓟꓬ ꓢꓶꓽ ꓡꓰ ꓡꓳꓸ ꓓꓳ ꓡ ꓢꓲ꓾ ꓠꓸ ꓑꓳ ꓡꓰ ꓑ ꓙꓽ ꓢꓲ ꓠꓬꓲ꓾ ꓠꓲꓹ ꓟ ꓡꓰ ꓙꓽ ꓜꓲꓼ ꓢꓲ ꓒꓳꓹ ꓬꓲꓼ ꓡ ꓐꓷˍ ꓠꓬ꓾ ꓥꓪ ꓠꓽ ꓬꓲ ꓪꓽ ꓔꓯ ꓫꓬꓹ ꓓ ꓡꓰ ꓝꓲˍ ꓡꓳ ꓫꓵꓽ ꓥꓳ꓾ ꓐꓰ ꓐꓯˍ ꓟ ꓐꓲꓺ ꓡ ꓟ ꓥ ꓡꓳ꓿
40013016	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓟꓬ ꓢꓶꓽ ꓠꓬꓲ ꓟꓳꓻ ꓢꓲ꓾ ꓠꓸ ꓑꓳˍ ꓟꓲ ꓑ ꓙꓽˍ ꓠꓬꓲ꓾ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
40013017	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓧꓶꓸ ꓕꓯ ꓟꓷꓽ ꓠꓷꓹ ꓝꓸ ꓢꓴ ꓐꓴˍ ꓐꓰ ꓔꓱꓹ ꓜꓳꓽ ꓢꓴ ꓮꓽ ꓟꓬꓹ ꓠꓬ꓾ ꓠꓴ ꓪꓽ ꓟꓳꓻˍ ꓟ ꓔꓯ ꓟꓳꓻ ꓠꓲꓹ ꓫꓵˍ ꓟꓲ ꓟꓳ ꓟꓽ ꓪ꓿ ꓠꓴ ꓪꓽ ꓑ ꓙꓽˍ ꓟ ꓔꓯ ꓑ ꓙꓽ ꓠꓲꓹ ꓫꓵˍ ꓟꓲ ꓑ ꓙꓽ ꓟꓽ ꓪ꓿
40013018	ꓠꓴ ꓪꓽ ꓠꓬ ꓜ ꓫꓵꓸ ꓫꓵˍ ꓟ ꓔꓯ ꓥꓳꓽ ꓕꓱ ꓟ ꓔꓯ ꓠ ꓠꓹ꓿
40013019	ꓮꓽ ꓟˍ ꓟꓲ ꓟꓴꓽ ꓗꓪ ꓗꓴꓷꓼ ꓐꓯ ꓘꓶꓽ ꓑ ꓙꓽ ꓢꓲ ꓟꓽ ꓙ ꓜꓲꓼ ꓢꓴ ꓔꓯ ꓠꓬ꓾ ꓥꓶˍ ꓟ ꓖꓳ ꓕꓲ ꓣꓳ ꓡ ꓢꓲ ꓬꓲ ꓠꓲꓹ ꓟ ꓗꓪ ꓫꓵꓸ ꓔ ꓟ ꓔꓯ ꓦꓴꓺ ꓔꓯꓹ ꓙꓰˍ ꓡꓳ꓿ ꓕꓱ ꓟ ꓠꓬ ꓙ ꓖꓴ ꓘꓶꓽ ꓗꓪ ꓫꓵꓸ ꓔ ꓟ ꓔꓯ ꓔꓯ ꓬꓯꓼˍ ꓡꓳ꓿
40013020	Bꓸ ꓒꓲꓽ ꓓꓰ ꓗꓪ ꓫꓵꓸ ꓔ ꓟ ꓠꓬ꓾ ꓐꓯ ꓘꓶꓽ ꓑ ꓙꓽ ꓗꓷ ꓟꓶꓽ ꓕꓯ ꓠꓲꓹ ꓒꓴ ꓒꓴ ꓘꓳ ꓣꓴ ꓢꓴ ꓔꓯ ꓔꓯ ꓬꓯꓼˍ ꓡꓳ꓿
40013021	ꓖꓳ ꓡꓱ ꓥ ꓟꓲ ꓚꓲꓸ ꓛꓬ ꓠꓲꓹ ꓟ ꓗꓪ ꓬꓲ ꓚꓰꓺ ꓟꓽ ꓕꓶꓻ ꓡꓰ ꓠꓬꓲ ꓕꓲ ꓑꓹ ꓤˍ ꓡꓰꓽ ꓜꓲꓽ ꓘꓴˍ ꓡꓳ꓿ ꓐꓯ ꓘꓶꓽ ꓪꓴꓸ ꓠꓬꓲ ꓫꓸ ꓙꓵˍ ꓟ꓾ ꓥ ꓠꓬ ꓗꓸ ꓧꓪˍ ꓟ ꓓꓳ ꓡ ꓕꓯ ꓞꓼ ꓐꓰ ꓡꓱꓸ ꓙꓰˍ ꓡꓳ꓿
40013022	ꓛꓴꓽ ꓠꓯꓸꓼ ꓗꓪ ꓫꓵꓸ ꓔ ꓟ ꓠꓽ ꓐꓯ ꓘꓶꓽ ꓑ ꓙꓽ ꓗꓷ ꓢꓲ꓾ ꓕꓱ ꓕꓲ ꓤꓶ ꓟ ꓙꓽ ꓫꓸ ꓓꓴˍ ꓐꓰ ꓒꓴ ꓤ ꓫꓵ ꓤ ꓡꓰ ꓗꓶꓸˍ ꓟ ꓔꓯ ꓠꓲꓹ ꓥꓳꓺˍ ꓟ ꓡꓰ ꓧꓪꓸ ꓡꓰ ꓠꓬꓲ꓾ ꓐꓯ ꓘꓶꓽ ꓔꓯ ꓦꓱꓹ ꓗꓷ ꓢꓲ ꓬꓲ ꓢꓶꓽ ꓟꓽ ꓓꓱꓼ ꓡ ꓢꓴ ꓐꓴ ꓥ ꓡꓳ꓿
40013023	ꓟꓵꓽ ꓙꓲꓻ ꓗꓪ ꓫꓵꓸ ꓔ ꓟ ꓠꓬ꓾ ꓐꓯ ꓘꓶꓽ ꓑ ꓙꓽ ꓢꓲ ꓙ ꓜꓲꓼ ꓢꓴ ꓥ ꓡꓳ꓿ ꓬꓲ ꓠꓽ ꓚꓵ ꓚꓵ ꓬꓲ ꓢꓶꓽ ꓓꓱꓼ ꓢꓲ꓾ ꓕꓲ ꓙꓳꓻ ꓫꓵꓸ ꓔ ꓟ ꓗꓪ ꓕꓲ ꓦꓬꓻ ꓙꓳꓻ꓾ ꓛꓳꓼ ꓞꓲ ꓙꓳꓻ꓾ ꓥ ꓠꓬ ꓢ ꓞꓲ ꓙꓳꓻ ꓫ ꓟꓶˍ ꓟ ꓡꓰ ꓐꓰ ꓗꓹ ꓥꓳ꓾ ꓐꓯˍ ꓡꓳ꓿
40013024	ꓬꓰ-ꓢꓴ ꓠꓬ ꓝꓮꓲ ꓔꓯ ꓥꓳ ꓕꓲ ꓟ ꓬꓲ ꓪꓽ ꓔꓯ ꓐꓯ ꓟꓸ ꓖꓶ ꓢꓲ ꓕꓱ ꓡꓱ ꓐꓯˍ ꓡꓳ꓿ ꓟꓴꓽ ꓗꓪ ꓗꓴꓷꓼ ꓠꓽ ꓡ ꓞꓳ ꓕꓲ ꓣꓳ ꓬꓲ ꓦ ꓟꓲ ꓗꓪ ꓙꓲꓻˍ ꓟ ꓫꓵꓸ ꓫꓵꓸ ꓔ ꓟ ꓔꓯ ꓔꓯ ꓬꓯꓼˍ ꓡꓳ꓿
40013025	ꓮꓽ ꓙꓵ ꓢꓴ ꓬꓲꓼ ꓟꓶ ꓔꓬ ꓕꓯ ꓛꓴꓽ ꓙꓳ ꓢꓴ ꓡ ꓢꓲ꓾ ꓫꓱꓸ ꓢꓶꓽˍ ꓟꓲ ꓫꓪ ꓠꓯꓸꓼ ꓗꓪ ꓫꓵꓸ ꓔꓸ ꓬꓰ ꓢꓲ ꓙꓰ ꓗꓷꓳ꓿
40013026	ꓫꓪ ꓣꓱꓻ ꓡ ꓢꓲ ꓬꓲ ꓠꓱꓺ ꓓꓳ ꓡ ꓕꓯ꓾ ꓫꓱꓸ ꓢꓶꓽˍ ꓟꓲ ꓓꓳ ꓡ ꓡꓳ꓿
40013027	ꓦ ꓟꓲ ꓢꓲ ꓒꓽ ꓬꓲ ꓚꓳ ꓑꓸ ꓐꓴ ꓠꓬ ꓬꓲ ꓔꓯ ꓡ ꓢꓲ꓾ ꓢꓲ ꓒꓽꓳ꓾ ꓠꓴ ꓦ ꓟꓲ ꓗꓪ ꓠꓬ ꓙꓲꓻˍ ꓟ ꓬꓲ ꓫꓵꓸ ꓫꓵ ꓗꓷ ꓡꓳ꓾ ꓟꓽ ꓥ ꓡ? ꓫꓱꓸ ꓢꓶꓽ ꓠꓬ ꓮ ꓡꓲ ꓐꓰ ꓙꓳ ꓡ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40013028	ꓖꓳ ꓡꓱ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓕꓱ ꓟ ꓠꓽ ꓛꓴꓽ ꓙꓳ ꓢꓴ ꓕꓲ ꓣꓳ ꓡꓰ ꓬꓰˍ ꓟ ꓥ ꓡꓳ꓾ ꓐꓯˍ ꓡꓳ꓿ ꓚꓳ ꓑꓸ ꓐꓴ ꓠꓬ ꓬꓲ ꓔꓯ꓾ ꓠꓴꓻ ꓡꓰ ꓥꓪ ꓠꓴꓽ ꓔꓯ ꓚꓵꓹ ꓩꓴ ꓗꓷ ꓝꓲ ꓠꓲꓹ ꓫꓵˍ ꓡ?꓾ ꓐꓯˍ ꓕꓯ꓾
40013029	ꓬꓲ ꓠꓽ꓾ ꓟꓽ ꓥ꓾ ꓮ ꓧꓪꓹ ꓫꓱꓸ ꓢꓶꓽ ꓔꓯ ꓚꓵꓹˍ ꓠꓬ ꓫꓪ ꓔꓯˍ ꓟꓲ ꓚꓵꓹ ꓑꓶꓺ ꓡ ꓥꓳ꓿
40013030	ꓠꓬꓲ ꓫꓵꓽ ꓡꓱꓸꓼ ꓔꓯ ꓶꓼ ꓝꓲꓸ ꓗꓪ ꓛꓲ ꓕꓲ ꓡꓰꓹꓼ ꓐꓰ ꓪꓴꓽ ꓡ ꓝꓲ꓿ ꓶꓼ ꓝꓲꓸ ꓕꓯ ꓥꓪ ꓠꓬ ꓶꓼ ꓢꓴ ꓔꓯ꓾ ꓫꓱꓸ ꓢꓶ ꓧꓶꓸ ꓕꓯ ꓖꓳ ꓫꓺ ꓢꓲ꓾ ꓛꓴꓻ ꓠꓹ ꓟ ꓕꓲ ꓟꓬꓸ ꓕꓲ ꓟꓬꓸ ꓐꓰ ꓧꓷꓹ ꓔ꓿ ꓖꓳ ꓡꓱ ꓥ ꓟꓲ ꓫꓪ ꓠꓬ ꓥꓪ ꓜꓻ ꓗꓹ ꓗꓪ ꓫ ꓔ꓾ ꓐꓰ ꓐꓯ ꓖꓶˍ ꓥꓳ꓾ ꓐꓯˍ ꓡꓳ꓿
40013031	ꓬꓲ ꓠꓬ ꓔꓯ ꓥꓳꓽ ꓝꓮꓲ ꓕꓲ ꓟ ꓬꓲ ꓪꓽ ꓔꓯ ꓐꓯ ꓟꓸ ꓖꓶ ꓢꓲ꓾ ꓟꓴꓽ ꓗꓪ ꓗꓴꓷꓼ ꓠꓬ ꓪꓳꓽ ꓒꓲ ꓫꓵꓸ ꓕꓲ ꓢꓶꓽˍ ꓡꓰ ꓐꓰ ꓗꓹ ꓡꓳ꓿ ꓕꓱ ꓟ ꓔꓯ ꓠꓬ ꓡ ꓞꓳ ꓕꓲ ꓣꓳ ꓡꓰ ꓣꓴ ꓢꓲ ꓦ ꓟꓲ ꓗꓪ ꓫꓵꓸˍ ꓡꓳ꓿
40013032	ꓖꓳ ꓟ ꓠꓬ ꓜꓻ ꓫꓵꓸ ꓡꓳ ꓫꓵꓸ ꓥ ꓕ ꓑꓳꓸ ꓠꓯꓸ ꓘꓪ ꓣꓳˍ ꓟ ꓕꓲ ꓫꓵꓽ ꓥꓳ꓿ ꓖꓳ ꓡꓱ ꓥ ꓟꓲ ꓪꓴꓽ ꓡ ꓠꓬ꓾ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤꓽˍ ꓟꓲ ꓬꓲ ꓡꓯꓼ ꓗꓸ ꓗꓪ ꓬꓲ ꓘꓶꓻ ꓘꓶ ꓓ ꓠ ꓛꓲ꓾ ꓪꓳꓽ ꓫꓵꓽ ꓪꓳꓽ ꓙꓰꓽ ꓕꓯꓽ ꓢꓲ ꓪꓴꓽˍ ꓟ ꓬꓲ ꓜꓲꓻ ꓕꓲ ꓜꓲꓻ ꓒꓬꓱꓼ ꓡ ꓡꓳ꓾ ꓐꓯˍ ꓡꓳ꓿
40013033	ꓬꓲ ꓠꓬ ꓔꓯ ꓥꓳꓽ ꓝꓮꓲ ꓕꓲ ꓟ ꓬꓲ ꓪꓽ ꓔꓯ ꓐꓯ ꓟꓸ ꓖꓶ ꓢꓲ꓾ ꓟꓴꓽ ꓗꓪ ꓗꓴꓷꓼ ꓠꓬ ꓤ ꓟꓶ ꓤ ꓡꓰ ꓫꓪ ꓧꓶꓽ ꓮꓽ ꓙꓵ ꓡꓱꓸꓼ ꓙꓵꓽ ꓡ ꓗꓪ ꓛꓲ꓾ ꓫꓪ ꓧꓶ ꓢ ꓙꓳꓻ ꓗꓪ ꓚꓵ ꓔꓸ ꓟ ꓙꓵꓽ ꓧꓶꓽˍ ꓡꓰ ꓐꓰ ꓗꓹ ꓡꓳ꓾ ꓐꓯˍ ꓡꓳ꓿
40013034	ꓕꓱ ꓟꓬ ꓟ ꓠꓬ ꓬꓰ-ꓢꓴ ꓡꓰ ꓔꓯ ꓥꓳꓽ ꓗꓪ ꓐꓰ ꓡꓽ ꓞꓳ ꓬꓲ ꓜꓴ ꓔꓯ ꓚ ꓟꓸ ꓖꓶˍ ꓟ ꓥ ꓡꓳ꓿ ꓔꓯ ꓥꓳꓽ ꓗꓪ ꓐꓰ ꓟꓽ ꓥ ꓠꓬ ꓬꓲꓸ ꓬꓲ ꓪꓽ ꓔꓯ ꓮꓸ ꓫꓵˍ ꓟꓲ ꓟꓽ ꓚ ꓟꓸ ꓖꓶ꓿
40013035	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓡꓰ꓾ ꓥꓪ ꓠꓬ ꓔꓯ ꓥꓳꓽ ꓗꓪ ꓐꓰ ꓘꓶꓽ ꓒꓴˍ ꓥꓳ꓿ ꓟꓵꓽ ꓚꓰꓼ ꓟꓲ ꓚꓰꓼ ꓕ ꓑꓳꓸ ꓚꓵ ꓔ ꓟ ꓠꓬ ꓥꓪ ꓐꓯ ꓓꓳ ꓡ ꓥꓳ꓾ ꓐꓯˍ ꓟ ꓔꓯ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
40013036	ꓬꓰ-ꓢꓴ ꓠꓬ ꓡ ꓞꓳ ꓬꓲ ꓜꓴˍ ꓐꓰ ꓧꓹ ꓗꓷ ꓢꓲ ꓦꓲ ꓗꓪ ꓓꓵꓽ ꓡꓰ ꓠꓬ꓾ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓡꓻ ꓢꓲ꓾ ꓦ ꓟꓲ ꓗꓪ ꓟ ꓫꓱꓸ ꓢꓶ ꓔꓯꓺ ꓥꓳꓽ ꓕꓱ ꓟ ꓥꓪ ꓠꓴꓽ ꓔꓯ ꓒꓶꓻ ꓟꓸ ꓖꓶ ꓡꓯ꓾ ꓐꓯˍ ꓡꓳ꓿
40013037	ꓬꓲ ꓒꓳꓹ ꓖꓶ ꓢꓲ꓾ ꓙꓲꓻˍ ꓟ ꓫꓵꓸ ꓫꓵꓸ ꓢꓴ ꓖꓳ ꓟ ꓠꓬ ꓡ-ꓞꓳ-ꓮ-ꓐꓲ ꓥ ꓡꓳ꓿
40013038	ꓦ ꓟꓲ ꓠꓬ ꓟꓲ ꓠꓯ ꓥ ꓡꓳ꓿ ꓙꓲꓻˍ ꓟ ꓫꓵꓸ ꓠꓬ ꓟꓴꓽ ꓗꓪ ꓗꓴꓷꓼ ꓤ ꓠꓱ ꓐꓴ ꓥꓳ꓿ ꓫꓱꓸ ꓢꓶ ꓠꓬ ꓥꓶˍ ꓟ ꓖꓳ ꓕꓲ ꓣꓳ ꓬꓲ ꓤ ꓠꓱ ꓐꓴ ꓥ ꓡꓳ꓿
40013039	ꓫꓱꓸ ꓢꓶ ꓫꓵꓸˍ ꓟ ꓛꓴꓽ ꓙꓳ ꓢꓴ ꓠꓬ ꓠꓲꓽ ꓪ ꓔꓲ ꓥ ꓡꓳ꓿ ꓶꓼ ꓝꓲꓸ ꓠꓬ ꓟꓲ ꓠꓯ ꓡꓳꓹ ꓬꓰˍ ꓟ ꓝꓲꓸ ꓥ ꓡꓳ꓿ ꓶꓼ ꓢꓴ ꓠꓬ ꓟꓴꓽ ꓗꓪ ꓝꓲ ꓓꓴ ꓐꓴ ꓥ ꓡꓳ꓿
40013040	ꓖꓳ ꓡꓱ ꓠꓬꓲ ꓫꓱꓸ ꓢꓶ ꓔꓯ ꓖꓳꓺ ꓫ ꓢꓲ ꓮꓸ ꓔꓳꓸ ꓗꓪ ꓛꓴꓻ ꓗꓷˍ ꓟ ꓡꓰ ꓐꓰ꓾ ꓟꓲ ꓠꓯ ꓡꓳꓹ ꓬꓰˍ ꓟ ꓗꓪˍ ꓟꓲ ꓬꓲ ꓕꓱ ꓡꓱ ꓬꓰˍ ꓥꓳ꓿
40013041	ꓡ-ꓞꓳ-ꓮ-ꓐꓲ ꓠꓽ ꓬꓲ ꓝꓲ ꓓꓴ ꓐꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓡ ꓞꓳ ꓔꓯ ꓪꓴ-ꓢ ꓚꓱꓹ ꓗꓪ ꓐꓰ ꓪꓴꓸ ꓙꓰ ꓢꓲ ꓡꓱꓸ ꓗꓷ ꓝꓲ ꓢꓴˍ ꓐꓰ꓾ ꓟꓽ ꓙꓲ ꓟꓽ ꓜꓳꓽ ꓟ ꓬꓰ ꓢꓴ ꓮꓽ ꓙꓵ ꓔꓯ ꓬꓲ ꓗꓴꓷꓼ ꓗꓪ ꓐꓰ ꓢꓲꓺ ꓓꓳ ꓡ ꓢꓲ ꓠꓬꓲ꓾
40013042	ꓐꓬꓻ ꓞꓹ ꓟ ꓮꓸ ꓔꓳꓸ ꓘꓴꓻ ꓗꓪ ꓡꓳ ꓧꓳꓽ ꓗꓷ ꓠꓬ꓾ ꓖꓳ ꓗꓪ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓿
40013043	ꓖꓳ ꓕꓯ ꓔꓱꓹ ꓜꓳꓽ ꓢꓴ ꓠꓽ ꓬꓲ ꓪꓽ ꓐꓹ ꓐ ꓗꓴꓷꓼ ꓠꓯꓸꓼ ꓗꓪ ꓟꓲꓽ ꓟꓲˍ ꓡꓰ ꓐꓰ ꓣꓳꓺ ꓡ ꓥꓳ꓿ ꓑ ꓙꓽ ꓓꓴ ꓠꓸ ꓑꓳ ꓙꓳ ꓢꓴ ꓠꓬ ꓠ ꓠꓹ꓿
40013044	ꓟꓴꓽ ꓗꓪ ꓗꓴꓷꓼ ꓠꓬ꓾ ꓦ ꓟꓲ ꓕꓲ ꓡꓯꓼ ꓗꓪ ꓚꓵꓺ ꓞꓹ ꓟ ꓒꓵꓽ ꓶꓽˍ ꓡꓰ ꓐꓰ ꓗꓹ ꓡꓳ꓿ ꓡ ꓞꓳ ꓕꓲ ꓣꓳ ꓡꓰ ꓧꓪ ꓟꓳꓻ ꓗꓷ ꓠꓬ꓾ ꓫꓬꓹ ꓚꓵꓺ ꓗꓷ ꓢꓲ꓾ ꓗꓹ ꓛꓲꓽ ꓠꓬꓲ ꓙꓰ ꓢꓲ ꓬꓲ ꓙꓳˍ ꓟ ꓮꓽ ꓙꓵ ꓪꓴꓽ ꓗꓷ ꓢꓲ ꓠꓬꓲ꓾ ꓦ ꓟꓲ ꓖꓳ ꓕꓲ ꓡꓯꓼ ꓔꓯ ꓪꓴꓻˍ ꓡꓳ꓿
40013045	ꓝꓮꓲ ꓟꓴꓽ ꓗꓪ ꓗꓴꓷꓼ ꓠꓬ꓾ ꓙꓲꓻˍ ꓟ ꓡꓳꓻ ꓒꓴ ꓡꓴꓸ ꓢꓶꓽ ꓧꓪˍ ꓟ ꓶꓻ ꓡꓯꓼ ꓟꓴ ꓢꓴ ꓕꓲ ꓣꓳˍ ꓡꓰ ꓐꓰ ꓗꓹ ꓡꓳ꓿
40013046	ꓮꓽ ꓘꓶꓸ ꓒꓵꓽˍ ꓟ ꓡꓳꓻ ꓒꓴ ꓡꓴꓸ ꓢꓶꓽ ꓕꓲ ꓢꓶꓽ ꓧꓪ ꓟꓳꓻ ꓗꓷ ꓠꓬ꓾ ꓙꓰ ꓢꓲ ꓬꓲ ꓙꓳˍ ꓟ ꓮꓽ ꓙꓵ ꓪꓴꓽ ꓗꓷ ꓢꓲ ꓠꓬꓲ꓾ ꓡꓳ ꓒꓴ ꓡꓴꓸ ꓢꓶꓽ ꓖꓳ ꓕꓲ ꓢꓶꓽ ꓟ ꓪꓴꓻˍ ꓡꓳ꓿
40013047	ꓝꓮꓲ ꓟꓴꓽ ꓗꓪ ꓗꓴꓷꓼ ꓠꓬ꓾ ꓬꓲꓻ ꓡꓴꓽ ꓐꓱꓻ ꓗꓪ ꓓꓳꓽ ꓔꓸ ꓢꓲ꓾ ꓥꓪꓸ ꓫꓵꓽ ꓥꓪꓸ ꓙꓰꓽ ꓥ ꓕ ꓑꓳꓸ ꓓꓳꓽ ꓟꓶˍ ꓟ ꓥꓪꓸ ꓑꓱꓸˍ ꓡꓰ ꓐꓰ ꓗꓹ ꓡꓳ꓿
40013048	ꓥꓪꓸ ꓑꓱꓸ ꓐꓲ ꓡ ꓠꓬ ꓥꓪꓸ ꓧꓪ ꓢꓴ ꓡꓰ ꓬꓲꓻ ꓙꓬ ꓘꓶꓽ ꓗꓪ ꓚꓵꓹ ꓓꓯ ꓡ ꓢꓲ꓾ ꓠꓬꓲꓸ ꓠꓸ ꓢꓲ ꓠꓬꓲ꓾ ꓙꓲꓻˍ ꓟ ꓥꓪꓸ ꓔꓯ ꓠꓬ ꓢꓲꓺ ꓓꓳ ꓡ ꓢꓲ ꓡꓴꓻ ꓗꓪ ꓗꓶꓺ ꓔ ꓡꓳ꓿ ꓟꓽ ꓙꓲ ꓟ ꓠꓬ ꓡꓳ ꓩꓴ ꓗꓷˍ ꓡꓳ꓿
40013049	ꓖꓳ ꓟ ꓡꓰ ꓐꓰ ꓟꓲ ꓠꓯ ꓡꓳꓹ ꓬꓰˍ ꓟ ꓗꓪˍ ꓟꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓓꓳ ꓡ ꓢꓲ꓾ ꓔꓱꓹ ꓜꓳꓽ ꓢꓴ ꓗꓳ ꓡꓳ ꓗꓪ ꓐꓰ ꓥꓶˍ ꓟ ꓡ ꓞꓳ ꓔꓯ ꓐꓱꓻ ꓓꓳ ꓡ ꓢꓲ ꓠꓬꓲ꓾
40013050	ꓐꓬꓻ ꓞꓹ ꓟ ꓮꓸ ꓔꓳ ꓘꓴꓻ ꓗꓪ ꓡꓳ ꓧꓳꓽ ꓗꓷˍ ꓥꓳ꓿ ꓖꓳ ꓗꓪ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓿
40013051	ꓕꓱ ꓟꓬ ꓙꓰ ꓮꓽ ꓙꓵ ꓠꓴ ꓪꓽ ꓙꓽ ꓜꓲꓼ ꓡꓰ ꓡ?꓾ ꓐꓰ ꓬꓰ-ꓢꓴ ꓡꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓙ ꓜꓲꓼ ꓡꓰꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40013052	ꓬꓲ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓠꓬꓲ ꓟꓴꓽ ꓗꓪ ꓗꓴꓷꓼ ꓢꓲ ꓤꓽ ꓒꓬꓱꓼ ꓡ ꓟ ꓙꓵꓽ ꓗ ꓟꓸ ꓒ ꓮꓽ ꓙꓵ ꓠꓬ꓾ ꓬꓲ ꓒꓵꓽ ꓶꓽ ꓗꓹ ꓗꓪ ꓐꓰ ꓖꓴꓽ ꓙꓴꓽ ꓬꓲ ꓡꓵˍ ꓐꓰ ꓬꓲ ꓫꓵꓼ ꓣꓴ ꓓꓳ ꓡ ꓟ ꓦꓲ ꓢꓲ ꓒꓽ ꓕꓲ ꓣꓳˍ ꓡꓰ ꓐꓰ ꓗꓹ ꓡꓳ꓾ ꓐꓯˍ ꓡꓳ꓿
40013053	ꓔꓯ ꓥꓳꓽ ꓕꓱ ꓟꓬ ꓟ ꓬꓰ-ꓢꓴ ꓐꓯ ꓗꓷ ꓠꓬ꓾ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾
40013054	ꓬꓲ ꓚꓲꓸ ꓛꓬ ꓘꓹ ꓗꓪ ꓛꓲ ꓡ ꓠꓬ꓾ ꓬꓲ ꓪꓽ ꓓꓵꓽ ꓙ ꓟꓶ ꓠ ꓛꓲ ꓜꓲꓼ ꓦꓲ ꓗꓪ ꓬꓲ ꓪꓽ ꓔꓯ ꓟꓸ ꓖꓶˍ ꓡꓳ꓿ ꓬꓲ ꓪꓽ ꓡꓰ꓾ ꓡ ꓞꓳ ꓕꓱ ꓟ ꓠꓬ ꓕꓱ ꓡꓱ ꓫꓵ ꓙꓽ ꓜꓲꓼ ꓠꓲꓹˍ ꓐꓰ ꓪꓽ ꓠꓬꓲˍ ꓟ ꓟꓬꓱꓽ ꓬꓰ ꓠꓹ ꓟ ꓮ ꓡꓲ ꓗꓪ ꓐꓰ ꓟꓶ ꓗꓷ ꓡ?
40013055	ꓕꓱ ꓟ ꓠꓬ ꓢꓲꓹ ꓑꓴ ꓙꓵꓺ ꓒ ꓬꓲ ꓮ ꓐꓲ ꓟꓽ ꓥ ꓡ? ꓬꓲ ꓟꓹ ꓟ ꓠꓬ ꓟ-ꓡꓲ ꓟꓬꓱ ꓔ ꓟ ꓟꓽ ꓥ ꓡ? ꓬꓲ ꓠꓬꓲ ꓤ ꓐꓴ ꓠꓬ ꓬ-ꓗꓴˍ ꓐꓰ ꓬꓳ-ꓢꓷˍ ꓐꓰ ꓢꓲ-ꓟꓴˍ ꓐꓰ ꓬꓴ-ꓔ ꓟꓽ ꓥ ꓡ?
40013056	ꓬꓲ ꓠꓬꓲꓺ ꓟ ꓐꓴ ꓠꓬ ꓣꓳꓽˍ ꓐꓰ ꓕꓲ ꓪꓺꓼ ꓔꓬ ꓡꓳ꓾ ꓟꓽ ꓥ ꓡ? ꓡ ꓞꓳ ꓕꓱ ꓟ ꓠꓬ ꓕꓱ ꓟꓬ ꓙꓰꓽ ꓟ ꓮ ꓡꓲ ꓗꓪ ꓐꓰ ꓟꓶ ꓗꓷ ꓡ?꓾ ꓐꓰ ꓐꓯˍ ꓡꓳ꓿
40013057	ꓖꓳ ꓡꓱ ꓢꓲ ꓬꓲ ꓪꓽ ꓠꓬ ꓬꓲ ꓔꓯ ꓟꓳꓻ ꓟꓽ ꓟꓵ꓿ ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓟꓷꓽ ꓠꓷꓹ ꓝꓸ ꓢꓴ ꓠꓽ ꓬꓲ ꓚꓲꓸ ꓛꓬ ꓘꓹˍ ꓐꓰ ꓚꓲꓸ ꓛꓬ ꓦꓲ ꓗꓪ ꓟꓽ ꓥ ꓠꓬ꓾ ꓟꓬꓱ ꓓꓳꓽ ꓟꓽ ꓙꓳ ꓟꓽ ꓗꓷ ꓡꓰ꓾ ꓐꓯ ꓖꓶˍ ꓡꓳ꓿
40013058	ꓬꓲ ꓪꓽ ꓙꓵꓻ ꓠꓲꓹ ꓟꓽ ꓙꓳ ꓠꓬꓲ ꓬꓲ ꓠꓬ ꓖꓳ ꓗꓪ ꓪꓽ ꓠꓬꓲˍ ꓟ ꓟꓬꓱꓽ ꓮꓽ ꓟꓬꓹ ꓟꓽ ꓬꓰ꓿
40014001	ꓖꓳ ꓕꓲ ꓝꓲꓸ ꓗꓪ ꓖ-ꓡꓲ-ꓡꓲ ꓟꓵꓽ ꓡꓲ ꓫꓴꓺ ꓕꓲꓽ ꓫꓴꓺ ꓔꓯ ꓙꓵꓽ ꓒ ꓩꓴ-ꓡꓲ ꓠꓬ ꓬꓰ-ꓢꓴ ꓓꓳꓽ ꓑ ꓙꓽ ꓗꓷ ꓕꓯ꓾
40014002	ꓬꓲ ꓔꓯ ꓣꓱꓽ ꓙ ꓢꓴ ꓐꓴ ꓔꓯ꓾ ꓕꓱ ꓟ ꓠꓬ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓲ꓾ ꓪꓽ ꓠꓬꓲˍ ꓟ ꓕꓱ ꓟꓬ ꓫꓵꓽ ꓬꓰ ꓔꓬ ꓟ ꓥꓳ꓾ ꓐꓯˍ ꓡꓳ꓿
40014003	ꓮ ꓡꓲꓳ ꓐꓯ ꓠꓬ ꓩꓴ-ꓡꓲ ꓠ꓾ ꓬꓲ ꓠꓬꓲ ꓤ ꓒꓲ-ꓡꓲ ꓤ ꓟꓶꓻ ꓩꓴ-ꓡꓳ-ꓓꓲ ꓑꓶꓸ ꓓꓴ ꓬꓳ-ꓦ ꓔꓯ ꓣꓴ ꓢꓲ ꓐꓱ ꓓꓴꓽ ꓗꓪ ꓐꓱ ꓗꓷꓳ꓿
40014004	ꓕꓱ ꓟ ꓠꓬ ꓬꓳ-ꓦ ꓡꓰ ꓩꓴ-ꓡꓲ ꓔꓯ꓾ ꓠꓴ ꓠꓽ ꓩꓴ-ꓡꓳ-ꓓꓲ ꓔꓯ ꓫ ꓟ ꓠꓬ ꓬꓲ ꓡꓲꓽ ꓟꓽ ꓧꓳꓹ꓾ ꓐꓯ ꓖꓶꓽ ꓗꓷ ꓠꓬꓲ ꓥ ꓡꓳ꓿
40014005	ꓩꓴ-ꓡꓲ ꓠꓬ ꓬꓲ ꓔꓯ ꓢꓰꓼ ꓠꓲꓹ ꓫꓵˍ ꓟꓲ꓾ ꓑ ꓫꓬꓼ ꓐꓴ ꓡꓰ ꓬꓳ-ꓦ ꓔꓯ ꓟꓷꓽ ꓠꓷꓹ ꓝꓸ ꓢꓴ ꓚꓬꓹ ꓔ ꓟ ꓑꓶꓸ ꓓꓴ ꓢꓰꓼ ꓟ ꓑꓶꓸ꓿
40014006	ꓖꓳ ꓡꓱ ꓥ ꓟꓲ ꓩꓴ-ꓡꓲ ꓦꓵꓻ ꓦꓬꓼ ꓠꓬꓲ ꓛꓲ ꓡ ꓠꓬ꓾ ꓩꓴ-ꓡꓳ-ꓓꓲ ꓬꓲ ꓮꓸ ꓟꓲꓽ ꓠꓽ ꓮꓽ ꓙꓵ ꓢꓴ ꓟꓲꓽ ꓙꓬꓽ ꓗꓪ꓾ ꓗꓪ ꓛꓰꓹ ꓢꓲ ꓩꓴ-ꓡꓲ ꓔꓯ ꓠꓲꓹ ꓒꓴ ꓡꓰ ꓝꓲˍ ꓡꓳ꓿
40014007	ꓖꓳ ꓡꓱ ꓠꓬꓲ ꓬꓲ ꓠꓬ ꓪꓵꓼ ꓙꓱꓽ ꓘꓶꓽ ꓡꓰ꓾ ꓬꓲ ꓮꓸ ꓫꓵ ꓓꓰꓽˍ ꓟꓲ ꓬꓲ ꓔꓯ ꓖꓶˍ ꓥꓳ꓾ ꓐꓰ ꓙꓺ ꓟꓳˍ ꓡꓳ꓿
40014008	ꓖꓳ ꓡꓱ ꓠꓬꓲ ꓤ ꓟꓶ ꓡꓯꓸ ꓠꓬ ꓬꓲ ꓟꓹ ꓟ ꓡꓰ ꓚꓴꓽ ꓬꓲꓹ ꓖꓶˍ ꓟ ꓔꓯ ꓛꓳ ꓢꓲ꓾ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓪꓴꓸ ꓓꓵ ꓔꓯ ꓐꓯꓻ ꓗꓪ ꓗꓶ ꓢꓲ ꓥꓪ ꓔꓯ ꓔꓯꓹ ꓖꓶ ꓡꓯ꓾ ꓐꓯˍ ꓡꓳ꓿
40014009	ꓖꓳ ꓕꓯ ꓪ ꓔꓲ ꓠꓽ ꓠꓲꓹ ꓟ ꓫꓸˍ ꓟꓲ꓾ ꓬꓲˍ ꓐꓰ ꓕꓲ ꓪꓺꓼ ꓜꓻ ꓜꓽ ꓔꓬ ꓢꓴ ꓐꓴ ꓟꓲꓽ ꓙꓬ ꓗꓪ ꓪꓵꓼ ꓗꓷ ꓠꓬꓲ꓾ ꓤ ꓟꓶ ꓡꓯꓸ ꓔꓯ ꓬꓳ-ꓦ ꓬꓲ ꓪꓴꓸ ꓓꓵ ꓖꓶ ꓠꓹ ꓟ ꓕꓵꓼ ꓪꓽ ꓖꓶˍ ꓡꓳ꓿
40014010	ꓖꓳ ꓡꓱ ꓠꓬ ꓐꓱ ꓓꓴꓽ ꓗꓪ ꓡ ꓞꓳ ꓝꓲ ꓩꓴ ꓗꓷ ꓢꓲ꓾ ꓬꓳ-ꓦ ꓪꓴꓸ ꓓꓵ ꓓꓶ ꓗꓷ ꓝꓲˍ ꓡꓳ꓿
40014011	ꓬꓲ ꓪꓽ ꓡꓰ ꓬꓲ ꓪꓴꓸ ꓓꓵ ꓔꓯ ꓐꓯꓻ ꓗꓪ ꓗꓶ ꓔꓯꓹ ꓡ ꓢꓲ꓾ ꓤ ꓟꓶ ꓡꓯꓸ ꓔꓯ ꓖꓶꓽ ꓗꓷ ꓠꓬ꓾ ꓬꓲ ꓟꓹ ꓟ ꓔꓯ ꓔꓯꓹ ꓖꓶ ꓬꓰˍ ꓡꓳ꓿
40014012	ꓖꓳ ꓡꓱ ꓠꓬ ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴ ꓡ ꓢꓲ꓾ ꓬꓲ ꓫꓵꓻ ꓟꓳ ꓔꓯ ꓑꓱꓸ ꓔꓯꓹ ꓙꓰ ꓢꓲ ꓠꓬꓲ꓾ ꓔꓵꓸ ꓗꓷ ꓠꓬ ꓬꓰ-ꓢꓴ ꓔꓯ ꓐꓯ ꓖꓶ ꓙꓰˍ ꓡꓳ꓿
40014013	ꓕꓱ ꓟ ꓔꓯ ꓬꓰ-ꓢꓴ ꓑ ꓙꓽ ꓗꓷ ꓠꓬ꓾ ꓬꓲ ꓖꓳ ꓗꓪ ꓐꓰ ꓡꓲꓺ ꓜꓶꓽ ꓢꓲ꓾ ꓘꓳ ꓫꓱ ꓫꓱˍ ꓟ ꓡꓲ ꓛꓲ ꓕꓲ ꓔꓳꓸ ꓗꓪ ꓙꓵꓺ ꓙꓰˍ ꓡꓳ꓿ ꓡꓳ ꓒꓱ ꓘꓹ ꓒꓱ ꓗꓪ ꓔꓬ ꓟ ꓞꓳ ꓜꓴꓻ ꓐꓴ ꓕꓱ ꓟ ꓔꓯ ꓢꓷꓸ ꓡꓰ ꓠꓬ꓾ ꓙ ꓖꓴ ꓫꓱꓽ ꓢꓲ ꓬꓲ ꓔꓯ ꓧꓪ ꓙꓰˍ ꓡꓳ꓿
40014014	ꓬꓰ-ꓢꓴ ꓠꓬ ꓡꓲ ꓗꓪ ꓐꓰ ꓓꓳ ꓡ ꓢꓲ ꓞꓳ ꓜꓴ ꓞꓳ ꓟꓯꓼ ꓔꓯ ꓟꓳꓻ ꓗꓷ ꓠꓬ ꓬꓲ ꓪꓽ ꓔꓯ ꓫꓱꓸ ꓤ ꓠꓬꓲ꓾ ꓬꓲ ꓪꓽ ꓗꓪ ꓟ ꓠꓻ ꓢꓴ ꓒꓬꓽ ꓢꓴ ꓔꓯ ꓫꓬꓹ ꓓꓻ ꓡꓰ ꓝꓲˍ ꓡꓳ꓿
40014015	ꓟꓰꓻ ꓬꓰ ꓕꓯ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓡ ꓢꓲ꓾ ꓕꓱ ꓗꓪ ꓠꓽ ꓡꓲ ꓛꓲ ꓥ ꓢꓲ꓾ ꓟꓰꓻˍ ꓟꓲ ꓟꓰꓻ ꓬꓰꓳ꓿ ꓞꓳ ꓜꓴꓻ ꓔꓯ ꓘꓹ ꓗꓪ ꓚꓲꓸ ꓛꓬ ꓜꓽ ꓓꓴ ꓪꓴꓻ ꓜꓽ ꓬꓰ ꓝꓲ ꓠꓹ ꓟ ꓬꓲ ꓪꓽ ꓔꓯ ꓙꓰ ꓝꓲ꓾ ꓐꓯˍ ꓡꓳ꓿
40014016	ꓬꓰ-ꓢꓴ ꓠꓽ ꓬꓲ ꓪꓽ ꓔꓯ꓾ ꓬꓲ ꓪꓽ ꓙꓰ ꓟꓽ ꓛꓵ꓾ ꓬꓲ ꓪꓽ ꓔꓯ ꓠꓴ ꓪꓽ ꓡꓰ ꓖꓶꓽ ꓜ꓾ ꓐꓯˍ ꓡꓳ꓿
40014017	ꓬꓲ ꓪꓽ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓠꓬ ꓕꓱ ꓗꓪ ꓑ ꓑ ꓥꓪꓽ ꓑꓬˍ ꓐꓰ ꓥꓪꓸ ꓠꓬꓲꓽ ꓟˍ ꓡꓰꓽ ꓙꓳˍ ꓡꓳ꓾ ꓐꓯˍ ꓡꓳ꓿
40014018	ꓬꓲ ꓡꓰ꓾ ꓖꓳ ꓟ ꓕꓻ ꓥꓪ ꓔꓯ ꓔꓯꓹ ꓖꓶ ꓡꓯ꓾ ꓐꓯˍ ꓡꓳ꓿
40014019	ꓬꓲ ꓠꓬ ꓞꓳ ꓜꓴ ꓔꓯ ꓟꓳꓼ ꓕꓯꓽ ꓢꓲ ꓗꓪ ꓠꓬꓲꓸ ꓠꓸ ꓠꓹ ꓟ ꓕꓵꓼ ꓪꓽ ꓖꓶ ꓢꓲ꓾ ꓑ ꓑ ꓥꓪꓽ ꓑꓬˍ ꓐꓰ ꓥꓪꓸ ꓠꓬꓲꓽ ꓟ ꓣꓴ ꓔ ꓢꓲ ꓠꓬꓲ꓾ ꓟꓴꓽ ꓗꓪ ꓗꓪ ꓡꓳꓸ ꓢꓲ ꓶꓼ ꓥꓳ ꓙꓱꓽ ꓗꓷ ꓠꓬ꓾ ꓑ ꓑ ꓦꓶꓹ ꓢꓲ ꓛꓳꓽ ꓒꓯꓹ ꓐꓴ ꓔꓯ ꓖꓶ ꓢꓲ ꓠꓬꓲ꓾ ꓛꓳꓽ ꓒꓯꓹ ꓐꓴ ꓡꓰ ꓞꓳ ꓜꓴꓻ ꓔꓯ ꓑꓶꓺ ꓖꓶˍ ꓡꓳ꓿
40014020	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓜꓽ ꓐꓳ ꓡꓰ ꓗ ꓠꓯꓸ꓾ ꓜꓰꓻ ꓡꓰ ꓟ ꓬꓲ ꓧꓶꓽ ꓬꓲ ꓟꓲ ꓞꓲ ꓠꓬꓲꓽ ꓠꓳꓸ ꓘꓴꓽ ꓒ ꓐꓲꓺꓼ ꓖꓳ ꓫ ꓟꓶˍ ꓡꓳ꓿
40014021	ꓜꓽ ꓢꓴ ꓠꓬ ꓤ ꓟꓶ ꓤˍ ꓐꓰ ꓤ ꓠꓱ ꓤ ꓟꓽ ꓢꓪꓸ ꓢꓪꓸ ꓞꓳ ꓑꓸ ꓤˍ ꓡꓰꓽ ꓥꓪ ꓔꓴ ꓣꓳ ꓛꓲ ꓙꓳˍ ꓡꓳ꓿
40014022	ꓬꓰ-ꓢꓴ ꓡꓰ ꓞꓳ ꓜꓴꓻ ꓔꓯ ꓬꓲꓼ ꓙꓰ ꓝꓲ ꓔꓬ ꓕꓯ꓾ ꓬꓲ ꓠꓬ ꓞꓼ ꓐꓰ ꓛꓳꓽ ꓒꓯꓹ ꓐꓴ ꓔꓯ ꓡꓲ ꓗꓪ ꓓꓵꓽ ꓡꓰ ꓝꓲ ꓢꓲ꓾ ꓬꓲ ꓪꓽ ꓔꓯ ꓧꓶꓸ ꓕꓯ ꓖꓳ ꓐꓽ ꓢꓲ ꓗꓪ ꓙꓰ ꓝꓲˍ ꓡꓳ꓿
40014023	ꓞꓳ ꓜꓴꓻ ꓔꓯ ꓬꓲꓼ ꓙꓰ ꓝꓲ ꓗꓷ ꓠꓬ꓾ ꓬꓲ ꓠꓽ ꓬꓲ ꓕꓲ ꓣꓳˍ ꓡꓰꓽ ꓪꓽ ꓘꓴ ꓠꓹ ꓟ ꓪꓽ ꓚꓲ ꓗꓪ ꓓꓯ ꓙꓰ ꓢꓲ꓾ ꓟꓰꓻ ꓬꓰˍ ꓟꓲ ꓬꓲ ꓕꓲ ꓣꓳˍ ꓡꓰꓽ ꓖꓳ ꓗꓪ ꓔꓬ ꓡꓳ꓿
40014024	ꓖꓳ ꓡꓱ ꓥ ꓟꓲ ꓛꓳꓽ ꓒꓯꓹ ꓐꓴ ꓜꓶꓽ ꓔ ꓟ ꓡꓲ ꓠꓽ꓾ ꓬꓲꓻ ꓡꓴꓽ ꓐꓱꓻ ꓘꓶꓽ ꓗꓪ ꓐꓰ ꓶ ꓤ ꓗꓳꓹ ꓞ ꓕꓯ꓾ ꓟꓲꓽ ꓦꓲ ꓓꓶꓽ ꓡ ꓢꓲ ꓬꓲꓻ ꓡꓯꓼ ꓟꓰꓼ ꓡꓰ ꓡꓲ ꓔꓯ ꓶꓹ ꓡꓰ ꓔꓬ ꓡꓳ꓿
40014025	ꓠꓯꓼ ꓡꓲ ꓙꓵꓹ ꓛꓲ ꓗꓪ ꓬꓰ-ꓢꓴ ꓠꓬ ꓬꓲ ꓪꓽ ꓔꓬ ꓗꓪ ꓬꓲꓻ ꓡꓴꓽ ꓐꓱ ꓕꓯꓽ ꓢꓲ ꓫꓱꓽ ꓡ ꓡꓳ꓿
40014026	ꓬꓲꓻ ꓡꓴꓽ ꓐꓱ ꓕꓯꓽ ꓢꓲ ꓗꓪ ꓬꓲ ꓫꓱꓽ ꓔꓬ ꓟ ꓔꓯ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ ꓦꓲꓸ ꓡꓰ ꓢꓲ꓾ ꓫꓵꓻ ꓗꓴꓸ ꓫꓵ ꓦ ꓥ ꓠꓳꓹ꓾ ꓐꓯ ꓢꓲ ꓙꓳꓺ ꓠꓬꓲ ꓘꓴꓻ ꓔꓴ ꓡ ꓡꓳ꓿
40014027	ꓬꓰ-ꓢꓴ ꓠꓽ ꓞꓼ ꓐꓰ ꓬꓲ ꓪꓽ ꓔꓯ ꓫ ꓕꓱ ꓡ ꓢꓲ꓾ ꓠꓲꓹ ꓪꓴꓽ ꓪꓴꓽ ꓔꓬ꓿ ꓥꓪ ꓥ ꓡꓳ꓾ ꓕꓽ ꓙꓳ꓾ ꓐꓯ ꓖꓶˍ ꓡꓳ꓿
40014028	ꓒꓲ-ꓕꓱ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓢꓲ ꓒꓽꓳ꓾ ꓠꓴ ꓥ ꓠꓬ꓾ ꓬꓲꓻ ꓙꓬ ꓕꓯꓽ ꓢꓲ ꓫꓱꓽ ꓢꓲ ꓠꓴ ꓔꓬ ꓗꓪ ꓡ ꓠꓹ ꓟ ꓥꓪ ꓔꓯ ꓕꓵꓼ ꓪꓽ ꓖꓶ ꓡꓯ꓾ ꓐꓯˍ ꓡꓳ꓿
40014029	ꓬꓰ-ꓢꓴ ꓡꓰ꓾ ꓡꓯ꓾ ꓐꓯ ꓗꓷ ꓠꓬ꓾ ꓒꓲ-ꓕꓱ ꓠꓽ ꓡꓲ ꓗꓪ ꓐꓰ ꓬꓯꓼ ꓡꓰ ꓢꓲ꓾ ꓬꓲꓻ ꓙꓬ ꓕꓯꓽ ꓢꓲ ꓬꓰ-ꓢꓴ ꓔꓬ ꓗꓪ ꓫꓱꓽ ꓙꓰˍ ꓡꓳ꓿
40014030	ꓖꓳ ꓡꓱ ꓥ ꓟꓲ ꓟꓲꓽ ꓦꓲ ꓓꓽ ꓟ ꓙꓱꓼˍ ꓟ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓙꓳꓺ ꓡꓰ ꓠꓬꓲ ꓦꓱꓺ ꓓꓵꓽ ꓡꓰˍ ꓐꓰ ꓗꓹ ꓡꓳ꓿ ꓖꓳ ꓕꓯ ꓬꓲ ꓡꓰ꓾ ꓢꓲ ꓒꓽꓳ꓾ ꓥꓪ ꓔꓯ ꓚꓬꓴ ꓙ ꓡꓯ꓾ ꓐꓰ ꓘꓴˍ ꓡꓳ꓿
40014031	ꓬꓰ-ꓢꓴ ꓠꓬ ꓞꓼ ꓐꓰ ꓬꓲ ꓡꓯ ꓒꓯꓹ ꓛꓱ ꓓꓳ ꓡ ꓢꓲ꓾ ꓒꓲ-ꓕꓱ ꓔꓯ ꓖꓳꓻ ꓖꓶ ꓢꓲ ꓠꓬꓲ꓾ ꓙꓵꓻ ꓠꓲꓹ ꓣꓳꓺ ꓢꓴꓳ꓾ ꓮꓸ ꓫꓵ ꓪꓴꓸ ꓠꓬꓲ ꓓꓵꓽ ꓙ ꓟꓬꓽˍ ꓡ?꓾ ꓐꓯˍ ꓡꓳ꓿
40014032	ꓬꓲ ꓪꓽ ꓠꓬꓲꓽ ꓣꓳ ꓡꓲ ꓗꓪ ꓓꓵꓽ ꓡꓰ ꓠꓬ ꓟꓲꓽ ꓦꓲ ꓙꓱꓼ ꓠꓽ ꓡꓰꓳ꓿
40014033	ꓡꓲ ꓗꓪ ꓔꓬ ꓢꓴ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓠꓴ ꓠꓽ ꓚꓵ ꓚꓵ ꓪꓴ-ꓢ ꓮ ꓐꓲ ꓥꓳ꓾ ꓐꓯˍ ꓡꓳ꓿
40014034	ꓬꓲ ꓪꓽ ꓡꓲ ꓗꓴꓸ ꓢꓲ ꓙꓰ ꓗꓷ ꓠꓬ꓾ ꓖꓶ-ꓠꓲ-ꓢ-ꓡꓱ ꓟꓵꓽ ꓗꓪ ꓛꓲ ꓬꓰˍ ꓡꓳ꓿
40014035	ꓖꓳ ꓗꓪ ꓔꓬ ꓢꓴ ꓐꓴ ꓬꓰ-ꓢꓴ ꓛꓲ ꓡ ꓟ ꓢꓷꓸ ꓗꓷ ꓠꓬ꓾ ꓬꓲ ꓪꓽ ꓡꓰ ꓖꓳ ꓕꓲ ꓟꓵꓽ ꓚꓳ ꓡꓳ ꓗꓪ ꓡꓽ ꓞꓳ ꓝꓲ ꓩꓴ ꓗꓷ ꓢꓲ꓾ ꓠꓻ ꓢꓴ ꓒꓬꓽ ꓢꓴ ꓮꓽ ꓙꓵ ꓔꓯ ꓬꓲ ꓔꓬ ꓗꓪ ꓧꓳꓽ ꓡ ꓡꓳ꓿
40014036	ꓬꓲ ꓪꓽ ꓠꓬ ꓬꓲ ꓐꓵ ꓞꓶꓽ ꓟꓶꓽ ꓗꓪˍ ꓡꓰꓽ ꓫꓱꓹ ꓠꓹ ꓟ ꓬꓲ ꓔꓯ ꓓꓰꓽ ꓢꓲ꓾ ꓖꓳ ꓡꓱ ꓫꓱꓹ ꓪ ꓢꓴ ꓮꓽ ꓙꓵ ꓓꓻ ꓡꓰˍ ꓡꓳ꓿
40015001	ꓖꓳ ꓗꓸ ꓠꓯꓸ ꓒ-ꓡꓲ-ꓢꓷ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓠꓬ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓡ ꓢꓲ꓾ ꓬꓰ-ꓢꓴ ꓔꓯ꓾
40015002	ꓠꓴ ꓛꓳꓽ ꓒꓯꓹ ꓐꓴ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓒꓵꓽ ꓒ ꓐꓴ ꓡꓲꓽ ꓒꓰꓼ ꓔꓯ ꓛꓬˍ ꓡ? ꓬꓲ ꓪꓽ ꓠꓬ ꓜ ꓜꓽˍ ꓕꓯ ꓡꓯꓼ ꓒꓯꓹ ꓟꓽ ꓞꓲꓽ ꓞꓲꓽ ꓜˍ ꓡꓳ꓾ ꓐꓯˍ ꓡꓳ꓿
40015003	ꓬꓲ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽˍ ꓟꓲ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓪꓽ ꓒꓵꓽ ꓒ ꓐꓴ ꓡꓲꓽ ꓒꓰꓼ ꓔꓯˍ ꓡꓰꓽ ꓛꓳ ꓢꓲ꓾ ꓪꓴ-ꓢ ꓕꓵꓼ ꓪꓽ ꓔꓯ ꓛꓬꓻ ꓗꓷˍ ꓡ?
40015004	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ꓾ ꓠꓴ ꓮꓽ ꓐꓽ ꓮ ꓟ ꓔꓯ ꓒꓵꓽ꓾ ꓐꓯˍ ꓡꓳ꓿ ꓝꓮꓲ ꓠꓬ ꓮꓽ ꓐꓽ ꓮ ꓟ ꓔꓯ ꓙꓱꓽ ꓢꓴ ꓔꓯ ꓠꓽ ꓫꓵꓻ ꓝꓲ ꓠ ꓗꓹ ꓡꓳ꓾ ꓐꓯˍ ꓡꓳ꓿
40015005	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ꓾ ꓠꓴ ꓪꓽ ꓐꓹ ꓐ ꓥ ꓠꓬ ꓠꓴ ꓪꓽ ꓟꓹ ꓟ ꓔꓯ꓾ ꓠꓴ ꓔꓯ ꓥꓪ ꓖꓶ ꓙꓲꓽ ꓙꓳˍ ꓟ ꓠꓬ ꓪꓴ-ꓢ ꓔꓯ ꓔꓲ ꓖꓶꓽ ꓗꓷꓳ꓾ ꓐꓯ ꓗꓷ ꓠꓬ꓾
40015006	ꓐꓹ ꓐ ꓟꓹ ꓟ ꓔꓯ ꓒꓵꓽ ꓟꓽ ꓛꓵꓳ꓾ ꓐꓰ ꓐꓯ ꓢꓲ꓾ ꓠꓴ ꓪꓽ ꓠꓬ ꓠꓴ ꓪꓽ ꓡꓲꓽ ꓒꓰꓼ ꓔꓯ ꓛꓳˍ ꓠꓬꓲ ꓪꓴ-ꓢ ꓐꓯ ꓘꓶꓽ ꓔꓯ ꓖꓳꓽ ꓡꓰ ꓝꓲˍ ꓡꓳ꓿
40015007	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓐꓴꓳ꓾ ꓬꓲ-ꓢ-ꓬ ꓡꓰ ꓟꓷꓽ ꓠꓷꓹ ꓝ ꓢꓲ꓾
40015008	ꓑ ꓫꓬꓼ ꓐꓴ ꓕꓱ ꓕꓷ ꓠꓬ ꓟꓷꓽ ꓠꓷꓹ ꓗꓴꓹ ꓙꓲˍ ꓡꓰꓽ ꓥꓪ ꓔꓯ ꓒꓵꓽˍ ꓡꓳ꓿ ꓬꓲ ꓪꓽ ꓠꓲꓹ ꓟ ꓠꓽ ꓥꓪ ꓔꓯˍ ꓐꓰ ꓶꓽ ꓤ ꓗꓳꓹ ꓞꓹ ꓡꓳ꓿
40015009	ꓬꓲ ꓪꓽ ꓠꓬ ꓞꓳ ꓤ ꓟꓸ ꓘꓶꓽ ꓣꓴ ꓢꓲ ꓟꓸ ꓓꓴ ꓟꓸ ꓟꓲ ꓬꓰˍ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪꓽ ꓥꓪ ꓔꓯ ꓪꓴꓸ ꓓꓵ ꓕꓱꓼˍ ꓟ ꓠꓬ ꓮꓽ ꓔꓳˍ ꓡꓰꓽ ꓥꓳ꓾ ꓐꓰ ꓐꓯ ꓗꓷ ꓟ ꓠꓬ ꓚꓵ ꓚꓵ ꓠꓴ ꓪꓽ ꓔꓯ ꓐꓯ ꓬꓯꓼˍ ꓡꓳ꓾ ꓐꓯˍ ꓡꓳ꓿
40015010	ꓬꓰ-ꓢꓴ ꓡꓰ ꓞꓳ ꓜꓴꓻ ꓔꓯ ꓬꓲ ꓔꓬ ꓗꓪ ꓘꓴꓻ ꓔꓯꓹ ꓡ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓠ ꓠꓹ ꓢꓲ ꓙꓽ ꓜꓲꓼ ꓔ꓿
40015011	ꓡ ꓞꓳ ꓕꓲ ꓣꓳ ꓬꓲ ꓟꓷꓽ ꓠꓷꓹ ꓗꓪ ꓓꓵꓽ ꓡꓰˍ ꓟ ꓡꓰ ꓬꓲ ꓔꓯ ꓟꓽ ꓫꓬꓻ ꓗꓷ ꓡꓰ ꓝꓲˍ ꓟ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓬꓲ ꓟꓷꓽ ꓠꓷꓹ ꓗꓪ ꓐꓰ ꓓꓳ ꓡ ꓟ ꓠꓽ꓾ ꓬꓲ ꓔꓯ ꓟꓽ ꓫꓬꓻ ꓟ ꓗꓷ ꓡꓰ ꓝꓲ ꓐ ꓡ ꓡꓳ꓾ ꓐꓯˍ ꓡꓳ꓿
40015012	ꓖꓳ ꓕꓯ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓡꓻ ꓢꓲ꓾ ꓐꓯ ꓘꓶꓽ ꓕꓱ ꓟ ꓡꓰ ꓒ-ꓡꓲ-ꓢꓷ ꓐꓴ ꓔꓯ ꓗꓸ ꓬꓯꓼ ꓗꓷ ꓟ ꓠꓴ ꓟꓽ ꓢꓷ ꓡ?꓾ ꓐꓯˍ ꓡꓳ꓿
40015013	ꓬꓲ ꓒꓳꓹ ꓖꓶ ꓢꓲ꓾ ꓟꓴꓽ ꓗꓪ ꓗꓪ ꓟ ꓥꓪ ꓐꓹ ꓐ ꓡꓰ ꓟꓽ ꓔꓶ ꓔ ꓟ ꓡꓲꓸ ꓤ ꓥ ꓕ ꓑꓳꓸ ꓠꓽ ꓚꓵꓹ ꓓꓳ ꓡ ꓥꓳ꓿
40015014	ꓬꓲ ꓪꓽ ꓠꓽ ꓟꓬ ꓔꓶ ꓢꓲ ꓙ ꓖꓴ ꓧꓳꓽ ꓢꓴ ꓬꓰˍ ꓠꓬꓲ ꓥꓻ ꓝꓲ꓿ ꓟꓬ ꓔꓶ ꓡꓰ ꓟꓬ ꓔꓶ ꓔꓯ ꓙ ꓖꓴ ꓧꓳꓽˍ ꓠꓬ꓾ ꓠꓬꓲ ꓣꓳ ꓡꓱꓸꓼ ꓟꓲ ꓘꓴꓻ ꓗꓪ ꓞꓰꓻ ꓓꓵꓽ ꓡꓰˍ ꓥꓳ꓾ ꓐꓯˍ ꓡꓳ꓿
40015015	ꓒꓲ-ꓕꓱ ꓡꓰ꓾ ꓔꓯ ꓥꓳꓽ ꓕꓱ ꓟ ꓥꓪ ꓠꓴꓽ ꓔꓯ ꓒꓶꓻ ꓟꓸ ꓖꓶ ꓡꓯ꓾ ꓐꓯˍ ꓡꓳ꓿
40015016	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽˍ ꓟꓲ ꓬꓲ ꓪꓽˍ ꓡꓰ ꓐꓰ ꓟꓽ ꓙ ꓜꓲꓼˍ ꓢꓰꓽ ꓡ?
40015017	ꓮꓸ ꓫꓵˍ ꓟꓲ ꓡ ꓞꓳ ꓡꓰ ꓜꓽ ꓗꓷ ꓠꓬ ꓬꓲ ꓦꓰꓼ ꓛꓲꓼ ꓗꓪ ꓓꓵꓽ ꓡꓰ ꓢꓲ꓾ ꓠꓱꓺ ꓢꓲꓺ ꓙꓰ ꓖꓴ ꓗꓪ ꓡꓳ ꓗꓷˍ ꓟ ꓔꓯ ꓠꓴ ꓪꓽ ꓟꓽ ꓢꓷ ꓡ?
40015018	ꓖꓳ ꓡꓱ ꓥ ꓟꓲ ꓟꓷꓽ ꓠꓷꓹ ꓡꓰ ꓐꓯ ꓓꓳ ꓡ ꓟ ꓠꓽ꓾ ꓠꓲꓹ ꓟ ꓗꓪ ꓐꓰ ꓓꓳ ꓡ ꓟ ꓥ ꓢꓲ꓾ ꓞꓳ ꓤ ꓔꓯ ꓟꓽ ꓫꓬꓻ ꓟ ꓗꓷ ꓡꓰ ꓝꓲˍ ꓡꓳ꓿
40015019	ꓮ ꓡꓲꓳ ꓐꓯ ꓠꓬ ꓠꓲꓹ ꓟ ꓗꓪ ꓐꓰ ꓓꓳ ꓡ ꓟ꓾ ꓥꓶˍ ꓟ ꓓꓵꓽ ꓙꓽˍ ꓟ꓾ ꓞꓳ ꓤ ꓢꓰꓼˍ ꓟ꓾ ꓦꓬꓼ ꓛꓳꓽ ꓧꓪˍ ꓟ꓾ ꓟꓽ ꓢꓲꓽ ꓟ ꓫꓬꓻ ꓟ꓾ ꓘꓴꓽ ꓜꓽ ꓠꓯ ꓜˍ ꓟ꓾ ꓟꓽ ꓔꓱꓹ ꓟ ꓢꓷꓸ ꓙ ꓟꓳꓻ ꓙˍ ꓟ꓾ ꓪ ꓕꓱꓻˍ ꓟ꓾
40015020	ꓕꓱ ꓟꓬ ꓫꓵꓽ ꓡꓰ ꓞꓳ ꓤ ꓔꓯ ꓟꓽ ꓫꓬꓻˍ ꓟ ꓒꓬꓱꓼ ꓡ ꓝꓲˍ ꓡꓳ꓿ ꓜ ꓜˍ ꓕꓯꓽ ꓡꓯꓼ ꓒꓯꓹ ꓟꓽ ꓞꓲꓽ ꓟ ꓠꓽ ꓞꓳ ꓤ ꓔꓯ ꓟꓽ ꓫꓬꓻ ꓟ ꓟꓽ ꓗꓷ ꓡꓰ ꓝꓲ꓾ ꓐꓯˍ ꓡꓳ꓿
40015021	ꓬꓰ-ꓢꓴ ꓠꓬ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓕꓲ-ꓬˍ ꓐꓰ ꓢꓲ-ꓓꓳ ꓟꓵꓽ ꓗꓪ ꓙꓵꓺ ꓙꓰ ꓠꓬ꓾
40015022	ꓟꓵꓽ ꓖꓳ ꓟ ꓗꓪ ꓔꓬ ꓢꓴ ꓘꓷ-ꓠ ꓤ ꓟꓶꓽ ꓤ ꓕꓲ ꓣꓳ ꓡꓻ ꓢꓲ꓾ ꓘꓴꓻ ꓢꓲ ꓠꓬꓲ꓾ ꓢꓲ ꓒꓽꓳ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤꓽꓳ꓾ ꓥꓪ ꓔꓯ ꓫꓱꓸ ꓤ ꓙ ꓡꓯ꓿ ꓥꓪ ꓮꓸ ꓟꓲꓽ ꓤ ꓔꓯ ꓠꓲꓽ ꓜꓶ ꓞꓹ ꓠꓬꓲ ꓮꓽ ꓘꓶꓸ ꓫ ꓙꓵ ꓔꓬ ꓡꓳ꓾ ꓐꓯˍ ꓡꓳ꓿
40015023	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓬꓲ ꓔꓯ ꓕꓲ ꓘꓶꓽˍ ꓟꓲ ꓟꓽ ꓒꓳꓹ ꓖꓶ꓿ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲ ꓔꓯ ꓡꓻ ꓢꓲ꓾ ꓣꓳꓽ ꓗ ꓠꓯꓸ ꓢꓲ ꓗꓪ ꓘꓴꓻ ꓔꓬ ꓢꓴ ꓕꓱ ꓟ ꓔꓯ ꓬꓲꓼ ꓙꓰ ꓝꓲ꓾ ꓐꓯˍ ꓡꓳ꓿
40015024	ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓬꓲ-ꓢꓷ-ꓡꓰ ꓦꓲ ꓗꓪ ꓒꓲꓼ ꓬꓰˍ ꓟ ꓮ ꓣꓳ ꓔꓯˍ ꓡꓰꓽ ꓟꓽ ꓥ ꓠꓬ ꓥꓪ ꓔꓯ ꓟꓽ ꓝꓲ ꓔ꓾ ꓐꓯ ꓖꓶˍ ꓡꓳ꓿
40015025	ꓤ ꓟꓶ ꓤ ꓠꓽ ꓬꓲ ꓟꓲꓽ ꓙꓬ ꓗꓪ ꓟꓳꓼ ꓡ ꓢꓲ꓾ ꓢꓲ ꓒꓽꓳ꓾ ꓥꓪ ꓔꓯ ꓬꓰ ꓙ ꓡꓯ꓾ ꓐꓯˍ ꓡꓳ꓿
40015026	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓤ ꓠꓱ ꓐꓴ ꓑ ꓑ ꓣꓴ ꓢꓲ ꓮꓸ ꓠꓽ ꓔꓯ ꓡꓳꓺ ꓖꓶ ꓜꓽ ꓙꓲꓽ ꓟꓽ ꓙꓳ꓾ ꓐꓯ ꓖꓶˍ ꓡꓳ꓿
40015027	ꓤ ꓟꓶ ꓤ ꓡꓰ꓾ ꓥ ꓡꓳ꓾ ꓢꓲ ꓒꓽꓳ꓾ ꓖꓳ ꓡꓱ ꓥ ꓟꓲ ꓬꓲ ꓢꓲ ꓒꓽ ꓢꓽ ꓡ ꓗꓪ ꓐꓰ ꓞꓰꓻ ꓡꓰˍ ꓟ ꓜꓻ ꓟꓰꓽ ꓠꓬ ꓮꓸ ꓠꓽˍ ꓟꓲ ꓖꓳ ꓜꓽ ꓓꓻˍ ꓡꓳ ꓫꓵ ꓥꓳ꓾ ꓐꓯˍ ꓡꓳ꓿
40015028	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓤ ꓟꓶ ꓤꓽꓳ꓾ ꓠꓴ ꓙꓵꓻ ꓠꓲꓹ ꓠꓽ ꓪꓴꓽˍ ꓡꓳ꓿ ꓠꓴ ꓠꓵˍ ꓟ ꓡꓰ ꓐꓰ ꓠꓴ ꓐꓱ ꓶ ꓒꓬꓱꓼ ꓡ ꓝꓲ꓾ ꓐꓯ ꓖꓶˍ ꓡꓳ꓿ ꓖꓳ ꓕꓲ ꓑꓹ ꓗꓪ ꓬꓲ ꓮꓸ ꓟꓲꓽ ꓤ ꓠꓬ ꓓꓻ ꓡꓰꓳ꓿
40015029	ꓬꓰ-ꓢꓴ ꓠꓬ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓖ-ꓡꓲ-ꓡꓲ ꓬꓲꓻ ꓡꓴꓽ ꓐꓱꓻ ꓘꓶꓽ ꓗꓪ ꓛꓲ ꓡ ꓠꓬ꓾ ꓪꓽ ꓚꓲ ꓗꓪ ꓓꓯ ꓙꓰ ꓢꓲ ꓠꓬꓲꓸ ꓠꓸˍ ꓡꓳ꓿
40015030	ꓖꓳ ꓕꓯ ꓞꓳ ꓜꓴ ꓞꓳ ꓟꓯꓼ ꓬꓲ ꓔꓯ ꓡ ꓢꓲ꓾ ꓛꓲ ꓫꓳꓸˍ ꓐꓰ ꓟꓬ ꓔꓶꓺˍ ꓐꓰ ꓞꓳ ꓟꓶˍ ꓐꓰ ꓛꓲ ꓐꓬ ꓡꓯꓼ ꓐꓬ ꓢꓴˍ ꓐꓰ꓾ ꓠꓱꓸ ꓐꓯꓼ ꓠꓻ ꓢꓴ ꓒꓬꓽ ꓢꓴ ꓮꓽ ꓟꓬꓹ ꓔꓯ ꓧꓳꓽ ꓔꓯꓹ ꓡ ꓢꓲ ꓠꓬꓲ ꓬꓲ ꓟꓲꓽ ꓕꓯꓽ ꓗꓪ ꓔꓬ ꓝꓲˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓡꓰ ꓬꓲ ꓪꓽ ꓔꓯ ꓫꓬꓹ ꓓ ꓡꓰˍ ꓡꓳ꓿
40015031	ꓖꓳ ꓡꓱ ꓢꓲ ꓞꓳ ꓜꓴꓻ ꓠꓬ꓾ ꓞꓳ ꓟꓶꓻ ꓫꓸ ꓕꓱ ꓡ ꓟ꓾ ꓛꓲ ꓐꓬ ꓡꓯꓼ ꓐꓬ ꓢꓴ ꓓꓻ ꓡꓰˍ ꓟ꓾ ꓛꓲ ꓫꓳꓸ ꓙ ꓖꓴ ꓫꓱꓽˍ ꓟ ꓐꓰ꓾ ꓟꓬ ꓔꓶ ꓠꓬꓲ ꓟꓳꓻ ꓡ ꓟ ꓔꓯ ꓟꓳꓻˍ ꓕꓯ꓾ ꓬꓲ ꓪ ꓓꓵꓽ ꓙ ꓟꓶ ꓡꓰ ꓢꓲ꓾ ꓬꓲ-ꓢꓷ-ꓡꓰ ꓐꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
40015032	ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓬꓲ ꓔꓬ ꓗꓪ ꓘꓴꓻ ꓔꓯ ꓡ ꓢꓲ꓾ ꓥꓪ ꓠꓬ ꓞꓳ ꓜꓴ ꓕꓱ ꓟ ꓔꓯ ꓫꓱꓸ ꓤˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓮ ꓟꓶ ꓬꓲ ꓪꓽ ꓠꓬ ꓥꓪˍ ꓐꓰ ꓕꓲ ꓪꓺꓼ ꓢ ꓠꓬꓲ ꓔꓬ ꓗꓷ ꓠꓬꓲ꓾ ꓬꓲ ꓪꓽ ꓜꓽ ꓓꓴ ꓖꓴꓻ ꓡꓰꓳ꓿ ꓥꓪ ꓬꓲ ꓪꓽ ꓔꓯ ꓦꓰꓼ ꓟꓷꓼ ꓦꓰꓼ ꓙꓬ ꓬꓲꓼ ꓙꓰ ꓝꓲˍ ꓠꓬ꓾ ꓙ ꓖꓴ ꓗꓪ ꓬꓲ ꓪꓽ ꓢꓯꓼ ꓐ ꓡꓰˍ ꓟꓽ ꓢꓷ꓾ ꓐꓯˍ ꓡꓳ꓿
40015033	ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓟꓵꓽ ꓖꓳꓽ ꓕꓱ ꓟ ꓗꓪ ꓡ ꓞꓳ ꓕꓱ ꓟꓬ ꓕꓲ ꓜꓴ ꓔꓯ ꓐꓳ ꓡꓰ ꓝꓲ ꓓꓴ ꓑ ꓑ ꓖꓳ ꓟꓬ ꓣꓳꓽ ꓮ ꓡꓲ ꓗꓪ ꓐꓰ ꓧꓪ ꓪ ꓓꓻ ꓢꓰꓽ꓾ ꓐꓯˍ ꓡꓳ꓿
40015034	ꓖꓳ ꓡꓱ ꓠꓬ ꓬꓰ-ꓢꓴ ꓬꓲ ꓪꓽ ꓔꓯ꓾ ꓠꓴ ꓪꓽ ꓑ ꓑ ꓮ ꓟꓬꓺ ꓑꓬ ꓙꓳˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓠꓬ꓾ ꓫꓵꓽ ꓑꓬˍ ꓐꓰ ꓥꓪꓸ ꓤ ꓠꓬꓲꓽ ꓢ ꓟ ꓙꓳˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40015035	ꓬꓲ ꓠꓬ ꓞꓳ ꓜꓴ ꓔꓯ ꓟꓲ ꓛꓬ ꓗꓪ ꓠꓬꓲꓸ ꓠꓸ ꓠꓹ ꓟ ꓕꓵꓼ ꓪꓽ ꓖꓶꓽ ꓗꓷ ꓠꓬ꓾
40015036	ꓬꓲ ꓡꓰ ꓑ ꓑ ꓖꓳ ꓫꓵꓽ ꓑꓬˍ ꓐꓰ ꓥꓪꓸ ꓣꓴ ꓢꓲ꓾ ꓫꓸ ꓟꓳ ꓢꓲ ꓠꓬꓲ ꓦꓶꓹ ꓗꓷ ꓠꓬ ꓛꓳꓽ ꓒꓯꓹ ꓐꓴ ꓔꓯ ꓖꓶꓽ ꓢꓲ꓾ ꓛꓳꓽ ꓒꓯꓹ ꓐꓴ ꓡꓰ ꓞꓳ ꓜꓴꓻ ꓔꓯ ꓑꓶꓺ ꓖꓶˍ ꓡꓳ꓿
40015037	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓜꓽ ꓐꓳ ꓡꓰˍ ꓡꓳ꓿ ꓜꓰꓻ ꓡꓰˍ ꓟ ꓬꓲ ꓧꓶꓽ ꓬꓲ ꓟꓲꓺ ꓮꓽ ꓙꓵ ꓠꓬ ꓫꓵꓽ ꓠꓳꓸ ꓘꓴꓽ ꓒ ꓐꓲꓺꓼ ꓖꓳꓺ ꓫꓺ ꓟꓶˍ ꓡꓳ꓿
40015038	ꓜꓽ ꓢꓴ ꓠꓬ ꓤ ꓟꓶ ꓤˍ ꓐꓰ ꓤ ꓠꓱ ꓤ ꓟꓽ ꓢꓪꓸ ꓢꓪꓸ ꓞꓳ ꓑꓸ ꓤˍ ꓡꓰꓽ ꓡꓲ ꓔꓴ ꓣꓳ ꓛꓲ ꓙꓳˍ ꓡꓳ꓿
40015039	ꓬꓰ-ꓢꓴ ꓡꓰ ꓞꓳ ꓜꓴ ꓔꓯ ꓙꓰ ꓝꓲ ꓗꓷ ꓗꓸ ꓠꓯ꓾ ꓬꓲ ꓠꓬ ꓡꓲ ꓗꓪ ꓓꓵꓽ ꓡꓰ ꓢꓲ꓾ ꓟ-ꓖ-ꓓ ꓟꓵꓽ ꓗꓪ ꓛꓲ ꓬꓰˍ ꓡꓳ꓿
40016001	ꓖꓳ ꓕꓯ ꓒ-ꓡꓲ-ꓢꓷ ꓐꓴˍ ꓐꓰ ꓢ-ꓓꓴ-ꓗꓷ ꓐꓴ ꓠꓬ ꓬꓰ-ꓢꓴ ꓔꓯ ꓫꓵꓽ ꓠꓬꓲ ꓡ ꓢꓲ꓾ ꓟꓴꓽ ꓗꓪ ꓗꓪ ꓐꓰ ꓢꓷꓸ ꓡꓰ ꓓꓴ ꓕꓲ ꓟ ꓟꓳꓸ ꓖꓶ ꓡ ꓠꓹ ꓟ ꓬꓲ ꓔꓯ ꓓꓰꓽˍ ꓡꓳ꓿
40016002	ꓬꓲ ꓠꓽ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓟꓶꓼ ꓘꓶ ꓕꓯ ꓟꓵꓽ ꓪꓴ ꓫꓵꓽˍ ꓠꓬ꓾ ꓠꓴ ꓪꓽ ꓠꓽ꓾ ꓟꓴꓽ ꓗꓪ ꓐ ꓡ ꓥꓳ꓾ ꓐꓯˍ ꓡꓳ꓿
40016003	ꓠꓯꓼ ꓠꓯ ꓕꓯ ꓟꓵꓽ ꓪꓴ ꓫꓵꓽ ꓢꓲ ꓠꓯꓺ ꓡꓰˍ ꓠꓬ꓾ ꓠꓴ ꓪꓽ ꓠꓽ꓾ ꓠꓬꓲꓸ ꓠꓬꓲ ꓟꓴꓽ ꓗꓪ ꓟꓽ ꓐ꓾ ꓐꓯˍ ꓡꓳ꓿ ꓠꓴ ꓪꓽ ꓠꓬ ꓟꓴꓽ ꓗꓪ ꓔꓯ ꓡꓳꓸ ꓢꓲ꓾ ꓟꓴꓽ ꓗꓪ ꓐ ꓡ ꓟꓽ ꓐ ꓡ ꓟ ꓔꓯ ꓦꓰꓽ ꓗꓴꓸˍ ꓟꓲ꓾ ꓕꓱ ꓕꓲ ꓝꓲꓸ ꓗꓪ ꓟ ꓢꓷꓸ ꓡꓰ ꓓꓴ ꓔꓯ ꓙꓽ ꓜꓲꓼ ꓟꓽ ꓗꓴꓸ ꓡ?
40016004	ꓥꓶˍ ꓟ ꓐꓰ ꓠꓲꓹ ꓟꓽ ꓒꓵꓽ ꓠꓲꓹ ꓟꓽ ꓡꓱꓻ ꓟ ꓕꓱ ꓕꓲ ꓤꓶ ꓢꓴ ꓠꓬ ꓓꓵꓽ ꓙ ꓟꓶ ꓓꓴˍ ꓐꓰ ꓢꓷꓸ ꓡꓰ ꓓꓴˍ ꓡꓰꓽ ꓧꓪˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓳ-ꓠ ꓢꓷꓸ ꓡꓰ ꓓꓴ ꓟꓽ ꓥ ꓠꓬ꓾ ꓠꓴ ꓪꓽ ꓔꓯ ꓮꓸ ꓫꓵ ꓢꓷꓸ ꓡꓰ ꓓꓴˍ ꓟꓲ ꓟꓽ ꓖꓶ꓾ ꓐꓯ ꓗꓷ ꓠꓬ꓾ ꓬꓰ-ꓢꓴ ꓠꓽ ꓬꓲ ꓪꓽ ꓔꓯ ꓧꓹ ꓔ ꓬꓰ ꓢꓲ ꓙꓰˍ ꓡꓳ꓿
40016005	ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲꓻ ꓡꓴ ꓐꓱ ꓖꓳ ꓐꓽ ꓗꓪ ꓙꓰ ꓛꓲ ꓬꓰ ꓕꓯ꓾ ꓬꓲ ꓪꓽ ꓡꓰ ꓑ ꓑ ꓔꓯꓹ ꓠꓹ ꓟ ꓟꓲ ꓡꓰ ꓐꓷ꓿
40016006	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓒ-ꓡꓲ-ꓢꓷ ꓐꓴˍ ꓐꓰ ꓢ-ꓓꓴ-ꓗꓷ ꓐꓴ ꓙꓵꓽ ꓧꓶꓽ ꓔꓯ ꓧꓪꓸ ꓛꓲꓽ ꓐꓰ ꓤ ꓟꓳ꓾ ꓐꓯˍ ꓡꓳ꓿
40016007	ꓬꓲ ꓛꓳꓽ ꓒꓯꓹ ꓐꓴ ꓠꓬ꓾ ꓣꓳꓽ ꓠꓽ ꓑ ꓑ ꓔꓯꓹ ꓟꓲ ꓡꓰ ꓠꓬꓲ ꓬꓲ ꓕꓱ ꓡꓱ ꓐꓯˍ ꓟ ꓥ ꓠꓳꓹ꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
40016008	ꓖꓳ ꓟ ꓔꓯ ꓬꓰ-ꓢꓴ ꓡꓳꓸ ꓓꓳ ꓡ ꓠꓬ꓾ ꓙꓵꓻ ꓠꓲꓹ ꓣꓳ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓑ ꓑ ꓙꓳ ꓟꓽ ꓙꓳ ꓟ ꓔꓯꓸ ꓟꓳꓸ ꓐꓯ ꓡꓯꓽ ꓘꓳ ꓔꓬ ꓡ?
40016009	ꓠꓴ ꓪꓽ ꓟꓽ ꓙꓽ ꓜꓲꓼ ꓢꓰꓽ ꓡ? ꓡ ꓞꓳ ꓥꓪꓽ ꓔꓴ ꓔꓯ ꓑ ꓑ ꓥꓪꓽ ꓑꓬ ꓐꓱ ꓖꓶˍ ꓟ ꓐꓰ꓾ ꓮ ꓟꓬ ꓠꓳꓸ ꓘꓴꓽ ꓖꓳ ꓫ ꓟꓶˍ ꓟ ꓔꓯ ꓠꓴ ꓪꓽ ꓚꓲꓸ ꓟꓽ ꓟꓶ ꓡ?
40016010	ꓝꓮꓲ꓾ ꓡ ꓞꓳ ꓡꓲ ꓔꓴ ꓔꓯ ꓑ ꓑ ꓫꓵꓽ ꓑꓬ ꓐꓱꓻ ꓖꓶˍ ꓟ ꓐꓰ꓾ ꓮ ꓟꓬ ꓠꓳꓸ ꓘꓴ ꓖꓳ ꓫ ꓟꓶˍ ꓟ ꓔꓯˍ ꓟꓲ ꓠꓴ ꓪꓽ ꓚꓲꓸ ꓟꓽ ꓟꓶ ꓡ?
40016011	ꓥꓪ ꓠꓴ ꓪꓽ ꓔꓯ ꓐꓯ ꓖꓶˍ ꓟ ꓠꓬ꓾ ꓑ ꓑ ꓔꓯ ꓐꓯˍ ꓟ ꓟꓽ ꓥ ꓟ ꓠꓴ ꓪꓽ ꓟꓽ ꓙ ꓜꓲꓼ ꓡ? ꓒ-ꓡꓲ-ꓢꓷ ꓐꓴˍ ꓐꓰ ꓢ-ꓓꓴ-ꓗꓷ ꓐꓴ ꓙꓵꓽ ꓧꓶꓽ ꓔꓯ ꓤ ꓟꓳ꓾ ꓐꓯˍ ꓟ ꓥꓳ꓾ ꓐꓯ ꓖꓶˍ ꓡꓳ꓿
40016012	ꓖꓳ ꓡꓱ ꓠꓬ ꓑ ꓑ ꓙꓵꓽ ꓧꓶꓽ ꓔꓯ ꓤ ꓟꓳ꓾ ꓐꓯˍ ꓟ ꓟꓽ ꓥ ꓥ꓾ ꓒ-ꓡꓲ-ꓢꓷ ꓐꓴˍ ꓐꓰ ꓢ-ꓓꓴ-ꓗꓷ ꓐꓴ ꓟꓸ ꓟꓲꓽ ꓔꓯ ꓤ ꓟꓳ꓾ ꓐꓯˍ ꓟ ꓥ ꓟ ꓔꓯ ꓬꓲ ꓪꓽ ꓙ ꓜꓲꓼ ꓡꓰˍ ꓡꓳ꓿
40016013	ꓢꓲ-ꓢ-ꓡꓰ ꓒꓲ-ꓡꓲ-ꓒꓲ ꓟꓵꓽ ꓗꓪ ꓛꓲ ꓬꓰ ꓕꓯ꓾ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓡ-ꓞꓳ-ꓮ-ꓐꓲ ꓥꓪ ꓮꓽ ꓟ ꓥ ꓟ ꓢꓴꓻ ꓮ ꓡꓲ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40016014	ꓖꓳ ꓕꓯ ꓬꓲ ꓪꓽ ꓡꓰ꓾ ꓠꓴ ꓠꓬ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓥꓳ꓾ ꓐꓯ ꓢꓴ ꓕꓲ ꓐꓱ ꓙꓳˍ ꓡꓳ꓿ ꓬꓲ-ꓡꓲ-ꓬ ꓥ ꓡꓳ꓾ ꓥ ꓠꓬ ꓬꓰ-ꓡꓲ-ꓟꓲ ꓥꓳ꓾ ꓥ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓗꓪ ꓟ ꓕꓲ ꓣꓳ ꓥꓳ꓾ ꓐꓯ ꓢꓴˍ ꓟꓲ ꓕꓲ ꓐꓱ ꓙꓳˍ ꓡꓳ꓾ ꓐꓯ ꓖꓶˍ ꓡꓳ꓿
40016015	ꓬꓲ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓮꓽ ꓟ ꓥ ꓟ ꓠꓴ ꓪꓽ ꓡꓲꓸꓽ꓾ ꓮ ꓡꓲ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40016016	ꓢꓲ-ꓟꓴ ꓒꓲ-ꓕꓱ ꓡꓰ ꓒꓳꓹ ꓖꓶ ꓢꓲ꓾ ꓠꓴ ꓠꓽ ꓙꓲ-ꓢꓴ ꓖꓳ ꓕꓲ ꓣꓳ ꓟ ꓥꓳ꓿ ꓢꓯꓸ ꓔꓬ ꓟ ꓪꓴ-ꓢ ꓬꓲ ꓮ ꓐꓲ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40016017	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ ꓬꓲ ꓔꓯ꓾ ꓬꓳ-ꓠ ꓬꓲ ꓤ ꓢꓲ-ꓟꓴꓳ꓾ ꓠꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ ꓡ ꓞꓳ ꓡꓰ ꓠꓴ ꓔꓯ ꓟꓳꓸ ꓖꓶˍ ꓟ ꓟꓽ ꓥ꓾ ꓟꓴꓽ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓡꓰ ꓟꓳꓸ ꓖꓶˍ ꓟ ꓥ ꓡꓳ꓿
40016018	ꓥꓪ ꓝꓮꓲ ꓠꓴ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓠꓽ ꓒꓲ-ꓕꓱ ꓥꓳ꓿ ꓡꓳ ꓓꓰ ꓕꓱ ꓟ ꓕꓯꓽ ꓢꓲ ꓗꓪ ꓥꓪ ꓘꓴ ꓜꓲ ꓞꓳ ꓥꓪ ꓜꓶ ꓔ ꓬꓰˍ ꓥꓳ꓿ ꓫꓵꓻ ꓓꓴꓽ ꓬꓲ ꓪꓽ ꓠꓬꓲˍ ꓟ ꓡꓰ ꓥꓪ ꓘꓴ ꓜꓲ ꓞꓳ ꓔꓯ ꓧꓪꓸ ꓡꓰ ꓟꓽ ꓘꓴꓻ꓿
40016019	ꓥꓪ ꓠꓬ ꓟꓴꓽ ꓗꓪ ꓗꓴꓷꓼ ꓜꓳꓺ ꓜꓴꓻ ꓠꓴ ꓔꓯ ꓖꓶˍ ꓥꓳ꓿ ꓟꓲ ꓠꓯ ꓗꓪ ꓠꓴꓻ ꓡꓰ ꓞꓳꓹ ꓔ ꓟ ꓮꓸ ꓫꓵ ꓥ ꓟꓲ ꓟꓴꓽ ꓗꓪ ꓗꓪˍ ꓟꓲ ꓞꓳꓹ ꓔ ꓥꓳ꓿ ꓟꓲ ꓠꓯ ꓗꓪ ꓠꓴ ꓡꓰ ꓩꓴ ꓗꓷˍ ꓟ ꓮꓸ ꓫꓵ ꓥ ꓟꓲ꓾ ꓟꓴꓽ ꓗꓪ ꓗꓪˍ ꓟꓲ ꓩꓴ ꓗꓷˍ ꓥꓳ꓾ ꓐꓯ ꓖꓶˍ ꓡꓳ꓿
40016020	ꓖꓳ ꓡꓱ ꓢꓲ ꓬꓲ ꓠꓬ ꓙꓲ-ꓢꓴ ꓖꓳ ꓕꓲ ꓣꓳ ꓥ ꓟ꓾ ꓮꓽ ꓟ ꓔꓯˍ ꓟꓲ ꓟꓽ ꓐꓯ ꓖꓶ ꓠꓹ ꓟ꓾ ꓬꓲ ꓡꓰ ꓛꓳꓽ ꓒꓯꓹ ꓐꓴ ꓔꓯ ꓙꓳ ꓗꓽ ꓖꓶˍ ꓡꓳ꓿
40016021	ꓖꓳ ꓕꓲ ꓝꓲꓸ ꓕ ꓑꓳꓸ ꓬꓰ-ꓢꓴ ꓡꓰ꓾ ꓬꓲ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓙꓰ ꓢꓲ꓾ ꓞꓳ ꓪꓴꓽ ꓞꓳ ꓔꓲ ꓐꓴˍ ꓐꓰ ꓔꓲ ꓒ ꓪꓴꓸ ꓓꓵ ꓣꓱ ꓢꓴˍ ꓐꓰ꓾ ꓙꓵꓽ ꓗ ꓟꓸ ꓒ ꓐꓴ ꓡꓯꓼ ꓒꓯꓹ ꓗꓪ ꓫ ꓙꓵˍ ꓟ ꓮꓽ ꓟꓬꓹ ꓜꓲꓽ ꓠ ꓗꓹ ꓟ ꓐꓰ꓾ ꓢꓰꓼ ꓗꓷˍ ꓟˍ ꓟꓲ ꓔꓳꓹ ꓜꓳꓽ ꓢꓲ꓾ ꓢꓽ ꓠꓬꓲ ꓕꓲ ꓠꓬꓲ ꓗꓪ ꓢꓯꓸ ꓬꓲꓼ ꓡ ꓠ ꓗꓹ ꓟ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓐꓯ ꓟꓳꓸ ꓖꓶ ꓪꓴꓸ ꓔꓴˍ ꓡꓳ꓿
40016022	ꓖꓳ ꓕꓯ ꓒꓲ-ꓕꓱ ꓡꓰ ꓬꓲ ꓔꓯ ꓧꓳꓽ ꓓꓳ ꓙꓰ ꓢꓲ꓾ ꓢꓲ ꓒꓽꓳ꓾ ꓮ ꓡꓲ ꓥ ꓟꓲ ꓠꓴ ꓔꓯ ꓖꓳ ꓡꓱ ꓕꓽ ꓗꓷ ꓡꓰ ꓝꓲ꓾ ꓐꓯˍ ꓡꓳ꓿
40016023	ꓬꓰ-ꓢꓴ ꓠꓬ ꓔꓲꓹ ꓒꓳꓹ ꓢꓲ ꓒꓲ-ꓕꓱ ꓔꓯ꓾ ꓢ-ꓓꓯꓳ꓾ ꓠꓴ ꓥꓪ ꓗꓸ ꓠꓯ ꓢꓲ ꓗꓪ ꓙꓰ꓿ ꓠꓴ ꓠꓽ ꓥꓪ ꓛꓲ ꓕꓲꓽ ꓓꓴ ꓕꓲ ꓟ ꓥ ꓡꓳ꓿ ꓠꓴ ꓓꓵꓽ ꓙꓽˍ ꓟ ꓠꓬ ꓪꓴ-ꓢ ꓠꓲꓹ ꓡꓶꓽ ꓔꓯ ꓟꓽ ꓧꓳꓹ꓿ ꓠꓴ ꓠꓽ ꓞꓳ ꓤ ꓓꓵꓽ ꓙ ꓚꓱꓹ ꓗꓪˍ ꓡꓰꓽ ꓓꓵꓽ ꓙ ꓔꓬ ꓐꓷ꓾ ꓐꓯ ꓖꓶˍ ꓡꓳ꓿
40016024	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓮꓽ ꓟ ꓥꓪ ꓔꓯ ꓛꓳ ꓠꓲ ꓫꓵˍ ꓠꓬ꓾ ꓬꓲ ꓚꓲꓸ ꓛꓬ ꓔꓯ ꓟꓽ ꓗꓹ ꓐꓽ ꓐ ꓬꓲ ꓡꓯꓼ ꓐꓳ ꓔꓶꓸ ꓓꓴ ꓑꓱꓸ ꓔ ꓢꓲ ꓥꓪ ꓔꓯ ꓛꓳ ꓡ ꓠꓯꓹ ꓡꓳ꓿
40016025	ꓮ ꓟˍ ꓟꓲ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓔꓯ ꓗꓹ ꓐꓽ ꓢꓴ ꓠꓬ ꓬꓲ ꓢꓯꓼ ꓟꓬ ꓒꓲꓼ ꓬꓰˍ ꓥꓳ꓿ ꓥꓪ ꓐꓱ ꓶ ꓬꓲ ꓢꓯꓼ ꓟꓬ ꓔꓯ ꓟꓽ ꓗꓹ ꓐꓽ ꓢꓴ ꓠꓽ ꓬꓲ ꓢꓯꓼ ꓟꓬ ꓧꓪ ꓟꓶˍ ꓥꓳ꓿
40016026	ꓞꓳ ꓤ ꓠꓬ ꓟꓵꓽ ꓗꓳꓹ ꓓꓵ ꓓꓵ ꓮꓽ ꓙꓵ ꓡꓱꓸꓼ ꓒꓳꓹ ꓟꓶˍ ꓟꓲ꓾ ꓚꓲꓸ ꓛꓬ ꓢꓯꓼ ꓟꓬ ꓑ ꓗꓷ ꓠꓬ ꓮꓸ ꓫꓵ ꓙꓲ ꓖꓴ ꓟꓶˍ ꓥꓳ ꓪ? ꓞꓳ ꓤ ꓠꓬ ꓮꓸ ꓫꓵ ꓡꓰ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓑ ꓟꓶ ꓓ ꓢꓰ?
40016027	ꓡ-ꓞꓳ-ꓮ-ꓐꓲ ꓠꓬ ꓬꓲ ꓐꓹ ꓐ ꓐꓬꓱꓼ ꓡꓱꓼ ꓡꓱ ꓟ ꓠꓯꓸꓼ ꓗꓪ꓾ ꓟꓴꓽ ꓗꓪ ꓝꓲ ꓓꓴ ꓐꓴˍ ꓐꓰ ꓬꓯꓼ ꓡ ꓥꓳ꓿ ꓖꓳ ꓕꓯ ꓮꓽ ꓟ ꓔꓯˍ ꓟꓲ ꓬꓲ ꓬꓰ ꓗꓷ ꓟ ꓟꓬꓱꓽ ꓔꓯ ꓛꓳ ꓢꓲ ꓬꓲ ꓔꓯ ꓚꓱꓹ ꓖꓶˍ ꓥꓳ꓿
40016028	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓗꓪ ꓦꓰꓼ ꓞ ꓢꓴ ꓕꓲ ꓐꓱ ꓠꓬ꓾ ꓡ-ꓞꓳ-ꓮ-ꓐꓲ ꓬꓲ ꓗꓴꓷꓼ ꓠꓯꓸꓼ ꓗꓪ ꓡꓻˍ ꓟ ꓔꓯ ꓟꓽ ꓟꓳ ꓕ ꓑꓳ꓾ ꓮ ꓡꓲ ꓥ ꓟꓲ ꓟꓽ ꓫꓵꓻ꓾ ꓐꓯ ꓖꓶˍ ꓡꓳ꓿
40017001	ꓛꓳꓼ ꓠꓬꓲ ꓗꓳꓸ ꓗꓷ ꓠꓬ꓾ ꓬꓰ-ꓢꓴ ꓠꓽ ꓒꓲ-ꓕꓱˍ ꓐꓰ ꓬ-ꓗꓴˍ ꓐꓰ ꓬ-ꓗꓴ ꓬꓲ ꓠꓬꓲ ꓤꓽ ꓬꓳ-ꓦ ꓔꓯˍ ꓡꓰꓽ ꓧꓳꓽ ꓔ ꓢꓲ꓾ ꓟꓴˍ ꓟ ꓪꓽ ꓚꓲ ꓕꓲꓽ ꓚꓲ ꓗꓪ ꓓꓯ ꓙꓰˍ ꓡꓳ꓿
40017002	ꓖꓳ ꓗꓪ ꓬꓰ-ꓢꓴ ꓠꓬ ꓬꓲ ꓪꓽ ꓟꓳꓻ ꓟꓳˍ ꓡꓰꓽ ꓬꓲ ꓒꓬꓱꓽ ꓑꓶꓸ ꓡꓰ ꓢꓲ꓾ ꓬꓲ ꓒꓬꓱꓽ ꓟꓬ ꓠꓬ ꓟꓲꓽ ꓟꓲˍ ꓡꓰ ꓐꓰ ꓣꓳꓺ ꓡ ꓡꓳ꓿ ꓬꓲ ꓐꓵꓻ ꓞꓶꓽˍ ꓟꓲ ꓠꓬꓲ ꓟꓳꓻ ꓓꓴ ꓡꓰ ꓐꓰ ꓒꓴꓻ ꓛꓹ ꓛ ꓗꓷ ꓡꓰꓳ꓿
40017003	ꓖꓳ ꓕꓯ ꓟꓳ-ꓫꓲˍ ꓐꓰ ꓬꓲ-ꓡꓲ-ꓬˍ ꓟꓲ ꓡ ꓢꓲ꓾ ꓬꓰ-ꓢꓴˍ ꓐꓰ ꓫꓸ ꓕꓱ ꓡꓯꓽ ꓘꓳ ꓔꓬ ꓟ ꓔꓯ ꓛꓳꓽ ꓒꓯꓹ ꓖꓳ ꓢ ꓣꓳ ꓟꓳꓻˍ ꓡꓳ꓿
40017004	ꓒꓲ-ꓕꓱ ꓡꓰ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓕꓱ ꓗꓪ ꓔꓬ ꓠꓬ ꓣꓳꓽ ꓐꓱ ꓶ ꓙꓲꓻˍ ꓡꓳ꓿ ꓠꓴ ꓠꓲꓹ ꓫꓵˍ ꓠꓬ ꓥꓪ ꓡꓰ ꓕꓱ ꓗꓪ ꓦꓲ ꓐꓱ ꓢ ꓟ ꓫꓬˍ ꓥꓳ꓿ ꓠꓴ ꓐꓱ ꓶ ꓕꓲ ꓟ꓾ ꓟꓳ-ꓫꓲ ꓐꓱ ꓶ ꓕꓲ ꓟ꓾ ꓬꓲ-ꓡꓲ-ꓬ ꓐꓱ ꓶ ꓕꓲ ꓟ ꓫꓬˍ ꓥꓳ꓾ ꓐꓯˍ ꓡꓳ꓿
40017005	ꓒꓲ-ꓕꓱ ꓖꓳ ꓡꓱ ꓐꓯ ꓔꓬ ꓢꓰꓽ ꓕꓯ꓾ ꓐꓬꓱꓼ ꓡꓱꓼ ꓟ ꓟꓴ ꓗꓴꓸ ꓕꓲ ꓘꓴꓸ ꓡꓰ ꓬꓲ ꓪꓽ ꓔꓯ ꓛꓸ ꓡꓰ ꓢꓲ꓾ ꓟꓴ ꓗꓴꓸ ꓠꓯꓸꓼ ꓗꓪ ꓐꓰ ꓢꓯꓼ ꓕꓲ ꓟ ꓓꓳ ꓡ ꓢꓲ ꓠꓬꓲ꓾ ꓕꓱ ꓟ ꓠꓬ ꓥꓪ ꓠꓲꓹ ꓠꓵˍ ꓟ ꓐꓰ ꓥꓪ ꓠꓲꓹ ꓒꓴˍ ꓟ ꓮ ꓐꓲ ꓥ ꓡꓳ꓿ ꓠꓴ ꓪꓽ ꓬꓲ ꓔꓯ ꓠ ꓠꓹ꓾ ꓐꓯˍ ꓡꓳ꓿
40017006	ꓢꓯꓼ ꓕꓱ ꓟ ꓔꓯ ꓛꓳꓽ ꓒꓯꓹ ꓐꓴ ꓑ ꓙꓽ ꓗꓷ ꓠꓬ ꓙꓳꓺ ꓠꓬꓲ ꓛꓱꓽ ꓠꓬꓲ ꓟꓲ ꓛꓬ ꓗꓪ ꓟꓳꓼ ꓡꓰˍ ꓡꓳ꓿
40017007	ꓖꓳ ꓕꓯ ꓬꓰ-ꓢꓴ ꓡ ꓢꓲ ꓬꓲ ꓪꓽ ꓔꓯ ꓫꓱꓹ ꓢꓲ ꓠꓬꓲ꓾ ꓔꓴ ꓡꓯ꓾ ꓕꓽ ꓙꓳꓺ꓾ ꓐꓯ ꓖꓶˍ ꓡꓳ꓿
40017008	ꓖꓳ ꓕꓯ ꓬꓲ ꓪꓽ ꓡꓳꓸ ꓠꓬꓲ ꓠꓬ꓾ ꓬꓰ-ꓢꓴ ꓬꓲ ꓕꓲ ꓣꓳ ꓔꓯˍ ꓡꓰ ꓟꓽ ꓥ ꓠꓬ꓾ ꓠꓱꓸ ꓐꓯꓼ ꓮꓽ ꓟ ꓔꓯˍ ꓟꓲ ꓟꓽ ꓟꓳ꓿
40017009	ꓪꓽ ꓚꓲ ꓗꓪ ꓐꓰ ꓬꓲ ꓪꓽ ꓬꓯꓼ ꓡ ꓔꓬ ꓕꓯ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓡ-ꓞꓳ-ꓮ-ꓐꓲ ꓫꓵꓻ ꓢꓲ ꓟꓽ ꓢꓯꓸ ꓬꓲꓼ ꓡ ꓕ ꓑꓳ꓾ ꓠꓴ ꓪꓽ ꓡꓳꓸ ꓟꓳꓻˍ ꓟ ꓮꓽ ꓟ ꓔꓯˍ ꓟꓲ ꓕꓽ ꓐꓯ ꓖꓶ꓾ ꓐꓰ ꓕꓵꓼ ꓪꓽ ꓖꓶˍ ꓡꓳ꓿
40017010	ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓙꓵꓽ ꓗ ꓟꓸ ꓒ ꓐꓴ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓬꓲ-ꓡꓲ-ꓬ ꓧꓶꓸ ꓕꓯ ꓡ ꓠ ꓗꓹ ꓡꓳ꓾ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾
40017011	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓬꓲ-ꓡꓲ-ꓬ ꓠꓽ ꓚꓵ ꓚꓵ ꓡ ꓢꓲ ꓮꓽ ꓙꓵ ꓡꓱꓸꓼ ꓫꓬꓹ ꓔꓶ ꓖꓶˍ ꓥꓳ꓿
40017012	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ-ꓡꓲ-ꓬ ꓠꓬ ꓡ ꓗꓷꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓬꓲ ꓔꓯ ꓟꓽ ꓢꓷ꓿ ꓬꓲ ꓪꓽ ꓬꓲ ꓔꓯ ꓮ ꓡꓲ ꓬꓰ ꓠꓲꓹ ꓫꓵˍ ꓠꓬ ꓖꓳ ꓡꓱ ꓬꓰ ꓖꓶꓽ ꓗꓷꓳ꓿ ꓖꓳ ꓟ ꓡꓰ ꓐꓰ ꓡ-ꓞꓳ-ꓮ-ꓐꓲˍ ꓟꓲ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓫꓸ ꓙꓵ ꓠ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40017013	ꓖꓳ ꓕꓯ ꓬꓰ-ꓢꓴ ꓠꓽ ꓖꓳ ꓓꓱ ꓔꓲꓹ ꓢꓴ ꓬꓳ-ꓦ ꓔꓯ ꓖꓴ ꓢꓲ ꓐꓯ ꓔꓬ ꓟ ꓔꓯ ꓛꓳꓽ ꓒꓯꓹ ꓐꓴ ꓙꓽ ꓜꓲꓼ ꓡꓰˍ ꓡꓳ꓿
40017014	ꓞꓳ ꓜꓴꓻ ꓔꓬ ꓗꓪ ꓬꓲ ꓪꓽ ꓛꓲ ꓬꓰ ꓠꓬ꓾ ꓡ ꓞꓳ ꓕꓲ ꓣꓳ ꓬꓰ-ꓢꓴ ꓔꓯ ꓡ ꓢꓲ꓾ ꓬꓲ ꓟꓲ ꓕꓯ ꓗꓪ ꓛꓲ ꓝꓲꓸ ꓖꓶꓽ ꓢꓲ ꓠꓬꓲ꓾
40017015	ꓢꓲ ꓒꓽꓳ꓾ ꓥꓪ ꓮ ꓐꓲ ꓔꓯ ꓫꓱ ꓤ ꓙ ꓡꓯ꓿ ꓬꓲ ꓠꓬ ꓚꓵꓹ ꓠꓻ ꓠꓻ ꓠꓬꓲ ꓮꓽ ꓘꓶ ꓫꓸ ꓙꓵ ꓔꓬ ꓡꓳ꓿ ꓬꓲ ꓠꓽ ꓮꓸ ꓔꓳꓸ ꓗꓪˍ ꓟꓲ꓾ ꓬꓲꓻ ꓙꓬ ꓗꓪˍ ꓟꓲ꓾ ꓮ ꓕꓯꓽ ꓟꓶ ꓕꓯ ꓓꓳꓽ ꓡꓰˍ ꓡꓳ꓿
40017016	ꓥꓪ ꓡꓰ ꓬꓲ ꓔꓯ ꓠꓴ ꓛꓳꓽ ꓒꓯꓹ ꓐꓴ ꓔꓬ ꓗꓪ ꓧꓳꓽ ꓔꓯꓹ ꓡ ꓥ ꓟꓲ꓾ ꓬꓲ ꓪꓽ ꓠꓬ ꓬꓲ ꓔꓯ ꓫꓬꓹ ꓓ ꓡꓰ ꓟꓽ ꓐ ꓡ ꓐꓷ꓾ ꓐꓯˍ ꓡꓳ꓿
40017017	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓙꓵꓻ ꓠꓲꓹ ꓟꓽ ꓙꓳ ꓟ ꓐꓰ ꓓꓵꓽ ꓙ ꓧꓶꓸ ꓙꓰ ꓟ ꓕꓲ ꓤꓶ ꓢꓴꓳ꓾ ꓠꓴ ꓪꓽˍ ꓐꓰ ꓥꓪ ꓮ ꓡꓲ ꓟꓶ ꓛꓲ ꓔꓬ ꓠꓯꓹ ꓡ? ꓠꓴ ꓪꓽ ꓔꓯ ꓥꓪ ꓮ ꓡꓲ ꓟꓶ ꓛꓲ ꓜꓲꓽ ꓖꓶ ꓠꓯꓹ ꓡ? ꓠꓴ ꓤ ꓔꓯ ꓕꓻ ꓥꓪ ꓔꓬ ꓗꓪ ꓧꓳꓽ ꓔꓯꓹ ꓡꓯ꓾ ꓐꓯ ꓖꓶˍ ꓡꓳ꓿
40017018	ꓖꓳ ꓕꓯ ꓬꓰ-ꓢꓴ ꓡꓰ ꓠꓲꓽ ꓔꓯ ꓕꓼ ꓗꓷ ꓠꓬ꓾ ꓠꓲꓽ ꓠꓽ ꓬꓲ ꓔꓯˍ ꓐꓰ ꓓꓳ ꓡ ꓢꓲ꓾ ꓖꓳ ꓕꓲ ꓑꓹ ꓗꓪ ꓐꓰ ꓤ ꓠꓱ ꓤ ꓠꓽ ꓓꓻ ꓡꓰꓳ꓿
40017019	ꓬꓲ ꓛꓳꓽ ꓒꓯꓹ ꓐꓴ ꓠꓬ ꓘꓳ ꓫꓱ ꓫꓱˍ ꓗꓪ ꓬꓰ-ꓢꓴ ꓔꓯ ꓡ ꓢꓲ꓾ ꓥꓪ ꓠꓴꓽ ꓠꓬ ꓮ ꓡꓲ ꓗꓹ ꓠꓬꓲ ꓠꓲꓽ ꓔꓯ ꓖꓼ ꓓꓳ ꓗꓷ ꓟꓽ ꓐ ꓡ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40017020	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓙꓵꓻ ꓠꓲꓹ ꓣꓳꓺˍ ꓠꓬꓲ ꓥ ꓡꓳ꓿ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓙꓵꓻ ꓠꓲꓹ ꓠꓬ ꓪꓳꓽ ꓒꓲ ꓫꓵꓸ ꓕꓲ ꓢꓶꓽ ꓪꓴꓻ ꓛꓲ ꓤꓽˍ ꓡꓰꓽ ꓙꓳˍ ꓟꓲ꓾ ꓪꓽ ꓚꓲ ꓕꓱ ꓕꓲ ꓚꓲ ꓔꓯ꓾ ꓖꓳ ꓗꓪ ꓙꓵꓺ ꓙꓰ꓾ ꓐꓯˍ ꓠꓬ꓾ ꓙꓵꓺ ꓙꓰˍ ꓥꓳ꓿ ꓖꓳ ꓡꓱ ꓠꓬ ꓠꓴ ꓪꓽ ꓬꓰ ꓟꓽ ꓐ ꓡ ꓟ ꓕꓲ ꓫꓵꓽˍ ꓟꓲ ꓟꓽ ꓙꓳ꓿
40017021	ꓕꓱ ꓡꓱ ꓫꓵꓽ ꓦ ꓠꓽ꓾ ꓜꓽ ꓓꓴ ꓚꓲꓸ ꓢꓲ ꓪꓽ ꓘꓴˍ ꓟ ꓗꓪ ꓐꓰ ꓟꓽ ꓥ ꓠꓬ ꓟꓽ ꓓꓳ ꓙꓰ꓾ ꓐꓯˍ ꓡꓳ꓿
40017022	ꓬꓲ ꓪꓽ ꓖ-ꓡꓲ-ꓡꓲ ꓗꓪ ꓔꓬ ꓢꓰ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓡ-ꓞꓳ-ꓮ-ꓐꓲ ꓔꓯ ꓠꓽ ꓞꓳ ꓤ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓿
40017023	ꓬꓲ ꓪꓽ ꓡꓰ ꓬꓲ ꓔꓯ ꓢꓰꓼ ꓗꓷ ꓢꓲ꓾ ꓢ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓬꓲ ꓢꓯꓸ ꓬꓲꓼ ꓡ ꓥꓳ꓾ ꓐꓯˍ ꓠꓬꓲ꓾ ꓛꓳꓽ ꓒꓯꓹ ꓐꓴ ꓠꓲꓹ ꓟ ꓮꓽ ꓘꓶꓸ ꓫꓸˍ ꓡꓳ꓿
40017024	ꓬꓲ ꓪꓽ ꓘ-ꓒꓱ-ꓠꓴ ꓡꓳ ꓒꓱ ꓗꓪ ꓛꓲ ꓬꓰ ꓕꓯ꓾ ꓢꓲꓽ ꓫꓬ ꓦꓲ ꓐꓱ ꓶ ꓝꓲꓸ ꓒꓴ ꓖꓼ ꓢꓴ ꓠꓬ ꓒꓲ-ꓕꓱ ꓔꓯ ꓡ ꓢꓲ꓾ ꓠꓴ ꓪꓽ ꓟꓸ ꓒ ꓠꓬ ꓢꓲꓽ ꓫꓬ ꓦꓲ ꓐꓱ ꓶ ꓝꓲꓸ ꓒꓴ ꓟꓽ ꓓꓳˍ ꓡ?꓾ ꓐꓯˍ ꓡꓳ꓿
40017025	ꓒꓲ-ꓕꓱ ꓡꓰ꓾ ꓓꓳꓺˍ ꓡꓳ꓾ ꓐꓯ ꓖꓶ ꓢꓲ ꓬꓲ ꓦꓲ ꓗꓪ ꓓꓵꓽ ꓡꓰ ꓠꓬ꓾ ꓬꓰ-ꓢꓴ ꓧꓶꓸ ꓕꓯ ꓬꓲ ꓔꓯ꓾ ꓢꓲ-ꓟꓴꓳ꓾ ꓠꓴ ꓮ ꓡꓲ ꓓꓵꓽ ꓙꓽˍ ꓡ? ꓟꓲ ꓠꓯ ꓗꓪ ꓟ ꓪ ꓔꓲ ꓠꓬ꓾ ꓝꓲꓸ ꓒꓴˍ ꓐꓰ ꓟꓵꓽ ꓒꓵꓽ ꓮꓽ ꓟ ꓔꓯ ꓧꓪꓺˍ ꓡ? ꓚꓲꓸ ꓛꓬ ꓤ ꓠꓱ ꓔꓯ ꓧꓪˍ ꓡ? ꓥ ꓠꓬ ꓠꓱꓸ ꓐꓯꓼ ꓢꓴ ꓔꓯ ꓧꓪꓺˍ ꓡ?꓾ ꓐꓯˍ ꓡꓳ꓿
40017026	ꓒꓲ-ꓕꓱ ꓡꓰ꓾ ꓠꓱꓸ ꓐꓯꓼ ꓢꓴ ꓔꓯ ꓧꓪˍ ꓡꓳ ꓐꓯˍ ꓕꓯ꓾ ꓬꓰ-ꓢꓴ ꓡꓰ ꓬꓲ ꓔꓯ꓾ ꓖꓳ ꓡꓱ ꓥ ꓠꓬ ꓤ ꓠꓱ ꓐꓴ ꓠꓽ ꓚꓳ ꓪꓴꓸ ꓥ ꓠꓬꓲ ꓝꓲꓸ ꓒꓴ ꓐꓶꓻ ꓟ ꓛꓵ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
40017027	ꓖꓳ ꓡꓱ ꓥ ꓟꓲ ꓒꓴ ꓝꓲꓸ ꓢꓴ ꓐꓴ ꓟꓽ ꓓꓵꓽ ꓙ ꓟꓬꓽ ꓡꓰ ꓠꓹ ꓟ꓾ ꓠꓴ ꓠꓬ ꓬꓲꓻ ꓡꓴꓽ ꓐꓱꓻ ꓗꓪ ꓥꓪꓸ ꓟꓬꓺ ꓬꓰ꓿ ꓬꓲ ꓪꓴꓸ ꓟꓬꓺ ꓟꓶˍ ꓟ ꓖꓳ ꓕꓲ ꓟ ꓣꓴ ꓢꓲ꓾ ꓬꓲ ꓟꓷꓽ ꓠꓷꓹ ꓦꓶꓹ ꓗꓷ ꓠꓬ ꓒꓴ ꓕꓲ ꓫꓱ-ꓘꓷ-ꓡꓷ ꓧꓪ ꓟꓶˍ ꓥꓳ꓿ ꓖꓳ ꓟ ꓔꓯꓹ ꓡ ꓢꓲ ꓠꓴˍ ꓐꓰ ꓥꓪ ꓐꓱ ꓶ ꓢꓲꓽ ꓫꓬ ꓦꓲ ꓝꓲꓸ ꓒꓴ ꓬꓲ ꓪꓽ ꓔꓯ ꓖꓶ꓾ ꓐꓯ ꓖꓶˍ ꓡꓳ꓿
40018001	ꓖꓳ ꓕꓲ ꓝꓲ ꓗꓪ ꓛꓳ ꓒꓯꓹ ꓐꓴ ꓠꓬ ꓬꓰ-ꓢꓴ ꓔꓯ ꓡ ꓢꓲ꓾ ꓟꓴꓽ ꓗꓪ ꓗꓴꓷꓼ ꓗꓪ ꓮꓸ ꓓꓲꓽ ꓪꓴꓽˍ ꓟ ꓮꓽ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40018002	ꓬꓰ-ꓢꓴ ꓠꓬ ꓤ ꓠꓱ ꓤ ꓕꓲ ꓣꓳ ꓔꓯ ꓘꓴ ꓔꓯꓹ ꓡ ꓢꓲ꓾ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓞꓹ ꓝꓲ ꓢꓲ ꓠꓬꓲ꓾
40018003	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓒꓳꓹ ꓬꓲꓼ ꓡ ꓢꓲ ꓤ ꓠꓱ ꓤˍ ꓡꓰ ꓐꓰ ꓟꓽ ꓒꓬꓱꓼ ꓡ ꓠꓬ꓾ ꓮ ꓡꓲ ꓥ ꓟꓲ ꓟꓴꓽ ꓗꓪ ꓗꓴꓷꓼ ꓗꓪ ꓠꓴ ꓪꓽ ꓓꓵꓽ ꓡꓰ ꓟꓽ ꓓ꓿
40018004	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ ꓤ ꓠꓱ ꓤ ꓕꓱ ꓟ ꓡꓰ ꓐꓰ ꓚꓲꓸ ꓛꓬ ꓔꓯ ꓱꓺ ꓡꓰ ꓝꓲ ꓢꓴ ꓠꓬ꓾ ꓟꓴꓽ ꓗꓪ ꓗꓴꓷꓼ ꓗꓪ ꓮꓸ ꓓꓲꓽ ꓪꓴꓽˍ ꓟ ꓒꓬꓱꓼ ꓡ ꓥꓳ꓿
40018005	ꓮꓽ ꓟˍ ꓟꓲ ꓥꓪ ꓟꓬꓱꓺ ꓗꓪ ꓐꓰ ꓕꓱ ꓡꓱ ꓫꓵꓽ ꓤ ꓠꓱ ꓤ ꓕꓲ ꓣꓳ ꓔꓯ ꓘꓳ ꓣꓴˍ ꓠꓬ ꓥꓪ ꓔꓯ ꓘꓳ ꓣꓴˍ ꓟ ꓥ ꓡꓳ꓿
40018006	ꓮ ꓟˍ ꓟꓲ ꓥꓪ ꓔꓯ ꓙꓵˍ ꓟ ꓤ ꓠꓱ ꓤ ꓕꓱ ꓟꓬ ꓗꓪ ꓟ ꓕꓲ ꓣꓳ ꓔꓯ ꓡꓱꓸ ꓗꓷ ꓝꓲˍ ꓠꓬ꓾ ꓬꓲ ꓗꓶꓸ ꓝꓲꓸ ꓗꓪ ꓡꓳꓺ ꓙꓱꓻ ꓓꓽ ꓟ ꓞꓳꓹ ꓔ ꓢꓲ꓾ ꓠꓯꓸˍ ꓟ ꓬꓲꓻ ꓡꓴꓽ ꓐꓱꓻ ꓗꓪ ꓔꓲꓹ ꓫꓵꓻ ꓝꓲˍ ꓟ ꓠꓬ ꓬꓲ ꓐꓱ ꓶ ꓟꓬꓽ ꓠꓬꓲ ꓙꓲꓻˍ ꓡꓳ꓿
40018007	ꓞꓳ ꓤ ꓔꓯ ꓡꓱꓸ ꓙꓰ ꓝꓲˍ ꓟ ꓟꓲ ꓠꓯ ꓕꓱ ꓟ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓡꓱꓸ ꓙꓰˍ ꓟ ꓬꓲ ꓑꓶꓸ ꓠꓽ ꓟꓽ ꓙꓳ ꓟꓽ ꓗꓷ ꓡꓰ꓿ ꓖꓳ ꓡꓱ ꓥ ꓟꓲ ꓢꓴ ꓔꓯ ꓡꓱꓸ ꓙꓰ ꓝꓲ ꓢꓴ ꓖꓳ ꓕꓲ ꓣꓳ ꓠꓽ ꓟꓬꓽ ꓠꓬꓲ ꓫꓸ ꓙꓵˍ ꓥꓳ꓿
40018008	ꓠꓴ ꓡꓯ ꓒꓯꓹ꓾ ꓥ ꓠꓬ ꓛꓲ ꓒꓯꓹ ꓡꓰ ꓠꓴ ꓔꓯ ꓡꓱꓸ ꓙꓰ ꓝꓲˍ ꓠꓬ꓾ ꓓꓶꓺ ꓡꓳꓺ ꓗꓷ꓿ ꓢꓯꓼ ꓟꓬ ꓗꓪ ꓡꓯ ꓓꓴꓽ ꓓꓴ ꓟꓴ꓾ ꓥ ꓠꓬ ꓛꓲ ꓓꓴꓽ ꓓꓴ ꓟꓴ ꓓꓵꓽ ꓡꓰˍ ꓟ ꓠꓽ꓾ ꓠꓴ ꓡꓯꓼ ꓒꓯꓹ ꓠꓬꓲꓽ ꓐ ꓡꓱꓸꓼ꓾ ꓥ ꓠꓬ ꓛꓲ ꓒꓯꓹ ꓠꓬꓲꓽ ꓐ ꓡꓱꓸꓼ ꓠꓳꓽ ꓞ ꓢꓲ ꓕꓲ ꓞꓲꓼ ꓕꓲ ꓑ ꓟ ꓮꓸ ꓔꓳ ꓗꓪ ꓡꓳꓺ ꓧꓳ ꓗꓷˍ ꓟ ꓢꓶꓸ ꓟ ꓞꓲ ꓙꓲꓻˍ ꓡꓳ꓿
40018009	ꓠꓴ ꓟꓬ ꓢꓶ ꓕꓲ ꓐꓽ ꓡꓰ ꓠꓴ ꓔꓯ ꓡꓱꓸ ꓗꓷ ꓝꓲˍ ꓠꓬ꓾ ꓗꓳꓸ ꓡꓳꓺ ꓗꓷ꓿ ꓮ ꓡꓲꓳ ꓐꓯ ꓠꓬ ꓠꓴ ꓟꓬ ꓔꓲꓸ ꓔꓲꓸ ꓟꓴ ꓢꓯꓼ ꓟꓬ ꓗꓪ ꓓꓵꓽ ꓡꓰˍ ꓟ ꓠꓽ꓾ ꓟꓬ ꓢꓶꓽ ꓠꓬꓲꓽ ꓐ ꓡꓱꓸꓼ ꓠꓳꓽ ꓞꓹ ꓢꓲ ꓛꓬꓼ ꓟꓵꓽ ꓮꓸ ꓔꓳꓸ ꓗꓪ ꓡꓳ ꓧꓳꓽ ꓗꓷˍ ꓟ ꓢꓶꓸ ꓟꓽ ꓞꓲ ꓙꓲꓻˍ ꓡꓳ꓿
40018010	ꓤ ꓟꓳ꓾ ꓤ ꓠꓱ ꓤ ꓕꓱ ꓟꓬ ꓗꓪ ꓟ ꓕꓲ ꓣꓳ ꓔꓯ ꓠꓴ ꓪꓽ ꓟꓳꓻ ꓟꓽ ꓟꓵ ꓕꓽ ꓬꓰ꓿ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓔꓬ ꓟ ꓬꓲ ꓪꓽ ꓝꓲ ꓓꓴ ꓠꓬ꓾ ꓮ ꓕꓯꓽˍ ꓟꓲ ꓟꓴꓽ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐ ꓬꓲ ꓒꓬꓱꓽ ꓔꓯ ꓟꓳꓻˍ ꓡꓳ꓿
40018011	[ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓠꓽ ꓒꓲꓼ ꓬꓰˍ ꓟ ꓡ ꓞꓳ ꓔꓯ ꓚꓬꓴˍ ꓐꓰ ꓡꓻ ꓟ ꓥ ꓡꓳ꓿]
40018012	ꓠꓴ ꓪꓽ ꓮ ꓡꓲ ꓓꓵꓽ ꓙꓽˍ ꓡ? ꓡ ꓞꓳ ꓕꓲ ꓣꓳ ꓠꓬ ꓮ ꓣꓳ ꓕꓲ ꓦꓬꓻ ꓙꓳ ꓢꓲ ꓕꓲ ꓟ ꓪꓴꓸ ꓙꓰ ꓠꓬ꓾ ꓬꓲ ꓠꓬ ꓗꓴ ꓞꓲ ꓗꓴ ꓟ ꓔꓯ ꓪꓽ ꓚꓲ ꓗꓪ ꓗꓶ ꓔ ꓬꓰ ꓢꓲ꓾ ꓒꓲꓼ ꓬꓰ ꓟ ꓖꓳ ꓕꓲ ꓟ ꓔꓯ ꓧꓪ ꓙꓰˍ ꓡꓳ꓾ ꓟꓽ ꓥ ꓡ?
40018013	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓧꓪ ꓟꓶ ꓗꓷ ꓐꓷˍ ꓠꓬ꓾ ꓬꓲ ꓠꓽ ꓮ ꓣꓳ ꓕꓱ ꓕꓲ ꓟ ꓑꓶꓸ ꓓꓴ ꓗꓹ ꓛꓲˍ ꓟ ꓠꓬ꓾ ꓟꓽ ꓪꓴꓸ ꓙꓰ ꓟ ꓖꓳ ꓗꓴ ꓞꓲ ꓗꓴ ꓟ ꓑꓶꓸ ꓓꓴ ꓗꓹ ꓛꓲˍ ꓟ ꓢꓶꓸ ꓟꓽ ꓞꓲ ꓗꓹ ꓛꓲˍ ꓥꓳ꓿
40018014	ꓖꓳ ꓟ ꓡꓰ ꓐꓰ ꓤ ꓠꓱ ꓤ ꓕꓱ ꓟꓬ ꓗꓪ ꓟ ꓕꓲ ꓣꓳ ꓬꓲ ꓢꓯꓼ ꓟꓬ ꓒꓲꓼ ꓬꓰ ꓠꓹ ꓟ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐ ꓠꓲꓹ ꓡꓶꓽ ꓟꓽ ꓥ꓿
40018015	ꓠꓴ ꓬꓲꓼ ꓠꓴ ꓠꓬꓲ ꓕꓲ ꓣꓳ ꓡꓰ ꓠꓴ ꓔꓯ ꓛꓬ ꓡ ꓠꓬ꓾ ꓠꓴ ꓙꓰ ꓢꓲ ꓠꓴ ꓪꓽ ꓠꓬꓲꓽ ꓣꓳ ꓔꓵꓸꓼ ꓔꓬ ꓗꓪ ꓬꓲ ꓝꓴꓲ ꓖꓴ ꓟꓳꓸ ꓖꓶ꓿ ꓬꓲ ꓠꓴ ꓔꓯ ꓠ ꓠꓹˍ ꓕꓯ ꓠꓽ꓾ ꓠꓴ ꓬꓲꓼ ꓠꓴ ꓠꓬꓲ ꓔꓯ ꓠꓴ ꓘꓶꓸ ꓟꓶˍ ꓟ ꓥ ꓡꓳ꓿
40018016	ꓬꓲ ꓟꓽ ꓠ ꓡꓳꓹ ꓕꓯ ꓠꓽ꓾ ꓢꓷꓸ ꓙ ꓟꓳꓻ ꓙ ꓢꓴ ꓠꓬꓲꓽ ꓢ ꓣꓳ ꓐꓯ ꓘꓶꓽ ꓗꓪ ꓐꓰ꓾ ꓮ ꓡꓲ ꓕꓲ ꓘꓶˍ ꓟꓲ ꓕꓶꓻ ꓡꓰ ꓝꓲ ꓠꓹ ꓟ꓾ ꓠꓴ ꓡꓰ ꓠꓱꓸ ꓐꓯꓼ ꓕꓲ ꓠꓬꓲꓽ ꓣꓳ ꓧꓳꓽ ꓙꓰ꓿
40018017	ꓬꓲ ꓪꓽ ꓘꓶꓸ ꓘꓶꓽ ꓔꓯˍ ꓟꓲ ꓟꓽ ꓘꓳ ꓣꓴ ꓠꓬ꓾ ꓘꓴ ꓜꓲ ꓞꓳ ꓔꓯ ꓐꓯ ꓖꓶ꓿ ꓘꓴ ꓜꓲ ꓞꓳ ꓐꓯ ꓘꓶꓽ ꓔꓯˍ ꓟꓲ ꓟꓽ ꓘꓳ ꓣꓴ ꓐꓷˍ ꓠꓬ꓾ ꓬꓲ ꓔꓯ ꓐꓶꓽ ꓞꓳˍ ꓐꓰ ꓝꓲꓸ ꓫ ꓢꓴ ꓡꓰ ꓐꓰ ꓚꓬꓹ ꓗꓷ꓿
40018018	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓟꓲ ꓠꓯ ꓗꓪ ꓠꓴ ꓪꓽ ꓡꓰ ꓞꓳꓹ ꓔ ꓟ ꓔꓯ ꓠꓬ ꓟꓴꓽ ꓗꓪ ꓗꓪˍ ꓟꓲ ꓞꓳꓹ ꓔ ꓥꓳ꓿ ꓟꓲ ꓠꓯ ꓗꓪ ꓠꓴ ꓪꓽ ꓡꓰ ꓩꓴ ꓗꓷˍ ꓟ ꓔꓯ ꓠꓬ ꓟꓴꓽ ꓗꓪ ꓗꓪˍ ꓟꓲ ꓩꓴ ꓗꓷˍ ꓥꓳ꓿
40018019	ꓥꓪ ꓝꓮꓲ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓟꓲ ꓠꓯ ꓗꓪ ꓡ ꓞꓳ ꓠꓬꓲꓽ ꓣꓳ ꓮꓸ ꓫꓵ ꓓꓰꓽˍ ꓟꓲ꓾ ꓠꓴ ꓪꓽ ꓕꓲ ꓠꓲꓹ ꓟˍ ꓡꓰꓽ ꓥ ꓕꓯ ꓠꓽ꓾ ꓟꓴꓽ ꓗꓪ ꓗꓪ ꓟ ꓥꓪ ꓐꓹ ꓐ ꓡꓰ ꓠꓴ ꓪꓽ ꓐꓱ ꓶ ꓒꓬꓱꓼ ꓡ ꓝꓲˍ ꓥꓳ꓿
40018020	ꓮ ꓡꓲꓳ ꓐꓯ ꓠꓬ ꓮ ꓡꓲ ꓗꓪˍ ꓟꓲ꓾ ꓡ ꓞꓳ ꓠꓬꓲꓽ ꓢ ꓣꓳ ꓥꓪ ꓟꓬꓱꓺ ꓗꓪ ꓐꓰ ꓜꓲꓼ ꓡꓯꓽ ꓘꓳˍ ꓠꓬ꓾ ꓥꓪˍ ꓟꓲ ꓬꓲ ꓪꓽ ꓗꓳ ꓡꓳ ꓗꓪ ꓔꓬ ꓡꓳ꓾ ꓐꓯˍ ꓡꓳ꓿
40018021	ꓖꓳ ꓗꓸ ꓠꓯꓸ ꓒꓲ-ꓕꓱ ꓠꓬ ꓬꓲ ꓔꓯ ꓡ ꓢꓲ꓾ ꓢꓲ ꓒꓽꓳ꓾ ꓥꓪ ꓬꓲꓼ ꓥꓪ ꓠꓬꓲ ꓥꓪ ꓔꓯ ꓛꓬꓻ ꓡ ꓠꓬ꓾ ꓥꓪ ꓬꓲ ꓔꓯ ꓮ ꓟꓬꓺ ꓧꓪꓹ ꓖꓽ ꓖꓶ ꓠꓯꓹ ꓡ? ꓫꓵꓽ ꓧꓪꓹ ꓛꓲ ꓠꓬ ꓓꓻˍ ꓥꓳ ꓪ?꓾ ꓐꓰ ꓠ ꓠꓬꓲˍ ꓡꓳ꓿
40018022	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓔꓯ ꓥꓪ ꓫꓵꓽ ꓧꓪꓹˍ ꓡꓰ ꓟꓽ ꓐꓯ꓾ ꓫꓵꓽ ꓧꓪꓹ ꓟ ꓫꓵꓽ ꓞꓲ ꓧꓪꓹˍ ꓟꓲ ꓖꓽ ꓖꓶ꓿
40018023	ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓴꓷꓼ ꓠꓽ꓾ ꓪ ꓔꓲ ꓕꓲ ꓣꓳ ꓬꓲ ꓚꓳ ꓑꓸ ꓐꓴˍ ꓐꓰ ꓶ ꓡꓯꓼ ꓢꓪꓸ ꓠꓲꓹ ꓫꓵˍ ꓟ ꓡꓰ ꓐꓰ ꓗꓹ ꓡꓳ꓿
40018024	ꓬꓲ ꓢꓪꓸ ꓪꓴꓸ ꓔꓴˍ ꓕꓯ꓾ ꓬꓲ ꓔꓯ ꓒꓴ ꓕꓲ ꓟꓶꓽ ꓕ-ꓡꓰ-ꓔꓷ ꓐꓵˍ ꓟ ꓕꓲ ꓣꓳ ꓧꓳꓽ ꓔꓯꓹ ꓡ ꓡꓳ꓿
40018025	ꓬꓲ ꓠꓽ ꓮꓸ ꓫꓵ ꓐꓶꓻ ꓓꓴ ꓟꓽ ꓙꓳ ꓠꓬꓲ ꓪꓽ ꓔꓲ ꓡꓰ꓾ ꓬꓲˍ ꓐꓰ ꓬꓲ ꓤ ꓟꓶꓻ ꓤ ꓠꓱˍ ꓐꓰ꓾ ꓬꓲ ꓙꓳˍ ꓟ ꓮꓽ ꓙꓵ ꓪꓴꓽ ꓗꓷ ꓢꓲ꓾ ꓬꓲ ꓐꓵˍ ꓟ ꓶꓻ ꓡꓯꓼ ꓐꓶꓻ ꓖꓴꓻ ꓡꓰ ꓝꓲ꓾ ꓐꓰ ꓕꓵꓼ ꓪꓽ ꓖꓶˍ ꓡꓳ꓿
40018026	ꓖꓳ ꓡꓱ ꓠꓬ ꓚꓳ ꓑꓸ ꓠꓽ꓾ ꓟꓳꓼ ꓔ ꓢꓲ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓢꓲ ꓠꓬꓲ꓾ ꓢꓲ ꓒꓽꓳ꓾ ꓥꓪ ꓔꓯ ꓠꓲꓹ ꓟ ꓦꓲꓺ ꓖꓶ ꓡꓯ꓿ ꓥꓪ ꓠꓬ ꓮꓽ ꓙꓵ ꓡꓱꓸꓼ ꓚꓱꓹ ꓖꓶˍ ꓥꓳ꓾ ꓐꓰ ꓐꓯˍ ꓡꓳ꓿
40018027	ꓖꓳ ꓕꓯ ꓪ ꓔꓲ ꓠꓬ ꓬꓲ ꓚꓳ ꓑꓸ ꓔꓯ ꓫꓱꓸ ꓤ ꓠꓬꓲ꓾ ꓬꓲ ꓔꓯ ꓩꓴ ꓗꓷ ꓢꓲ꓾ ꓬꓲ ꓐꓵˍ ꓟ ꓶꓻ ꓡꓯꓼ ꓮꓽ ꓙꓵ ꓖꓽ ꓖꓶ ꓗꓷꓳ꓿
40018028	ꓖꓳ ꓡꓱ ꓥ ꓟꓲ ꓚꓳ ꓑꓸ ꓖꓳ ꓟ ꓓꓳ ꓙꓰ ꓢꓲ꓾ ꓬꓲ ꓔꓯ ꓓꓲ-ꓠ-ꓣꓲ ꓒꓴ ꓕꓲ ꓦꓬꓻ ꓒꓯꓼˍ ꓡꓰꓽ ꓐꓵˍ ꓟ ꓛꓳꓽ ꓒꓯꓹ ꓕꓲ ꓣꓳ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓔꓯ ꓗꓶꓸ ꓝꓲꓸ ꓗꓪ ꓣꓴ ꓠꓬꓲꓸ ꓔ ꓢꓲ꓾ ꓥꓪ ꓔꓯ ꓠꓴ ꓐꓵˍ ꓟ ꓮꓽ ꓙꓵ ꓚꓱꓹ ꓖꓶ ꓡꓯ꓾ ꓐꓯˍ ꓡꓳ꓿
40018029	ꓬꓲ ꓛꓳꓽ ꓒꓯꓹ ꓠꓬ ꓟꓳꓼ ꓔ ꓢꓲ꓾ ꓥꓪ ꓔꓯ ꓠꓲꓹ ꓟ ꓦꓲꓺ ꓖꓶ ꓡꓯ꓾ ꓥꓪ ꓠꓬ ꓚꓱꓹ ꓖꓶˍ ꓥꓳ꓾ ꓐꓰ ꓓꓰꓽˍ ꓟꓲ꓾
40018030	ꓬꓲ ꓠꓽ ꓟꓽ ꓓꓻ ꓢꓲ꓾ ꓬꓲ ꓐꓵꓻˍ ꓟ ꓟꓽ ꓚꓱꓹ ꓖꓶ ꓡ ꓕ ꓑꓳꓸ ꓬꓲ ꓔꓯ ꓐꓱ ꓓꓴꓽ ꓗꓪ ꓐꓱ ꓔ ꓝꓲˍ ꓡꓳ꓿
40018031	ꓬꓲ ꓕꓱ ꓡꓱ ꓬꓰˍ ꓟ ꓔꓯ ꓠꓱꓸ ꓐꓯꓼ ꓚꓳ ꓑꓸ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ ꓠꓲꓹ ꓟ ꓮꓽ ꓘꓶꓸ ꓫꓸ ꓢꓲ꓾ ꓬꓲ ꓬꓰˍ ꓟ ꓮꓽ ꓙꓵ ꓪ ꓔꓲ ꓔꓯ ꓪꓽ ꓗꓳꓹ ꓬꓰˍ ꓡꓳ꓿
40018032	ꓖꓳ ꓕꓯ ꓪ ꓔꓲ ꓡꓰ ꓛꓳ ꓑꓸ ꓖꓳ ꓕꓲ ꓣꓳ ꓔꓯ ꓘꓴ ꓔꓯꓹ ꓡ ꓢꓲ꓾ ꓥꓶˍ ꓟ ꓚꓳ ꓑꓸꓳ꓾ ꓠꓴ ꓥꓪ ꓔꓯ ꓓꓰꓽˍ ꓠꓬꓲ ꓠꓴ ꓐꓵˍ ꓟ ꓮꓽ ꓙꓵ ꓥꓪ ꓖꓽ ꓖꓶ ꓗꓷꓳ꓿
40018033	ꓠꓴ ꓔꓯ ꓥꓪ ꓫꓱꓸ ꓤ ꓗꓷ ꓟ ꓡꓰ ꓐꓰ ꓚꓳ ꓑꓸ ꓛꓳꓽ ꓒꓯꓹ ꓔꓯ ꓠꓴ ꓫꓱꓸ ꓤ ꓠꓯꓹ ꓡꓳ꓾ ꓟꓽ ꓥ ꓡ?꓾ ꓐꓰ ꓐꓯ ꓗꓷ ꓠꓬ꓾
40018034	ꓪ ꓔꓲ ꓠꓬ ꓠꓲꓹ ꓟ ꓮꓽ ꓘꓶꓸ ꓦꓶ ꓢꓲ꓾ ꓬꓲ ꓐꓵ ꓞꓹ ꓟ ꓶꓻ ꓡꓯ ꓟꓽ ꓐꓶꓻ ꓖꓴ ꓡꓰ ꓕ ꓑꓳ꓾ ꓟꓸ ꓙꓽ ꓢꓴ ꓔꓯ ꓡꓯꓼ ꓙꓱ ꓗꓷˍ ꓡꓳ꓿
40018035	ꓠꓴ ꓪꓽ ꓮꓽ ꓟ ꓥ ꓟꓲ꓾ ꓠꓲꓹ ꓟ ꓠꓯꓸꓼ ꓗꓪ ꓐꓰ ꓠꓴ ꓬꓲꓼ ꓠꓴ ꓠꓬꓲ ꓔꓯ ꓟꓽ ꓖꓽ ꓖꓶ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓥꓪ ꓐꓹ ꓐˍ ꓟꓲ ꓖꓳ ꓟ ꓡꓰ ꓐꓰ ꓠꓴ ꓪꓽ ꓔꓯ ꓬꓰ ꓖꓶ ꓡ ꓥꓳ꓾ ꓐꓯˍ ꓡꓳ꓿
40019001	ꓐꓯ ꓘꓶꓽ ꓕꓱ ꓟꓬ ꓟ ꓬꓰ-ꓢꓴ ꓐꓯ ꓓꓳ ꓡꓰ ꓠꓬ꓾ ꓖ-ꓡꓲ-ꓡꓲ ꓗꓪ ꓐꓰ ꓓꓳ ꓙꓰ ꓢꓲ꓾ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓢꓲ ꓗꓪ ꓟ ꓬꓴ-ꓔ ꓟꓵꓽ ꓗꓪ ꓛꓲ ꓬꓰˍ ꓡꓳ꓿
40019002	ꓞꓳ ꓜꓴ ꓞꓳ ꓟꓯꓼˍ ꓟꓲ ꓬꓲ ꓔꓯ ꓛꓳ ꓙꓰ ꓢꓲ꓾ ꓬꓲ ꓡꓰ ꓖꓳ ꓗꓪ ꓬꓲ ꓪꓽ ꓔꓯ ꓠꓻ ꓫꓬꓹ ꓓ ꓡꓰ ꓝꓲˍ ꓡꓳ꓿
40019003	ꓒ-ꓡꓲ-ꓢꓷ ꓐꓴ ꓠꓬ ꓬꓰ-ꓢꓴ ꓔꓯ ꓫꓵꓽ ꓠꓬꓲ ꓠꓹ ꓟ ꓬꓲ ꓔꓯ ꓡ ꓢꓲ꓾ ꓞꓳ ꓤ ꓕꓲ ꓣꓳ ꓠꓬ ꓬꓲ ꓑꓶꓸ ꓧꓪ ꓢꓲ ꓬꓲ ꓤ ꓟꓶ ꓔꓯ ꓒꓰꓻ ꓗꓷˍ ꓠꓬ꓾ ꓬꓲ ꓡꓲꓽ ꓙꓳˍ ꓡ? ꓟꓽ ꓙꓳ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40019004	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓬꓲ ꓚꓰ ꓬꓲ ꓪꓴꓸ ꓗꓪ ꓞꓳ ꓤ ꓔꓯ ꓚꓰꓼ ꓢꓴ ꓪꓴ-ꓢ ꓡꓰ꓾ ꓞꓳ ꓑꓸ ꓤˍ ꓐꓰ ꓤ ꓟꓶ ꓤ ꓚꓰꓼ ꓔ ꓠꓬꓲ꓾
40019005	ꓡ ꓞꓳ ꓕꓲ ꓣꓳ ꓠꓬ ꓬꓲ ꓐꓹ ꓐ ꓟꓹ ꓟ ꓐꓰ ꓧꓹ ꓗꓷ ꓢꓲ꓾ ꓬꓲ ꓤ ꓟꓶꓻ ꓔꓯ ꓝꓱꓺ ꓡꓰˍ ꓥꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓠꓬꓲꓽ ꓟ ꓠꓬ ꓕꓲ ꓧꓪꓽˍ ꓡꓰꓽ ꓒꓬꓱꓼ ꓬꓰˍ ꓥꓳ꓾ ꓐꓰ ꓐꓳ ꓔ ꓟ ꓔꓯ ꓠꓴ ꓪꓽ ꓟꓽ ꓵ ꓠꓬꓲ ꓡ?
40019006	ꓬꓲ ꓪꓽ ꓠꓽ ꓝꓮꓲ ꓠꓬꓲꓽ ꓣꓳ ꓟꓽ ꓥ꓾ ꓕꓲ ꓧꓪꓽˍ ꓡꓰ ꓥꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓡꓰ ꓝꓱꓺ ꓔ ꓟ ꓠꓬ꓾ ꓞꓳ ꓤ ꓡꓰ ꓕꓽ ꓧꓹ ꓗꓷ ꓝꓲ꓾ ꓐꓯˍ ꓡꓳ꓿
40019007	ꓖꓳ ꓕꓯ ꓬꓲ ꓪꓽ ꓡꓰ ꓬꓲ ꓔꓯ꓾ ꓖꓳ ꓡꓱ ꓥ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓟꓳ-ꓫꓲ ꓡꓰ ꓤ ꓟꓶ ꓒꓰꓻ ꓕꓳ ꓶ ꓖꓶ ꓢꓲ ꓬꓲ ꓔꓯ ꓙꓰ ꓝꓲ ꓠꓹ ꓟ ꓕꓵꓼ ꓪꓽ ꓖꓶˍ ꓡ?꓾ ꓐꓯˍ ꓡꓳ꓿
40019008	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓠꓲꓹ ꓟ ꓩꓴꓻˍ ꓟ ꓑꓶꓸ ꓓꓴ꓾ ꓟꓳ-ꓫꓲ ꓠꓽ ꓠꓴ ꓪꓽ ꓤ ꓟꓶ ꓒꓰꓻˍ ꓟ ꓔꓯ ꓓꓽ ꓔꓳꓹˍ ꓡꓳ꓿ ꓬꓲ ꓪꓴꓸ ꓕꓯ ꓠꓽ ꓖꓳ ꓡꓱ ꓟꓽ ꓥ꓿
40019009	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓬꓲ ꓤ ꓟꓶ ꓦꓬꓼ ꓛꓳꓽ ꓧꓪˍ ꓟ ꓑꓶꓸ ꓓꓴ ꓟꓽ ꓥ ꓥ꓾ ꓬꓲ ꓤ ꓟꓶ ꓔꓯ ꓡꓳ ꓗꓷ ꓢꓲ ꓠꓱꓸ ꓐꓯ ꓕꓲ ꓣꓳ ꓫꓺˍ ꓠꓬ꓾ ꓦꓬꓼ ꓛꓳꓽ ꓧꓪˍ ꓟ ꓝꓴꓲ ꓬꓰˍ ꓟ ꓥ ꓡꓳ꓿ ꓡꓳꓺ ꓗꓷ ꓟ ꓤ ꓟꓶ ꓤ ꓔꓯ ꓫꓺ ꓢꓴˍ ꓟꓲ꓾ ꓦꓬꓼ ꓛꓳꓽ ꓧꓪˍ ꓟ ꓝꓴꓲ ꓬꓰˍ ꓟ ꓥ ꓡꓳ꓾ ꓐꓯˍ ꓡꓳ꓿
40019010	ꓖꓳ ꓡꓱ ꓠꓬ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓤ ꓖꓴꓻ ꓤ ꓟꓶ ꓠꓬ ꓮꓽ ꓢꓳ ꓐꓯˍ ꓟ ꓡꓰ ꓐꓰ ꓥ ꓕꓯ ꓠꓽ꓾ ꓤ ꓟꓶ ꓟꓽ ꓧꓪ ꓠꓬ ꓙꓲꓻˍ ꓡꓳ꓾ ꓐꓯˍ ꓡꓳ꓿
40019011	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓟꓸ ꓘꓶꓽ ꓕꓱ ꓟ ꓔꓯ ꓠꓬ ꓡ ꓞꓳ ꓥ ꓕ ꓑꓳꓸ ꓘꓳ ꓣꓴ ꓟꓽ ꓐ ꓡ꓿ ꓮꓽ ꓟ ꓔꓯ ꓖꓶꓽ ꓔ ꓠꓬ ꓖꓳ ꓟꓻˍ ꓡꓰ ꓘꓳꓻ ꓣꓴ ꓐ ꓡ ꓡꓳ꓿
40019012	ꓮ ꓡꓲꓳ ꓐꓯ ꓠꓬ ꓬꓲ ꓟꓹ ꓟ ꓤ ꓘꓶꓻ ꓗꓪ ꓐꓰ ꓦꓵꓻˍ ꓕꓯˍ ꓡꓰ ꓟ ꓞꓳ ꓠꓸ ꓙꓳˍ ꓡꓳ꓿ ꓞꓳ ꓤ ꓡꓰ ꓠꓸ ꓔ ꓟ ꓞꓳ ꓠꓸˍ ꓟꓲ ꓙꓳˍ ꓡꓳ꓿ ꓪꓴ-ꓢ ꓗꓴꓷꓼ ꓐꓱ ꓶ ꓚꓲꓸ ꓛꓬ ꓔꓯ ꓠꓸ ꓗꓷ ꓟ ꓞꓳ ꓠꓸˍ ꓟꓲ ꓙꓳˍ ꓡꓳ꓿ ꓕꓱ ꓟ ꓔꓯ ꓘꓳꓻ ꓣꓴ ꓐ ꓡ ꓢꓴ ꓠꓬ ꓘꓳ ꓣꓴ ꓝꓲ꓾ ꓐꓯˍ ꓡꓳ꓿
40019013	ꓖꓳ ꓕꓯ ꓤ ꓠꓱ ꓤ ꓐꓴ ꓔꓯ ꓡꓯꓼ ꓒꓯꓹ ꓚꓰꓹ ꓢꓲ ꓪꓽ ꓘꓴ ꓖꓶ ꓠꓹ ꓟ꓾ ꓬꓲ ꓪꓽ ꓡꓰ ꓤ ꓠꓱ ꓤ ꓐꓴ ꓔꓯ ꓬꓰ-ꓢꓴ ꓔꓬ ꓗꓪ ꓧꓳꓽ ꓡ ꓕꓯ꓾ ꓛꓳꓽ ꓒꓯꓹ ꓐꓴ ꓠꓽ ꓧꓳꓽ ꓢꓴ ꓐꓴ ꓔꓯ ꓕꓼˍ ꓡꓳ꓿
40019014	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ꓾ ꓤ ꓠꓱ ꓤ ꓐꓴ ꓥꓪ ꓔꓯ ꓡ ꓝꓲ꓾ ꓬꓲ ꓪꓽ ꓔꓯ ꓕꓽ ꓗꓽ ꓔ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓴꓷꓼ ꓠꓽ ꓕꓱ ꓡꓱ ꓫꓵꓽ ꓡ ꓞꓳ ꓔꓯꓸ ꓟ ꓥ ꓡꓳ꓾ ꓐꓯ ꓢꓲ꓾
40019015	ꓬꓲ ꓪꓽ ꓕꓯꓽ ꓢꓲ ꓗꓪ ꓡꓯꓼ ꓒꓯꓹ ꓚꓰꓹ ꓖꓶꓽ ꓗꓷ ꓠꓬ꓾ ꓬꓰ-ꓢꓴ ꓖꓳ ꓗꓪ ꓐꓰ ꓙꓰ ꓗꓷꓳ꓿
40019016	ꓕꓲ ꓠꓬꓲ ꓙꓳˍ ꓠꓬ꓾ ꓡ ꓞꓳ ꓕꓲ ꓣꓳ ꓬꓲ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓥꓪ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ꓾ ꓙꓲꓻˍ ꓟ ꓟꓬꓱꓽ ꓥꓪ ꓮꓸ ꓫꓵ ꓬꓰ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40019017	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓙꓲꓻˍ ꓟ ꓔꓯ ꓟꓳꓸ ꓥꓪ ꓔꓯ ꓠ ꓠꓬꓲˍ ꓡ? ꓙꓲꓻˍ ꓟ ꓠꓽ ꓪꓴ-ꓢ ꓕꓲ ꓣꓳˍ ꓡꓰ ꓙꓳˍ ꓡꓳ꓿ ꓠꓴ ꓢꓯꓼ ꓟꓬ ꓗꓪ ꓓꓵꓽ ꓡꓰ ꓠꓲꓹ ꓫꓵˍ ꓕꓯ ꓠꓽ ꓪꓴ-ꓢ ꓕꓵꓼ ꓪꓽ ꓔꓯ ꓛꓳ꓾ ꓐꓯ ꓖꓶˍ ꓡꓳ꓿
40019018	ꓖꓳ ꓕꓯ ꓬꓲ ꓡꓰ ꓬꓰ-ꓢꓴ ꓔꓯ꓾ ꓕꓵꓼ ꓪꓽ ꓮ ꓡꓲ ꓕꓲ ꓟꓻ ꓟ ꓛꓳ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓰ-ꓢꓴ ꓡꓰ꓾ ꓞꓳ ꓤ ꓢꓰꓼ ꓟꓽ ꓓ꓿ ꓦꓬꓽ ꓛꓳꓽ ꓧꓪ ꓟꓽ ꓓ꓿ ꓘꓴꓽ ꓜꓽ ꓠꓯꓺ ꓜ ꓟꓽ ꓓ꓿ ꓟꓽ ꓔꓱꓹ ꓟ ꓢꓷꓸ ꓙ ꓟꓳꓻ ꓙ ꓢꓴ ꓬꓰ ꓟꓽ ꓓ꓿
40019019	ꓠꓴ ꓮꓽ ꓐ ꓮ ꓟ ꓔꓯ ꓒꓵꓽ꓿ ꓝꓮꓲ ꓠꓴ ꓚꓲꓸ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓢꓴ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓰ ꓐꓯ ꓖꓶˍ ꓡꓳ꓿
40019020	ꓖꓳ ꓕꓯ ꓤ ꓖꓴ ꓡꓯꓸ ꓡꓰ ꓬꓲ ꓔꓯ꓾ ꓕꓱ ꓟꓬ ꓙꓰꓽ ꓟ ꓮꓽ ꓙꓵ ꓥꓪ ꓛꓳ ꓗꓷꓳ꓿ ꓥꓪ ꓮꓸ ꓫꓵ ꓛˍ ꓢꓰꓽ ꓡ?꓾ ꓐꓯˍ ꓡꓳ꓿
40019021	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓜꓳꓽ ꓓꓰꓺ ꓡꓰ ꓠꓲꓹ ꓫꓵˍ ꓕꓯ ꓠꓽ꓾ ꓙꓰ꓾ ꓠꓴ ꓙꓳˍ ꓟ ꓪꓴꓽ ꓗꓷ ꓢꓲ ꓞꓳ ꓫꓸ ꓔꓯ ꓖꓶ꓿ ꓖꓳ ꓡꓱ ꓠꓬ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓠꓴ ꓠꓽ ꓒꓵꓽ ꓶꓽ ꓙꓳˍ ꓥꓳ꓿ ꓖꓳ ꓡꓱ ꓢꓲ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓡꓳ꓿
40019022	ꓐꓯ ꓘꓶꓽ ꓖꓳ ꓟ ꓔꓯ ꓤ ꓖꓴ ꓡꓯꓸ ꓑ ꓙꓽ ꓗꓷ ꓠꓬ꓾ ꓬꓲ ꓠꓽ ꓙꓳꓻ ꓒ ꓓꓽ ꓟ ꓥ ꓠꓬꓲ ꓠꓲꓹ ꓟ ꓫꓸ ꓫꓸꓼ ꓐꓰ ꓙꓰ ꓗꓷꓳ꓿
40019023	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓞꓳ ꓐꓳ ꓠꓬ ꓟꓴꓽ ꓗꓪ ꓗꓴꓷꓼ ꓗꓪ ꓓꓵꓽ ꓡꓰ ꓫˍ ꓡꓳ꓿
40019024	ꓥꓪ ꓝꓮꓲ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓞꓳ ꓐꓳ ꓕꓲ ꓣꓳ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓡꓰ ꓠꓹ ꓟ ꓠꓬ꓾ ꓡꓳꓽ ꓕꓳ ꓕꓲ ꓘꓹ ꓪꓳꓼ ꓠ ꓗ ꓗꓪ ꓙꓻ ꓙꓰ ꓠꓹ ꓟ ꓢꓶꓸ ꓟꓽ ꓞꓲ ꓫꓸˍ ꓡꓳ꓾ ꓐꓯˍ ꓡꓳ꓿
40019025	ꓐꓯ ꓘꓶꓽ ꓕꓱ ꓟ ꓛꓳꓽ ꓒꓯꓹ ꓐꓴ ꓑ ꓙꓽ ꓗꓷ ꓠꓬ ꓬꓲ ꓪꓽ ꓮꓽ ꓘꓶꓸ ꓓꓵꓽ ꓙ ꓟꓶ ꓢꓲ꓾ ꓖꓳ ꓡꓱ ꓥ ꓠꓬ ꓮꓽ ꓟ ꓢꓯꓼ ꓟꓬ ꓝꓸ ꓟꓶ ꓓ ꓢꓰ꓾ ꓐꓯˍ ꓡꓳ꓿
40019026	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓡꓳꓸ ꓔ ꓢꓲ꓾ ꓞꓳ ꓤ ꓠꓬ ꓬꓰ ꓟꓽ ꓐ ꓡ꓿ ꓪꓴ-ꓢ ꓠꓽ ꓮꓸ ꓫꓵˍ ꓟꓲ ꓬꓰ ꓐ ꓡ ꓡꓳ꓾ ꓐꓯˍ ꓡꓳ꓿
40019027	ꓖꓳ ꓕꓯ ꓒꓲ-ꓕꓱ ꓡꓰ ꓒꓳꓹ ꓖꓶ ꓢꓲ ꓬꓲ ꓔꓯ꓾ ꓠꓬꓲ ꓠꓹ꓾ ꓥꓪ ꓠꓴꓽ ꓠꓬ ꓮꓽ ꓙꓵ ꓡꓱꓸꓼ ꓡꓳ ꓗꓷ ꓢꓲ ꓠꓴ ꓔꓯ ꓛꓳˍ ꓡꓳ꓿ ꓖꓳ ꓡꓱ ꓠꓬ ꓥꓪ ꓠꓴꓽ ꓮꓸ ꓫꓵ ꓟꓶˍ ꓥꓳ ꓪ?꓾ ꓐꓯˍ ꓡꓳ꓿
40019028	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓥꓪ ꓔꓯ ꓛꓳꓻ ꓢꓴ ꓠꓴ ꓪꓽ ꓠꓬ꓾ ꓫꓬꓹ ꓔꓶˍ ꓟ ꓦꓬꓼ ꓠꓬꓲ ꓗꓪ꓾ ꓡ-ꓞꓳ-ꓮ-ꓐꓲ ꓥꓪ ꓐꓬꓱꓼ ꓡꓱꓼ ꓡꓱ ꓟ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸˍ ꓟ ꓦꓬꓼ ꓠꓬꓲ ꓗꓪ꓾ ꓠꓴ ꓪꓽˍ ꓟꓲ ꓙꓵꓽ ꓠꓬꓲꓸ ꓕꓲ ꓞꓲ ꓠꓬꓲꓽ ꓟ ꓗꓪ ꓠꓬꓲꓸ ꓠꓸ ꓢꓲ꓾ ꓬꓲ-ꓢꓷ-ꓡꓰ ꓞꓲ ꓠꓬꓲꓽ ꓪꓳꓼ ꓟ ꓔꓯ ꓐꓯꓺ ꓟꓴ ꓘꓶꓽˍ ꓥꓳ꓿
40019029	ꓥꓪ ꓟꓬꓱꓺ ꓐꓱ ꓶ ꓬꓲ ꓦꓲ꓾ ꓥ ꓠꓬ ꓬꓲꓼ ꓤ ꓠꓬꓲ ꓤ꓾ ꓮꓸ ꓝꓲ ꓠꓬꓲ ꓟ꓾ ꓥ ꓠꓬ ꓮꓽ ꓐꓽ ꓮꓺ ꓟ꓾ ꓥ ꓠꓬ ꓤ ꓟꓶꓻ ꓤ ꓠꓱ꓾ ꓥ ꓠꓬ ꓦ ꓟꓲ ꓗꓶ ꓔ ꓬꓰ ꓢꓴ ꓥ ꓕ ꓑꓳꓸ ꓠꓬ꓾ ꓕꓲ ꓦꓬꓻ ꓝꓸ ꓟꓶ ꓢꓲ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬˍ ꓟꓲ ꓟꓶˍ ꓥꓳ꓿
40019030	ꓖꓳ ꓡꓱ ꓥ ꓟꓲ ꓬꓲ ꓪꓴꓸ ꓟ ꓮꓽ ꓟꓬꓹ ꓣꓳ ꓠꓬ꓾ ꓬꓲ ꓟꓶꓽˍ ꓟ ꓗꓷ ꓡꓰˍ ꓥꓳ꓿ ꓬꓲ ꓟꓶꓽˍ ꓟ ꓠꓽ ꓬꓲ ꓪꓴꓸ ꓟ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40020001	ꓟꓴꓽ ꓗꓪ ꓗꓴꓷꓼ ꓠꓬ ꓛꓱꓼ ꓡꓱꓼ ꓐꓱ ꓗꓪ ꓟꓬꓱꓽ ꓬꓰ ꓝꓲˍ ꓐꓰ ꓪꓽ ꓧꓪ ꓠꓹ ꓟ ꓠꓯꓼ ꓠꓯꓼ ꓓꓳ ꓙꓰˍ ꓟ ꓦ ꓟꓲ ꓢꓲ ꓒꓽ ꓕꓲ ꓣꓳˍ ꓡꓰ ꓐꓰ ꓗꓹ ꓡꓳ꓿
40020002	ꓬꓲ ꓠꓬ ꓪꓽ ꓤ ꓐꓴ ꓔꓯ꓾ ꓕꓲ ꓠꓬꓲ ꓪꓽ ꓒꓵꓽ ꓓꓲ-ꓠ-ꓣꓲ ꓕꓲ ꓒꓯꓼ ꓖꓶ ꓙꓺ ꓟꓳ ꓗꓷ ꓠꓬ꓾ ꓬꓲ ꓪꓽ ꓔꓯ ꓛꓱꓼ ꓡꓱꓼ ꓐꓱ ꓗꓪ ꓝꓲ ꓩꓴ ꓗꓷˍ ꓡꓳ꓿
40020003	ꓮꓽ ꓡ ꓗꓴ ꓙꓵꓹ ꓛꓲ ꓗꓪ ꓝꓮꓲ ꓓꓳ ꓙꓰ ꓢꓲ꓾ ꓙꓵꓺ ꓗꓪ ꓠꓱꓸ ꓐꓯ ꓢꓴ ꓮꓽ ꓔꓳ ꓦꓰꓼ ꓔꓬ ꓟ ꓬꓲ ꓟꓳꓻˍ ꓠꓬꓲ꓾
40020004	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽˍ ꓟꓲ ꓛꓱꓼ ꓡꓱꓼ ꓐꓱ ꓗꓪ ꓙꓰ꓿ ꓠꓴ ꓪꓽ ꓔꓯ ꓮ ꓡꓲ ꓖꓶꓽ ꓜꓳꓽˍ ꓠꓬ ꓖꓳ ꓡꓱ ꓖꓶˍ ꓥꓳ꓾ ꓐꓯ ꓖꓶꓽ ꓗꓷ ꓠꓬ ꓬꓲ ꓪꓽˍ ꓟꓲ ꓛꓱꓼ ꓡꓱ ꓐꓱ ꓗꓪ ꓓꓵꓽ ꓙꓰˍ ꓡꓳ꓿
40020005	ꓮꓽ ꓡ ꓞꓲꓻ ꓠꓬꓲꓽ ꓙꓵꓹˍ ꓐꓰ ꓢ ꓙꓵꓹ ꓗꓪˍ ꓟꓲ ꓬꓲ ꓝꓮꓲ ꓓꓳ ꓙꓰ ꓢꓲ ꓪꓽ ꓧꓪ ꓬꓰˍ ꓢꓰꓽ ꓡꓳ꓿
40020006	ꓥꓪꓽ ꓙꓵꓹ ꓛꓲ ꓗꓪ ꓬꓲ ꓝꓮꓲ ꓓꓳ ꓙꓰ ꓠꓬ꓾ ꓠꓱꓸ ꓐꓯꓼ ꓢꓴ ꓦꓰꓼ ꓔꓬ ꓟ ꓔꓯ ꓟꓳꓻˍ ꓠꓬꓲ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓕꓲ ꓠꓬꓲ ꓡꓱꓸꓼ ꓕꓱ ꓗꓪ ꓮꓽ ꓔꓳ ꓦꓰꓼ ꓔꓬ ꓡ?꓾ ꓐꓰ ꓠ ꓠꓬꓲˍ ꓕꓯ꓾
40020007	ꓬꓲ ꓪꓽ ꓡꓰ꓾ ꓥꓪ ꓠꓴꓽ ꓔꓯ ꓪꓽ ꓧꓪ ꓢꓴ ꓟꓽ ꓙꓳ ꓠꓬꓲ ꓕꓱ ꓗꓪ ꓮꓽ ꓔꓳ ꓦꓰꓼ ꓞꓹ ꓟ ꓥꓳ꓾ ꓐꓯˍ ꓠꓬꓲ꓾ ꓠꓴ ꓪꓽˍ ꓟꓲ ꓛꓱꓼ ꓡꓱꓼ ꓐꓱ ꓗꓪ ꓟꓬꓱꓽ ꓬꓰ ꓙꓰ꓾ ꓐꓯ ꓖꓶˍ ꓡꓳ꓿
40020008	ꓟꓶꓼ ꓘꓶꓼ ꓛꓲ ꓡ ꓠꓬ ꓐꓱ ꓢꓲ ꓒꓽ ꓡꓰ ꓬꓲ ꓐꓱ ꓙꓵꓽ ꓢꓴ ꓔꓯ꓾ ꓪꓽ ꓤ ꓐꓴ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓗꓸ ꓠꓯ ꓡ ꓢꓴ ꓗꓪ ꓐꓰ ꓧꓶꓸ ꓕꓯꓽ ꓡ ꓢꓴ ꓗꓪ ꓛꓲ꓾ ꓬꓲ ꓪꓽ ꓔꓯ ꓪꓽ ꓒꓵꓽ ꓖꓶ꓾ ꓐꓯˍ ꓡꓳ꓿
40020009	ꓮꓽ ꓡ ꓥꓪꓽ ꓙꓵꓹ ꓗꓪ ꓪꓽ ꓗꓴꓸ ꓔ ꓢꓴ ꓐꓴ ꓛꓲ ꓡ ꓠꓬ꓾ ꓬꓲ ꓪꓽ ꓮ ꓡꓲ ꓕꓲ ꓣꓳˍ ꓟꓲ ꓓꓲ-ꓠ-ꓣꓲ ꓕꓲ ꓒꓯꓼ ꓟꓶ ꓡꓰˍ ꓡꓳ꓿
40020010	ꓬꓲ ꓪꓴꓸ ꓕꓯˍ ꓡꓰ ꓟꓬꓱꓽ ꓬꓰ ꓔꓬ ꓢꓴ ꓐꓴ ꓠꓽ ꓪ ꓒꓵꓽ ꓟꓬꓽ ꓠꓬꓲ ꓟꓶˍ ꓥꓳ꓾ ꓓꓵꓽ ꓙꓽˍ ꓟꓲ꓾ ꓬꓲ ꓪꓽ ꓮ ꓡꓲ ꓕꓲ ꓣꓳˍ ꓟꓲ ꓕꓲ ꓣꓳ ꓓꓲ-ꓠ-ꓣꓲ ꓕꓲ ꓒꓯꓼˍ ꓡꓰꓽ ꓟꓶˍ ꓠꓬꓲ꓾
40020011	ꓬꓲ ꓪꓽ ꓠꓬ ꓐꓱ ꓢꓲ ꓒꓽ ꓔꓯ ꓱ'ꓽ ꓠꓱꓽ ꓢꓲ꓾
40020012	ꓥꓪ ꓠꓴꓽ ꓠꓬ ꓕꓲ ꓠꓬꓲ ꓡꓱꓸꓼ ꓟꓬꓱꓽ ꓬꓰ ꓪꓴꓽ ꓧꓶ ꓢꓲ ꓞꓻ ꓜꓲꓽ ꓗꓷꓳ꓿ ꓗꓸ ꓠꓯꓸ ꓡ ꓢꓴ ꓠꓽ ꓕꓲ ꓙꓵꓹ ꓤˍ ꓡꓰ ꓬꓰˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓠꓬ ꓬꓲ ꓪꓽ ꓔꓯ ꓥꓪ ꓠꓴꓽˍ ꓐꓰ ꓕꓲ ꓡꓰꓹꓼ ꓗꓷ ꓡꓰ ꓝꓲˍ ꓡ?꓾ ꓐꓯˍ ꓡꓳ꓿
40020013	ꓬꓲ ꓠꓽ ꓬꓲ ꓪꓽ ꓗꓳ ꓡꓳ ꓗꓪ ꓟ ꓕꓲ ꓣꓳ ꓔꓯ ꓒꓳꓹ ꓖꓶ ꓢꓲ꓾ ꓗꓪ ꓛꓳꓽꓳ꓾ ꓠꓴ ꓔꓯ ꓥꓪ ꓟꓽ ꓛꓬꓻ ꓡꓰ꓿ ꓠꓴˍ ꓐꓰ ꓥꓪ ꓐꓯ ꓞꓷꓹ ꓔ ꓟ ꓠꓬ ꓓꓲ-ꓠ-ꓣꓲ ꓕꓲ ꓒꓯꓼˍ ꓡꓰꓽ ꓟꓽ ꓥ ꓡ?
40020014	ꓠꓴ ꓔꓯꓸ ꓟ ꓔꓯꓹ ꓔ ꓢꓲ ꓙꓰ꓿ ꓥꓪ ꓠꓽ ꓗ ꓠꓯꓸ ꓡ ꓢꓴˍ ꓐꓰ ꓠꓴ ꓔꓯ ꓕꓲ ꓡꓰꓹꓼ ꓖꓶ ꓠꓲꓹ ꓫꓵˍ ꓡꓳ꓿
40020015	ꓥꓪ ꓖꓴꓽ ꓙꓴꓽ ꓠꓬ ꓥꓪ ꓠꓵˍ ꓟ ꓡꓰ ꓐꓰ ꓣꓱꓽ ꓟꓽ ꓓ ꓡ? ꓥ ꓠꓬ ꓥꓪ ꓞꓳ ꓙꓲꓻ ꓬꓰˍ ꓟ ꓗꓪ ꓐꓰ ꓠꓴ ꓟꓬ ꓠꓯꓺˍ ꓡ?꓾ ꓐꓯˍ ꓡꓳ꓿
40020016	ꓖꓳ ꓟ ꓡꓰ ꓐꓰ ꓗ ꓠꓯꓸ ꓢꓲ ꓢꓴ ꓠꓽ ꓧꓶꓸ ꓕꓯꓽ ꓗꓷ ꓡꓰˍ ꓥꓳ꓿ ꓧꓶꓸ ꓕꓯꓽ ꓢꓴ ꓠꓬ ꓗꓸ ꓠꓯꓸ ꓢꓲ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40020017	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯꓺ ꓙꓰˍ ꓕꓯ꓾ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓔꓯ ꓙ ꓖꓴ ꓐꓺ ꓢꓲ ꓗꓪ ꓧꓳꓽ ꓙꓰ ꓢꓲ꓾
40020018	ꓠ ꓠꓹ꓾ ꓣꓳꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰ ꓔꓬ ꓥꓳ꓿ ꓡ-ꓞꓳ-ꓮ-ꓐꓲ ꓥꓪ ꓔꓯ ꓠꓽ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓔꓯ ꓡꓯꓼ ꓙꓱ ꓗꓷ ꓢꓲ ꓫꓵꓻ ꓝꓴꓲ ꓐꓯ ꓞꓷꓹ ꓗꓷˍ ꓥꓳ꓿
40020019	ꓥꓪ ꓔꓯ ꓤꓲꓺ ꓠꓬꓲ ꓓꓶꓽ ꓠꓬꓲ ꓬꓰ ꓢꓲ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓢꓰꓼ ꓝꓲ ꓠꓹ ꓟ꓾ ꓐꓶꓽ ꓞꓳ ꓔꓯ ꓡꓯꓼ ꓙꓱ ꓗꓷˍ ꓥꓳ꓿ ꓖꓳ ꓡꓱ ꓥ ꓟꓲ ꓢꓽ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓥꓪ ꓢꓯꓸ ꓬꓲꓼ ꓡ ꓥꓳ꓾ ꓐꓯˍ ꓡꓳ꓿
40020020	ꓖꓳ ꓕꓯ ꓜꓲ-ꓐꓱ-ꓓꓲ ꓤ ꓟꓶ ꓠꓬ ꓬꓲ ꓤ ꓠꓬꓲꓽ ꓫꓵꓸˍ ꓐꓰ ꓡꓻ ꓢꓲ꓾ ꓬꓰ-ꓢꓴ ꓔꓯ ꓕꓲ ꓫꓵꓽ ꓓꓰꓽ ꓠꓹ ꓟ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓡ ꓡꓳ꓿
40020021	ꓬꓰ-ꓢꓴ ꓡꓰ꓾ ꓠꓴ ꓮꓸ ꓫꓵ ꓠꓵˍ ꓡ?꓾ ꓐꓯˍ ꓕꓯ꓾ ꓠꓴ ꓗꓴꓷꓼ ꓗꓪ ꓥꓪ ꓤ ꓕꓱ ꓠꓬꓲꓽ ꓫꓵꓸ ꓔꓯ꓾ ꓠꓴ ꓡꓯꓼ ꓙ ꓕꓲ ꓛꓱꓽ ꓗꓪ ꓕꓲ ꓣꓳ꓾ ꓡꓯ ꓶꓸ ꓕꓲ ꓛꓱꓽ ꓗꓪ ꓕꓲ ꓣꓳ ꓠꓬꓲꓸ ꓠꓸ ꓠꓹ ꓟ ꓙꓺ ꓟꓳ ꓖꓶꓽ ꓡꓯ꓾ ꓐꓯˍ ꓡꓳ꓿
40020022	ꓬꓰ-ꓢꓴ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓮꓸ ꓫꓵ ꓓꓰꓽˍ ꓟ ꓠꓴ ꓪꓽ ꓟꓽ ꓢꓷ꓿ ꓥꓪ ꓓꓳꓻˍ ꓐꓰ ꓬꓰˍ ꓟ ꓡꓴꓻ ꓗꓶꓸ ꓠꓴ ꓪꓽ ꓓꓳꓻ ꓐ ꓡ ꓡ?꓾ ꓐꓯ ꓖꓶˍ ꓕꓯ꓾ ꓥꓪ ꓠꓴꓽ ꓐ ꓡ ꓡꓳ꓾ ꓐꓯˍ ꓡꓳ꓿
40020023	ꓖꓳ ꓕꓯ ꓬꓲ ꓡꓰ꓾ ꓥꓪ ꓡꓴ ꓗꓶꓸ ꓠꓬ ꓠꓴ ꓪꓽ ꓚꓵ ꓚꓵ ꓓꓳˍ ꓥꓳ꓿ ꓖꓳ ꓡꓱ ꓥ ꓟꓲ ꓥꓪ ꓡꓯꓼ ꓙ ꓡꓯꓼ ꓶꓸ ꓗꓪ ꓠꓬꓲꓸ ꓠꓸ ꓠꓹ ꓟ ꓙꓺ ꓟꓳ ꓘꓶꓽ ꓖꓶ ꓢꓴ ꓠꓬ ꓥꓪ ꓟꓽ ꓥ꓿ ꓥꓪ ꓐꓹ ꓐ ꓡꓰ ꓮꓽ ꓟ ꓐꓱ ꓶ ꓙꓽ ꓖꓶ ꓔ ꓠꓬ ꓖꓳ ꓟ ꓐꓱ ꓶ ꓥꓳ꓾ ꓐꓯˍ ꓡꓳ꓿
40020024	ꓕꓱ ꓟ ꓔꓯ ꓠꓱꓸ ꓐꓯꓼ ꓞꓲꓺ ꓣꓳ ꓟ ꓑ ꓙꓽ ꓗꓷ ꓕꓯ꓾ ꓬꓲ ꓪꓽ ꓠꓬꓲꓽ ꓫꓵꓸ ꓔꓯ ꓠꓲꓹ ꓟ ꓦꓶ ꓔꓴ ꓡ ꓡꓳ꓿
40020025	ꓬꓰ-ꓢꓴ ꓠꓽ ꓬꓲ ꓪꓽ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓟꓲ ꓠꓯ ꓗꓪ ꓟ ꓗꓴꓷꓼ ꓔꓯ ꓙꓵꓽ ꓢꓴ ꓐꓴ ꓠꓬ꓾ ꓑ ꓫꓬꓼ ꓐꓴ ꓔꓯ ꓙꓵꓽ ꓒꓬꓱꓽ ꓟꓳꓸ ꓖꓶˍ ꓟ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬ ꓬꓲ ꓪꓽ ꓔꓯ ꓠꓬꓲꓸ ꓤꓲˍ ꓟ ꓠꓴ ꓪꓽ ꓢꓷˍ ꓡꓳ꓿
40020026	ꓠꓴ ꓪꓽ ꓠꓽ ꓖꓳ ꓡꓱ ꓬꓰ ꓟꓽ ꓓ꓿ ꓠꓴ ꓪꓽ ꓗꓳ ꓡꓳ ꓗꓪ ꓮꓽ ꓟ ꓪꓴꓽˍ ꓟ ꓬꓰ ꓠꓲꓹ ꓫꓵˍ ꓠꓬ꓾ ꓬꓲ ꓠꓽ ꓣꓱꓽ ꓙ ꓢꓴ ꓬꓰ ꓠꓯꓹ ꓡꓳ꓿
40020027	ꓠꓴ ꓪꓽ ꓮꓽ ꓟ ꓪꓴꓸ ꓓꓵ ꓣꓱꓽ ꓢꓴ ꓬꓰ ꓠꓲꓹ ꓫꓵˍ ꓠꓬ꓾ ꓬꓲ ꓠꓽ ꓚꓳ ꓑꓸ ꓬꓰ ꓠꓯꓹ ꓢꓰꓽ ꓡꓳ꓿
40020028	ꓕꓱ ꓟ ꓠꓬ ꓡ-ꓞꓳ-ꓮ-ꓐꓲˍ ꓡꓰ ꓐꓰ ꓥ ꓡꓳ꓿ ꓬꓲ ꓠꓬ ꓢꓴꓻ ꓡꓰ ꓬꓲ ꓔꓯ ꓣꓱꓽ ꓙ ꓡ ꓠꓹ ꓟ ꓡꓻ ꓟ ꓟꓽ ꓥ꓿ ꓢꓴ ꓔꓯ ꓣꓱꓽ ꓙ ꓠꓹ ꓟ ꓐꓰ꓾ ꓬꓲ ꓢꓯꓼ ꓟꓬ ꓡꓰ ꓮꓽ ꓟꓬꓹ ꓣꓳ ꓐꓱ ꓶ ꓫꓴꓹ ꓣꓴ ꓒꓵꓽ ꓐꓶꓻ ꓠꓹ ꓟ ꓡꓻ ꓟ ꓥ ꓡꓳ꓾ ꓐꓯˍ ꓡꓳ꓿
40020029	ꓙꓱ-ꓡꓱ-ꓘꓳꓽ ꓗꓪ ꓐꓰ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓓꓳ ꓙꓰˍ ꓕꓯ꓾ ꓞꓳ ꓜꓴ ꓞꓳ ꓟꓯꓼ ꓠꓬ ꓬꓲ ꓪꓽ ꓔꓯ ꓛꓳ ꓙꓰˍ ꓡꓳ꓿
40020030	ꓟꓬ ꓔꓶ ꓠꓬꓲꓽ ꓣꓳ ꓠꓬ ꓙ ꓖꓴ ꓘꓶꓽ ꓗꓪ ꓠꓬꓲꓸ ꓠꓸ ꓔꓬ ꓢꓲ꓾ ꓬꓰ-ꓢꓴ ꓗꓳꓸ ꓙꓰ ꓔꓬ ꓟ ꓔꓯ ꓑ ꓙꓽ ꓠꓬ꓾ ꓢꓲ ꓒꓽꓳ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤꓽꓳ꓾ ꓥꓪ ꓠꓴꓽ ꓔꓯ ꓫꓱꓸ ꓤ ꓙ ꓡꓯ꓾ ꓐꓰ ꓘꓴꓻˍ ꓡꓳ꓿
40020031	ꓖꓳ ꓕꓯ ꓞꓳ ꓜꓴ ꓠꓬ ꓬꓲ ꓪꓽ ꓔꓯ ꓟꓽ ꓪꓳꓹ ꓔꓬ ꓠꓹ ꓟ ꓙꓳ ꓗꓽ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓟꓬꓽ ꓠꓬꓲ ꓘꓴꓻ ꓢꓲ꓾ ꓢꓲ ꓒꓽꓳ꓾ ꓓ-ꓪꓵ ꓞꓲ ꓤ ꓡꓯꓹ ꓤꓽꓳ꓾ ꓥꓪ ꓠꓴꓽ ꓔꓯ ꓫꓱꓸ ꓤ ꓙ ꓡꓯ꓾ ꓐꓯˍ ꓡꓳ꓿
40020032	ꓖꓳ ꓕꓯ ꓬꓰ-ꓢꓴ ꓦꓰꓼ ꓡꓰ ꓢꓲ꓾ ꓬꓲ ꓪꓽ ꓔꓯ ꓘꓴꓻ ꓔꓯꓹ ꓡ ꓢꓲ ꓠꓬꓲ꓾ ꓠꓴ ꓪꓽ ꓐꓱ ꓶ ꓥꓪ ꓔꓯ ꓮꓸ ꓫꓵ ꓬꓰ ꓝꓲ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40020033	ꓬꓲ ꓪꓽ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓟꓬ ꓢꓶꓽ ꓠꓬꓲ ꓟꓳꓻ ꓡ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
40020034	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓫꓱꓸ ꓤ ꓢꓲ ꓬꓲ ꓪꓽ ꓟꓬ ꓢꓶꓽ ꓗꓪ ꓫꓱꓹ ꓗꓷ ꓠꓬ꓾ ꓬꓲ ꓪꓽ ꓞꓼ ꓐꓰ ꓠꓬꓲ ꓟꓳꓻ ꓡ ꓢꓲ ꓬꓲ ꓔꓯ ꓛꓳ ꓙꓰˍ ꓡꓳ꓿
40021001	ꓙꓱ-ꓣꓴ-ꓢ-ꓡꓱ ꓗꓪ ꓬꓲ ꓪꓽ ꓠꓶꓽ ꓡꓰ ꓢꓲ꓾ ꓮꓽ-ꓛꓬ-ꓪꓽ-ꓚꓲ ꓗꓪ ꓟ ꓐꓱ-ꓒ-ꓖꓶ ꓘꓹ ꓗꓪ ꓛꓲ ꓡ ꓠꓬ꓾ ꓬꓰ-ꓢꓴ ꓡꓰ ꓛꓳꓽ ꓒꓯꓹ ꓠꓬꓲꓽ ꓣꓳ ꓝꓲ ꓩꓴ ꓗꓷ ꓢꓲ ꓠꓬꓲ꓾
40021002	ꓠꓴ ꓪꓽ ꓠꓬ ꓟꓲꓽ ꓕꓯꓽ ꓢꓲ ꓟ ꓘꓹ ꓗꓪ ꓙꓰ꓿ ꓖꓳ ꓗꓪ ꓕꓳꓽ ꓡ ꓟꓴꓽ ꓟꓺ ꓕꓲ ꓛꓲˍ ꓐꓰ ꓬꓲ ꓤ ꓕꓲ ꓛꓲ ꓞꓳꓹ ꓔ ꓟ ꓔꓯ ꓠꓴ ꓪꓽ ꓟꓳꓻˍ ꓥꓳ꓿ ꓒꓶꓻ ꓢꓲ ꓥꓪ ꓔꓯ ꓢꓲꓺ ꓔꓯꓹ ꓖꓶ ꓡꓯ꓿
40021003	ꓮꓽ ꓟ ꓡꓰ ꓠꓴ ꓪꓽ ꓔꓯ ꓮꓸ ꓫꓵ ꓐꓯ ꓡ ꓠꓬ꓾ ꓢꓲ ꓒꓽ ꓣꓱꓽ ꓬꓯꓼˍ ꓡꓳ꓾ ꓐꓯ ꓖꓶ꓿ ꓖꓳ ꓡꓱ ꓠꓬ ꓬꓲ ꓞꓼ ꓐꓰ ꓕꓳꓽ ꓡ ꓟꓴꓽ ꓔꓯ ꓢꓲꓺ ꓙꓰ ꓝꓲ ꓡ ꓥꓳ꓾ ꓐꓯˍ ꓡꓳ꓿
40021004	ꓕꓱ ꓡꓱ ꓗꓷ ꓡꓰ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓡꓰ꓾ ꓜꓲ-ꓬꓴ ꓮꓸ ꓟꓲꓽꓳ꓾ ꓠꓬꓲ ꓠꓹ꓿ ꓠꓴ ꓪ ꓔꓲꓸ ꓠꓬ ꓙꓻ ꓣꓳꓽ ꓠꓬꓲ ꓐꓰ ꓕꓳꓽ ꓡ ꓟꓴꓽ ꓤ ꓜꓶꓽ ꓢꓲ ꓡ ꓡꓳ꓿ ꓠꓲꓹ ꓠꓴꓽ ꓠꓬꓲ ꓐꓰ ꓶꓻ ꓚꓰꓹ ꓓꓴ ꓙꓱꓽ ꓤ ꓜꓶꓽ ꓢꓲ ꓡꓻ ꓡꓳ꓾ ꓐꓯˍ ꓟ ꓐꓯ ꓘꓶꓽ ꓐꓲ ꓡꓰ ꓝꓲ ꓠꓹ ꓟ ꓥ ꓡꓳ꓿
40021006	ꓛꓳꓽ ꓒꓯꓹ ꓐꓴ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓝꓲˍ ꓟ ꓡꓰ ꓐꓰ ꓬꓰ ꓙꓰˍ ꓡꓳ꓿
40021007	ꓕꓳꓽ ꓡ ꓟꓴˍ ꓐꓰ ꓕꓳ ꓡ ꓟꓴꓽ ꓤ ꓔꓯ ꓢꓲꓺ ꓔꓯꓹ ꓡ ꓢꓲ꓾ ꓬꓲ ꓪꓽ ꓚꓲꓸ ꓛꓬ ꓐꓵ ꓞꓶ ꓡꓰ ꓕꓳ ꓡ ꓟꓴ ꓕꓯꓽ ꓢꓲ ꓗꓪ ꓘꓳꓽ ꓗꓷ ꓠꓬ ꓬꓰ-ꓢꓴ ꓜꓶꓽˍ ꓡꓳ꓿
40021008	ꓖꓳ ꓕꓯ ꓞꓳ ꓜꓴ ꓞꓳ ꓟꓯꓼ ꓕꓲ ꓐꓱ ꓡꓰ ꓙ ꓖꓴ ꓗꓪ ꓬꓲ ꓪꓽ ꓐꓵ ꓞꓶꓽ ꓘꓳꓽ ꓖꓶˍ ꓡꓳ꓿ ꓕꓲꓽ ꓐꓱꓻ ꓠꓬ ꓢꓲꓹ ꓒꓬꓽ ꓑꓳꓺ ꓛꓵ ꓔꓯꓹ ꓡ ꓢꓲ ꓘꓳꓽ ꓖꓶˍ ꓡꓳ꓿
40021009	ꓬꓰ-ꓢꓴ ꓟꓲꓽ ꓕꓯꓽ ꓢꓲ ꓗꓪ ꓙꓰ ꓢꓴˍ ꓐꓰ ꓗꓸ ꓠꓯꓸ ꓢꓲ ꓗꓪ ꓛꓳꓻ ꓡ ꓢꓴ ꓞꓳ ꓜꓴ ꓐꓴ ꓠꓬ ꓢꓯꓼ ꓓꓽ ꓟ ꓡꓰ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓔꓯ ꓫꓱꓸ ꓖꓶ꓿ ꓢꓲ ꓒꓽ ꓟꓬꓱ ꓗꓪ ꓐꓰ ꓡꓻ ꓢꓴ ꓔꓯ ꓶꓼ ꓙꓳ ꓫꓱꓹ ꓙꓳ ꓝꓲ꓿ ꓟꓴ ꓡꓳꓹ ꓬꓰ ꓟ ꓪꓴ-ꓢ ꓔꓯ ꓫꓱꓸ ꓖꓶ꓾ ꓐꓰ ꓘꓴˍ ꓡꓳ꓿
40021010	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓵꓽ ꓙꓰˍ ꓕꓯ꓾ ꓕꓲ ꓡꓳ ꓒꓱ ꓡꓱꓸꓼ ꓢꓴꓺ ꓔꓴ ꓡ ꓢꓲ꓾ ꓕꓱ ꓟ ꓮꓽ ꓟ ꓥ ꓡ?꓾ ꓐꓯˍ ꓡꓳ꓿
40021011	ꓞꓳ ꓜꓴ ꓠꓬ꓾ ꓕꓱ ꓟ ꓠꓽ ꓖ-ꓡꓲ-ꓡꓲ ꓟꓵꓽ ꓠ-ꓢ-ꓡꓱ ꓘꓹ ꓗꓪ ꓐꓰ ꓡꓻˍ ꓟ ꓟꓷꓽ ꓠꓷꓹ ꓝꓸ ꓢꓴ ꓬꓰ-ꓢꓴ ꓥ ꓡꓳ꓾ ꓐꓯˍ ꓡꓳ꓿
40021012	ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓪꓴꓽ ꓔꓬ ꓪꓴꓻ ꓔꓬ ꓢꓴ ꓮꓽ ꓙꓵ ꓔꓯ ꓖꓼ ꓓꓳ ꓗꓷ ꓢꓲ ꓠꓬꓲ꓾ ꓒꓴ ꓑ ꓢꓴ ꓢꓽ ꓡ ꓐꓰ ꓮꓸ ꓖꓴꓽ ꓪꓴꓽ ꓢꓴ ꓠꓬꓲꓸ ꓠꓸ ꓖꓴ ꓔꓯ ꓥꓸ ꓩꓴ ꓗꓷˍ ꓡꓳ꓿
40021013	ꓖꓳ ꓡꓱ ꓢꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓕꓳ ꓶ ꓗꓪ ꓥꓪ ꓦꓲ ꓠꓽ ꓪꓽ ꓘꓴ ꓦꓲ ꓐꓯ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓿ ꓠꓴ ꓪꓽ ꓠꓽ ꓥꓪ ꓦꓲ ꓔꓯ ꓦꓴꓻ ꓜ ꓢꓴ ꓔꓬ ꓖꓴ ꓒꓬꓱꓼ ꓡ ꓝꓲˍ ꓡꓳ꓾ ꓐꓯˍ ꓡꓳ꓿
40021014	ꓢꓲꓽ ꓫꓬ ꓦꓲ ꓗꓪ ꓟꓬ ꓔꓶˍ ꓐꓰ ꓛꓲ ꓫꓳꓸ ꓢꓴ ꓬꓲ ꓔꓯ ꓡꓻˍ ꓕꓯ꓾ ꓬꓲ ꓡꓰ ꓬꓲ ꓪꓽ ꓔꓯ ꓫꓬꓹ ꓓ ꓡꓰ ꓝꓲˍ ꓡꓳ꓿
40021015	ꓬꓲ ꓡꓰ ꓓꓵꓽ ꓙ ꓟꓶ ꓓꓴ ꓬꓰˍ ꓟ ꓐꓰ꓾ ꓢꓲꓽ ꓫꓬ ꓦꓲ ꓗꓪ ꓤ ꓠꓱ ꓤ ꓐꓴ ꓡꓰ꓾ ꓓ-ꓪꓵ ꓬꓲ ꓞꓲꓼ ꓤ ꓡꓯꓹ ꓤ ꓔꓯ ꓫꓱꓸ ꓖꓶ꓾ ꓐꓰ ꓘꓴꓻ ꓔꓬ ꓟ ꓔꓯ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓠꓲꓹ ꓟ ꓦꓶꓻ ꓔꓴ ꓡ ꓢꓲ꓾
40021016	ꓬꓲ ꓪꓽ ꓡꓰ ꓬꓰ-ꓢꓴ ꓔꓯ꓾ ꓤ ꓠꓱ ꓤ ꓐꓴ ꓮ ꓡꓲ ꓐꓯ ꓔꓬ ꓟ ꓔꓯ ꓠꓴ ꓑ ꓙꓽˍ ꓡ?꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ꓾ ꓑ ꓙꓽˍ ꓡꓳ꓾ ꓖꓳ ꓡꓱ ꓥ ꓟꓲ ꓞꓳ ꓫꓵꓼ ꓤˍ ꓐꓰ ꓮ ꓚꓵꓹ ꓛꓵꓼ ꓢꓴ ꓟꓷꓽ ꓠꓷꓹ ꓗꓪ ꓐꓰ꓾ ꓠꓴ ꓔꓯ ꓫꓱꓸ ꓖꓶ ꓓꓴ ꓙꓽ ꓖꓶ ꓗꓷꓳ꓾ ꓐꓰ ꓐꓳ ꓔꓸ ꓟ ꓔꓯ ꓠꓴ ꓪꓽ ꓟꓽ ꓵ ꓠꓬꓲˍ ꓡ?꓾ ꓐꓯˍ ꓡꓳ꓿
40021017	ꓖꓳ ꓕꓯ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓧꓹ ꓔ ꓬꓰ ꓢꓲ꓾ ꓡꓳ ꓒꓱ ꓗꓪ ꓐꓰ ꓓꓳ ꓙꓰ ꓢꓲ ꓠꓬꓲ ꓐꓱ-ꓕ-ꓠꓲ ꓗꓪ ꓬꓲꓼ ꓔ ꓙꓰˍ ꓡꓳ꓿
40021018	ꓗꓸ ꓠꓯꓸ ꓕꓲꓽ ꓠꓯꓼ ꓡꓳ ꓒꓱ ꓗꓪ ꓬꓲꓼ ꓙꓰ ꓔꓬ ꓕꓯ ꓬꓰ-ꓢꓴ ꓦꓰꓼ ꓟꓷꓼˍ ꓡꓳ꓿
40021019	ꓙ ꓖꓴ ꓘꓶꓽ ꓗꓪ ꓘꓶꓽ ꓢꓶꓽ ꓜꓲꓻ ꓕꓲ ꓜꓲꓻ ꓟꓳꓻˍ ꓠꓬꓲ꓾ ꓬꓲ ꓠꓬ ꓘꓶꓽ ꓢꓶꓽ ꓜꓲ ꓖꓳ ꓟ ꓬꓲꓸ ꓛꓲ ꓔꓲ ꓗꓪ ꓙꓰˍ ꓟꓲ꓾ ꓬꓲ ꓒꓬꓽ ꓟꓽ ꓥ ꓠꓬ ꓬꓲ ꓢꓶꓽ ꓕꓲ ꓢꓶꓽˍ ꓟꓲ ꓟꓽ ꓟꓳ꓿ ꓖꓳ ꓡꓱ ꓠꓬꓲ ꓬꓲ ꓡꓰ ꓢꓲꓹ ꓜꓲꓻ ꓖꓳ ꓟ ꓔꓯ꓾ ꓕꓱ ꓡꓱ ꓖꓳ ꓑꓳꓸ ꓕꓲ ꓞꓲꓼ ꓢꓶꓹ ꓢꓶ ꓕꓽ ꓓꓱꓼ꓾ ꓐꓯ ꓗꓷ ꓠꓬ ꓘꓶꓽ ꓢꓶꓽ ꓜꓲ ꓖꓳ ꓟ ꓠꓽ ꓞꓼ ꓐꓰ ꓙꓴꓺ ꓡꓰꓳ꓿
40021020	ꓖꓳ ꓡꓱ ꓗꓷ ꓡꓰˍ ꓟ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ ꓓꓵꓽ ꓙ ꓟꓶ ꓢꓲ꓾ ꓘꓶꓽ ꓢꓶꓽ ꓜꓲ ꓠꓬ ꓮ ꓡꓲ ꓞꓼ ꓐꓰ ꓙꓴ ꓡꓰˍ ꓡ?꓾ ꓐꓯˍ ꓡꓳ꓿
40021021	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓙꓵꓻ ꓠꓲꓹ ꓙꓳ ꓢꓲ ꓟꓽ ꓓꓵꓽ ꓙꓽ ꓟꓬꓽˍ ꓕꓯ ꓠꓽ꓾ ꓘꓶ ꓢꓶꓽ ꓜꓲ ꓔꓯ ꓬꓰ ꓗꓷ ꓟ ꓕꓱ ꓟˍ ꓡꓰ ꓟꓽ ꓞꓲ꓾ ꓪꓽ ꓚꓲ ꓕꓱ ꓕꓲ ꓚꓲ ꓔꓯ꓾ ꓠꓴ ꓕꓱ ꓗꓪ ꓐꓰ ꓙꓵꓺ ꓙꓰ ꓢꓲ ꓬꓲꓻ ꓡꓴꓽ ꓐꓱꓻ ꓗꓪ ꓞꓰ ꓓꓵꓽ ꓡꓰ꓾ ꓐꓯˍ ꓟꓲ ꓒꓬꓱꓼ ꓡ ꓥꓳ꓿
40021022	ꓠꓴ ꓪꓽ ꓪꓽ ꓘꓴꓻˍ ꓟ ꓗꓪ ꓮꓸ ꓫꓵ ꓓꓰꓽˍ ꓟꓲ꓾ ꓙꓵꓻˍ ꓠꓬ ꓟꓶˍ ꓥꓳ꓾ ꓐꓯˍ ꓡꓳ꓿
40021023	ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰ ꓢꓲ ꓟꓸ ꓖꓶ ꓔꓬ ꓕꓯ꓾ ꓔꓲ ꓒ ꓪꓴꓸ ꓓꓵ ꓣꓱ ꓢꓴˍ ꓐꓰ꓾ ꓑ ꓫꓬꓼ ꓐꓴ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓬꓲ ꓔꓯ ꓡ ꓢꓲ꓾ ꓠꓴ ꓬꓰˍ ꓟ ꓕꓱ ꓟꓬ ꓫꓵꓽ ꓠꓬ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓬꓰˍ ꓡ? ꓙꓵꓽ ꓪ ꓕꓱ ꓟ ꓮꓽ ꓟ ꓡꓰ ꓠꓴ ꓔꓯ ꓖꓶ ꓡ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40021024	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶꓽ ꓢꓲ꓾ ꓠꓴ ꓪꓽ ꓔꓯˍ ꓟꓲ ꓥꓪ ꓕꓲ ꓘꓶꓽ ꓠ ꓠꓬꓲˍ ꓠꓬꓲ꓾ ꓠꓴ ꓪꓽ ꓥꓪ ꓔꓯ ꓒꓳꓹ ꓖꓶ ꓡ ꓕꓯ ꓠꓽ꓾ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓥꓪ ꓕꓱ ꓟꓬ ꓫꓵꓽ ꓬꓰˍ ꓟ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓐꓯ ꓖꓶˍ ꓥꓳ꓿
40021025	ꓬꓳ-ꓦ ꓡꓰ ꓖꓳ ꓓꓱ ꓔꓲꓹ ꓖꓶˍ ꓟ ꓠꓬ ꓮ ꓡꓲ ꓗꓪ ꓐꓰ ꓥ ꓡ? ꓪꓴ-ꓢ ꓗꓪ ꓐꓰ ꓥ ꓡ? ꓞꓳ ꓤ ꓗꓪ ꓐꓰ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓖꓳ ꓕꓯ ꓬꓲ ꓪꓽ ꓖꓪꓻ ꓙꓱ ꓡꓯꓽ ꓘꓳ ꓢꓲ꓾ ꓣꓳꓽ ꓠꓬ ꓪꓴ-ꓢ ꓗꓪ ꓐꓰ ꓥꓳ꓾ ꓐꓯ ꓖꓶˍ ꓠꓬ ꓬꓲ ꓡꓰ꓾ ꓖꓳ ꓡꓱ ꓥ ꓠꓬ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓟꓽ ꓙꓵꓻ ꓡ?꓾ ꓐꓰ ꓐꓯ ꓡ ꓥꓳ꓿
40021026	ꓞꓳ ꓤ ꓗꓪ ꓐꓰ ꓥꓳ꓾ ꓐꓯ ꓖꓶˍ ꓟꓲ꓾ ꓮꓽ ꓙꓵ ꓢꓴ ꓡꓰ ꓬꓳ-ꓦ ꓔꓯ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓚꓬꓹ ꓔ ꓠꓬꓲ꓾ ꓣꓳꓽ ꓠꓬ ꓞꓳ ꓜꓴ ꓔꓯ ꓙꓳꓺ ꓓꓴ ꓙꓳˍ ꓡꓳ꓾ ꓐꓯ ꓢꓲ꓾
40021027	ꓬꓲ ꓪꓽ ꓡꓰ ꓬꓰ-ꓢꓴ ꓔꓯ꓾ ꓥꓪ ꓠꓴꓽ ꓟꓽ ꓢꓷ꓾ ꓐꓰ ꓒꓳꓹ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓬꓰˍ ꓟ ꓕꓱ ꓟꓬ ꓫꓵꓽˍ ꓟꓲ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓬꓰˍ ꓟ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓟꓽ ꓐꓯ ꓖꓶ꓾ ꓐꓯ ꓖꓶˍ ꓡꓳ꓿
40021028	ꓠꓴ ꓪꓽ ꓮ ꓡꓲ ꓓꓵꓽ ꓙꓽˍ ꓡ? ꓡ ꓞꓳ ꓕꓲ ꓣꓳ ꓠꓬ ꓤ ꓠꓬꓲꓽ ꓫꓵꓸ ꓙꓳ ꓢꓲ꓾ ꓬꓲ ꓡꓰ ꓤ ꓪꓴꓽ ꓔꓯ꓾ ꓥꓪ ꓤꓽꓳ꓾ ꓠꓬꓲꓸ ꓠꓬꓲ ꓠꓴ ꓠꓬ ꓛꓱꓼ ꓡꓱ ꓐꓱ ꓗꓪ ꓟꓬꓱꓽ ꓬꓰ ꓙꓰ꓾ ꓐꓯ ꓖꓶˍ ꓡꓳ꓿
40021029	ꓬꓲ ꓪꓴꓸ ꓕꓯ ꓬꓲ ꓠꓬ꓾ ꓥꓪ ꓟꓽ ꓙꓰ꓾ ꓐꓰ ꓐꓯ ꓗꓷˍ ꓟꓲ꓾ ꓗꓸ ꓠꓯꓸ ꓠꓬ ꓬꓲ ꓓꓵꓽ ꓙ ꓡꓰꓼ ꓡ ꓢꓲ ꓙꓰ ꓗꓷꓳ꓿
40021030	ꓝꓮꓲ ꓠꓬꓲꓽ ꓣꓳ ꓕꓲ ꓣꓳ ꓟ ꓔꓯˍ ꓟꓲ ꓬꓲ ꓐꓹ ꓐꓽ ꓡꓰ ꓝꓲ ꓗꓷ ꓠꓬ꓾ ꓐꓹ ꓐꓽꓳ꓾ ꓥꓪ ꓙꓰˍ ꓥꓳ꓾ ꓐꓰ ꓐꓯˍ ꓟꓲ꓾ ꓬꓲ ꓠꓬ ꓟꓽ ꓙꓰ꓿
40021031	ꓤ ꓕꓱ ꓠꓬꓲꓽ ꓫꓵꓸ ꓟ ꓬꓲ ꓐꓹ ꓐ ꓠꓲꓹ ꓡꓶꓽ ꓛꓳˍ ꓟ ꓮ ꓡꓲ ꓕꓲ ꓣꓳ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓠꓬ꓾ ꓬꓲ ꓪꓽ ꓡꓰ꓾ ꓬꓲ ꓪꓴꓸ ꓕꓲ ꓣꓳ ꓟ ꓥꓳ꓾ ꓐꓯˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓝꓲꓸ ꓫ ꓢꓴˍ ꓐꓰ ꓖꓳꓻ ꓪꓴꓽ ꓟ ꓠꓽ꓾ ꓪꓴ-ꓢ ꓗꓴꓷꓼ ꓗꓪ ꓠꓴ ꓪꓽ ꓟꓲꓽ ꓕꓯꓽ ꓢꓲ ꓓꓵꓽ ꓡꓰ ꓟꓶˍ ꓥꓳ꓿
40021032	ꓮ ꓡꓲꓳ ꓐꓯ ꓠꓬ ꓬꓳ-ꓦ ꓠꓬ ꓠꓴ ꓪꓽ ꓔꓯ ꓔꓱꓹ ꓜꓳꓽˍ ꓟ ꓙ ꓖꓴ ꓟꓸ ꓖꓶ ꓠꓹ ꓟ ꓡꓻˍ ꓟꓲ ꓠꓴ ꓪꓽ ꓠꓽ ꓬꓲ ꓔꓯ ꓟꓽ ꓙꓵ꓿ ꓖꓳ ꓡꓱ ꓥ ꓟꓲ ꓝꓲꓸ ꓫ ꓢꓴˍ ꓐꓰ ꓖꓳ ꓪꓴꓽ ꓟ ꓠꓽ ꓬꓲ ꓔꓯ ꓙꓵꓻˍ ꓡꓳ꓿ ꓖꓳ ꓟ ꓔꓯ ꓠꓴ ꓪꓽ ꓟꓳꓻ ꓗꓷˍ ꓟꓲ꓾ ꓬꓲ ꓔꓯ ꓙꓵꓻ ꓠꓹ ꓟ ꓠꓴ ꓪꓽ ꓟꓽ ꓓꓵꓽ ꓙ ꓒꓳꓹ ꓡꓰꓼ ꓡ꓿
40021033	ꓔꓯ ꓥꓳꓽ ꓝꓮꓲ ꓕꓲ ꓟ ꓔꓯ ꓠꓴ ꓪꓽ ꓠ ꓠꓹ꓿ ꓦꓻ ꓟꓲ ꓢꓲ ꓒꓽ ꓕꓲ ꓣꓳ ꓠꓬ ꓛꓱꓼ ꓡꓱ ꓕꓲ ꓐꓱ ꓔꓶ ꓢꓲ꓾ ꓚꓳ ꓡꓳ ꓡꓳ ꓚꓱꓺ ꓢꓲ ꓠꓬꓲ꓾ ꓐꓱ ꓠꓯꓸꓼ ꓗꓪ ꓛꓱꓼ ꓡꓱꓼ ꓢꓶꓽ ꓠꓬꓲꓸ ꓖꓴ ꓚꓴꓸˍ ꓡꓳ꓿ ꓝꓮꓲ ꓡꓳꓸ ꓜꓳꓻ ꓦꓲˍ ꓟꓲ ꓕꓲ ꓦꓲ ꓫꓬꓹ ꓢꓲ꓾ ꓟꓬꓱꓽ ꓬꓰ ꓢꓴ ꓐꓴ ꓔꓯ ꓑꓯꓹ ꓖꓶꓽ ꓗꓷ ꓠꓬ꓾ ꓠꓱꓸ ꓐꓯꓼ ꓕꓲ ꓟꓵꓽ ꓗꓪ ꓙꓰˍ ꓡꓳ꓿
40021034	ꓛꓱꓼ ꓡꓱꓼ ꓢꓶ ꓧꓼ ꓝꓲꓸ ꓛꓲ ꓡ ꓠꓬ ꓬꓲ ꓚꓳ ꓑꓸ ꓐꓴ ꓔꓯ ꓬꓲ ꓟꓶ ꓙꓲꓽ ꓙꓳˍ ꓟ ꓣꓷꓽ ꓫ ꓔꓯꓹ ꓬꓲꓼ ꓡ ꓠꓹ ꓟ꓾ ꓟꓬꓱꓽ ꓬꓰ ꓢꓴ ꓔꓬ ꓗꓪ ꓝꓲ ꓩꓴ ꓗꓷˍ ꓡꓳ꓿
40021035	ꓖꓳ ꓡꓱ ꓥ ꓟꓲ ꓛꓱꓼ ꓡꓱꓼ ꓐꓱ ꓑꓯꓹ ꓬꓰ ꓢꓴ ꓐꓴ ꓡꓰ ꓬꓲ ꓚꓳ ꓑꓸ ꓐꓴ ꓔꓯ ꓣꓴ ꓢꓲ꓾ ꓕꓲ ꓣꓳ ꓔꓯ ꓠꓬ ꓓꓶꓽ꓾ ꓕꓲ ꓣꓳ ꓔꓯ ꓢꓰꓼ꓾ ꓕꓲ ꓣꓳ ꓔꓯ ꓠꓬ Bꓸ ꓛꓲ ꓡꓰ ꓡꓳꓺˍ ꓡꓳ꓿
40021036	ꓝꓮꓲ ꓕꓲ ꓧꓪꓹ ꓬꓲ ꓡꓰ ꓬꓲ ꓚꓳ ꓑꓸ ꓐꓴ ꓧꓶꓸ ꓕꓯˍ ꓟ ꓟꓬ ꓟꓽ ꓞꓲ ꓕꓲ ꓧꓳꓽ ꓔꓯ ꓝꓲ ꓩꓴ ꓗꓷˍ ꓟꓲ꓾ ꓬꓲ ꓪꓽ ꓠꓬ ꓧꓶꓸ ꓕꓯꓽˍ ꓟ ꓡꓰ ꓐꓰ ꓬꓲ ꓪꓽ ꓔꓯ ꓬꓰ ꓖꓶˍ ꓢꓰꓽ ꓡꓳ꓿
40021037	ꓗꓸ ꓠꓯꓸ ꓠꓬ꓾ ꓥꓪ ꓮ ꓐꓲ ꓔꓯ ꓠꓽ ꓬꓲ ꓪꓽ ꓙꓳꓺ ꓒꓵꓽˍ ꓥꓳ꓾ ꓓꓵꓽ ꓙ ꓢꓲ꓾ ꓬꓲ ꓤ ꓔꓯ ꓬꓲ ꓪꓽ ꓔꓬ ꓗꓪ ꓝꓲ ꓩꓴ ꓗꓷˍ ꓡꓳ꓿
40021038	ꓖꓳ ꓡꓱ ꓥ ꓟꓲ ꓛꓱꓼ ꓡꓱ ꓐꓱ ꓑꓯꓹ ꓬꓰ ꓢꓴ ꓐꓴ ꓡꓰ ꓬꓲ ꓤ ꓔꓯ ꓟꓳꓻ ꓗꓷ ꓕꓯ꓾ ꓕꓱ ꓟ ꓠꓬ ꓬꓲ ꓡꓯꓼ ꓪ ꓟꓶ ꓢꓴ ꓥꓳ꓾ ꓡꓯ꓾ ꓣꓳꓽ ꓬꓲ ꓔꓯ ꓢꓰꓼ ꓗꓷ ꓢꓲ꓾ ꓬꓲ ꓡꓯꓼ ꓪ ꓔꓯ ꓦꓴꓻ ꓓꓴ ꓬꓰ ꓡꓯ꓾ ꓐꓰ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
40021039	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ ꓣꓴ ꓢꓲ ꓐꓱꓻ ꓠꓱ ꓫꓱꓸ ꓟꓸꓼ ꓗꓪ ꓖꓼ ꓦ ꓗꓷ ꓢꓲ ꓢꓰꓼ ꓗꓷꓳ꓿
40021040	ꓖꓳ ꓡꓱ ꓠꓬ ꓐꓱ ꓬꓲꓸ ꓢꓲ ꓒꓽ ꓡꓻ ꓕꓯ꓾ ꓬꓲ ꓡꓰ ꓦꓻ ꓟꓲ ꓑꓯꓹ ꓖꓶ ꓔ ꓢꓴ ꓐꓴ ꓔꓯ ꓮ ꓡꓲ ꓬꓰ ꓖꓶ ꓡ ꓥꓳ ꓪ?꓾ ꓐꓰ ꓠ ꓠꓬꓲˍ ꓕꓯ꓾
40021041	ꓬꓲ ꓪꓽ ꓡꓰ ꓬꓲ ꓔꓯ꓾ ꓮ ꓡꓲ ꓥ ꓟꓲ ꓞꓳ ꓥꓶ ꓖꓳ ꓕꓲ ꓧꓳꓽ ꓟ ꓔꓯ ꓢꓰꓼ ꓗꓷ ꓢꓲ꓾ ꓛꓱꓼ ꓡꓱꓼ ꓐꓱ ꓠꓬ ꓬꓲ ꓝꓲꓸ ꓛꓲ ꓡ ꓕꓯ ꓬꓲ ꓔꓯ ꓢꓶꓹ ꓢꓶ ꓡꓯꓼ ꓙꓱ ꓖꓶ ꓡ ꓟ ꓠꓱꓸ ꓐꓯꓼ ꓕꓲ ꓧꓳꓽ ꓔꓯ ꓑꓯꓹ ꓖꓶˍ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40021042	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓢꓲꓽ ꓫꓬ ꓕꓳ ꓶ ꓗꓪ꓾ ꓦꓲ ꓫꓬꓹ ꓢꓴ ꓡꓰ ꓡꓳ ꓗꓷ ꓟ Bꓸ ꓛꓲ ꓠꓬ꓾ ꓦꓲ ꓚꓰꓺ ꓬꓲ ꓡꓯꓼ ꓗꓪ ꓟ ꓡꓳ ꓓꓰ ꓓꓽ ꓟ ꓒꓬꓱꓼ ꓡꓺꓳ꓿ ꓕꓱ ꓟ ꓠꓬ ꓢꓲ ꓒꓽ ꓡꓰ ꓬꓰˍ ꓟ ꓥ ꓢꓲ꓾ ꓣꓳꓽ ꓡꓳꓸ ꓟꓳꓻ ꓢꓴ ꓮꓽ ꓙꓵ ꓓꓵꓽ ꓙ ꓟꓶ ꓓꓴ ꓥꓳ꓾ ꓐꓰ ꓐꓳ ꓔ ꓟ ꓔꓯ ꓠꓴ ꓪꓽ ꓟꓽ ꓵ ꓠꓬꓲ ꓡ?
40021043	ꓖꓳ ꓡꓱ ꓠꓬꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓪꓴ-ꓢ ꓗꓴꓷꓼ ꓠꓬ ꓠꓴ ꓪꓽ ꓔꓯˍ ꓐꓰ ꓣꓴꓻ ꓔꓯꓹ ꓙꓰ ꓢꓲ꓾ ꓬꓲ ꓢꓶꓽ ꓓꓱꓼˍ ꓟ ꓞꓳ ꓫꓵꓽ ꓔꓯ ꓖꓶꓽ ꓗꓷˍ ꓥꓳ꓿
40021044	Bꓸ ꓛꓲ ꓕꓱ ꓟ ꓕꓯꓽ ꓢꓲ ꓗꓪ ꓡꓱꓸ ꓓꓳꓽ ꓡꓰ ꓢꓴ ꓠꓬ ꓛꓱꓼ ꓡꓰˍ ꓥꓳ꓿ Bꓸ ꓛꓲ ꓕꓱ ꓟ ꓮꓽ ꓟ ꓕꓯꓽ ꓢꓲ ꓗꓪ ꓞꓰꓻ ꓔꓲꓸ ꓡꓰ ꓠꓬ꓾ ꓬꓲ ꓔꓯ ꓔꓲꓸ ꓧꓶꓽ ꓗꓷˍ ꓥꓳ꓾ ꓐꓯˍ ꓡꓳ꓿
40021045	ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓽ ꓔꓯꓺ ꓥꓳꓽ ꓕꓱ ꓟꓬ ꓟ ꓔꓯ ꓑ ꓙꓽ ꓗꓷ ꓠꓬ꓾ ꓬꓲ ꓪꓽ ꓔꓯ ꓐꓯ ꓬꓯꓼˍ ꓟ ꓔꓯ ꓡꓳꓸ ꓓꓳ ꓡ ꓡꓳ꓿
40021046	ꓬꓲ ꓪꓽ ꓠꓽ ꓬꓰ-ꓢꓴ ꓔꓯ ꓣꓴ ꓠꓲꓹ ꓫꓵˍ ꓟꓲ꓾ ꓡ ꓞꓳ ꓬꓲ ꓜꓴꓻ ꓡꓰ ꓬꓲ ꓔꓯ ꓟꓷꓽ ꓠꓷꓹ ꓝꓸ ꓢꓴ ꓚꓬꓹ ꓔ ꓠꓬꓲ꓾ ꓬꓲ ꓪꓽ ꓔꓯ ꓙꓳꓺˍ ꓟ ꓑꓶ ꓓꓴ ꓬꓲ ꓔꓯ ꓣꓴ ꓟꓽ ꓑꓶꓸ꓿
40022001	ꓬꓰ-ꓢꓴ ꓠꓬ ꓝꓮꓲ ꓔꓯ ꓥꓳꓽ ꓣꓱꓽ ꓢꓲ ꓬꓲ ꓪꓽ ꓔꓯ ꓕꓱ ꓡꓱ ꓐꓯˍ ꓡꓳ꓿
40022002	ꓟꓴꓽ ꓗꓪ ꓗꓴꓷꓼ ꓠꓬ꓾ ꓪ ꓔꓲ ꓕꓲ ꓣꓳ ꓡꓰ ꓬꓲ ꓤ ꓐꓱ ꓶ ꓤꓽ ꓟꓶ ꓚꓱꓺˍ ꓟ ꓑꓮꓲ ꓕꓲ ꓟ ꓬꓰˍ ꓟ ꓡꓰ ꓐꓰ ꓗꓹ ꓡꓳ꓿
40022003	ꓤꓽ ꓟꓶ ꓚꓱꓺˍ ꓟ ꓑꓮꓲ ꓗꓪ ꓘꓴ ꓔ ꓢꓴ ꓔꓯ ꓘꓴꓻ ꓬꓰ ꓠꓹ ꓟ꓾ ꓬꓲ ꓚꓳ ꓑꓸ ꓐꓴ ꓔꓯ ꓝꓲ ꓩꓴ ꓗꓷ ꓠꓬ꓾ ꓘꓴ ꓔ ꓢꓴ ꓠꓽ ꓡꓻ ꓠꓲꓹ ꓟꓽ ꓫꓵ꓿
40022004	ꓖꓳ ꓕꓯ ꓪ ꓔꓲ ꓠꓬ ꓚꓳ ꓑꓸ ꓬꓲ ꓔꓱꓹ ꓬꓲ ꓕꓲ ꓧꓳꓽ ꓔꓯ ꓝꓲ ꓩꓴ ꓗꓷ ꓢꓲ꓾ ꓠꓴ ꓪꓽ ꓠꓬ ꓘꓴꓻ ꓔ ꓢꓴ ꓐꓴ ꓔꓯ꓾ ꓥꓪ ꓑꓮꓲ ꓙꓽ ꓖꓶ ꓓꓳ ꓡꓰꓳ꓿ ꓥꓪ ꓮꓸ ꓠꓬꓲꓽˍ ꓐꓰ ꓞꓶˍ ꓟ ꓙꓱꓽ ꓤˍ ꓟꓲ ꓢꓰꓼ ꓗꓷꓳ꓿ ꓮꓸ ꓫꓵˍ ꓟꓲ ꓙꓽ ꓖꓶ ꓖꓴ ꓡꓰꓳ꓿ ꓠꓴ ꓪꓽ ꓠꓬ ꓤꓽ ꓟꓶ ꓚꓱꓺˍ ꓟ ꓑꓮꓲ ꓗꓪ ꓡꓯ꓾ ꓐꓰ ꓐꓯ ꓖꓶ ꓬꓰ꓾ ꓐꓯˍ ꓡꓳ꓿
40022005	ꓖꓳ ꓡꓱ ꓥ ꓟꓲ ꓘꓴꓻ ꓔ ꓢꓴ ꓐꓴ ꓠꓽ ꓟꓽ ꓒꓵꓽ ꓢꓲ꓾ ꓟꓲ ꓚꓱꓹ ꓗꓪ ꓟꓲ ꓙꓰˍ ꓡꓳ꓿ ꓕꓲ ꓣꓳ ꓠꓬ ꓚꓲꓸ ꓛꓬ ꓦ ꓟꓲ ꓗꓪ ꓙꓰˍ ꓡꓳ꓿ ꓕꓲ ꓣꓳ ꓠꓬ ꓶꓻ ꓡꓯꓼ ꓟꓴ ꓙꓰˍ ꓡꓳ꓿
40022006	ꓜꓰꓻ ꓡꓰ ꓢꓴ ꓐꓴ ꓠꓬ ꓚꓳ ꓑꓸ ꓐꓴ ꓔꓯ ꓣꓴ ꓢꓲ꓾ ꓫꓸ ꓔꓳ ꓫ ꓒꓯꓼ ꓬꓰ ꓖꓶ ꓢꓲ ꓠꓬꓲ ꓬꓲ ꓪꓽ ꓔꓯ ꓢꓰꓼ ꓗꓷˍ ꓡꓳ꓿
40022007	ꓖꓳ ꓕꓯ ꓪ ꓔꓲ ꓠꓽ ꓠꓲꓹ ꓟ ꓦꓶꓻ ꓠꓬꓲ꓾ ꓟꓯꓼ ꓜꓴ ꓝꓲ ꓩꓴ ꓗꓷ ꓢꓲ꓾ ꓖꓳ ꓕꓲ ꓧꓳꓽ ꓟ ꓔꓯ ꓛꓴ ꓛꓰꓹ ꓡꓰ ꓝꓲ ꓢꓲ ꓠꓬꓲ꓾ ꓬꓲ ꓪꓽ ꓡꓳ ꓒꓱ ꓔꓯˍ ꓟꓲ ꓛꓴꓻ ꓗꓷꓳ꓿
40022008	ꓖꓳ ꓕꓯ ꓪ ꓔꓲ ꓡꓰ ꓬꓲ ꓚꓳ ꓑꓸ ꓐꓴ ꓔꓯ꓾ ꓤꓽ ꓟꓶ ꓚꓱꓺˍ ꓟ ꓑꓮꓲ ꓠꓬ ꓙꓽ ꓖꓶ ꓓꓳ ꓡꓰꓳ꓾ ꓖꓳ ꓡꓱ ꓥ ꓟꓲ ꓥꓪ ꓡꓰ ꓘꓴ ꓔ ꓢꓴ ꓐꓴ ꓠꓽ ꓜꓽ ꓡ ꓟꓽ ꓒꓵꓽ꓿
40022009	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓙꓰ ꓢꓲ꓾ ꓙ ꓖꓴ ꓙ ꓐꓽ ꓗꓪ ꓔꓳꓹ ꓜꓳꓽˍ ꓟ ꓡ ꓞꓳ ꓥ ꓕ ꓑꓳꓸ ꓔꓯ ꓤꓽ ꓟꓶ ꓚꓱꓺˍ ꓟ ꓑꓮꓲꓽ ꓗꓪ ꓘꓴꓻ ꓔꓯꓹ ꓡꓯ꓾ ꓐꓯˍ ꓡꓳ꓿
40022010	ꓚꓳ ꓑꓸ ꓖꓳ ꓕꓲ ꓧꓳꓽ ꓠꓬ ꓓꓳ ꓙꓰ ꓢꓲ꓾ ꓔꓳꓹ ꓜꓳꓽˍ ꓟ ꓡ ꓞꓳ ꓥ ꓕ ꓑꓳ꓾ ꓞꓳ ꓥꓶꓺˍ ꓐꓰ ꓞꓳ ꓙꓲꓻ ꓮꓽ ꓙꓵ ꓔꓯ ꓘꓴ ꓜꓲꓼ ꓡ ꓠꓬ꓾ ꓑꓮꓲ ꓬꓰ ꓖꓴ ꓗꓪ ꓪꓰ ꓤ ꓐꓲꓺ ꓡꓰꓳ꓿
40022011	ꓪ ꓔꓲ ꓓꓵꓽ ꓡ ꓢꓲ ꓪꓰ ꓤ ꓔꓯ ꓡꓳꓸ ꓠꓬꓲ ꓠꓬ꓾ ꓖꓳ ꓗꓪ ꓑꓮꓲ ꓐꓵ ꓞꓶꓽ ꓟꓽ ꓖꓪꓽ ꓔ ꓟ ꓡ ꓞꓳ ꓕꓲ ꓣꓳ ꓔꓯ ꓟꓳꓻˍ ꓡꓳ꓿
40022012	ꓪ ꓔꓲ ꓡꓰ ꓬꓲ ꓔꓯ꓾ ꓗꓪ ꓛꓳꓽꓳ꓾ ꓠꓴ ꓠꓬ ꓑꓮꓲ ꓐꓵ ꓞꓶꓽ ꓟꓽ ꓖꓪꓽ ꓖꓪ ꓕꓱ ꓗꓪ ꓮ ꓡꓲ ꓓꓵꓽ ꓡ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓠꓬ ꓫꓸ ꓕꓱ ꓟꓽ ꓐꓰꓼ ꓡ ꓡ ꓒꓳꓹ ꓖꓶ ꓓꓴ ꓟꓽ ꓙꓳ ꓗꓷ ꓡꓰꓳ꓿
40022013	ꓖꓳ ꓕꓯ ꓪ ꓔꓲ ꓠꓬ ꓬꓲ ꓔꓯ ꓣꓱꓽ ꓙ ꓢꓴ ꓐꓴ ꓔꓯ ꓝꓲ ꓢꓲ꓾ ꓬꓲ ꓔꓯ ꓛꓲ ꓛꓵꓼ ꓡꓯꓼ ꓛꓵꓼ ꓢꓲ ꓠꓬꓲ꓾ ꓠꓱ ꓫꓱꓸ ꓟꓸꓼ ꓠꓯ ꓞꓲꓹ ꓟ ꓗꓪ ꓡꓳ ꓩꓴ ꓗꓷ꓿ ꓖꓳ ꓗꓪ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓿
40022014	ꓮ ꓡꓲꓳ ꓐꓯ ꓠꓬ ꓘꓴꓻ ꓔ ꓢꓴ ꓠꓬ ꓟꓬꓽˍ ꓟꓲ꓾ ꓢꓲꓺ ꓔ ꓢꓴ ꓠꓽ ꓠꓲꓸˍ ꓡꓳ꓾ ꓐꓯˍ ꓡꓳ꓿
40022015	ꓖꓳ ꓕꓯ ꓒ-ꓡꓲ-ꓢꓷ ꓐꓴ ꓓꓳ ꓙꓰ ꓢꓲ꓾ ꓬꓰ-ꓢꓴ ꓬꓲ ꓚꓲꓸ ꓛꓬ ꓐꓯ ꓘꓶꓽ ꓗꓪ ꓐꓰ ꓬꓲ ꓔꓯ ꓮ ꓡꓲ ꓠꓸ ꓣꓴ ꓠꓹ ꓟ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
40022016	ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓪꓽ ꓢꓲ ꓤ ꓐꓴˍ ꓐꓰ ꓩꓴ-ꓡꓲ ꓕꓲ ꓧꓳꓽ ꓟ ꓡ ꓞꓳ ꓔꓯ ꓬꓲ ꓔꓬ ꓗꓪ ꓝꓲ ꓩꓴ ꓗꓷ ꓢꓲ꓾ ꓟꓸ ꓒꓽꓳ꓾ ꓠꓴ ꓠꓽ ꓞꓳ ꓔꓱꓹ ꓥ ꓟ ꓐꓰ꓾ ꓢꓴ ꓒꓬꓱꓽ ꓔꓯ ꓟꓽ ꓢꓲꓺ ꓢꓲꓺ꓾ ꓔꓱꓹ ꓔꓱꓹꓼ ꓐꓰ ꓪꓴ-ꓢ ꓙ ꓖꓴ ꓟꓸ ꓖꓶ ꓢꓴ ꓥ ꓟ ꓥꓪ ꓠꓴꓽ ꓢꓷˍ ꓡꓳ꓿
40022017	ꓖꓳ ꓡꓱ ꓠꓬꓲ ꓠꓴ ꓮ ꓡꓲ ꓓꓵꓽ ꓙꓽˍ ꓟ ꓥꓪ ꓠꓴꓽ ꓔꓯ ꓐꓯ ꓖꓶ ꓡꓯ꓿ ꓢꓲ-ꓢ ꓔꓯ ꓔꓯꓹ ꓒꓵꓽ ꓓꓳ ꓓ ꓡ? ꓓꓳ ꓟꓽ ꓓ ꓡ?꓾ ꓐꓰ ꓠ ꓠꓬꓲ ꓬꓰ ꓝꓲˍ ꓡꓳ꓿
40022018	ꓬꓰ-ꓢꓴ ꓠꓽ ꓬꓲ ꓪꓽ ꓥꓶˍ ꓟ ꓚꓴꓽ ꓬꓲꓹ ꓔꓯ ꓢꓷꓸˍ ꓠꓬꓲ ꓬꓲ ꓪꓽ ꓔꓯ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓐꓴꓳ꓾ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓫꓵꓽ ꓠꓬꓲˍ ꓡ?
40022019	ꓔꓯꓹ ꓒꓵ ꓐꓶꓻ ꓓꓴ ꓓꓲ-ꓠ-ꓣꓲ ꓕꓲ ꓒꓯꓼ ꓥꓪ ꓔꓯ ꓟꓳꓸ ꓖꓶ ꓡꓯ꓾ ꓐꓯ ꓗꓷ ꓠꓬ꓾ ꓬꓲ ꓪꓽ ꓡꓰ ꓬꓲ ꓔꓯ ꓓꓲ-ꓠ-ꓣꓲ ꓕꓲ ꓒꓯꓼ ꓔꓯꓹ ꓖꓶ ꓡ ꓡꓳ꓿
40022020	ꓬꓲ ꓡꓰ ꓬꓲ ꓪꓽ ꓔꓯ꓾ ꓞꓳ ꓐꓬꓱꓽˍ ꓐꓰ ꓟꓬꓱꓺ ꓕꓱ ꓟ ꓮ ꓟ ꓔꓯꓸ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40022021	ꓖꓳ ꓕꓯ ꓬꓲ ꓪꓽ ꓡꓰ꓾ ꓪ ꓔꓲ ꓢꓲ-ꓢ ꓔꓯꓸ ꓟ ꓥ ꓡꓳ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ꓾ ꓢꓲ-ꓢ ꓔꓯꓸ ꓟ ꓠꓬ ꓢꓲ-ꓢ ꓔꓯ ꓖꓶ꓾ ꓪꓴ-ꓢ ꓔꓯꓸ ꓟ ꓠꓬ ꓪꓴ-ꓢ ꓔꓯ ꓖꓶ꓾ ꓐꓯ ꓖꓶˍ ꓡꓳ꓿
40022022	ꓬꓲ ꓪꓽ ꓑ ꓙꓽ ꓗꓷ ꓠꓬ ꓓꓵꓽ ꓙ ꓟꓶ ꓢꓲ ꓬꓲ ꓗꓪ ꓐꓰ ꓙꓰ ꓗꓷꓳ꓿
40022023	ꓖꓳ ꓕꓲ ꓠꓬꓲ ꓗꓪ꓾ ꓢꓯꓸ ꓬꓲꓼ ꓡ ꓟ ꓟꓽ ꓙꓳ꓾ ꓐꓯ ꓢꓴ ꓢ-ꓓꓴ-ꓗꓷ ꓐꓴ ꓬꓲ ꓔꓯ ꓡ ꓢꓲ ꓕꓱ ꓡꓱ ꓠ ꓠꓬꓲˍ ꓡꓳ꓿
40022024	ꓟꓸ ꓒꓽꓳ꓾ ꓟꓳ-ꓫꓲ ꓡꓰ꓾ ꓡ ꓞꓳ ꓕꓲ ꓣꓳ ꓤ ꓠꓱ ꓟꓽ ꓙꓳ ꓙꓳ ꓫꓵꓻ ꓠꓬ꓾ ꓬꓲ ꓠꓬꓲ ꓤ ꓡꓰ ꓬꓲ ꓟꓺ ꓡꓽ ꓔꓯ ꓫ ꓢꓲ꓾ ꓬꓲ ꓮꓸ ꓬꓲꓼ ꓐꓱ ꓶ ꓬꓲ ꓫꓵꓸ ꓚꓱꓸ ꓖꓶ ꓠ ꓗꓹ ꓡꓳ꓾ ꓐꓰ ꓟꓸ ꓔ ꓡꓳ꓿
40022025	ꓧꓶꓸ ꓕꓯ ꓥꓪ ꓠꓴꓽ ꓔꓬ ꓗꓪ ꓤꓽ ꓫꓵꓽ ꓫꓵꓸ ꓙꓳ ꓠꓬꓲꓳ꓿ ꓤ ꓪꓴꓽ ꓠꓬ ꓤ ꓟꓶ ꓧꓪ ꓗꓷ ꓗꓸ ꓠꓯꓸ ꓤ ꓠꓱ ꓟꓽ ꓙꓳ ꓙꓳ ꓫꓵꓻ ꓢꓲ꓾ ꓬꓲ ꓤ ꓟꓶ ꓠꓬ ꓬꓲ ꓠꓬꓲ ꓤ ꓐꓴ ꓔꓯ ꓗꓶ ꓔꓲꓸ ꓬꓰꓳ꓿
40022026	ꓖꓳ ꓟ ꓡꓰ ꓐꓰ ꓮ-ꓓꓶˍ ꓐꓰ ꓮ-ꓘꓰˍ ꓟꓲ꓾ ꓕꓲ ꓣꓳ ꓗꓸ ꓠꓯ ꓕꓲ ꓣꓳ꓾ ꓫꓵꓽ ꓫꓵꓸ ꓗꓪ ꓛꓲ ꓬꓲ ꓔꓯ ꓫꓺ ꓢꓲ ꓮꓽ ꓙꓵ ꓫꓵꓳ꓿
40022027	ꓬꓲ ꓪꓽ ꓮꓽ ꓙꓵ ꓫꓵꓻ ꓗ ꓠꓯꓸ ꓠꓬ ꓤ ꓟꓶ ꓤˍ ꓟꓲ ꓫꓵꓳ꓿
40022028	ꓖꓳ ꓡꓱ ꓠꓬꓲ ꓢꓯꓸ ꓬꓲꓼ ꓡ ꓟ ꓗꓪ꓾ ꓬꓲ ꓠꓬ ꓬꓲ ꓪꓽ ꓫꓵꓽ ꓫꓵꓸ ꓟ ꓗꓪ꓾ ꓮ ꓡꓲ ꓕꓲ ꓣꓳ ꓟ ꓤ ꓟꓶ ꓥ ꓡ? ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓮꓽ ꓙꓵ ꓬꓲ ꓔꓯ ꓫꓺ ꓠꓬꓲꓳ꓾ ꓐꓯˍ ꓡꓳ꓿
40022029	ꓬꓰ-ꓢꓴ ꓠꓽ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓥꓳꓽ ꓡꓰˍ ꓟ ꓠꓬ꓾ ꓢꓲꓽ ꓫꓬ ꓕꓳ ꓶˍ ꓐꓰ ꓪꓴ-ꓢ ꓪꓽ ꓠꓬꓲˍ ꓟ ꓔꓯ ꓟꓽ ꓙ ꓜꓲꓼˍ ꓟ ꓗꓪ ꓐꓰ ꓥ ꓡꓳ꓿
40022030	ꓮ ꓡꓲꓳ ꓐꓯ ꓠꓬ ꓢꓯꓸ ꓬꓲꓼ ꓡ ꓟ ꓗꓪ꓾ ꓬꓲ ꓪꓽ ꓠꓬ ꓤ ꓟꓶꓻˍ ꓟꓲ ꓟꓽ ꓧꓪ꓾ ꓮꓸ ꓟꓲꓽˍ ꓟꓲ ꓟꓽ ꓩꓴ꓿ ꓬꓲ ꓪꓽ ꓠꓽ ꓟꓴꓽ ꓗꓪ ꓝꓲ ꓓꓴ ꓐꓴˍ ꓡꓰ ꓐꓰ ꓗꓹ ꓥꓳ꓿
40022031	ꓫꓵꓻ ꓢꓴ ꓢꓯꓸ ꓬꓲꓼ ꓡ ꓟ ꓔꓯ ꓟꓳꓸ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓐꓯ ꓔ ꓟ ꓔꓯ ꓠꓴ ꓪꓽ ꓟꓽ ꓵ ꓠꓬꓲ ꓡ?
40022032	ꓬꓲ ꓡꓰ꓾ ꓥꓪ ꓠꓽ ꓮ-ꓐ-ꓡ-ꓦ ꓬꓲ ꓪꓴ-ꓢˍ ꓐꓰ ꓬꓲ-ꓢ ꓬꓲ ꓪꓴ-ꓢˍ ꓐꓰ ꓬ-ꓗꓴ ꓬꓲ ꓪꓴ-ꓢ ꓥ ꓡꓳ꓾ ꓐꓯˍ ꓡꓳ꓿ ꓪꓴ-ꓢ ꓠꓬ ꓫꓵꓻ ꓢꓴ ꓐꓴ ꓪꓴ-ꓢ ꓟꓽ ꓥ꓾ ꓢꓯꓸ ꓔꓬ ꓢꓴ ꓐꓴ ꓪꓴ-ꓢ ꓥ ꓡꓳ꓾ ꓐꓯˍ ꓡꓳ꓿
40022033	ꓬꓲ ꓟꓸ ꓖꓶˍ ꓟ ꓔꓯ ꓞꓳ ꓜꓴꓻ ꓐꓴ ꓑ ꓙꓽ ꓗꓷ ꓠꓬ ꓓꓵꓽ ꓙ ꓟꓶꓻ ꓡꓰˍ ꓡꓳ꓿
40022034	ꓬꓰ-ꓢꓴ ꓡꓰ ꓢ-ꓓꓴ-ꓗꓷ ꓐꓴ ꓔꓯ ꓐꓯ ꓧꓪꓸ ꓡꓰ ꓟ ꓔꓯ ꓒ-ꓡꓲ-ꓢꓷ ꓐꓴ ꓑ ꓙꓽ ꓗꓷ ꓠꓬ꓾ ꓬꓲ ꓪꓽˍ ꓟꓲ ꓜꓲꓼ ꓡ ꓢꓲ꓾
40022035	ꓬꓲ ꓪꓽ ꓗꓪ ꓟ ꓙꓵꓽ ꓗ ꓒ ꓕꓲ ꓣꓳ ꓠꓬ ꓬꓰ-ꓢꓴ ꓔꓯ ꓫꓵꓽ ꓠꓬꓲ ꓠꓹ ꓟ ꓕꓱ ꓡꓱ ꓠ ꓠꓬꓲˍ ꓡꓳ꓿
40022036	ꓟꓸ ꓒꓽꓳ꓾ ꓙꓵꓽ ꓗ ꓕꓳ ꓶ ꓗꓪ ꓕꓵꓼ ꓪꓽ ꓮ ꓡꓲ ꓕꓲ ꓚꓱꓹ ꓟ ꓪꓴꓽ ꓓꓰꓺˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40022037	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓠꓬ ꓕꓲ ꓠꓲꓹ ꓟ ꓡꓱꓸ꓾ ꓕꓲ ꓶꓻ ꓟꓬ ꓡꓱꓸꓼ꓾ ꓕꓲꓽ ꓙꓽ ꓠꓲꓹ ꓡꓱꓸꓼ ꓢꓲ ꓒꓽ ꓠꓴ ꓪꓴ-ꓢ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓰ ꓐꓯ ꓔ ꓡꓳ꓿
40022038	ꓕꓱ ꓟ ꓠꓬ ꓕꓵꓼ ꓪꓽ ꓬꓲ ꓪꓴꓸ ꓕꓲ ꓚꓱꓹ ꓟˍ ꓐꓰ꓾ ꓪꓴꓽ ꓓꓰꓺˍ ꓕꓲ ꓚꓱꓹ ꓟ ꓥꓳ꓿
40022039	ꓗ ꓠꓯꓸ ꓕꓲ ꓚꓱꓹ ꓟˍ ꓟꓲ ꓕꓱ ꓟ ꓐꓰ ꓕꓲ ꓡꓰꓹꓼ ꓗꓹ ꓡꓳ꓿ ꓠꓴ ꓠꓬ ꓚꓲꓸ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓠꓴ ꓠꓶꓽ ꓛꓳ ꓕꓲꓺ ꓛꓳ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓯˍ ꓟ ꓕꓱ ꓕꓲꓽ ꓚꓱꓹ ꓥꓳ꓿
40022040	ꓕꓵꓼ ꓪꓽ ꓕꓱ ꓠꓬꓲꓽ ꓚꓱꓹ ꓗꓪ꓾ ꓙꓵꓽ ꓗˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓕꓳ ꓶ ꓮꓽ ꓙꓵ ꓡꓱꓸꓼ ꓥꓳꓺ ꓞꓹ ꓡꓳ꓾ ꓐꓯ ꓖꓶˍ ꓡꓳ꓿
40022041	ꓒ-ꓡꓲ-ꓢꓷ ꓐꓴ ꓜꓲꓼ ꓡ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾
40022042	ꓙꓲ-ꓢꓴ ꓖꓳ ꓕꓲ ꓣꓳ ꓔꓯ ꓠꓴ ꓪꓽ ꓮ ꓡꓲ ꓓꓵꓽ ꓙꓽˍ ꓡ? ꓬꓲ ꓠꓬ ꓮꓽ ꓟ ꓞꓲꓼ ꓤ ꓡꓯꓹ ꓤ ꓥ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓥ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40022043	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓓ-ꓪꓵ ꓡꓰ ꓬꓲ ꓔꓯ ꓢꓲ ꓒꓽ꓾ ꓘꓴˍ ꓟ ꓮ ꓡꓲ ꓥ ꓡ?
40022044	ꓮ ꓡꓲꓳ ꓐꓯ ꓠꓬ ꓓ-ꓪꓵ ꓡꓰ꓾ ꓪꓴ-ꓢ ꓡꓰ ꓥꓪ ꓢꓲ ꓒꓽ ꓔꓯ꓾ ꓠꓴ ꓛꓴꓽ ꓙꓳ ꓢꓴ ꓔꓯ ꓥꓪ ꓡꓰ ꓠꓴ ꓛꓲ ꓕꓳꓼ ꓕꓲꓺ ꓟꓽ ꓗꓷ ꓡꓰ ꓝꓲ ꓕ ꓑꓳ꓾ ꓥꓪ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ꓾ ꓐꓰ ꓐꓯˍ ꓡꓳ꓿
40022045	ꓓ-ꓪꓵ ꓡꓰ ꓬꓲ ꓔꓯ ꓢꓲ ꓒꓽ ꓘꓴˍ ꓕꓯ ꓠꓽ꓾ ꓬꓲ ꓠꓬ ꓮ ꓡꓲ ꓐꓰ ꓢꓲ ꓬꓲ ꓞꓲꓼ ꓤ ꓡꓯꓹ ꓤ ꓥ ꓢꓰꓽ ꓡ?꓾ ꓐꓯˍ ꓡꓳ꓿
40022046	ꓬꓲ ꓪꓽ ꓮꓽ ꓟˍ ꓟꓲ ꓕꓲ ꓘꓶꓽˍ ꓟꓲ ꓒꓳꓹ ꓖꓶ ꓟ ꓐ ꓡ꓿ ꓖꓳ ꓕꓲ ꓠꓬꓲ ꓗꓸ ꓠꓯ ꓮꓽ ꓟˍ ꓟꓲ ꓬꓲ ꓔꓯ ꓮꓸ ꓫꓵ ꓠ ꓠꓬꓲ ꓟꓽ ꓑꓶꓸ꓿
40023001	ꓖꓳ ꓗꓸ ꓠꓯꓸ ꓬꓰ-ꓢꓴ ꓡꓰ ꓞꓳ ꓜꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓫꓸ ꓕꓱ ꓢꓲ꓾
40023002	ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ꓾ ꓟꓳ-ꓫꓲ ꓬꓲꓸ ꓛꓲ ꓙꓵꓽ ꓗ ꓒꓶꓻ ꓟꓸ ꓖꓶ ꓢꓴ ꓥ ꓠꓬꓲ꓾
40023003	ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓟꓸ ꓖꓶˍ ꓟ ꓮꓽ ꓙꓵ ꓔꓯ ꓠꓴ ꓪꓽ ꓒꓵꓽ ꓛꓳꓻ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓬꓰˍ ꓟ ꓔꓯ ꓕꓽ ꓢꓳꓺ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓐꓯ ꓠꓽ ꓐꓯ ꓢꓲ ꓟꓽ ꓬꓰˍ ꓟ ꓮꓽ ꓟꓬꓹ ꓙꓳˍ ꓡꓳ꓿
40023004	ꓬꓲ ꓪꓽ ꓠꓬ ꓡꓲꓽˍ ꓟ ꓐꓰ ꓟꓯꓻ ꓫꓸˍ ꓟ ꓶꓻ ꓫꓬꓹ ꓢꓲ꓾ ꓢꓴ ꓡꓯꓼ ꓒꓶꓻ ꓗꓪ ꓚꓰꓹ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓚꓲꓸ ꓛꓬ ꓠꓽ ꓡꓯꓼ ꓠꓬꓲ ꓕꓲ ꓠꓬꓲˍ ꓟꓲ ꓡꓵꓺ ꓠꓲꓹ ꓟꓽ ꓫꓵ꓿
40023005	ꓬꓲ ꓪꓽ ꓬꓰˍ ꓟ ꓮꓽ ꓙꓵꓽ ꓠꓬ ꓢꓴ ꓔꓯ ꓟꓳ ꓝꓲ ꓠꓹ ꓟ ꓬꓰˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓒꓰꓹ ꓐꓳ ꓢꓲ ꓓꓱꓼ ꓔ ꓟ꓾ ꓢꓲꓽ ꓫꓬ ꓕꓳ ꓶ ꓝꓲꓸ ꓗꓶꓺ ꓓꓴ ꓠꓬ ꓫꓬꓹ ꓦꓲꓺˍ ꓡꓳ꓿ ꓐꓵ ꓞꓶꓽ ꓟꓶꓽ ꓬꓲ ꓟꓬꓸˍ ꓟꓲ ꓫꓬꓹ ꓫꓵꓺˍ ꓡꓳ꓿
40023006	ꓝꓮꓲ ꓠꓬ ꓑꓮꓲˍ ꓐꓰ ꓜꓲꓼ ꓦꓲ ꓗꓪ ꓞꓳ ꓪꓴꓽ ꓠꓬꓲꓸ ꓠꓸ ꓖꓴ ꓗꓪˍ ꓡꓰꓽ ꓠꓬꓲꓸ ꓠꓸ ꓠꓲꓹ ꓫꓵˍ ꓡꓳ꓿
40023007	ꓙꓵꓺ ꓗꓪˍ ꓟꓲ ꓒꓵꓽ ꓗ ꓬꓰ ꓡ ꓟ ꓐꓰ꓾ ꓢꓴꓻ ꓡꓰ꓾ ꓟꓸ ꓒ꓾ ꓐꓰ ꓘꓴ ꓡ ꓟ ꓔꓯ ꓠꓲꓹ ꓫꓵˍ ꓡꓳ꓿
40023008	ꓢꓴ ꓡꓰ ꓠꓴ ꓪꓽ ꓔꓯ꓾ ꓟꓸ ꓒ ꓕꓽ ꓘꓴꓻ ꓝꓲ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓟꓸ ꓒ ꓠꓽ ꓕꓲ ꓣꓳˍ ꓡꓰꓽ ꓙꓳˍ ꓡꓳ꓿ ꓠꓴ ꓪꓽ ꓮꓽ ꓙꓵ ꓠꓬ ꓬꓲꓼ ꓤ ꓠꓬꓲ ꓤ ꓥ ꓡꓳ꓿
40023009	ꓝꓮꓲ ꓠꓬ ꓟꓲ ꓠꓯ ꓗꓪ ꓠꓱꓸ ꓐꓯꓼ ꓢꓴ ꓔꓯ ꓐꓹ ꓐ ꓕꓽ ꓘꓴ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓪ ꓔꓬ ꓢꓴ ꓖꓳ ꓕꓲ ꓣꓳˍ ꓡꓰꓽ ꓠꓴ ꓪꓽ ꓐꓹ ꓐ ꓥ ꓡꓳ꓿
40023010	ꓢꓴ ꓡꓰ ꓠꓴ ꓪꓽ ꓔꓯ꓾ ꓢꓲ ꓒ꓾ ꓕꓽ ꓘꓴ ꓝꓲ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓢꓲ ꓒꓽ ꓠꓽ ꓕꓲ ꓣꓳˍ ꓡꓰ ꓙꓳˍ ꓡꓳ꓿ ꓖꓳ ꓕꓲ ꓣꓳ ꓠꓬ ꓙꓲ-ꓢꓴ ꓥ ꓡꓳ꓿
40023011	ꓠꓴ ꓪꓽ ꓗꓳ ꓡꓳ ꓗꓪ ꓪꓴꓽ ꓢꓴ ꓠꓬ꓾ ꓠꓴ ꓪꓽ ꓔꓯ ꓣꓱꓽ ꓙ ꓢꓴ ꓬꓰ ꓠꓯꓹ ꓡꓳ꓿
40023012	ꓚꓲꓸ ꓛꓬ ꓔꓯ ꓓꓳꓹ ꓟꓴ ꓢꓴ ꓥ ꓕ ꓑꓳꓸ ꓔꓯ ꓠꓬ ꓱꓺ ꓡꓰ ꓝꓲˍ ꓥꓳ꓿ ꓚꓲꓸ ꓛꓬ ꓙꓻ ꓣꓳꓽ ꓢꓴ ꓔꓯ ꓠꓽ ꓓꓳꓹ ꓟꓴ ꓖꓶˍ ꓥꓳ꓿
40023013	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ꓾ ꓞꓳ ꓤ ꓟꓲꓽ ꓙꓬꓽ ꓗꓪ ꓟꓴꓽ ꓗꓪ ꓗꓴꓷꓼ ꓗ ꓘꓶꓽ ꓚꓵꓸ ꓔ ꓡꓳ꓿ ꓚꓲꓸ ꓛꓬˍ ꓟꓲ ꓟꓽ ꓓꓵ ꓙꓰ꓾ ꓓꓵꓽ ꓙꓰ ꓔꓬ ꓢꓴ ꓔꓯˍ ꓟꓲ ꓠꓴ ꓪꓽ ꓟꓽ ꓓꓵꓽ ꓙꓰ ꓝꓲ꓿
40023014	[ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓟꓶꓽ ꓛꓵꓽ ꓟ ꓐꓴ ꓦꓲ ꓦꓴꓺ ꓜꓽ ꓢꓲ꓾ ꓮꓽ ꓫꓵꓹ ꓫꓵ ꓪꓽ ꓘꓴꓻ ꓗꓶꓸˍ ꓡꓳ꓿ ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓪ ꓜꓲꓻ ꓡꓲꓽˍ ꓟ ꓐꓯꓺ ꓟꓴ ꓘꓶꓽ ꓟꓶˍ ꓥꓳ꓿]
40023015	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓙꓵꓽ ꓗ ꓟꓸ ꓒ ꓐꓴˍ ꓐꓰ꓾ ꓒ-ꓡꓲ-ꓢꓷ ꓐꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓢꓲ ꓤꓽ ꓕꓲ ꓣꓳ ꓘꓶꓸ ꓟꓶ ꓠꓹ ꓟ꓾ ꓬꓲꓻ ꓡꓴꓽ ꓐꓱꓻˍ ꓐꓰ ꓟꓵꓽ ꓕꓯꓽ ꓗꓳꓹ ꓕꓯ ꓚꓳꓺ ꓙꓰˍ ꓡꓳ꓿ ꓘꓶꓸ ꓟꓶ ꓡꓰ ꓠꓬ ꓠꓴ ꓪꓽ ꓠꓽ ꓬꓲ ꓔꓯ꓾ ꓠꓴ ꓪꓽ ꓕꓯꓽ ꓢꓲ ꓕꓲ ꓝꓸ ꓛꓬꓼ ꓟꓵꓽ ꓬꓲ ꓤꓽ ꓗꓷ ꓡꓰ ꓝꓲˍ ꓡꓳ꓿
40023016	ꓟꓬ ꓔꓶ ꓢꓲ ꓢꓴ ꓔꓯ ꓙ ꓖꓴ ꓧꓳꓽ ꓢꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓡꓰ꓾ ꓮꓽ ꓟ ꓥ ꓟꓲ ꓢꓲꓽ ꓫꓬ ꓦꓲ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓠꓬ ꓮꓸ ꓫꓵ ꓟꓽ ꓛꓵ꓿ ꓖꓳ ꓡꓱ ꓥ ꓟꓲ ꓮꓽ ꓟ ꓡꓰ ꓢꓲꓽ ꓫꓬ ꓦꓲ ꓗꓪ ꓟ ꓫꓵꓺ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓕꓯꓽ ꓠꓽ꓾ ꓬꓲ ꓪꓵꓼ ꓘꓶꓽ ꓡꓰ ꓬꓲ ꓔꓯ ꓞꓳꓹ ꓞꓹ ꓡꓳ꓾ ꓐꓯˍ ꓡꓳ꓿
40023017	ꓟꓬ ꓔꓶˍ ꓟ ꓞꓳꓻ ꓙꓲꓽ ꓐꓴꓳ꓾ ꓮ ꓡꓲ ꓕꓲ ꓫꓵꓽ ꓟ ꓟꓬꓽ ꓠꓬꓲ ꓬꓳꓸ ꓚꓲˍ ꓡ? ꓫꓵꓺ ꓥ ꓡ? ꓥ ꓠꓬ꓾ ꓫꓵꓺ ꓔꓯ ꓚꓰꓸ ꓔꓸ ꓟꓶ ꓡꓰ ꓝꓲˍ ꓟ ꓢꓲꓽ ꓫꓬ ꓦꓲ ꓖꓳ ꓟ ꓥ ꓡ?
40023018	ꓝꓮꓲ ꓠꓴ ꓪꓽ ꓡꓰ꓾ ꓮꓽ ꓟ ꓥ ꓟꓲ ꓔꓲ ꓖꓴ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓠꓬ ꓮꓸ ꓫꓵ ꓟꓽ ꓛꓵ꓿ ꓖꓳ ꓡꓱ ꓥ ꓟꓲ ꓔꓲ ꓖꓴ ꓕꓯꓽ ꓢꓲ ꓗꓪ ꓟ ꓔꓲ ꓓꓴ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓕꓯ ꓠꓽ꓾ ꓬꓲ ꓪꓵꓼ ꓘꓶꓽ ꓡꓰ ꓬꓲ ꓔꓯ ꓞꓳꓹ ꓞꓹ ꓡꓳ꓾ ꓐꓯˍ ꓡꓳ꓿
40023019	ꓟꓬ ꓔꓶꓺ ꓢꓴ ꓐꓴꓳ꓾ ꓮ ꓡꓲ ꓕꓲ ꓫꓵꓽ ꓟ ꓟꓬꓽ ꓠꓬꓲ ꓬꓳꓸ ꓚꓲˍ ꓡ? ꓔꓲ ꓓꓴ ꓥ ꓡ? ꓥ ꓠꓬ꓾ ꓔꓲ ꓓꓴ ꓔꓯ ꓚꓰꓸ ꓔꓸ ꓟꓶ ꓡꓰ ꓝꓲˍ ꓟ ꓔꓲ ꓖꓴ ꓥ ꓡ?
40023020	ꓖꓳ ꓡꓱ ꓠꓬꓲ ꓔꓲ ꓖꓴ ꓔꓯ ꓖꓴ ꓢꓲ ꓪꓵꓼ ꓙꓱꓽ ꓢꓴ ꓠꓬ꓾ ꓔꓲ ꓖꓴˍ ꓐꓰ ꓖꓳ ꓟ ꓕꓯꓽ ꓢꓲ ꓗꓪ ꓟ ꓮꓽ ꓙꓵ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓟ ꓥꓳ꓿
40023021	ꓢꓲꓽ ꓫꓬ ꓦꓲ ꓔꓯ ꓖꓴ ꓢꓲ ꓪꓵꓼ ꓙꓱꓽ ꓢꓴˍ ꓟꓲ꓾ ꓢꓲꓽ ꓫꓬ ꓦꓲˍ ꓐꓰ ꓖꓳ ꓗꓪ ꓔꓬ ꓟ ꓪꓴ-ꓢ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓟ ꓥꓳ꓿
40023022	ꓟꓴꓽ ꓗꓪ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓠꓬ꓾ ꓪꓴ-ꓢ ꓙꓵꓽ ꓠꓬꓲꓸ ꓕꓲˍ ꓐꓰ ꓕꓯꓽ ꓢꓲ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓪꓴ-ꓢ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓟ ꓥꓳ꓿
40023023	ꓠꓲꓹ ꓟ ꓠꓬꓲꓽ ꓔꓱꓹ ꓣꓱ ꓢꓴ ꓙꓵꓽ ꓗ ꓟꓸ ꓒˍ ꓐꓰ ꓒ-ꓡꓲ-ꓢꓷ ꓐꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠ꓾ ꓑꓴꓸ ꓧꓳꓺˍ ꓐꓰ ꓠꓸ ꓐꓳꓽ ꓪꓳꓽ ꓤˍ ꓐꓰ ꓠꓸ ꓐꓳ ꓪꓳ ꓓꓽ ꓟ ꓣꓴ ꓢꓲ꓾ ꓞꓲ ꓐꓱꓻ ꓕꓲ ꓐꓱ ꓔꓲ ꓖꓶˍ ꓡꓳ꓿ ꓙꓵꓽ ꓗ ꓗꓪ ꓟꓬꓽ ꓠꓬꓲ ꓒꓵꓽˍ ꓟ꓾ ꓔꓱꓹ ꓜꓳꓽˍ ꓟ ꓐꓰ ꓫꓱꓸ ꓤˍ ꓟ ꓐꓰ ꓦ ꓡꓱ ꓐꓳˍ ꓟ ꓠꓽ ꓠꓴ ꓪꓽ ꓟꓽ ꓬꓰ꓿ ꓕꓱ ꓟꓬ ꓫꓵꓽ ꓟˍ ꓟꓲ ꓠꓱꓸ ꓐꓯꓼ ꓟ ꓐꓰ ꓕꓲ ꓡꓰꓹꓼ ꓬꓰ ꓙꓲꓽ ꓙꓳˍ ꓟ ꓥ ꓡꓳ꓿
40023024	ꓟꓬ ꓔꓶ ꓢꓲ ꓙ ꓖꓴ ꓧꓳꓽ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓬꓲꓹ ꓑꓵꓸ ꓤ ꓔꓯ ꓞꓶꓻ ꓓꓳ ꓡ ꓢꓲ꓾ ꓡꓳꓽ ꓕꓳꓺ ꓔꓯ ꓖꓴꓻ ꓓꓵꓽ ꓡꓰˍ ꓡꓳ꓿
40023025	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓙꓵꓽ ꓗ ꓟꓸ ꓒˍ ꓐꓰ ꓒ-ꓡꓲ-ꓢꓷ ꓐꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓡꓴ ꓗꓶꓸˍ ꓐꓰ ꓐꓯꓻ ꓔꓯ ꓬꓲ ꓕꓯꓽ ꓢꓲ ꓗꓪ ꓫꓬꓻ ꓫꓬꓻˍ ꓡꓰꓽ ꓞꓲꓽˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓯꓸꓼ ꓗꓪ ꓠꓽ꓾ ꓚꓲꓸ ꓛꓬ ꓔꓯ ꓙꓵꓽ ꓟꓽ ꓐ ꓡ ꓟ ꓐꓰ ꓢꓴ ꓔꓯ ꓘꓳꓹ ꓜꓽˍ ꓟ ꓐꓲ ꓞꓹ ꓡꓳ꓿
40023026	ꓟꓬ ꓔꓶ ꓢꓴ ꓒ-ꓡꓲ-ꓢꓷ ꓐꓴꓳ꓾ ꓡꓴ ꓗꓶˍ ꓐꓰ ꓐꓯꓻ ꓠꓯꓸꓼ ꓗꓪ ꓧꓶꓸ ꓕꓯꓽ ꓞꓲꓽ ꓫꓬꓻ ꓡꓰ ꓝꓲ꓿ ꓖꓳ ꓡꓱ ꓠꓬ ꓕꓯꓽ ꓢꓲ ꓗꓪˍ ꓟꓲ ꓫꓬꓻ ꓫꓬˍ ꓡꓰ ꓒꓬꓱꓼ ꓡ ꓥꓳ꓿
40023027	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓙꓵꓽ ꓗ ꓟꓸ ꓒˍ ꓐꓰ꓾ ꓒ-ꓡꓲ-ꓢꓷ ꓐꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠ ꓕꓯꓽ ꓢꓲ ꓗꓪ ꓡꓳꓸ ꓐꓲ ꓓꓴ Bꓸ ꓘꓴꓽ ꓦꓻ ꓒꓴ ꓟꓰꓺ ꓔ ꓢꓲ꓾ ꓠꓯꓸꓼ ꓗꓪ ꓠꓽ ꓞꓳ ꓫꓵꓻ ꓪꓳꓽ ꓔꓳꓺˍ ꓐꓰ ꓟꓽ ꓫꓬꓻ ꓟ ꓐꓲ ꓞꓹ ꓟ ꓡꓱꓼ ꓜꓴˍ ꓡꓰ ꓐꓰ ꓗꓹ ꓡꓳ꓿
40023028	ꓠꓴ ꓪꓽ ꓠꓽ ꓞꓳ ꓤ ꓟꓲꓽ ꓙꓬꓽ ꓗꓪ ꓞꓳ ꓔꓱꓹ ꓒꓬꓱꓽ ꓫꓬˍ ꓡꓳ꓿ ꓠꓴ ꓪꓽ ꓠꓲꓹ ꓟ ꓠꓯꓸꓼ ꓗꓪ ꓠꓽ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽˍ ꓟ ꓐꓰ ꓙꓵꓽ ꓗ ꓔꓯ ꓟꓽ ꓛꓳˍ ꓟ ꓐꓲ ꓞꓹ ꓡꓳ꓿
40023029	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓙꓵꓽ ꓗ ꓟꓸ ꓒˍ ꓐꓰ ꓒ-ꓡꓲ-ꓢꓷ ꓐꓴꓳ꓾ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓱꓼ ꓜꓴ ꓫꓬꓹ ꓜꓶ ꓢꓲ꓾ ꓔꓱꓹ ꓜꓳꓽ ꓢꓴ ꓐꓴ ꓡꓱꓼ ꓜꓴ ꓐꓲꓻ ꓫꓴꓽ ꓠꓬꓲ ꓬꓰ ꓢꓲ꓾
40023030	ꓒꓵꓽ ꓒ ꓐꓴ ꓦꓬꓼ ꓠꓬꓲ ꓗꓪ ꓣꓳꓽ ꓔꓬ ꓚꓰꓼ ꓐꓷˍ ꓠꓬ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓢꓰꓼˍ ꓟ ꓗꓪ ꓬꓲ ꓪꓽ ꓔꓯ ꓣꓳꓽ ꓟꓽ ꓔꓺ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
40023031	ꓠꓴ ꓪꓽ ꓠꓬ ꓕꓱ ꓡꓱ ꓐꓯˍ ꓟ ꓗꓪ ꓐꓰ ꓠꓴ ꓪꓽ ꓠꓽ꓾ ꓟꓷꓽ ꓠꓷꓹ ꓝꓸ ꓢꓴ ꓔꓯ ꓢꓰꓼ ꓢꓴ ꓐꓴ ꓬꓲ ꓪꓽ ꓞꓲꓼ ꓤ ꓡꓯꓹ ꓤ ꓥ ꓟ ꓗꓸ ꓚꓵ ꓬꓰ ꓓꓳ ꓡ ꓟ ꓥ ꓡꓳ꓿
40023032	ꓖꓳ ꓡꓱ ꓠꓬ ꓠꓴ ꓪꓽ ꓒꓵꓽ ꓒ ꓐꓴ ꓡꓰ ꓬꓰ ꓪꓴꓸ ꓔꓴ ꓗꓷ ꓟ ꓝꓴꓲ ꓮꓽ ꓙꓵ ꓬꓰ ꓐꓲ ꓡꓰ ꓝꓲ꓿
40023033	ꓩꓴˍ ꓡꓰ ꓐꓰ ꓗꓹ ꓢꓴ ꓐꓴꓳ꓾ ꓓꓳꓼ ꓩꓴ ꓬꓲ ꓤꓽ ꓐꓴꓳ꓾ ꓠꓴ ꓪꓽ ꓠꓬ ꓛꓬꓼ ꓟꓵꓽ ꓗꓪ ꓐꓰ ꓮ ꓡꓲ ꓡꓲꓹ ꓗꓷ ꓓꓻ ꓢꓰꓽ?
40023034	ꓠꓬꓲ ꓠꓹ꓾ ꓥꓪ ꓡꓰ ꓟꓷꓽ ꓠꓷꓹ ꓝꓸ ꓢꓴ ꓐꓴˍ ꓐꓰ꓾ ꓙꓽ ꓜꓲꓼ ꓠꓲꓹ ꓙꓳ ꓢꓴ ꓐꓴˍ ꓐꓰ꓾ ꓙꓵꓽ ꓗ ꓟꓸ ꓒ ꓐꓴ ꓔꓯ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡ ꓥꓳ꓿ ꓕꓲ ꓐꓱ ꓔꓯ ꓠꓬ ꓠꓴ ꓪꓽ ꓡꓰ ꓢꓰꓼ ꓗꓷˍ ꓥꓳ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪˍ ꓟꓲ ꓕꓯꓼ ꓢꓰꓼˍ ꓥꓳ꓿ ꓝꓮꓲ ꓕꓲ ꓐꓱꓻ ꓔꓯ ꓠꓬ ꓠꓴ ꓪꓽ ꓡꓰ ꓜꓲꓼ ꓦꓲ ꓗꓪ ꓓꓶꓽ ꓢꓲ꓾ ꓕꓱ ꓕꓲ ꓡꓳ ꓒꓱꓻ ꓗꓪ ꓐꓰ ꓖꓳ ꓕꓲꓽ ꓡꓳ ꓒꓱꓻ ꓗꓪ ꓛꓲ ꓗꓸ ꓧꓪˍ ꓥꓳ꓿
40023035	ꓖꓳ ꓡꓱ ꓠꓬꓲ ꓟꓲ ꓠꓯ ꓗꓪ ꓔꓱꓹ ꓜꓳꓽ ꓢꓴ ꓐꓴ ꓬꓲ ꓪꓽ ꓫꓵꓽ ꓮꓽ ꓙꓵꓽ꓾ ꓔꓱꓹ ꓜꓳꓽˍ ꓟ ꓮ-ꓐꓱ ꓫꓵꓽ ꓗꓪ ꓐꓰ꓾ ꓔꓲ ꓖꓴˍ ꓐꓰ ꓢꓲꓽ ꓫꓬ ꓦꓲ ꓠꓬꓲꓽ ꓗꓴꓸ ꓚS ꓗꓪ ꓠꓴ ꓪꓽ ꓡꓰ ꓢꓰꓼ ꓗꓷ ꓟ꓾ ꓐꓱ-ꓣ-ꓘꓷ-ꓬ ꓬꓲ ꓤꓽ ꓢ-ꓚꓬ-ꓡꓲ-ꓬ ꓬꓲ ꓫꓵꓽ ꓗꓪ ꓛꓲ ꓟ ꓝꓴꓲ ꓮꓽ ꓙꓵꓽ ꓠꓬ꓾ ꓠꓴ ꓪꓽ ꓕꓯꓽ ꓢꓲ ꓗꓪ ꓬꓯꓼ ꓡ ꓥꓳ꓿
40023036	ꓥꓪ ꓠꓴ ꓪꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓛꓬꓻ ꓒꓵꓽ ꓕꓱ ꓟꓬ ꓫꓵꓽ ꓠꓬ ꓕꓱ ꓕꓲꓽ ꓤꓶꓻ ꓢꓴ ꓔꓯ ꓬꓯꓼ ꓡ ꓥꓳ꓿
40023037	ꓙꓱ-ꓣꓴ-ꓢ-ꓡꓱꓳ꓾ ꓙꓱ-ꓣꓴ-ꓢ-ꓡꓱꓳ꓾ ꓟꓷꓽ ꓠꓷꓹ ꓝꓸ ꓢꓴ ꓔꓯ ꓢꓰꓼ ꓢꓲ꓾ ꓠꓴ ꓔꓯ ꓝꓲ ꓩꓴ ꓡ ꓢꓴ ꓔꓯ Bꓸ ꓛꓲ ꓡꓰ ꓡꓳ ꓢꓴꓳ꓾ ꓮꓸ Bꓸ ꓟꓺ ꓓꓴ ꓡꓯꓼ ꓠꓯꓸ ꓘꓪ ꓬꓲ ꓤ ꓔꓯ ꓟꓵꓸ ꓖꓶˍ ꓟ ꓡꓰ ꓐꓰ꓾ ꓥꓪ ꓡꓰ ꓠꓴ ꓤ ꓠꓱ ꓐꓴ ꓔꓯ ꓮꓽ ꓟꓬꓹ ꓧꓪ ꓘꓴ ꓜꓲꓼ ꓡ ꓠꓲꓹ ꓫꓵˍ ꓟꓲ ꓠꓴ ꓟꓽ ꓫꓳꓻ꓿
40023038	ꓠꓬꓲ ꓠꓹ꓾ ꓮ ꓟꓶ ꓠꓴ ꓪꓽ ꓦꓲ ꓠꓬ ꓠꓴ ꓪꓽ ꓔꓯ ꓬꓲ ꓖꓳꓽ ꓙꓬꓺ ꓝꓶꓺ ꓝꓶ ꓡꓳ ꓒꓰꓹ ꓔ ꓖꓶꓽ ꓬꓰˍ ꓥꓳ꓿
40023039	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓲ ꓒꓽ ꓟꓬꓱ ꓗꓪ ꓐꓰ ꓡꓻ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓰ ꓠꓴ ꓪꓽ ꓟꓽ ꓐꓯ ꓕ ꓑꓳ꓾ ꓠꓴ ꓪꓽ ꓥꓪ ꓔꓯ ꓝꓮꓲ ꓟꓳꓻ ꓪ ꓟꓽ ꓓꓻꓳ꓾ ꓐꓯˍ ꓡꓳ꓿
40024001	ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓐꓰ ꓓꓳ ꓙꓰ ꓢꓲ ꓙ ꓖꓴ ꓫꓱꓽ ꓔꓬ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓢꓲꓽ ꓫꓬ ꓦꓲˍ ꓐꓰ ꓚꓳ ꓡꓳ ꓡꓳ ꓗꓪ ꓟ ꓦꓲ ꓬꓲ ꓔꓯ ꓖꓴ ꓟꓸ ꓖꓶˍ ꓐꓰ ꓡꓻ ꓡꓳ꓿
40024002	ꓬꓲ ꓠꓽ ꓬꓲ ꓪꓽ ꓔꓯ꓾ ꓕꓱ ꓟꓬ ꓙꓰꓽ ꓟ ꓔꓯ ꓠꓴ ꓪꓽ ꓟꓳꓻˍ ꓡꓳ꓾ ꓟꓽ ꓥ ꓡ? ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓗꓪ ꓕꓲ ꓟ ꓕꓯꓽ ꓢꓲ ꓕꓲ ꓟ ꓜꓶꓻ ꓔ ꓟ Bꓸ ꓛꓲ ꓠꓬ꓾ ꓟꓽ ꓒꓬꓹ ꓥꓸ ꓗꓷ ꓟ ꓕꓲ ꓟˍ ꓟꓲ ꓟꓽ ꓙꓳ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40024003	ꓬꓲ ꓠꓬ ꓮꓽ-ꓛꓬ-ꓪꓽ-ꓚꓲ ꓗꓪ ꓠꓬꓲꓸ ꓠꓸ ꓔꓬ ꓕꓯ꓾ ꓛꓳꓽ ꓒꓯꓹ ꓐꓴ ꓠꓬ ꓘꓳ ꓫꓱ ꓫꓱˍ ꓬꓲ ꓔꓯ ꓡ ꓢꓲ꓾ ꓕꓱ ꓟꓬ ꓙꓰꓽ ꓟ ꓮ ꓕꓯꓽ ꓗꓷ ꓡꓰˍ ꓥꓳ ꓪ? ꓠꓴ ꓝꓮꓲ ꓡꓻˍ ꓟ ꓦꓬꓼ ꓠꓬꓲˍ ꓐꓰ꓾ ꓕꓱ ꓕꓲ ꓡꓶꓸ ꓡꓳꓹ ꓬꓰ ꓟ ꓝꓲꓸ ꓬꓲ ꓢꓷꓸ ꓡꓰ ꓓꓴ ꓮꓸ ꓫꓵ ꓓꓳ ꓡ ꓠꓯꓹ ꓟ꓾ ꓥꓪ ꓠꓴꓽ ꓔꓯ ꓐꓯ ꓟꓸ ꓖꓶ ꓡꓯ꓾ ꓐꓯˍ ꓡꓳ꓿
40024004	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓮꓽ ꓟˍ ꓟꓲ ꓠꓴ ꓪꓽ ꓔꓯ ꓟꓽ ꓧꓳꓽ ꓪꓴꓸ ꓙꓰ ꓠꓹ ꓟ ꓤ ꓟꓳ꓿
40024005	ꓮ ꓡꓲꓳ ꓐꓯ ꓠꓬ ꓡ ꓞꓳ ꓮꓽ ꓟꓬꓹ ꓠꓬ ꓥꓪ ꓟꓬꓱꓺ ꓟꓯꓻ ꓢꓲ꓾ ꓥꓪ ꓠꓽ ꓙꓲ-ꓢꓴ ꓥ ꓡꓳ꓾ ꓐꓯ ꓢꓲ ꓠꓬꓲ꓾ ꓡ ꓞꓳ ꓮꓽ ꓟꓬꓹ ꓔꓯ ꓧꓳꓽ ꓪꓴꓸ ꓙꓰˍ ꓥꓳ꓿
40024006	ꓢꓰꓼ ꓡꓯꓽ ꓘꓳ ꓢꓯꓼˍ ꓐꓰ ꓢꓰꓼ ꓡꓯꓽ ꓘꓳˍ ꓟ ꓓꓳꓽ ꓠꓴ ꓪꓽ ꓑ ꓙꓽˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓟꓽ ꓙꓽ ꓫꓸ ꓠꓹ ꓟ ꓤ ꓟꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟꓬ ꓙꓰꓽ ꓠ ꓒꓬꓱꓼ ꓡ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓡꓳꓹ ꓬꓰ ꓝꓲꓸ ꓠꓬ ꓟ ꓛꓲ ꓡ ꓢꓰꓽ꓿
40024007	ꓞꓳ ꓫꓵꓽ ꓛꓳꓽ ꓞꓳ ꓫꓵꓽ ꓢꓰꓼ ꓡꓯꓽ ꓘꓳ ꓔꓴ ꓡ ꓥꓳ꓿ ꓗꓴꓷꓼ ꓛꓳꓽ ꓗꓴꓷˍ ꓟꓲ ꓒꓳꓹ ꓡꓯꓽ ꓘꓳ ꓔꓴ ꓡ ꓥꓳ꓿ ꓕꓲꓽ ꓖ ꓕꓲ ꓔꓳꓸ ꓦꓰꓼ ꓟꓷꓼ ꓘꓳꓼˍ ꓐꓰ ꓟꓵꓽ ꓓꓵˍ ꓟ ꓓꓳ ꓡ ꓥꓳ꓿
40024008	ꓕꓱ ꓟꓬ ꓙꓰ ꓟ ꓠꓬ ꓦꓵꓻ ꓠꓻ ꓜꓲꓽ ꓪꓴꓸ ꓔꓴˍ ꓟˍ ꓡꓰꓽ ꓥ ꓢꓰ ꓡꓳ꓿
40024009	ꓖꓳ ꓕꓯ ꓢꓴ ꓡꓰ ꓫꓸ ꓙꓵˍ ꓟ ꓗꓪ ꓠꓴ ꓪꓽ ꓔꓯ ꓡꓯꓼ ꓙꓱ ꓗꓷ ꓢꓲ ꓢꓰꓼ ꓡ ꓥꓳ꓿ ꓥꓪ ꓟꓬꓱꓺ ꓪꓴꓸ ꓠꓬꓲ ꓞꓳ ꓫꓵꓽ ꓞꓳ ꓙꓰꓽ ꓥ ꓕ ꓑꓳꓸ ꓡꓰ ꓠꓴ ꓪꓽ ꓔꓯ ꓠꓲꓹ ꓜꓳ ꓡ ꓥꓳ꓿
40024010	ꓖꓳ ꓕꓯ ꓡꓽ ꓞꓳ ꓮꓽ ꓟꓬꓹ ꓒꓳꓹ ꓬꓲꓼ ꓙꓰ ꓢꓲ꓾ ꓬꓲ ꓪꓽ ꓛꓳꓽ ꓬꓲ ꓪꓽ ꓪꓴꓽ ꓜꓽ ꓡꓯꓽ ꓘꓳ ꓢꓲ ꓠꓬꓲ ꓠꓲꓹ ꓜꓳ ꓡꓯꓽ ꓘꓳˍ ꓥꓳ꓿
40024011	ꓝꓮꓲ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓮꓽ ꓟꓬꓹ ꓓꓳ ꓡ ꓢꓲ꓾ ꓡ ꓞꓳ ꓮꓽ ꓟꓬꓹ ꓔꓯ ꓧꓳꓽ ꓪꓴꓸ ꓙꓰˍ ꓥꓳ꓿
40024012	ꓟꓽ ꓙꓲ ꓟꓽ ꓜꓳꓽˍ ꓟ ꓬꓰ ꓢꓴ ꓟꓬꓽ ꓡ ꓟ ꓗꓪ ꓐꓰ ꓟꓬꓽ ꓠꓬꓲ ꓕꓲ ꓐꓱ ꓟ ꓠꓵ ꓠꓲꓹ ꓙꓬ ꓡꓰˍ ꓥꓳ꓿
40024013	ꓖꓳ ꓡꓱ ꓥ ꓟꓲ ꓡꓳꓹ ꓬꓰˍ ꓗꓪ ꓛꓲ ꓜꓲꓽ ꓔ ꓢꓴ ꓠꓽ ꓚꓬꓴ ꓟꓶˍ ꓥꓳ꓿
40024014	ꓞꓳ ꓫꓵꓽ ꓞꓳ ꓙꓰ ꓥ ꓕ ꓑꓳꓸ ꓔꓯ ꓢꓷꓸ ꓙꓺ ꓟꓳ ꓙ ꓓꓴ ꓬꓰ ꓠꓹ ꓟ꓾ ꓟꓴꓽ ꓗꓪ ꓗꓴꓷꓼ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓠꓬ꓾ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓚ ꓙꓰˍ ꓥꓳ꓿ ꓖꓳ ꓗ ꓠꓯꓸ ꓢꓲˍ ꓡꓰꓽ ꓡꓳꓹ ꓬꓰ ꓝꓲꓸ ꓛꓲ ꓡ ꓥꓳ꓿
40024015	ꓖꓳ ꓡꓱ ꓠꓬꓲ ꓟꓷꓽ ꓠꓷꓹ ꓝꓸ ꓢꓴ ꓓ-ꓠꓲ-ꓡꓰ ꓐꓯ ꓔ ꓟ꓾ ꓙꓬ ꓓꓷꓼ ꓓꓷꓼ ꓗꓷ ꓡꓰ ꓝꓲˍ ꓟ ꓠꓲꓹ ꓒꓳꓹ ꓓꓴ ꓖꓳ ꓟ ꓢꓲꓽ ꓫꓬ ꓖꓴ ꓗꓪ ꓦꓰꓼ ꓞꓹ ꓟ ꓔꓯ ꓠꓴ ꓪꓽ ꓟꓳꓻˍ ꓠꓬ꓾ (ꓕꓳ ꓶ ꓕꓱ ꓟ ꓵ ꓢꓴ ꓙꓽ ꓜꓲꓼ ꓔ꓿)
40024016	ꓬꓴ-ꓔ ꓟꓵꓽ ꓗꓪ ꓔꓬ ꓢꓴ ꓠꓬ ꓪꓽ ꓚꓲ ꓗꓪ ꓛꓰꓹ ꓙꓰ ꓝꓲ꓿
40024017	ꓦꓲ ꓪꓴꓸ ꓓꓵ ꓓꓰꓺ ꓗꓪ ꓔꓬ ꓢꓴ ꓠꓬ꓾ ꓬꓲ ꓦꓲ ꓠꓯꓸꓼ ꓗꓪ ꓖꓴꓽ ꓙꓴꓽ ꓣꓴ ꓬꓰ ꓠꓹ ꓟ ꓕꓽ ꓬꓯꓼ ꓡꓰ ꓝꓲ꓿
40024018	ꓦꓻ ꓟꓲ ꓦ ꓐꓽ ꓗꓪ ꓔꓬ ꓢꓴˍ ꓟꓲ꓾ ꓐꓵ ꓞꓶ ꓣꓴ ꓬꓰ ꓠꓹ ꓟ ꓕꓽ ꓬꓲꓼ ꓙꓰ ꓝꓲ꓿
40024019	ꓦꓬꓼ ꓠꓬꓲ ꓖꓳ ꓟ ꓗꓪ ꓤ ꓠꓱ ꓶꓻ ꓞꓹ ꓢꓴˍ ꓐꓰ ꓮ ꓚꓵꓹ ꓛꓵꓼˍ ꓟ ꓤ ꓠꓱ ꓙꓳ ꓢꓴ ꓠꓽ ꓫꓸ ꓙꓵˍ ꓥꓳ꓿
40024020	ꓠꓴ ꓪꓽ ꓛꓰꓹ ꓙꓰˍ ꓟ ꓠꓬ꓾ ꓙꓬ ꓝꓲꓸˍ ꓐꓰ ꓠꓽ ꓦꓬꓼ ꓠꓬꓲ ꓗꓪ ꓟꓽ ꓗꓷ ꓡꓰ ꓠꓹ ꓟ ꓪꓽ ꓘꓴ꓿
40024021	ꓮ ꓡꓲꓳ ꓐꓯ ꓠꓬ ꓖꓳ ꓕꓯ ꓠꓽ ꓫ ꓙꓵ ꓟꓷꓼ ꓙꓵˍ ꓟ ꓬꓲ ꓓꓽ ꓟ ꓓꓳ ꓡ ꓥꓳ꓿ ꓟꓵꓽ ꓚꓰꓼ ꓟꓲ ꓚꓰꓼ ꓕ ꓑꓳꓸ ꓮ ꓟꓶ ꓗꓪ ꓛꓲ ꓖꓳ ꓟ ꓡꓰ ꓐꓰ ꓗꓷ ꓡꓰˍ ꓟ ꓟꓽ ꓙꓳ ꓠꓬꓲ꓿ ꓖꓳ ꓗ ꓠꓯꓸˍ ꓟꓲ ꓟꓽ ꓙꓳ ꓡ꓿
40024022	ꓦꓬꓼ ꓠꓬꓲ ꓖꓳ ꓟ ꓔꓯ ꓟꓽ ꓠꓲꓸ ꓡꓰ ꓝꓲˍ ꓕꓯ ꓠꓽ꓾ ꓞꓳ ꓤ ꓪꓽ ꓤ ꓮꓽ ꓟˍ ꓟꓲ ꓡꓲꓹ ꓗꓷ ꓟꓽ ꓓ꓿ ꓖꓳ ꓡꓱ ꓥ ꓟꓲ ꓢꓲꓺ ꓔ ꓢꓴ ꓐꓱ ꓶ ꓦꓬꓼ ꓠꓬꓲ ꓖꓳ ꓟ ꓔꓯ ꓠꓲꓸ ꓡꓰ ꓝꓲˍ ꓥꓳ꓿
40024023	ꓖꓳ ꓕꓯ ꓮꓽ ꓟ ꓡꓰ ꓠꓴ ꓪꓽ ꓔꓯ꓾ ꓙꓲ-ꓢꓴ ꓠꓬ ꓕꓻˍ ꓔꓬ ꓡꓳ꓾ ꓥ ꓠꓬ꓾ ꓖꓪꓻˍ ꓔꓬ ꓡꓳ꓾ ꓐꓯ ꓡ ꓠꓬ ꓕꓽ ꓙꓵꓻ꓿
40024024	ꓮ ꓡꓲꓳ ꓐꓯ ꓠꓬ ꓟꓽ ꓔꓱꓹ ꓟ ꓙꓲ-ꓢꓴ ꓐꓴˍ ꓐꓰ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓓꓳ ꓡ ꓢꓲ꓾ ꓢꓲꓺ ꓔ ꓢꓴ ꓔꓯˍ ꓟꓲ ꓧꓳꓽ ꓪꓴꓸ ꓙꓰ ꓐ ꓡ ꓐꓷˍ ꓠꓬ ꓧꓳꓽ ꓪꓴꓸ ꓙꓰ ꓠꓹ ꓟ꓾ ꓬꓲ ꓪꓽ ꓡꓰ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙꓽ ꓟꓶ ꓓꓴ ꓓꓽ ꓟ ꓬꓰ ꓟꓳꓸ ꓖꓶ ꓡ ꓥꓳ꓿
40024025	ꓠ ꓠꓹ꓾ ꓕꓱ ꓟꓬ ꓫꓵ ꓟꓽ ꓒꓬꓱꓼ ꓡ ꓕꓯˍ ꓡꓰ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓟ ꓥꓳ꓿
40024026	ꓬꓲ ꓪꓽ ꓡꓰ ꓠꓴ ꓪꓽ ꓔꓯ꓾ ꓙꓲ-ꓢꓴ ꓠꓬ ꓡꓲ ꓛꓲ ꓗꓪ ꓔꓬ ꓡꓳ꓾ ꓐꓯ ꓡ ꓠꓬ ꓕꓽ ꓓꓳ ꓙꓰ꓿ ꓘꓷꓹ ꓖꓳꓼ ꓗꓪ ꓔꓬ ꓡꓳ꓾ ꓐꓯ ꓡ ꓥ ꓟꓲ ꓕꓽ ꓙꓵꓻ꓿
40024027	ꓐꓶꓻ ꓓꓳ ꓘꓶꓽ ꓗꓪ ꓟꓲꓽ ꓐꓬꓱꓼ ꓤꓰꓽ ꓡ ꓠꓬ꓾ ꓐꓶꓻ ꓓꓵꓽ ꓘꓶꓽ ꓗꓪ ꓛꓲ ꓡꓳꓸ ꓟꓳꓻˍ ꓟ ꓡꓰ ꓐꓰ꓾ ꓡ-ꓞꓳ-ꓮ-ꓐꓲ ꓡꓻˍ ꓟˍ ꓟꓲ ꓖꓳ ꓟ ꓡꓰ ꓐꓰ ꓗꓹ ꓥꓳ꓿
40024028	ꓫꓵꓻ ꓟꓳꓻ ꓮ ꓡꓲ ꓗꓪ ꓓꓹ ꓠꓬ꓾ ꓠꓸ ꓙꓱꓻˍ ꓟꓲ ꓖꓳ ꓗꓪ ꓜꓲꓼ ꓡ ꓥꓳ꓿
40024029	ꓦꓬꓼ ꓠꓬꓲ ꓖꓳ ꓟ ꓗꓪ ꓫ ꓙꓵ ꓟꓷꓼ ꓙꓵˍ ꓟ ꓗꓳꓸ ꓗꓷ ꓟꓶꓽ ꓕꓯ ꓟꓲꓽ ꓟꓲ ꓠꓯꓺ ꓡꓰˍ ꓥꓳ꓿ ꓦ ꓐ ꓛꓲˍ ꓟꓲ ꓟꓽ ꓣꓳꓺ ꓡ ꓗꓷ ꓡꓰˍ ꓥꓳ꓿ ꓗꓴ ꓤꓽˍ ꓟꓲ ꓟꓴꓽ ꓗꓪ ꓗꓪ ꓐꓰ ꓞꓰꓻ ꓡꓰˍ ꓥꓳ꓿ ꓟꓵꓽ ꓪꓴꓽ ꓗꓪ ꓙꓳˍ ꓟ ꓮꓽ ꓙꓵˍ ꓟꓲ ꓬꓲ ꓚꓳ ꓚꓱꓹ ꓗꓪ ꓐꓰ ꓧꓶꓸ ꓙꓰˍ ꓥꓳ꓿
40024030	ꓖꓳ ꓕꓯ ꓡ-ꓞꓳ-ꓮ-ꓐꓲ ꓬꓲꓸ ꓢꓷꓸ ꓡꓰ ꓓꓴ ꓠꓬ ꓟꓴꓽ ꓗꓪ ꓗꓪ ꓟꓳꓸ ꓖꓶ ꓡ ꓥꓳ꓿ ꓖꓳ ꓕꓯ ꓟꓲ ꓠꓯ ꓗꓪ ꓟ ꓞꓳ ꓫꓵꓽ ꓥ ꓕ ꓑꓳꓸ ꓮꓸ ꓛꓬꓹ ꓙꓱˍ ꓥꓳ꓿ ꓡ-ꓞꓳ-ꓮ-ꓐꓲ ꓠꓬ ꓢꓯꓼ ꓙꓳ ꓪꓽ ꓠꓬꓲˍ ꓟ ꓐꓰ ꓟꓬꓱ ꓓꓳꓽ ꓓꓽ ꓟ ꓐꓰ꓾ ꓟꓴꓽ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ ꓡꓻˍ ꓟ ꓔꓯ ꓬꓲ ꓪꓽ ꓟꓳꓻˍ ꓥꓳ꓿
40024031	ꓬꓲ ꓠꓬ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓟꓴꓽ ꓗꓪ ꓕꓱ ꓕꓲ ꓑꓶꓸ ꓗꓪ ꓐꓰ ꓖꓳ ꓕꓲ ꓑꓶꓸ ꓗꓪ ꓛꓲ꓾ ꓕꓲꓽ ꓟꓲ ꓠꓯ ꓡꓱꓸꓼ ꓗꓪ ꓐꓰ꓾ ꓬꓲ ꓡꓰ ꓢꓲꓺ ꓔ ꓢꓴ ꓔꓯ ꓐꓽ ꓡ ꓢꓯꓼ ꓓꓽ ꓟ ꓡꓰ ꓘꓴ ꓜꓲꓼ ꓡ ꓥꓳ꓿
40024032	ꓘꓶꓽ ꓢꓶꓽ ꓜꓲꓻ ꓗꓪ ꓐꓰ ꓔꓯ ꓥꓳꓽ ꓢꓳ꓿ ꓬꓲ ꓡꓯꓼ ꓗꓸ ꓡꓯꓸ ꓢꓲ ꓬꓲ ꓒꓬꓽ ꓠꓱꓽ ꓡ ꓕꓯ꓾ ꓟꓵꓽ ꓫꓱꓺ ꓠꓶꓽ ꓡ ꓟ ꓔꓯ ꓠꓴ ꓪꓽ ꓢꓷꓸˍ ꓡꓳ꓿
40024033	ꓖꓳ ꓟ ꓡꓰ ꓐꓰ ꓕꓱ ꓟꓬ ꓙꓰꓽ ꓮꓽ ꓙꓵ ꓔꓯ ꓠꓴ ꓪꓽ ꓟꓳꓻˍ ꓠꓬ꓾ ꓗ ꓘꓶꓽ ꓓꓴꓽ ꓗꓪ ꓙꓲ-ꓢꓴ ꓠꓶꓽ ꓡ ꓟ ꓔꓯˍ ꓟꓲ ꓠꓴ ꓪꓽ ꓢꓷꓸ ꓠꓯꓹ ꓡꓳ꓿
40024034	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓟꓬ ꓙꓰ ꓮꓽ ꓙꓵ ꓟꓽ ꓒꓬꓱꓼ ꓡ ꓕ ꓑꓳ꓾ ꓕꓱ ꓕꓲ ꓤꓶ ꓟ ꓠꓽ ꓟꓽ ꓡꓳꓹ ꓬꓰ꓿
40024035	ꓟꓴꓽ ꓗꓪ ꓟꓲ ꓠꓯ ꓠꓬ ꓡꓳꓹ ꓬꓰˍ ꓥꓳ꓿ ꓥꓪ ꓐꓯ ꓘꓶꓽ ꓠꓽ ꓟꓽ ꓡꓳꓹ ꓬꓰ꓿
40024036	ꓖꓳ ꓕꓲ ꓠꓬꓲˍ ꓐꓰ ꓖꓳ ꓕꓲ ꓙꓵꓹ ꓠꓽ ꓮ ꓟˍ ꓟꓲ ꓟꓽ ꓢꓷ꓿ ꓟꓴꓽ ꓗꓪ ꓗꓪ ꓟ ꓝꓲ ꓓꓴ ꓐꓴˍ ꓟꓲ ꓟꓽ ꓢꓷ꓿ [ꓮ ꓐꓲˍ ꓟꓲ ꓟꓽ ꓢꓷ꓿] ꓮꓽ ꓐꓽˍ ꓡꓰ ꓢꓷˍ ꓡꓳ꓿
40024037	ꓠꓳ-ꓪ ꓦꓬꓼ ꓠꓬꓲ ꓗꓪ ꓮ ꓡꓲ ꓥ ꓠꓬ꓾ ꓡ-ꓞꓳ-ꓮ-ꓐꓲ ꓡ ꓟ ꓦꓬꓼ ꓠꓬꓲ ꓗꓪˍ ꓟꓲ ꓖꓳ ꓡꓱ ꓗꓹ ꓥꓳ꓿
40024038	ꓟꓵꓽ ꓟꓽ ꓟꓷꓸ ꓟꓲ ꓟꓽ ꓟꓷꓸ ꓢꓰꓽ ꓟ ꓦꓬꓼ ꓠꓬꓲ ꓗꓪ ꓐꓰ꓾ ꓠꓳ-ꓪ ꓦꓲ ꓡꓲ ꓓꓽ ꓟ ꓗꓪ ꓓꓵꓽ ꓡꓰ ꓟ ꓦꓬꓼ ꓠꓬꓲ ꓗꓪ ꓛꓲ꓾ ꓬꓲ ꓪꓽ ꓠꓬ ꓜꓽ ꓠꓬꓲ ꓓꓳꓻ ꓠꓬꓲ꓾ ꓤꓽ ꓟꓶꓻ ꓘꓴ ꓠꓬꓲ꓾ ꓮꓸ ꓟꓲꓽ ꓩꓴꓺ ꓠꓬꓲ ꓬꓰ ꓢꓲ꓾
40024039	ꓟꓵꓽ ꓟꓷꓸ ꓟꓲ ꓟꓷꓸ ꓡ ꓢꓲ ꓠꓬꓲ ꓬꓲ ꓪꓽ ꓮꓽ ꓙꓵ ꓔꓯ ꓐꓴꓻ ꓔꓯꓹ ꓙꓰ ꓗꓪ ꓛꓲ ꓬꓲ ꓪꓽ ꓟꓽ ꓧꓪꓸ ꓛꓲ꓿ ꓡ-ꓞꓳ-ꓮ-ꓐꓲ ꓡ ꓟ ꓦꓬꓼ ꓠꓬꓲ ꓗꓪˍ ꓟꓲ ꓖꓳ ꓟ ꓡꓰ ꓐꓰ ꓗꓹ ꓥꓳ꓿
40024040	ꓦꓬꓼ ꓠꓬꓲ ꓖꓳ ꓟ ꓗꓪ ꓞꓳ ꓑꓸ ꓤ ꓠꓬꓲꓽ ꓣꓳ ꓦꓻ ꓟꓲ ꓗꓪ ꓔꓬ ꓠꓬ꓾ ꓕꓲ ꓣꓳ ꓔꓯ ꓔꓯꓹ ꓙꓰ ꓢꓲ ꓕꓲ ꓣꓳ ꓔꓯ ꓠꓽ ꓗꓶ ꓔ ꓬꓰˍ ꓥꓳ꓿
40024041	ꓤꓽ ꓟꓶ ꓤ ꓠꓬꓲꓽ ꓣꓳ ꓡꓳꓺ ꓙꓱ ꓖꓳꓻ ꓔꓬ ꓠꓬ꓾ ꓕꓲ ꓣꓳ ꓔꓯ ꓔꓯꓹ ꓙꓰ ꓢꓲ ꓕꓲ ꓣꓳ ꓔꓯ ꓗꓶꓺ ꓔ ꓬꓰˍ ꓥꓳ꓿
40024042	ꓖꓳ ꓡꓱ ꓠꓬꓲ ꓧꓪꓸ ꓛꓲ ꓔꓬ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓢꓲ ꓒꓽ ꓮ ꓡꓲ ꓕꓲꓽ ꓠꓬꓲ ꓗꓪ ꓛꓲ ꓡ ꓟ ꓠꓴ ꓪꓽ ꓟꓽ ꓢꓷ꓿
40024043	ꓘꓴꓽ ꓒ ꓠꓬ ꓢ ꓘꓪ ꓮ ꓡꓲ ꓕꓲ ꓙꓵꓹ ꓗꓪ ꓡꓻˍ ꓟ ꓦꓲ ꓢꓲ ꓒꓽ ꓢꓷˍ ꓕꓯ ꓠ꓾ ꓬꓲ ꓦꓲ ꓗꓪ ꓟꓽ ꓓꓵꓽ ꓡ ꓝꓲ ꓠꓹ ꓟ꓾ ꓬꓲ ꓧꓪꓸ ꓛꓲꓽˍ ꓐꓰ ꓔꓬ ꓡꓳ ꓫꓵꓽ ꓥꓳ꓾ ꓐꓰ ꓠꓴ ꓪꓽ ꓢꓷˍ ꓡꓳ꓿
40024044	ꓖꓳ ꓡꓱ ꓠꓬꓲ ꓠꓴ ꓪꓽ ꓙꓽ ꓖꓶꓽ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓟꓽ ꓓꓵꓽ ꓙꓽ ꓔ ꓟ ꓖꓳ ꓕꓲ ꓙꓵꓹ ꓗꓪ ꓡ-ꓞꓳ-ꓮ-ꓐꓲ ꓡꓻˍ ꓥꓳ꓿
40024045	ꓦꓲ ꓢꓲ ꓒꓽ ꓡꓰ ꓬꓲ ꓦꓲ ꓗꓪ ꓟ ꓡ ꓞꓳ ꓔꓯ ꓙꓵꓽ ꓝꓲ ꓠꓹ ꓟ꓾ ꓟꓬꓱꓽ ꓡꓯꓼ ꓙꓱ ꓔ ꓟ ꓦ ꓡꓱ ꓐꓳˍ ꓟ ꓐꓰ ꓓꓵꓽ ꓙꓽ ꓗꓴˍ ꓟ ꓚꓳ ꓑꓸ ꓮꓽ ꓟ ꓥ ꓡ? ꓦꓲ ꓗꓪ ꓟ ꓚꓳ ꓑꓸ ꓐꓴ ꓔꓯ ꓙꓵꓽ ꓢꓲ꓾ ꓬꓲ ꓪꓽ ꓔꓯ ꓜ ꓜꓽ ꓝꓲꓸ ꓗꓪ ꓜꓻ ꓑꓶꓺ ꓖꓶ ꓜꓽ ꓢꓴ ꓖꓳ ꓟ ꓥꓳ꓿
40024046	ꓬꓲ ꓢꓲ ꓒꓽ ꓡꓻˍ ꓕꓯ ꓬꓲ ꓕꓱ ꓡꓱ ꓬꓰ ꓔꓬ ꓟ ꓔꓯ ꓟꓳꓻˍ ꓠꓬ꓾ ꓚꓳ ꓑꓸ ꓖꓳ ꓟ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓿
40024047	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓦꓲ ꓢꓲ ꓒꓽ ꓠꓬ ꓬꓲ ꓙꓳˍ ꓟ ꓥ ꓕ ꓑꓳꓸ ꓖꓳ ꓕꓲ ꓣꓳ ꓔꓯ ꓙꓵꓽ ꓝꓲˍ ꓥꓳ꓿
40024048	ꓖꓳ ꓡꓱ ꓥ ꓟꓲ ꓦ ꓡꓱ ꓟꓽ ꓐꓳ ꓟ ꓚꓳ ꓑꓸ ꓠꓬ ꓬꓲ ꓠꓲꓹ ꓟ ꓗꓪ꓾ ꓥꓪ ꓢꓲ ꓒꓽ ꓠꓲꓹ ꓞ ꓟꓽ ꓡ꓾ ꓐꓰ ꓓꓵꓽ ꓙꓽ ꓢꓲ꓾
40024049	ꓚꓳ ꓑꓸ ꓛꓳꓽ ꓒꓯꓹ ꓐꓴ ꓔꓯ ꓓꓶꓽ ꓔꓴ ꓡ ꓢꓲ ꓠꓬꓲ꓾ ꓙꓲꓻ ꓒꓶꓽ ꓬꓲꓼ ꓢꓴˍ ꓐꓰ ꓕꓲ ꓡꓰꓹꓼ꓾ ꓜꓽ ꓠꓬꓲ ꓓꓳꓻ ꓠꓬꓲ ꓬꓰˍ ꓕꓯ ꓠ꓾
40024050	ꓬꓲ ꓟꓽ ꓓꓵꓽ ꓙꓽ ꓔ ꓟ ꓦꓬꓼ ꓠꓬꓲˍ ꓐꓰ ꓟꓽ ꓢꓷ ꓟ ꓕꓲ ꓙꓵꓹ ꓗꓪ꓾ ꓚꓳ ꓑꓸ ꓖꓳ ꓟ ꓬꓲ ꓢꓲ ꓒꓽ ꓛꓲ ꓡ ꓢꓲ꓾
40024051	ꓬꓲ ꓔꓯ ꓡꓲꓽ ꓡꓲˍ ꓡꓰ ꓟꓸ ꓙꓽ ꓢꓲ ꓠꓬꓲ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱ ꓢꓴˍ ꓐꓰ ꓕꓲ ꓡꓰꓹꓼ ꓐꓱꓺ ꓗꓷˍ ꓥꓳ꓿ ꓖꓳ ꓗꓪ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓿
40025001	ꓦꓬꓼ ꓠꓬꓲ ꓖꓳ ꓟ ꓗꓪ ꓟꓴꓽ ꓗꓪ ꓗꓴꓷꓼ ꓠꓬ꓾ ꓟꓬ ꓡꓴꓻ ꓔꓯꓹ ꓔ ꓢꓲ ꓟꓯꓸ ꓡꓯꓸ ꓒ ꓔꓯ ꓞꓵꓺ ꓙꓰˍ ꓟ ꓤ ꓟꓶ ꓡꓯꓸ ꓞꓲ ꓣꓳˍ ꓡꓰ ꓐꓰ ꓗꓹ ꓡꓳ꓿
40025002	ꓬꓲ ꓪꓽ ꓗꓪ ꓟ ꓥꓪꓽ ꓣꓳ ꓠꓬ ꓞꓳ ꓙꓲꓽ ꓥ ꓢꓲ꓾ ꓥꓪꓽ ꓣꓳ ꓠꓽ ꓞꓳ ꓕꓰꓻ ꓥ ꓡꓳ꓿
40025003	ꓞꓳ ꓙꓲꓽ ꓐꓴ ꓠꓬ ꓟꓬ ꓡꓴ ꓔꓯꓹ ꓔ ꓥ ꓟꓲ ꓟꓬ ꓞꓶ ꓠꓽ ꓟꓽ ꓔꓯꓹ ꓔ꓿
40025004	ꓞꓳ ꓕꓰꓻ ꓐꓴ ꓠꓽ ꓟꓬ ꓡꓴ ꓔꓯꓹ ꓔ ꓢꓲ꓾ ꓟꓬ ꓞꓶꓻˍ ꓟꓲ ꓐꓬꓻ ꓗꓪ ꓧꓳꓽ ꓔꓯꓹ ꓔ ꓡꓳ꓿
40025005	ꓟꓯꓸ ꓡꓯꓸ ꓒ ꓡ ꓟꓬ ꓬꓰ ꓠꓬꓲ꓾ ꓬꓲ ꓪꓽ ꓮꓽ ꓙꓵ ꓬꓲꓼ ꓟꓶ ꓕꓳꓹ ꓢꓲ ꓬꓲꓼ ꓟꓶ ꓡꓰꓳ꓿
40025006	ꓦꓬꓼ ꓔꓱ ꓫꓵꓺ ꓗꓪ ꓠꓬ꓾ ꓟꓯꓸ ꓡꓯꓸ ꓒ ꓛꓲ ꓡꓺꓳ꓾ ꓓꓳ ꓡ ꓢꓲ ꓬꓲ ꓔꓯ ꓞꓵ ꓬꓰ꓾ ꓐꓰ ꓘꓴꓻˍ ꓟ ꓢꓯꓼ ꓙꓳˍ ꓡꓳ꓿
40025007	ꓖꓳ ꓕꓯ ꓤ ꓟꓶ ꓡꓯꓸ ꓮꓽ ꓙꓵ ꓔꓴ ꓢꓲ ꓟꓬ ꓡꓴ ꓚ ꓞꓶꓽˍ ꓡꓳ꓿
40025008	ꓞꓳ ꓙꓲꓽ ꓠꓬ ꓞꓳ ꓕꓰꓻ ꓐꓴ ꓔꓯ꓾ ꓠꓴ ꓪꓽ ꓟꓬ ꓞꓶꓻ ꓥꓪ ꓠꓴꓽ ꓔꓯ ꓮ ꓔꓲꓸ ꓤ ꓐꓱꓻ ꓖꓶ ꓡꓯ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓟꓬ ꓡꓴ ꓠꓽ ꓫꓵꓻˍ ꓐꓰ ꓗꓹ ꓡꓳ꓾ ꓐꓯˍ ꓡꓳ꓿
40025009	ꓞꓳ ꓕꓰꓻ ꓡꓰ ꓒꓳꓹ ꓖꓶ ꓢꓲ꓾ ꓟꓽ ꓓ꓾ ꓮꓽ ꓧꓪꓹ ꓠꓴ ꓪꓽˍ ꓐꓰ ꓥꓪ ꓠꓴꓽ ꓐꓱ ꓶ ꓣꓱꓽ ꓟꓽ ꓡꓳꓼˍ ꓟꓽ ꓢꓷ꓿ ꓠꓴ ꓪꓽ ꓣꓱꓽ ꓓꓴ ꓠꓬ ꓟꓬ ꓞꓶꓻ ꓪꓴꓽ ꓢꓴ ꓔꓯ ꓪꓴꓻ ꓬꓰ ꓟꓴꓽ꓾ ꓐꓯ ꓖꓶˍ ꓡꓳ꓿
40025010	ꓬꓲ ꓪꓽ ꓪꓴꓻ ꓙꓰ ꓕꓯ ꓟꓯꓸ ꓡꓯꓸ ꓒꓽ ꓛꓲ ꓡ ꓗꓷꓳ꓿ ꓙꓽ ꓖꓶ ꓔ ꓢꓴ ꓠꓬ꓾ ꓬꓲˍ ꓐꓰ ꓕꓲ ꓛꓳꓺꓼ ꓤ ꓟꓶꓻ ꓝꓱꓺˍ ꓟ ꓑꓮꓲ ꓗꓪ ꓓꓵꓽ ꓙꓰ ꓢꓲ ꓗ ꓘꓶꓽ ꓚꓵꓸ ꓗꓷꓳ꓿
40025011	ꓤ ꓟꓶꓽ ꓡꓯꓸ ꓖꓳ ꓥꓪꓽ ꓣꓳ ꓠꓬ꓾ ꓗꓸ ꓠꓯꓸ ꓢꓲ ꓡ ꓢꓲ꓾ ꓢꓲ ꓒꓽꓳ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓔꓯ ꓗ ꓘꓶꓽ ꓒꓴ ꓖꓶ ꓡꓯ꓾ ꓐꓯˍ ꓡꓳ꓿
40025012	ꓖꓳ ꓡꓱ ꓥ ꓟꓲ ꓬꓲ ꓡꓰ꓾ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓔꓯ ꓥꓪ ꓟꓽ ꓢꓷ꓾ ꓐꓰ ꓒꓳꓹ ꓖꓶˍ ꓡꓳ꓿
40025013	ꓖꓳ ꓡꓱ ꓠꓬꓲ ꓧꓪꓸ ꓛꓲ ꓔꓬ꓾ ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓡꓻˍ ꓟ ꓬꓲ ꓦꓬꓼ ꓠꓬꓲˍ ꓟꓲ꓾ ꓬꓲ ꓙꓵꓹˍ ꓟꓲ ꓠꓴ ꓪꓽ ꓟꓽ ꓢꓷ꓿
40025014	ꓝꓮꓲ ꓟꓴꓽ ꓗꓪ ꓗꓴꓷꓼ ꓠꓬ꓾ ꓡ ꓞꓳ ꓕꓲ ꓣꓳ ꓬꓲ ꓚꓲꓸ ꓛꓬ ꓚꓳ ꓑꓸ ꓐꓴ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓬꓲ ꓖꓴꓽ ꓙꓴꓽ ꓠꓬ ꓬꓲ ꓪꓽ ꓔꓯ ꓡꓯꓼ ꓙꓱ ꓖꓶ ꓢꓲ ꓠꓬꓲ꓾ ꓠꓱꓸ ꓐꓯ ꓕꓲ ꓟꓵꓽ ꓗꓪ ꓙꓰ ꓢꓴˍ ꓡꓰ ꓐꓰ ꓗꓹ ꓡꓳ꓿
40025015	ꓬꓲ ꓠꓬ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓬꓰ ꓐ ꓡ ꓟ ꓔꓯ ꓛꓳ ꓢꓲ꓾ ꓕꓲ ꓣꓳ ꓔꓯ ꓒꓴ ꓥꓪꓽ ꓕ-ꓡꓰ-ꓔꓷ꓾ ꓕꓲ ꓣꓳ ꓔꓯ ꓠꓬꓲꓽ ꓕ-ꓡꓰ-ꓔꓷ꓾ ꓕꓲ ꓣꓳ ꓔꓯ ꓕꓲꓽ ꓕ-ꓡꓰ-ꓔꓷ ꓖꓶ ꓢꓲ ꓓꓴꓻ ꓓꓳ ꓙꓰˍ ꓡꓳ꓿
40025016	ꓥꓪꓽ ꓕ-ꓡꓰ-ꓔꓷ ꓟꓶ ꓢꓴ ꓖꓳ ꓕꓲ ꓣꓳ ꓠꓬ꓾ ꓞꓼ ꓐꓰ ꓶ ꓡꓯꓼ ꓟꓴ ꓙꓰ ꓢꓲ꓾ ꓬꓲ ꓐꓶꓹ ꓥꓪꓽ ꓕ-ꓡꓰ-ꓔꓷ ꓒꓳꓹ ꓟꓶˍ ꓡꓳ꓿
40025017	ꓠꓬꓲꓽ ꓕ-ꓡꓰ-ꓔꓷ ꓟꓶ ꓢꓴˍ ꓟꓲ ꓖꓳ ꓟ ꓡꓰ ꓐꓰ꓾ ꓬꓲ ꓐꓶꓹ ꓠꓬꓲꓽ ꓕ-ꓡꓰ-ꓔꓷ ꓒꓳꓹ ꓟꓶˍ ꓡꓳ꓿
40025018	ꓖꓳ ꓡꓱ ꓥ ꓟꓲ ꓕꓲꓽ ꓕ-ꓡꓰ-ꓔꓷˍ ꓡꓰꓽ ꓟꓶ ꓢꓴ ꓖꓳ ꓕꓲ ꓣꓳ ꓠꓽ ꓙꓰ ꓢꓲ꓾ ꓟꓲ ꓘꓴꓻ ꓚꓴꓸ ꓢꓲ ꓬꓲ ꓢꓲ ꓒꓽ ꓒꓴ ꓔꓯ ꓔꓵꓸ ꓗꓷˍ ꓡꓳ꓿
40025019	ꓟꓶ ꓤ ꓗ ꓠꓯꓸ ꓚꓳ ꓑꓸ ꓖꓳ ꓕꓲ ꓧꓳꓽ ꓟ ꓬꓲ ꓪꓽ ꓢꓲ ꓒꓽ ꓬꓲꓼ ꓡ ꓢꓲ꓾ ꓬꓲ ꓪꓽˍ ꓐꓰ ꓶꓻ ꓡꓯꓼ ꓢꓪꓸˍ ꓡꓳ꓿
40025020	ꓥꓪꓽ ꓕ-ꓡꓰ-ꓔꓷ ꓟꓶ ꓢꓴ ꓖꓳ ꓕꓲ ꓣꓳ ꓠꓬ꓾ ꓬꓲ ꓔꓱꓹ ꓬꓲ ꓥꓪꓽ ꓕ-ꓡꓰ-ꓔꓷ ꓔꓯꓹ ꓡ ꓢꓲ꓾ ꓢꓲ ꓒꓽꓳ꓾ ꓠꓴ ꓠꓬ ꓥꓪ ꓔꓯ ꓒꓴꓻ ꓥꓪꓽ ꓕ-ꓡꓰ-ꓔꓷ ꓡꓯꓼ ꓙꓱ ꓖꓶ ꓔ ꓡꓳ꓿ ꓠꓬꓲ ꓠꓹ꓾ ꓥꓪ ꓠꓬ ꓬꓲ ꓐꓶꓹ ꓥꓪꓽ ꓕ-ꓡꓰ-ꓔꓷ ꓒꓳꓹ ꓟꓶ ꓡꓰꓳ꓾ ꓐꓯˍ ꓡꓳ꓿
40025021	ꓖꓳ ꓡꓱ ꓠꓬ ꓬꓲ ꓢꓲ ꓒꓽ ꓡꓰ ꓬꓲ ꓔꓯ꓾ ꓠꓴ ꓬꓰ ꓜꓳꓽ ꓡꓰꓳ꓿ ꓙꓲꓻˍ ꓟ ꓐꓰ ꓦ ꓡꓱ ꓐꓳˍ ꓟ ꓚꓳ ꓑꓸ ꓠꓴ ꓠꓬ ꓕꓱ ꓡꓱ ꓫꓵꓽ ꓟꓬꓱꓽ ꓤ ꓗꓪ ꓦ ꓡꓱ ꓐꓳˍ ꓠꓬꓲ꓾ ꓥꓪ ꓠꓬ ꓠꓴ ꓔꓯ ꓮꓽ ꓟꓬꓹ ꓫꓵꓽ ꓔꓯ ꓙꓵꓽ ꓝꓲˍ ꓥꓳ꓿ ꓠꓴ ꓢꓲ ꓒꓽ ꓗꓹ ꓛꓲ ꓓꓴ ꓗꓪ ꓓꓵꓽ ꓡꓯ꓾ ꓐꓯ ꓖꓶˍ ꓡꓳ꓿
40025022	ꓠꓬꓲꓽ ꓕ-ꓡꓰ-ꓔꓷ ꓟꓶ ꓢꓴˍ ꓟꓲ ꓡ ꓢꓲ꓾ ꓢꓲ ꓒꓽꓳ꓾ ꓠꓴ ꓠꓬ ꓥꓪ ꓔꓯ ꓠꓬꓲꓽ ꓕ-ꓡꓰ-ꓔꓷ ꓡꓯꓼ ꓙꓱ ꓖꓶ ꓔ ꓡꓳ꓿ ꓠꓬꓲ ꓠꓹ꓾ ꓥꓪ ꓠꓬ ꓬꓲ ꓐꓶꓹ ꓠꓬꓲꓽ ꓕ-ꓡꓰ-ꓔꓷ ꓒꓳꓹ ꓟꓶ ꓡꓰꓳ꓾ ꓐꓯˍ ꓡꓳ꓿
40025023	ꓖꓳ ꓡꓱ ꓠꓬ ꓬꓲ ꓢꓲ ꓒꓽ ꓡꓰ ꓬꓲ ꓔꓯ꓾ ꓠꓴ ꓬꓰ ꓜꓳꓽ ꓡꓰꓳ꓿ ꓙꓲꓻˍ ꓟ ꓐꓰ ꓦ ꓡꓱ ꓐꓳˍ ꓟ ꓚꓳ ꓑꓸ ꓠꓴ ꓠꓬ ꓕꓱ ꓡꓱ ꓫꓵꓽ ꓟꓬꓱꓽ ꓤ ꓗꓪ ꓦ ꓡꓱ ꓐꓳˍ ꓠꓬꓲ꓾ ꓥꓪ ꓠꓬ ꓠꓴ ꓔꓯ ꓮꓽ ꓟꓬꓹ ꓫꓵꓽ ꓔꓯ ꓙꓵꓽ ꓝꓲˍ ꓥꓳ꓿ ꓠꓴ ꓢꓲ ꓒꓽ ꓗꓹ ꓛꓲꓽ ꓓꓴ ꓗꓪ ꓓꓵꓽ ꓡꓯ꓾ ꓐꓯ ꓖꓶˍ ꓡꓳ꓿
40025024	ꓕꓲ ꓕ-ꓡꓰ-ꓔꓷ ꓟꓶ ꓢꓴˍ ꓟꓲ ꓡ ꓢꓲ꓾ ꓢꓲ ꓒꓽꓳ꓾ ꓠꓴ ꓠꓽ ꓞꓳ ꓦꓶꓻ ꓥ ꓢꓲ꓾ ꓟꓽ ꓫꓵꓸ ꓔ ꓟ ꓗꓪ ꓶꓼ ꓢꓲ ꓠꓬꓲ꓾ ꓟꓽ ꓓꓳꓽ ꓔ ꓟ ꓗꓪ ꓫꓺˍ ꓟ ꓥꓪ ꓢꓷˍ ꓡꓳ꓿
40025025	ꓖꓳ ꓡꓱ ꓠꓬꓲ ꓥꓪ ꓠꓬ ꓠꓴ ꓔꓯ ꓙꓳꓺ ꓠꓬꓲ꓾ ꓠꓴ ꓒꓴ ꓕꓲ ꓕ-ꓡꓰ-ꓔꓷ ꓟ ꓠꓬ ꓟꓲ ꓠꓯ ꓗꓪ ꓔꓵꓸ ꓔ ꓡꓳ꓿ ꓕꓱꓻꓽ꓾ ꓠꓴ ꓔꓯ ꓟ ꓓꓹ ꓢꓰꓽ ꓡꓳ꓾ ꓐꓯˍ ꓡꓳ꓿
40025026	ꓖꓳ ꓡꓱ ꓠꓬ ꓬꓲ ꓢꓲ ꓒꓽ ꓡꓰ ꓒꓳꓹ ꓖꓶ ꓢꓲ꓾ ꓥꓶˍ ꓟ ꓐꓰ ꓐꓴꓻˍ ꓟ ꓚꓳ ꓑꓸꓳ꓾ ꓥꓪ ꓠꓬ ꓟꓽ ꓫꓵꓸ ꓔ ꓟ ꓗꓪ ꓶꓼ ꓢꓲ꓾ ꓟꓽ ꓓꓳꓽ ꓔ ꓟ ꓗꓪ ꓫˍ ꓟ ꓠꓴ ꓢꓷˍ ꓠꓬ꓾
40025027	ꓥꓪ ꓒꓴ ꓕꓱ ꓟ ꓒꓴ ꓞꓳꓽ ꓦꓲ ꓗꓪ ꓩꓴꓺ ꓔ ꓖꓶ ꓙꓲꓽ ꓙꓳˍ ꓡꓳ꓿ ꓖꓳ ꓡꓱ ꓬꓰ ꓔ ꓐꓷˍ ꓠꓬ ꓥꓪ ꓬꓲꓼ ꓡ ꓕꓯ꓾ ꓥꓪ ꓒꓴ ꓬꓲ ꓗꓪꓺꓫ ꓟꓲ ꓟꓶꓺˍ ꓡꓳ ꓫꓵ ꓥꓳ꓿
40025028	ꓖꓳ ꓡꓱ ꓠꓬꓲ ꓒꓴ ꓖꓳ ꓕꓲ ꓕ-ꓡꓰ-ꓔꓷ ꓟ ꓬꓲ ꓔꓯˍ ꓐꓰ ꓣꓴꓻ ꓔꓯꓹ ꓬꓲꓼ ꓡ ꓢꓲ꓾ ꓞꓲꓻ ꓕ-ꓡꓰ-ꓔꓷ ꓙꓳ ꓢꓴ ꓖꓳ ꓕꓲ ꓣꓳ ꓔꓯ ꓖꓶ꓿
40025029	ꓮ ꓡꓲꓳ ꓐꓯ ꓠꓬ ꓙꓳ ꓢꓴ ꓥ ꓕ ꓑꓳꓸ ꓔꓯ ꓠꓬ ꓡꓴꓽ ꓖꓶ ꓢꓲ ꓬꓲ ꓠꓽ ꓮꓽ ꓟꓬꓹ ꓙꓳˍ ꓥꓳ꓿ ꓟꓽ ꓙꓳ ꓢꓴ ꓔꓯ ꓠꓽ ꓬꓲ ꓙꓳ ꓞꓹ ꓟˍ ꓟꓲ ꓣꓴ ꓔꓯꓹ ꓙꓰˍ ꓥꓳ꓿
40025030	ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓣꓱꓽ ꓟꓽ ꓬꓯꓼ ꓟ ꓚꓳ ꓑꓸ ꓕꓱ ꓕꓲ ꓣꓳ ꓔꓯ꓾ ꓠꓱ ꓫꓱꓸ ꓟꓸꓼ ꓠꓯ ꓞꓲꓹˍ ꓟ ꓗꓪ ꓡꓳ ꓩꓴ ꓗꓷ꓿ ꓖꓳ ꓗꓪ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
40025031	ꓡ-ꓞꓳ-ꓮ-ꓐꓲ ꓠꓬ ꓟꓬꓱ ꓓꓳꓽ ꓙꓳ ꓙꓳ꓾ ꓟꓴꓽ ꓗꓪ ꓝꓲ ꓓꓴ ꓮꓽ ꓙꓵ ꓬꓲˍ ꓐꓰ ꓬꓯꓼ ꓡ ꓕꓯ꓾ ꓬꓲ ꓠꓬ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓲ꓾
40025032	ꓟꓵꓽ ꓗꓳꓹ ꓓꓵ ꓓꓵ ꓞꓳ ꓫꓵꓽ ꓮꓽ ꓙꓵ ꓔꓯ ꓬꓲ ꓟꓲꓽ ꓙꓬꓽ ꓗꓪ ꓘꓴꓻ ꓜꓲꓼ ꓔ ꓥꓳ꓿ ꓬꓲ ꓠꓬ꓾ ꓮ ꓣꓳ ꓡꓳꓸ ꓢꓴ ꓡꓰ ꓮ ꓣꓳˍ ꓐꓰ ꓮ ꓛꓵꓼ ꓔꓯ ꓐꓱꓻˍ ꓟ ꓡꓰ ꓐꓰ꓾ ꓬꓲ ꓪꓽ ꓔꓯ ꓐꓱꓻˍ ꓥꓳ꓿
40025033	ꓖꓳ ꓡꓱ ꓢꓲ ꓮ ꓣꓳ ꓔꓯ ꓠꓬ ꓡꓯꓼ ꓙ ꓕꓲ ꓛꓱꓽ ꓗꓪ꓾ ꓮ ꓛꓵꓼ ꓔꓯ ꓠꓬ ꓡꓯꓼ ꓶꓸ ꓕꓲ ꓛꓱꓽ ꓗꓪ ꓔꓬ ꓝꓲˍ ꓥꓳ꓿
40025034	ꓖꓳ ꓕꓯ ꓪ ꓔꓲ ꓠꓬ ꓬꓲ ꓡꓯꓼ ꓙ ꓕꓲ ꓛꓱꓽ ꓗꓪ ꓔꓬ ꓢꓴ ꓔꓯ꓾ ꓥꓪ ꓐꓹ ꓐ ꓡꓰ ꓖꓶ ꓡ ꓟ ꓶꓼ ꓤ ꓫꓱꓹ ꓤ ꓟꓶ ꓢꓴ ꓠꓴ ꓪꓽ ꓠꓬ꓾ ꓟꓵꓽ ꓚꓰꓼ ꓟꓲ ꓚꓰꓼ ꓕꓯˍ ꓡꓰ ꓠꓴ ꓪꓽ ꓐꓱ ꓶ ꓙꓽ ꓖꓶ ꓔ ꓟ ꓡꓯꓼ ꓪ ꓗꓴꓷꓼ ꓘꓳ ꓣꓴ ꓡꓯ꓿
40025035	ꓮ ꓡꓲꓳ ꓐꓯ ꓠꓬ ꓥꓪ ꓦꓰꓼ ꓟꓷꓼˍ ꓕꓯ ꓠꓴ ꓪꓽ ꓥꓪ ꓔꓯ ꓖꓶ ꓜꓽ ꓡꓺꓳ꓿ ꓥꓪ ꓢꓲꓼˍ ꓕꓯ ꓠꓴ ꓪꓽ ꓥꓪ ꓔꓯ ꓖꓶ ꓓꓳꓻ ꓡꓺꓳ꓿ ꓥꓪ ꓞꓳ ꓬꓯꓼ ꓟꓴˍ ꓕꓯ ꓠꓴ ꓪꓽ ꓥꓪ ꓔꓯ ꓘꓳ ꓣꓴ ꓡꓺꓳ꓿
40025036	ꓥꓪ ꓙꓬꓽ ꓡꓯꓽ ꓟ ꓗꓪ ꓠꓴ ꓪꓽ ꓥꓪ ꓔꓯ ꓖꓶ ꓖꓪꓽ ꓡꓺꓳ꓿ ꓥꓪ ꓠꓻˍ ꓕꓯ ꓠꓴ ꓪꓽ ꓥꓪ ꓔꓯ ꓠꓬꓲꓺ ꓙ ꓡꓺꓳ꓿ ꓐꓱ ꓓꓴꓽ ꓗꓪ ꓔꓬ ꓕꓯ ꓠꓴ ꓪꓽ ꓥꓪ ꓔꓯ ꓔꓱꓹ ꓠꓬꓲ ꓡꓺꓳ꓾ ꓐꓰ ꓐꓯˍ ꓥꓳ꓿
40025037	ꓖꓳ ꓕꓯ ꓔꓱꓹ ꓜꓳꓽ ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓠꓬ ꓮ ꓕꓯꓽ ꓠꓴ ꓦꓰꓼ ꓟꓷꓼˍ ꓟ ꓟꓳꓻ ꓢꓲ ꓠꓴ ꓔꓯ ꓖꓶ ꓜꓽ ꓗꓷ ꓡ? ꓠꓴ ꓢꓲꓼˍ ꓟ ꓟꓳꓻ ꓢꓲ ꓠꓴ ꓔꓯ ꓖꓶꓽ ꓓꓳꓻ ꓗꓷ ꓡ?
40025038	ꓮ ꓕꓯꓽ ꓠꓴ ꓞꓳ ꓬꓯꓼ ꓟꓴˍ ꓟ ꓟꓳꓻ ꓢꓲ꓾ ꓠꓴ ꓔꓯ ꓘꓳ ꓣꓴ ꓗꓷ ꓡ? ꓠꓴ ꓙꓬꓽ ꓡꓯꓽ ꓟ ꓗꓪ ꓠꓴ ꓔꓯ ꓮ ꓕꓯꓽ ꓖꓶ ꓖꓪ ꓗꓷ ꓡ?
40025039	ꓮ ꓕꓯꓽ ꓠꓴ ꓠꓻ ꓔꓬ꓾ ꓥ ꓠꓬ ꓐꓱ ꓓꓴꓽ ꓗꓪ ꓔꓬ ꓕꓯ꓾ ꓠꓴ ꓔꓯ ꓔꓱꓹ ꓠꓬꓲ ꓗꓷ ꓡ?꓾ ꓐꓰ ꓒꓳꓹ ꓖꓶ ꓡ ꓥꓳ꓿
40025040	ꓖꓳ ꓕꓯ ꓪ ꓔꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓗꓳ ꓡꓳ ꓗꓪ ꓮꓸ ꓫꓵ ꓚꓬꓹ ꓟꓽ ꓒꓵꓽˍ ꓟ ꓕꓲ ꓣꓳ ꓔꓯ ꓬꓰ ꓙˍ ꓟ ꓠꓬ ꓥꓪ ꓔꓯ ꓬꓰ ꓙˍ ꓟ ꓥꓳ꓾ ꓐꓰ ꓒꓳꓹ ꓖꓶˍ ꓥꓳ꓿
40025041	ꓖꓳ ꓕꓯ ꓬꓲ ꓠꓬ ꓡꓯꓼ ꓶꓸ ꓕꓲ ꓛꓱꓽ ꓗꓪ ꓔꓬ ꓢꓴ ꓔꓯ꓾ ꓙꓱꓽ ꓔ ꓢꓴ ꓠꓴ ꓪꓽꓳ꓾ ꓥꓪ ꓔꓯˍ ꓐꓰ ꓧꓹ ꓙꓰ ꓢꓲ꓾ ꓠꓲꓽ ꓪ ꓔꓲˍ ꓐꓰ ꓬꓲ ꓝꓲ ꓓꓴ ꓐꓴ ꓐꓱ ꓶ ꓙꓽ ꓖꓶ ꓔ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓮꓸ ꓔꓳꓸ ꓗꓪ ꓓꓵꓽ ꓙꓰ꓿
40025042	ꓮ ꓡꓲꓳ ꓐꓯ ꓠꓬ ꓥꓪ ꓦꓰꓼ ꓟꓷꓼˍ ꓕꓯ ꓠꓴ ꓪꓽ ꓥꓪ ꓔꓯ ꓟꓽ ꓖꓶ ꓜꓽ ꓡ꓿ ꓥꓪ ꓢꓲꓼˍ ꓕꓯ ꓥꓪ ꓔꓯ ꓟꓽ ꓖꓶ ꓓꓳꓻ ꓡ꓿
40025043	ꓥꓪ ꓞꓳ ꓬꓯꓼ ꓟꓴˍ ꓕꓯ ꓠꓴ ꓪꓽ ꓥꓪ ꓔꓯ ꓟꓽ ꓘꓳ ꓣꓴ ꓡ꓾ ꓙꓬꓽ ꓡꓯ ꓟꓴ ꓗꓹ ꓕꓯ ꓠꓴ ꓪꓽ ꓥꓪ ꓔꓯ ꓟꓽ ꓖꓶ ꓖꓪꓽ ꓡ꓿ ꓠꓻ ꓔꓬ ꓕꓯˍ ꓟꓲ꓾ ꓐꓱ ꓓꓴꓽ ꓗꓪ ꓔꓬ ꓕꓯˍ ꓟꓲ꓾ ꓠꓴ ꓪꓽ ꓥꓪ ꓔꓯ ꓟꓽ ꓔꓱꓹ ꓠꓬꓲ ꓡ꓾ ꓐꓰ ꓐꓯˍ ꓥꓳ꓿
40025044	ꓖꓳ ꓕꓯ ꓬꓲ ꓪꓽˍ ꓟꓲ ꓕꓱ ꓡꓱ ꓒꓳꓹ ꓖꓶˍ ꓥꓳ꓿ ꓢꓲ ꓒꓽꓳ꓾ ꓥꓪ ꓠꓴ ꓮ ꓕꓯꓽ ꓕꓲ ꓝꓲꓸ ꓗꓪ꓾ ꓠꓴ ꓦꓰꓼ ꓟꓷꓼˍ ꓟ꓾ ꓥ ꓠꓬ ꓢꓲꓼˍ ꓟ꓾ ꓥ ꓠꓬ ꓞꓳ ꓬꓯꓼ ꓟꓴˍ ꓟ꓾ ꓥ ꓠꓬ ꓙꓬꓽ ꓡꓯꓽ ꓟ꓾ ꓥ ꓠꓬ ꓠꓻˍ ꓟ꓾ ꓥ ꓠꓬ ꓐꓱ ꓓꓴꓽ ꓗꓪ ꓔꓬ ꓟ ꓔꓯ ꓟꓳꓻ ꓢꓲ꓾ ꓠꓴ ꓔꓯ ꓟꓽ ꓣꓱꓽ ꓙ ꓬꓰ ꓗꓷ ꓡ?꓾ ꓐꓰ ꓐꓯˍ ꓥꓳ꓿
40025045	ꓬꓲ ꓠꓬ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓗꓳ ꓡꓳ ꓗꓪ ꓮꓸ ꓫꓵ ꓚꓬꓹ ꓟꓽ ꓒꓵꓽ ꓟ ꓕꓲ ꓣꓳ ꓔꓯ ꓟꓽ ꓬꓰ ꓙ ꓟ ꓠꓬ꓾ ꓥꓪ ꓔꓯ ꓟꓽ ꓬꓰ ꓙˍ ꓟ ꓥꓳ꓾ ꓐꓰ ꓒꓳꓹ ꓖꓶˍ ꓥꓳ꓿
40025046	ꓖꓳ ꓡꓱ ꓠꓬꓲ ꓕꓱ ꓕꓲ ꓧꓳꓽ ꓟ ꓠꓬ ꓕꓲ ꓞꓲꓼ ꓕꓲ ꓑ ꓛꓬ ꓒꓵꓽ ꓟꓶˍ ꓟ ꓗꓪ ꓓꓵꓽ ꓙꓰˍ ꓥꓳ꓿ ꓔꓱꓹ ꓜꓳꓽˍ ꓟ ꓖꓳ ꓕꓲ ꓧꓳꓽ ꓠꓽ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓗꓪ ꓓꓵꓽ ꓙꓰˍ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
40026001	ꓐꓯ ꓘꓶꓽ ꓕꓱ ꓟ ꓬꓰ-ꓢꓴ ꓐꓯ ꓓꓳ ꓡꓰ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾
40026002	ꓠꓬꓲꓽ ꓠꓬꓲ ꓗꓸ ꓠꓯ ꓠꓬ ꓦꓲ-ꓘꓳ-ꓑꓮꓲ ꓛꓲ ꓡ ꓟ ꓠꓴ ꓪꓽ ꓢꓷˍ ꓡꓳ꓿ ꓡ-ꓞꓳ-ꓮ-ꓐꓲ ꓔꓯ ꓠꓽ ꓕꓯꓼ ꓔꓶꓸ ꓗꓷ ꓠꓹ ꓟ ꓡꓯꓼ ꓙꓱ ꓗꓷˍ ꓥꓳ꓾ ꓐꓯˍ ꓡꓳ꓿
40026003	ꓖꓳ ꓕꓯ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓑ ꓫꓬꓼ ꓐꓴ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬ꓾ ꓘꓷ-ꓬ-ꓒ ꓟꓬꓱꓺ ꓔ ꓟ ꓔꓲ ꓒ ꓓꓽ ꓟ ꓡꓽ ꓙꓳ ꓓꓰ ꓗꓪ ꓜꓲꓼ ꓡꓯꓽ ꓘꓳ ꓢꓲ꓾
40026004	ꓬꓰ-ꓢꓴ ꓔꓯ ꓘꓳ ꓫꓱ ꓫꓱˍ ꓐꓰ ꓣꓴ ꓢꓲ ꓢꓰꓼ ꓗꓷ ꓠꓹ ꓟ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
40026005	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓑ ꓫꓬꓼ ꓐꓴ ꓢꓴ ꓔꓴ ꓡ ꓟ ꓔꓯ ꓟꓬꓺ ꓑꓬ ꓠꓬꓲ꓾ ꓑꓮꓲ ꓦꓬꓼ ꓠꓬꓲ ꓗꓪ ꓕꓽ ꓬꓰ ꓡꓯ꓾ ꓐꓰ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
40026006	ꓬꓰ-ꓢꓴ ꓠꓬ ꓐꓱ-ꓕ-ꓠꓲ ꓗꓪ꓾ ꓔꓸ ꓟꓼ ꓩꓴ ꓓꓲꓻ ꓠꓬꓲ ꓢꓴ ꓢꓲꓹ-ꓟꓴ ꓦꓲ ꓗꓪ ꓔꓬ ꓕꓯ꓾
40026007	ꓒꓴˍ ꓟ ꓡꓳ ꓐꓷ ꓕꓴꓽ ꓗꓪ꓾ ꓮꓽ ꓘꓶꓸ ꓒꓵꓽˍ ꓟ ꓫꓳꓺ ꓠꓱ ꓞꓶ ꓕꓲ ꓕꓴꓽ ꓙꓳ ꓢꓴ ꓤ ꓟꓶ ꓤ ꓕꓲ ꓣꓳ ꓬꓲ ꓔꓯ ꓡ ꓢꓲ꓾ ꓬꓲ ꓜ ꓜˍ ꓐꓰ ꓗꓳꓺ ꓔꓬ ꓕꓯ ꓬꓲ ꓪꓴꓸ ꓓꓵ ꓗꓪ ꓧꓳꓸ ꓕꓲꓽ ꓖꓶˍ ꓡꓳ꓿
40026008	ꓖꓳ ꓡꓱ ꓥ ꓟꓲ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓠꓲꓹ ꓘꓪꓽ ꓟꓽ ꓫꓵ ꓠꓬꓲ꓾ ꓕꓱ ꓟ ꓮꓸ ꓫꓵ ꓪꓴꓸ ꓠꓬꓲ ꓮꓽ ꓔꓳ ꓒꓬꓹ ꓗꓷˍ ꓡ?
40026009	ꓫꓳꓺ ꓠꓱ ꓞꓶ ꓕꓱ ꓟ ꓠꓽ꓾ ꓒꓴ ꓮꓽ ꓟꓬꓹ ꓐꓰ ꓪꓴꓽ ꓗꓷ ꓢꓲ ꓞꓳ ꓫꓸ ꓔꓯ ꓖꓶ ꓛꓵˍ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
40026010	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓢꓷꓸ ꓡꓰ ꓠꓬ ꓬꓲ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓤ ꓟꓶ ꓤ ꓕꓱ ꓕꓲ ꓣꓳ ꓔꓯ ꓘꓶꓻ ꓡꓶꓽ ꓖꓶˍ ꓡ? ꓬꓲ ꓠꓬ ꓥꓪ ꓔꓯ ꓮꓸ ꓓꓲꓽ ꓙꓲꓻˍ ꓟ ꓟꓬꓱꓽ ꓕꓲ ꓫꓵꓽ ꓬꓰ ꓖꓶꓽ ꓗꓷꓳ꓿
40026011	ꓮ ꓡꓲꓳ ꓐꓯ ꓠꓬ ꓞꓳ ꓫꓸ ꓠꓽ ꓮ ꓕꓯꓽˍ ꓟꓲ ꓠꓴ ꓪꓽˍ ꓐꓰ ꓕꓲ ꓪꓺꓼ ꓔꓬ ꓡꓳ꓿ ꓥꓪ ꓠꓽ ꓮ ꓕꓯꓽˍ ꓟꓲ ꓠꓴ ꓪꓽˍ ꓐꓰ ꓕꓲ ꓪꓺꓼ ꓔꓬ ꓡꓳ꓾ ꓟꓽ ꓥ꓿
40026012	ꓫꓳꓺ ꓠꓱ ꓞꓶ ꓕꓱ ꓟ ꓬꓲ ꓡꓰ ꓥꓪ ꓔꓯ ꓧꓳꓸ ꓕꓲꓽ ꓖꓶˍ ꓟ ꓠꓬ꓾ ꓥꓪ ꓔꓯ ꓔꓵꓸ ꓠꓹ ꓟ ꓙꓽ ꓖꓶˍ ꓟ ꓥ ꓡꓳ꓿
40026013	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓟꓵꓽ ꓗꓳꓹ ꓓꓵ ꓓꓵ ꓶꓼ ꓓꓳꓽ ꓫꓱꓹ ꓓꓳ ꓕꓱ ꓟ ꓮ ꓡꓲ ꓗꓪ ꓚ ꓛꓲ ꓬꓰˍ ꓟꓲ꓾ ꓤ ꓟꓶ ꓤ ꓕꓱ ꓟ ꓔꓯ ꓚꓲꓸ ꓟꓶ ꓓꓴ ꓬꓰ ꓠꓹ ꓟ꓾ ꓬꓲ ꓬꓰˍ ꓟ ꓟꓬꓱꓽˍ ꓟꓲ ꓚ ꓟꓸ ꓖꓶˍ ꓥꓳ꓾ ꓐꓯˍ ꓡꓳ꓿
40026014	ꓖꓳ ꓕꓯ ꓞꓲ ꓠꓬꓲꓽ ꓣꓳ ꓗꓪ ꓟ ꓘ-ꓡꓲꓳ ꓒꓽ ꓬꓴ-ꓓ ꓠꓬ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓔꓯ ꓙꓰ ꓢꓲ꓾
40026015	ꓥꓪ ꓡꓰ ꓠꓴ ꓪꓽ ꓔꓯ ꓬꓰ-ꓢꓴ ꓡꓯꓼ ꓙꓱ ꓖꓶˍ ꓠꓬ꓾ ꓠꓴ ꓪꓽ ꓥꓪ ꓔꓯ ꓒꓴꓻ ꓮ ꓟꓬ ꓖꓶˍ ꓐꓯˍ ꓡ?꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ ꓒꓴ ꓢ ꓞꓲ ꓫꓱ-ꓘꓷ-ꓡꓷ ꓞꓰꓻ ꓖꓶˍ ꓡꓳ꓿
40026016	ꓖꓳ ꓗꓸ ꓠꓯꓸ ꓬꓲ ꓠꓬ ꓬꓰ-ꓢꓴ ꓔꓯ ꓮ ꓡꓲ ꓐꓰ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓖꓶ ꓠꓹ ꓟ ꓬꓲ ꓑꓶꓸ ꓧꓪˍ ꓡꓳ꓿
40026017	ꓙꓵ-ꓧꓶ-ꓟ-ꓣꓱ-ꓑꓮꓲ ꓬꓲ ꓪꓴꓸ ꓕꓲ ꓠꓬꓲ ꓗꓪ꓾ ꓛꓳꓽ ꓒꓯꓹ ꓐꓴ ꓠꓬ ꓬꓰ-ꓢꓴ ꓔꓯ ꓡ ꓢꓲ꓾ ꓦꓲ-ꓘꓳ-ꓑꓮꓲ ꓬꓰ ꓠꓹ ꓟ ꓠꓴ ꓡꓰ ꓥꓪ ꓠꓴꓽ ꓔꓯ ꓮ ꓡꓲ ꓗꓪ ꓙꓽ ꓖꓶ ꓝꓲ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40026018	ꓬꓲ ꓡꓰ꓾ ꓡꓳ ꓒꓱ ꓠꓯꓸꓼ ꓗꓪ ꓟ ꓡ ꓞꓳ ꓕꓲ ꓣꓳ ꓔꓯ ꓕꓱ ꓡꓱ ꓐꓯ ꓖꓶ ꓬꓰ꓿ ꓟꓸ ꓒ ꓡꓰ꓾ ꓥꓪ ꓦꓬꓼ ꓠꓬꓲ ꓛꓲ ꓡꓺꓳ꓾ ꓥꓪˍ ꓐꓰ ꓥꓪ ꓛꓳꓽ ꓒꓯꓹ ꓐꓴ ꓠꓬ ꓠꓴ ꓦꓲ ꓗꓪ ꓦꓲ-ꓘꓳ-ꓑꓮꓲ ꓬꓰˍ ꓥꓳ꓾ ꓐꓯ ꓖꓶ꓾ ꓐꓯˍ ꓡꓳ꓿
40026019	ꓛꓳꓽ ꓒꓯꓹ ꓐꓴ ꓠꓬ ꓬꓰ-ꓢꓴ ꓐꓯ ꓖꓶˍ ꓟ ꓡꓰ ꓐꓰ ꓬꓰ ꓢꓲ ꓦꓲ-ꓘꓳ-ꓑꓮꓲ ꓬꓰ ꓠꓹ ꓟ ꓙꓽ ꓖꓶˍ ꓡꓳ꓿
40026020	ꓟꓶꓼ ꓘꓶꓼ ꓛꓲ ꓡ ꓠꓬ꓾ ꓬꓲ ꓠꓬ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳꓺˍ ꓐꓰ ꓜ ꓜꓽ ꓠꓹ ꓟ ꓗꓳꓺ ꓔꓬ ꓡꓳ꓿
40026021	ꓬꓲ ꓪꓽ ꓜ ꓜꓽ ꓔꓬ ꓕꓯ ꓬꓰ-ꓢꓴ ꓡꓰ꓾ ꓥꓪ ꓡꓰ ꓠꓴ ꓪꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓗꓪ ꓟ ꓕꓲ ꓣꓳ ꓡꓰ ꓥꓪ ꓔꓯ ꓪꓴꓽ ꓜ ꓗꓷ ꓡ ꓥꓳ꓾ ꓐꓯˍ ꓡꓳ꓿
40026022	ꓬꓲ ꓪꓽ ꓠꓽ ꓠꓲꓹ ꓟ ꓮꓽ ꓘꓶꓸ ꓫꓸ ꓢꓲ꓾ ꓕꓲ ꓣꓳ ꓡꓰ ꓕꓲ ꓣꓳ ꓬꓲ ꓔꓯ꓾ ꓢꓲ ꓒꓽꓳ꓾ ꓥꓪ ꓥ ꓡ?꓾ ꓐꓰ ꓠ ꓠꓬꓲ ꓔꓴ ꓡ ꓡꓳ꓿
40026023	ꓖꓳ ꓡꓱ ꓠꓬ ꓬꓲ ꓒꓳꓹ ꓖꓶ ꓢꓲ꓾ ꓥꓪˍ ꓐꓰ ꓕꓲ ꓛꓳꓺꓼ ꓐꓯꓻ ꓗꓪ ꓔꓲꓹ ꓜꓽ ꓗꓷ ꓢꓴ ꓖꓳ ꓕꓲ ꓣꓳ ꓡꓰ ꓥꓪ ꓔꓯ ꓪꓴꓽ ꓜꓽ ꓗꓷˍ ꓥꓳ꓿
40026024	ꓡ-ꓞꓳ-ꓮ-ꓐꓲ ꓠꓽ ꓕꓳ ꓶ ꓗꓪ ꓬꓲ ꓔꓯ ꓟꓳꓸ ꓐꓳ ꓔ ꓟ ꓡꓰ ꓐꓰ ꓗꓷ ꓡꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓡ-ꓞꓳ-ꓮ-ꓐꓲ ꓔꓯ ꓪꓴꓽ ꓜꓽ ꓢꓴ ꓖꓳ ꓕꓲ ꓣꓳ ꓠꓽ ꓫꓸ ꓙꓵˍ ꓥꓳ꓿ ꓖꓳ ꓕꓲ ꓣꓳ ꓟꓽ ꓦꓵꓻ ꓡ ꓗꓷ ꓐꓷˍ ꓠꓬ ꓬꓲ ꓐꓱ ꓶ ꓟꓬꓽ ꓠꓬꓲ ꓙꓲꓻˍ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
40026025	ꓬꓲ ꓔꓯ ꓪꓴꓽ ꓜꓽ ꓢꓴ ꓬꓴ-ꓓ ꓡꓰ ꓒꓳꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓥꓪ ꓥ ꓡ?꓾ ꓐꓯˍ ꓡꓳ꓿ ꓬꓲ ꓡꓰ꓾ ꓠꓴ ꓐꓯ ꓬꓯꓼ ꓗꓷꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40026026	ꓬꓲ ꓪꓽ ꓜꓻ ꓜꓽˍ ꓐꓰ ꓬꓰˍ ꓕꓯ꓾ ꓬꓰ-ꓢꓴ ꓠꓬ ꓑ ꓑ ꓣꓴ ꓢꓲ ꓶꓼ ꓥꓳꓽ ꓙꓱꓽ ꓗꓷ ꓠꓬ꓾ ꓦꓶꓹ ꓢꓲ ꓛꓳꓽ ꓒꓯꓹ ꓐꓴ ꓔꓯ ꓖꓶ ꓢꓲ ꓠꓬꓲ꓾ ꓠꓴ ꓪꓽ ꓣꓴ ꓢꓲ ꓜꓽ꓾ ꓕꓱ ꓟ ꓠꓽ ꓥꓪ ꓖꓳ ꓓꓱ ꓥ ꓡꓳ꓾ ꓐꓯˍ ꓡꓳ꓿
40026027	ꓝꓮꓲ ꓬꓲ ꓠꓬ ꓡꓴ ꓗꓶꓸ ꓣꓴ ꓢꓲ ꓫꓸ ꓟꓳ ꓗꓷ ꓠꓬ ꓬꓲ ꓪꓽ ꓔꓯ ꓖꓶ ꓢꓲ ꓠꓬꓲ꓾ ꓕꓱ ꓟ ꓠꓴ ꓪꓽ ꓮꓽ ꓙꓵ ꓢꓴ ꓓꓳꓻ꓿
40026028	ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ꓾ ꓝꓴꓲ ꓖꓽ ꓖꓶ ꓠꓹ ꓟ ꓮꓽ ꓟꓬꓹ ꓣꓳ ꓐꓱ ꓶ ꓧꓳꓸ ꓗꓷ ꓟ ꓥꓪ ꓘꓶꓽ ꓫꓵꓽ ꓫꓵꓽ ꓥ ꓡꓳ꓿
40026029	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓕꓱ ꓡꓱ ꓖꓳ ꓑꓳꓸ ꓥꓪ ꓠꓬ ꓐꓹ ꓐ ꓗꓴꓷꓼ ꓠꓯꓸꓼ ꓗꓪ ꓠꓴ ꓪꓽˍ ꓐꓰ ꓛꓱꓼ ꓡꓱ ꓢꓶ ꓪꓴꓽ ꓬꓲꓻ ꓬꓲ ꓫꓵꓼ ꓓꓳꓻˍ ꓟ ꓖꓳ ꓕꓲ ꓠꓬꓲ ꓗꓪ ꓛꓲ꓾ ꓛꓱꓼ ꓡꓱ ꓢꓶ ꓪꓴꓽ ꓬꓲꓻ ꓕꓱ ꓟ ꓥꓪ ꓝꓮꓲ ꓟꓽ ꓓꓳꓻꓳ꓾ ꓐꓯˍ ꓡꓳ꓿
40026030	ꓬꓲ ꓪꓽ ꓟꓴꓽ ꓖꓪ ꓕꓲ ꓚꓱꓹ ꓖꓪ ꓓꓳ ꓡꓰ ꓠꓬ ꓮꓽ-ꓛꓬ-ꓪꓽ-ꓚꓲ ꓗꓪ ꓓꓳ ꓙꓰˍ ꓡꓳ꓿
40026031	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓠꓬꓲꓸ ꓟꓶꓼ ꓘꓶꓼ ꓠꓴ ꓪꓽ ꓮꓽ ꓙꓵ ꓢꓴ ꓥꓪ ꓪꓴꓸ ꓠꓬꓲ ꓡꓱꓸ ꓗꓷˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓥꓪ ꓡꓰ ꓮ ꓣꓳ ꓡꓳꓸ ꓢꓴ ꓔꓯ ꓓꓶꓽ ꓢꓲ꓾ ꓮ ꓣꓳ ꓜꓴꓻ ꓠꓽ ꓧꓹ ꓙꓰ ꓖꓴˍ ꓥꓳ꓾ ꓐꓰ ꓐꓳ ꓔ ꓡꓳ꓿
40026032	ꓖꓳ ꓡꓱ ꓥ ꓟꓲ ꓥꓪ ꓢꓯꓸ ꓬꓲꓼ ꓡ ꓗ ꓠꓯ꓾ ꓖ-ꓡꓲ-ꓡꓲ ꓟꓵꓽ ꓗꓪ ꓥꓪ ꓠꓬ ꓠꓴ ꓪꓽ ꓧꓶꓸ ꓕꓯꓽ ꓢꓲ ꓗꓪ ꓙꓰˍ ꓥꓳ꓾ ꓐꓯˍ ꓡꓳ꓿
40026033	ꓒꓲ-ꓕꓱ ꓠꓽ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓮꓽ ꓙꓵ ꓢꓴ ꓠꓴ ꓪꓴꓸ ꓠꓬꓲ ꓡꓱꓸ ꓗꓷˍ ꓟꓲ꓾ ꓥꓪ ꓠꓽ ꓮ ꓕꓯꓽˍ ꓟꓲ ꓟꓽ ꓡꓱꓸ ꓙꓰ꓾ ꓐꓯˍ ꓡꓳ꓿
40026034	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓬꓲꓸ ꓟꓶꓼ ꓘꓶꓼ ꓮꓸ Bꓸ ꓒ ꓟꓽ ꓐꓵ ꓕꓯˍ ꓡꓰ꓾ ꓠꓴ ꓥꓪ ꓔꓯ ꓟꓽ ꓣꓷꓠꓸ ꓢ ꓧꓪꓹ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
40026035	ꓒꓲ-ꓕꓱ ꓠꓽ ꓬꓲ ꓔꓯ꓾ ꓥꓪ ꓠꓬ ꓠꓴˍ ꓐꓰ ꓕꓲ ꓪꓺꓼ ꓫꓵꓻ ꓠ ꓗꓹ ꓟꓲ꓾ ꓠꓴ ꓔꓯ ꓟꓽ ꓣꓷꓠꓸ ꓐꓰ ꓥꓪ ꓟꓽ ꓬꓰ꓾ ꓐꓯˍ ꓡꓳ꓿ ꓛꓳꓽ ꓒꓯꓹ ꓐꓴ ꓮꓽ ꓙꓵˍ ꓟꓲ ꓖꓳ ꓡꓱ ꓐꓯˍ ꓡꓳ꓿
40026036	ꓖꓳ ꓕꓯ ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴˍ ꓐꓰ꓾ ꓖꓷ-ꓢꓷ-ꓟ-ꓠꓲ ꓟꓬꓱꓺ ꓔ ꓟ ꓕꓲ ꓔꓳꓸ ꓗꓪ ꓛꓲ ꓬꓰ ꓕꓯ꓾ ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓖꓪꓻˍ ꓙꓰ ꓢꓲ ꓪꓽ ꓘꓴ ꓔꓬ ꓕꓯ ꓠꓴ ꓪꓽ ꓠꓬ ꓕꓱ ꓗꓪ ꓠꓬꓲꓸ ꓠꓸ꓾ ꓐꓯ ꓖꓶˍ ꓡꓳ꓿
40026037	ꓬꓲ ꓠꓬ ꓒꓲ-ꓕꓱˍ ꓐꓰ ꓜꓲ-ꓐꓱ-ꓓꓲ ꓬꓲ ꓮ ꓐꓲ ꓠꓬꓲꓽ ꓫꓵꓸ ꓔꓯ ꓬꓲˍ ꓐꓰ ꓕꓲ ꓛꓳꓺꓼ ꓧꓳꓽ ꓙꓰ ꓢꓲ꓾ ꓠꓲꓹ ꓟ ꓫꓸ ꓠꓬꓲ ꓮꓽ ꓘꓶꓸ ꓓꓵꓽ ꓙꓽ ꓪꓴꓽ ꓧꓶˍ ꓡꓳ꓿
40026038	ꓖꓳ ꓡꓱ ꓢꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓠꓽ ꓫꓵꓻ ꓠ ꓛꓲ ꓠꓲꓹ ꓟ ꓮꓽ ꓘꓶꓸ ꓫꓸˍ ꓡꓳ꓿ ꓠꓴ ꓪꓽ ꓕꓱ ꓗꓪ ꓔꓬ ꓢꓲ꓾ ꓥꓪˍ ꓐꓰ ꓕꓲ ꓛꓳꓺꓼ ꓧꓪꓸ ꓛꓲꓽ ꓐꓰ ꓡꓳꓺ ꓠꓬꓹ꓾ ꓐꓯˍ ꓡꓳ꓿
40026039	ꓬꓲ ꓠꓬ ꓟꓲꓸ ꓙꓬꓽ ꓗꓪ ꓮ ꓔꓲꓸ ꓤ ꓙꓰ ꓢꓲ꓾ ꓟꓳꓼ ꓔ ꓢꓲ ꓠꓬꓲ ꓕꓱ ꓡꓱ ꓪꓽ ꓘꓴˍ ꓡꓳ꓿ ꓥꓪ ꓐꓹ ꓐꓽꓳ꓾ ꓒꓬꓱꓼ ꓡ ꓓꓻˍ ꓠꓬ ꓡꓴ ꓗꓶꓸ ꓕꓱ ꓟ ꓥꓪ ꓔꓯˍ ꓐꓰ ꓗꓳꓸ ꓙꓰ ꓝꓲ꓿ ꓖꓳ ꓡꓱ ꓥ ꓟꓲ ꓥꓪ ꓠꓲꓹ ꓡꓶꓽ ꓟꓽ ꓥ ꓥ꓾ ꓠꓴ ꓠꓲꓹ ꓡꓶꓽ ꓒꓬꓱꓼ ꓡ ꓝꓲ꓾ ꓐꓯˍ ꓡꓳ꓿
40026040	ꓛꓳꓽ ꓒꓯꓹ ꓐꓴ ꓔꓬ ꓗꓪ ꓬꓰ-ꓢꓴ ꓬꓲꓼ ꓛꓲ ꓡ ꓢꓲ꓾ ꓬꓲ ꓪꓽ ꓬꓲꓼ ꓟꓶ ꓔꓬ ꓟ ꓔꓯ ꓟꓳꓻ ꓗꓷ ꓠꓬ ꓒꓲ-ꓕꓱ ꓔꓯ꓾ ꓠꓴ ꓪꓽ ꓮ ꓡꓲ ꓥ ꓡ? ꓠꓴ ꓪꓽ ꓠꓬ ꓥꓪˍ ꓐꓰ ꓧꓪꓸ ꓛꓲꓽ ꓛꓲ ꓕꓲ ꓙꓵꓹ ꓤꓽˍ ꓟꓲ ꓡꓳꓺ ꓠꓬꓹ ꓟꓽ ꓘꓴ ꓡ?
40026041	ꓤꓹ ꓠꓬꓲˍ ꓟ ꓗꓪ ꓠꓴ ꓪꓽ ꓟꓽ ꓓꓵ ꓡꓰ ꓠꓹ ꓟ ꓧꓪꓸ ꓛꓲꓽ ꓐꓰ ꓡꓳ ꓠꓬꓹ ꓢꓲ ꓪꓽ ꓘꓴ꓿ ꓞꓳ ꓦ ꓠꓬ ꓠꓲꓹ ꓫꓵˍ ꓟꓲ ꓖꓳ ꓓꓱ ꓠꓽ ꓢꓯꓼ ꓟꓽ ꓙꓳ꓾ ꓐꓯˍ ꓡꓳ꓿
40026042	ꓖꓳ ꓡꓱ ꓠꓬ ꓬꓲ ꓠꓬꓲꓽ ꓧꓪꓹ ꓕꓲ ꓧꓪ ꓙꓰ ꓢꓲ꓾ ꓥꓪ ꓐꓹ ꓐꓽꓳ꓾ ꓡꓴ ꓗꓶꓸ ꓕꓱ ꓟ ꓥꓪ ꓟꓽ ꓓꓳꓻ ꓓꓳ ꓥꓪ ꓔꓯˍ ꓐꓰ ꓗꓳꓸ ꓙꓰ ꓟꓽ ꓠ ꓕꓯ ꓠꓽ꓾ ꓠꓴ ꓠꓲꓹ ꓡꓶꓽ ꓒꓬꓱꓼ ꓡ ꓝꓲ꓾ ꓐꓰ ꓪꓽ ꓘꓴˍ ꓡꓳ꓿
40026043	ꓬꓲ ꓝꓮꓲ ꓕꓲ ꓧꓪꓹ ꓡꓻˍ ꓟꓲ ꓬꓲ ꓪꓽ ꓠꓽ ꓟꓬ ꓢꓶ ꓛꓵꓼ ꓠꓬꓲ ꓬꓲꓼ ꓟꓶ ꓔꓬ ꓟ ꓔꓯ ꓟꓳꓻˍ ꓡꓳ꓿
40026044	ꓬꓲ ꓠꓬ ꓬꓲ ꓪꓽˍ ꓐꓰ ꓧꓹ ꓗꓷ ꓢꓲ꓾ ꓢ ꓧꓪꓹ ꓕꓲ ꓧꓪ ꓧꓶꓸ ꓕꓯ ꓟ ꓐꓰ ꓕꓲ ꓡꓰꓹꓼ ꓐꓯ ꓢꓲ ꓪꓽ ꓘꓴˍ ꓡꓳ꓿
40026045	ꓖꓳ ꓕꓯ ꓬꓲ ꓠꓬ ꓛꓳꓽ ꓒꓯꓹ ꓐꓴ ꓔꓯ ꓡ ꓢꓲ ꓬꓲ ꓪꓽ ꓔꓯ꓾ ꓮ ꓟꓶ ꓠꓴ ꓪꓽ ꓪꓴꓽ ꓧꓶ ꓠꓽ ꓠꓬꓲꓻ꓾ ꓬꓲꓼ ꓟꓶ ꓠꓬꓲꓺ ꓬꓰ ꓔꓬ ꓢꓰꓽ ꓡ? ꓕꓱꓻꓽ꓾ ꓬꓲ ꓙꓵꓹ ꓛꓲ ꓡꓺꓳ꓾ ꓡ-ꓞꓳ-ꓮ-ꓐꓲ ꓔꓯ ꓠꓽ ꓝꓴꓲ ꓙꓳ ꓢꓴ ꓡꓯꓼ ꓒꓯꓹ ꓗꓪ ꓪꓴꓽ ꓜ ꓗꓷꓳ꓿
40026046	ꓔꓴ꓾ ꓣꓳꓽ ꓙꓰ ꓡꓯ꓿ ꓠꓬꓲ ꓠꓹ꓾ ꓥꓪ ꓔꓯ ꓪꓴꓽ ꓜꓽ ꓢꓴ ꓠꓽ ꓛꓲ ꓡꓺꓳ꓾ ꓐꓯˍ ꓡꓳ꓿
40026047	ꓬꓲ ꓖꓳ ꓡꓱ ꓐꓯ ꓔꓬ ꓢꓰꓽ ꓕꓯ꓾ ꓞꓲ ꓠꓬꓲꓽ ꓣꓳ ꓗꓪ ꓟ ꓬꓴ-ꓓ ꓠꓬ ꓛꓲ ꓡꓺꓳ꓿ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓑ ꓫꓬꓼ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯˍ ꓐꓰ ꓡꓻˍ ꓟ ꓡ ꓞꓳ ꓬꓲ ꓜꓴꓻ ꓓꓽ ꓟˍ ꓟꓲ꓾ ꓮꓸ ꓕꓽ ꓓꓱꓼ ꓠꓬꓲ ꓢꓲꓹ ꓓ ꓔꓯꓹ ꓠꓬꓲ ꓐꓰ ꓬꓲ ꓔꓯ ꓛꓳ ꓡ ꓡꓳ꓿
40026048	ꓬꓲ ꓔꓯ ꓪꓴꓽ ꓜꓽ ꓢꓴ ꓬꓴ-ꓓ ꓡꓰ꓾ ꓥꓪ ꓮ ꓡꓲ ꓕꓲ ꓣꓳ ꓔꓯ ꓐꓳꓼ ꓖꓶˍ ꓠꓬ꓾ ꓖꓳ ꓕꓲ ꓣꓳ ꓔꓯ ꓣꓴ꓾ ꓐꓰ ꓬꓲ ꓪꓽ ꓔꓯ ꓢꓷꓸ ꓡꓰ ꓓꓴ ꓐꓯ ꓖꓶ ꓔ ꓡꓳ꓿
40026049	ꓖꓳ ꓡꓱ ꓢꓲ ꓬꓲ ꓠꓬ ꓞꓼ ꓐꓰ ꓬꓰ-ꓢꓴ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓧꓪꓸ ꓧꓪ꓾ ꓐꓯ ꓢꓲ ꓠꓬꓲ ꓬꓲ ꓔꓯ ꓐꓳꓼ ꓖꓶˍ ꓡꓳ꓿
40026050	ꓬꓰ-ꓢꓴ ꓡꓰ ꓬꓲ ꓔꓯ꓾ ꓗꓪ ꓛꓳꓽꓳ꓾ ꓠꓴ ꓬꓰˍ ꓐꓰ ꓡꓻˍ ꓟ ꓬꓰ Gꓽ꓾ ꓐꓯ ꓖꓶꓽ ꓗꓷ ꓠꓬ꓾ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓣꓴˍ ꓡꓳ꓿
40026051	ꓬꓰ-ꓢꓴˍ ꓐꓰ ꓕꓲ ꓪꓺꓼ ꓔꓬ ꓢꓴ ꓕꓲ ꓣꓳ ꓠꓬ꓾ ꓮꓸ ꓕꓽ ꓖꓳꓻ ꓢꓲ ꓕꓲ ꓒꓬꓱꓺ ꓛꓵꓺ ꓗꓷ ꓠꓬ ꓔꓲ ꓒ ꓓꓽ ꓟ ꓬꓲ ꓚꓳ ꓑꓸ ꓬꓲ ꓠꓸ ꓑꓳ ꓕꓲ ꓐꓽ ꓛꓵꓺ ꓞꓷꓹ ꓗꓷꓳ꓿
40026052	ꓬꓰ-ꓢꓴ ꓡꓰ ꓬꓲ ꓔꓯ꓾ ꓮꓸ ꓕꓽ ꓠꓬ ꓬꓲ ꓦꓲ ꓖꓴ ꓗꓪ ꓢꓶꓻ ꓗꓷ꓿ ꓮ ꓡꓲꓳ ꓐꓯ ꓠꓬ ꓮꓸ ꓕꓽ ꓖꓳꓻ ꓢꓴ ꓠꓬ ꓮꓸ ꓕꓽ ꓗꓪ ꓐꓰ ꓫꓵꓻˍ ꓥꓳ꓿
40026053	ꓥꓪ ꓐꓹ ꓐ ꓔꓯ ꓥꓪ ꓓꓰꓽˍ ꓠꓬ꓾ ꓬꓲ ꓡꓰ ꓮ ꓟꓶ ꓥꓪ ꓐꓱ ꓶ ꓟꓴꓽ ꓗꓪ ꓝꓲ ꓓꓴ ꓞꓲ ꓠꓬꓲꓽ ꓜꓴꓻ ꓟꓽ ꓞꓲ ꓝꓲ ꓩꓴ ꓡ ꓟꓽ ꓐ ꓡ꓾ ꓐꓰ ꓠꓴ ꓓꓵꓽ ꓙꓽˍ ꓡ?
40026054	ꓬꓲˍ ꓡꓰ꓾ ꓖꓳ ꓡꓱ ꓬꓰˍ ꓕꓯ ꓠꓽ꓾ ꓢꓲꓽ ꓫꓬ ꓕꓳ ꓶ ꓗꓪ ꓕꓱ ꓡꓱ ꓗꓷ ꓡꓰ ꓠ ꓗꓹ ꓡꓳ ꓫꓵ ꓐꓳ ꓔ ꓟ ꓐꓯ ꓘꓶꓽ ꓮ ꓡꓲ ꓐꓲꓺ ꓡ ꓓ ꓢꓰ?꓾ ꓐꓯˍ ꓡꓳ꓿
40026055	ꓖꓳ ꓕꓲ ꓑꓹ ꓗꓪ ꓬꓰ-ꓢꓴ ꓡꓰ ꓞꓳ ꓜꓴ ꓔꓯ꓾ ꓠꓴ ꓪꓽ ꓠꓬ ꓮꓸ ꓕꓽ ꓓꓱꓼ ꓠꓬꓲ꓾ ꓢꓲꓹ ꓓ ꓔꓯꓹ ꓠꓬꓲ ꓐꓰ ꓦꓴꓻ ꓜꓽ ꓢꓴ ꓔꓯˍ ꓡꓰ ꓐꓰ ꓥꓪ ꓔꓯ ꓣꓴꓻ ꓡ ꓡ? ꓥꓪ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓠꓬꓲꓸ ꓠꓸ ꓢꓲ ꓟꓸ ꓖꓶ ꓔꓬ ꓕꓯ ꓠꓴ ꓪꓽ ꓥꓪ ꓔꓯ ꓟꓽ ꓣꓴ ꓡ꓿
40026056	ꓕꓱ ꓡꓱ ꓗꓷ ꓡꓰˍ ꓟ ꓮꓽ ꓙꓵ ꓠꓽ꓾ ꓟꓷꓽ ꓠꓷꓹ ꓝꓸ ꓢꓴ ꓕꓳ ꓶ ꓗꓪ ꓐꓳ ꓔ ꓟ ꓐꓲ ꓡ ꓠꓹ ꓟ ꓥꓳ꓾ ꓐꓯˍ ꓡꓳ꓿ ꓖꓳ ꓕꓯ ꓛꓳꓽ ꓒꓯꓹ ꓐꓴ ꓮꓽ ꓙꓵ ꓠꓬ ꓬꓲ ꓔꓯ ꓧꓹ ꓔ ꓬꓰ ꓢꓲ ꓛꓰꓹ ꓙꓰꓳ꓿
40026057	ꓬꓰ-ꓢꓴ ꓔꓯ ꓣꓴ ꓗꓷ ꓠꓬ ꓬꓲ ꓪꓽ ꓡꓰ꓾ ꓔꓲ ꓒꓽ ꓓꓽ ꓟ ꓘꓷ-ꓬ-ꓒ ꓔꓬ ꓗꓪ ꓧꓳꓽ ꓙꓰˍ ꓡꓳ꓿ ꓖꓳ ꓗꓪ ꓠꓬ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴˍ ꓟꓲ ꓜꓲꓼ ꓞꓹ ꓡꓳ꓿
40026058	ꓒꓲ-ꓕꓱ ꓠꓽ ꓬꓲ ꓗꓸ ꓠꓯ ꓢꓲ ꓶꓽ ꓤ ꓗꓪ ꓛꓳ ꓙꓰ ꓢꓲ꓾ ꓔꓲ ꓒ ꓓꓽ ꓟ ꓡꓽ ꓙꓳ ꓓꓰ ꓗꓪ ꓛꓲ ꓬꓰ ꓠꓬ꓾ ꓠꓯꓸꓼ ꓗꓪ ꓓꓵꓽ ꓡꓰ ꓢꓲ꓾ ꓬꓲ ꓪꓽ ꓡꓰ ꓐꓯꓺ ꓟꓴ ꓮ ꓡꓲ ꓞꓷꓹ ꓗꓷˍ ꓟ ꓢꓷꓸ ꓡꓰ ꓠꓹ ꓟ꓾ ꓡꓳꓸ ꓢꓴ ꓟꓯꓼ ꓤ ꓐꓴˍ ꓐꓰ ꓠꓬꓲꓸ ꓠꓸ ꓔꓬ ꓡꓳ꓿
40026059	ꓖꓳ ꓕꓯ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓞꓳ ꓪꓴ ꓞꓳ ꓔꓲ ꓐꓴ ꓕꓲ ꓜꓲꓼ ꓓꓴ ꓡꓱꓸꓼ ꓠꓬ꓾ ꓬꓰ-ꓢꓴ ꓔꓯ ꓔꓳꓹ ꓢꓲ ꓢꓰꓼ ꓗꓷ ꓠꓹ ꓟ꓾ ꓟꓽ ꓔꓱꓹ ꓟ ꓢꓷꓸ ꓙꓺ ꓟꓳ ꓙ ꓢꓴ ꓧꓪꓺˍ ꓡꓳ꓿
40026060	ꓟꓽ ꓔꓱꓹ ꓟ ꓢꓷꓸ ꓙ ꓟꓳꓻ ꓙ ꓢꓴ ꓮꓽ ꓟꓬꓹ ꓡ ꓥ ꓟꓲ ꓬꓲ ꓗꓸ ꓚꓵ ꓧꓪ ꓟꓽ ꓟꓶ꓿ ꓗ ꓠꓯꓸ ꓠꓬ ꓡ ꓞꓳ ꓠꓬꓲꓽ ꓣꓳ ꓡ ꓢꓲ꓾
40026061	ꓡ ꓞꓳ ꓕꓱ ꓟ ꓠꓬ ꓪꓴ-ꓢ ꓢꓲꓽ ꓫꓬ ꓦꓲ ꓕꓱ ꓟ ꓥꓪ ꓒꓬꓹ ꓗꓷ ꓢꓲ꓾ ꓢ ꓠꓬꓲꓻ ꓟ ꓠꓯꓸꓼ ꓗꓪ ꓫꓬꓹ ꓐ ꓡ ꓡꓳ꓾ ꓐꓰ ꓐꓯ ꓠꓬꓲꓳ꓾ ꓐꓯˍ ꓡꓳ꓿
40026062	ꓖꓳ ꓡꓱ ꓠꓬ ꓔꓲ ꓒ ꓓꓽ ꓟ ꓦꓰꓼ ꓔꓴ ꓡ ꓢꓲ ꓬꓰ-ꓢꓴ ꓔꓯ꓾ ꓠꓴ ꓔꓯ ꓓꓰꓺ ꓢꓴ ꓕꓱ ꓕꓲ ꓧꓳꓽ ꓐꓯˍ ꓟ ꓮꓸ ꓫꓵ ꓥ ꓡ? ꓮꓸ ꓫꓵˍ ꓟꓲ ꓟꓽ ꓒꓳꓹ ꓖꓶ ꓖꓶ ꓮ ꓡꓲ ꓗꓹ ꓠꓬꓲ ꓟꓽ ꓪꓳꓹ ꓔꓬ ꓡ?꓾ ꓐꓯˍ ꓡꓳ꓿
40026063	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓟꓽ ꓪꓳꓹ ꓔꓬ ꓡꓳ꓿ ꓖꓳ ꓡꓱ ꓠꓬ ꓔꓲ ꓒ ꓓꓽ ꓟ ꓡꓰ ꓬꓲ ꓔꓯ꓾ ꓥꓪ ꓠꓬ ꓢꓯꓸ ꓔꓬ ꓟ ꓪꓴ-ꓢ ꓟꓬꓱꓺ ꓗꓪ ꓐꓰ ꓙꓱꓽ ꓘꓶꓽ ꓠꓴ ꓔꓯ ꓶꓻ ꓡꓰ ꓝꓲˍ ꓠꓬꓲ꓾ ꓠꓴ ꓠꓬ ꓪꓴ-ꓢ ꓮ ꓐꓲ ꓙꓲ-ꓢꓴ ꓥ ꓕꓯ ꓠꓽ ꓥꓪ ꓠꓴꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
40026064	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓐꓯˍ ꓟ ꓐꓯ ꓬꓯꓼˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓕꓱ ꓡꓱ ꓖꓳ ꓑꓳ ꓡ-ꓞꓳ-ꓮ-ꓐꓲ ꓠꓽ꓾ ꓪꓽ ꓠꓬꓲ ꓢꓴ ꓬꓲ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓔꓬ ꓟ ꓐꓰ꓾ ꓟꓴꓽ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ ꓡꓻˍ ꓟ ꓔꓯ ꓠꓴ ꓪꓽ ꓟꓳꓻˍ ꓥꓳ꓾ ꓐꓯˍ ꓡꓳ꓿
40026065	ꓖꓳ ꓕꓯ ꓔꓲ ꓒ ꓓꓽ ꓟ ꓠꓬ ꓐꓵ ꓞꓶꓽ ꓚꓵꓹ ꓧꓽ ꓗꓷ ꓢꓲ꓾ ꓬꓲ ꓠꓬ ꓐꓯ ꓟꓽ ꓚꓰꓼ ꓟ ꓐꓯˍ ꓡꓳ꓿ ꓣꓳꓽ ꓝꓮꓲ ꓮꓸ ꓫꓵ ꓢꓷꓸ ꓙ ꓟꓳꓻ ꓙ ꓢꓴ ꓣꓱꓽ ꓛꓵˍ ꓢꓰꓽ ꓡ? ꓕꓱꓻꓽ꓾ ꓐꓯ ꓟꓽ ꓚꓰꓼ ꓟ ꓐꓯ ꓘꓶꓽ ꓕꓱ ꓟ ꓮ ꓟꓶ ꓠꓴ ꓪꓽ ꓑ ꓙꓽ ꓗꓷꓳ꓿
40026066	ꓠꓴ ꓪꓽ ꓮ ꓡꓲ ꓓꓵꓽ ꓙꓽˍ ꓡ?꓾ ꓐꓯˍ ꓕꓯ꓾ ꓬꓲ ꓪꓽ ꓡꓰ ꓒꓳꓹ ꓖꓶ ꓢꓲ꓾ ꓬꓲ ꓠꓽ ꓫꓵꓻ ꓒꓵꓽˍ ꓡꓳ꓾ ꓐꓯˍ ꓡꓳ꓿
40026067	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓒꓬꓱꓽ ꓟꓬ ꓗꓪ ꓟꓷꓽ ꓶꓻ ꓔꓲꓸ ꓧꓳꓽ ꓢꓲ꓾ ꓡꓯꓼ ꓑꓵꓹ ꓡꓰ ꓬꓲ ꓔꓯ ꓓꓶꓽˍ ꓡꓳ꓿ ꓕꓲ ꓐꓱ ꓠꓬ ꓬꓲ ꓔꓯ ꓡꓯꓼ ꓞꓻ ꓓꓶꓽ ꓢꓲ꓾
40026068	ꓙꓲ-ꓢꓴꓳ꓾ ꓠꓴ ꓔꓯ ꓓꓶꓽ ꓢꓴ ꓮꓽ ꓟ ꓥ ꓟ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
40026069	ꓖꓳ ꓕꓯ ꓒꓲ-ꓕꓱ ꓠꓬ ꓠꓱ ꓫꓱ ꓟꓸꓼ ꓡꓽ ꓙꓳ ꓓꓰꓺ ꓗꓪ ꓠꓬꓲꓸ ꓠꓸ ꓔꓬ ꓡꓳ꓿ ꓖꓳ ꓗꓪ ꓣꓱꓽ ꓙ ꓢꓴ ꓤ ꓟꓶ ꓡꓯꓸ ꓕꓲ ꓣꓳ ꓡ ꓢꓲ ꓬꓲ ꓔꓯ꓾ ꓠꓴˍ ꓟꓲ ꓖ-ꓡꓲ-ꓡꓲ ꓢꓴ ꓬꓰ-ꓢꓴˍ ꓐꓰ ꓔꓬ ꓗꓷꓳ꓾ ꓟꓽ ꓥ ꓡ?꓾ ꓐꓯˍ ꓡꓳ꓿
40026070	ꓒꓲ-ꓕꓱ ꓠꓽ ꓮꓽ ꓙꓵ ꓢꓴ ꓟꓲꓽ ꓙꓬꓽ ꓗꓪ ꓟꓽ ꓣꓷꓠꓸ ꓢꓲ꓾ ꓠꓴ ꓮꓸ ꓫꓵ ꓐꓯˍ ꓟ ꓥꓪ ꓟꓽ ꓢꓷ꓾ ꓐꓯˍ ꓡꓳ꓿
40026071	ꓬꓲ ꓓꓳ ꓙꓰ ꓢꓲ ꓗ ꓘꓶꓽ ꓒꓰꓼ ꓗꓪ ꓛꓲ ꓬꓰ ꓕꓯ꓾ ꓠꓱꓸ ꓐꓯꓼ ꓣꓱꓽ ꓙ ꓟꓺ ꓕꓲ ꓣꓳ ꓡꓰ ꓒꓲ-ꓕꓱ ꓔꓯ ꓟꓳꓻ ꓡꓰ ꓢꓲ ꓖꓳ ꓗꓪ ꓔꓬ ꓢꓴ ꓔꓯ꓾ ꓕꓱ ꓕꓲ ꓣꓳˍ ꓟꓲ ꓠ-ꓢ-ꓡꓱ ꓢꓴ ꓬꓰ-ꓢꓴˍ ꓐꓰ ꓔꓬ ꓗꓷꓳ꓾ ꓐꓯˍ ꓡꓳ꓿
40026072	ꓒꓲ-ꓕꓱ ꓠꓽ ꓟꓽ ꓣꓷꓠꓸ ꓣꓷꓠꓸ ꓙꓱꓽ ꓘꓶꓽ ꓣꓱꓽ ꓢꓲ꓾ ꓡ ꓞꓳ ꓕꓱ ꓕꓲ ꓣꓳ ꓔꓯ ꓥꓪ ꓟꓽ ꓢꓷ꓾ ꓐꓯˍ ꓡꓳ꓿
40026073	ꓝꓮꓲ ꓕꓲ ꓑꓹ ꓤ ꓠꓬ ꓖꓳ ꓗꓪ ꓦꓰꓼ ꓞ ꓢꓴ ꓡꓰ ꓒꓲ-ꓕꓱ ꓔꓯ ꓡ ꓢꓲ꓾ ꓠꓴˍ ꓟꓲ ꓚꓵ ꓚꓵ ꓬꓲ ꓪꓽ ꓕꓲ ꓧꓳꓽ ꓟ ꓥꓳ꓾ ꓮ ꓡꓲꓳ ꓐꓯ ꓠꓬ ꓠꓴ ꓫ ꓕꓱ ꓢꓯꓼ ꓗꓪ ꓐꓰ ꓢꓷꓸ ꓡꓰ ꓓꓻˍ ꓡꓳ꓾ ꓐꓯˍ ꓡꓳ꓿
40026074	ꓒꓲ-ꓕꓱ ꓠꓽ ꓝꓮꓲ ꓕꓲ ꓧꓪ ꓪꓵꓼ ꓙꓱꓽ ꓢꓲ꓾ ꓡ ꓞꓳ ꓕꓱ ꓟ ꓔꓯ ꓥꓪ ꓟꓽ ꓢꓷ꓾ ꓐꓯˍ ꓡꓳ꓿ ꓖꓳ ꓕꓲ ꓑꓹ ꓗꓪ ꓮꓸ B ꓒꓽ ꓐꓵꓻ ꓡꓺꓳ꓿
40026075	ꓖꓳ ꓕꓯ ꓬꓰ-ꓢꓴ ꓡꓰ ꓐꓯˍ ꓟ꓾ ꓮꓸ Bꓸ ꓒ ꓟꓽ ꓐꓵꓻ ꓕꓯ ꓡꓰ ꓠꓴ ꓥꓪ ꓔꓯ ꓟꓽ ꓢꓷꓸ ꓐꓯ ꓢꓲ꓾ ꓢ ꓧꓪꓹ ꓟꓽ ꓣꓷꓠꓸ ꓗꓷ ꓡꓰˍ ꓥꓳ꓾ ꓐꓯˍ ꓟ ꓐꓯ ꓘꓶꓽ ꓔꓯ ꓒꓲ-ꓕꓱ ꓓꓵꓽ ꓙꓽ ꓛꓲ ꓡ ꓠꓬ꓾ ꓬꓲ ꓓꓳ ꓙꓰ ꓢꓲ ꓮꓽ ꓘꓶꓸ ꓥꓴꓻˍ ꓡꓳ꓿
40027001	ꓟꓲꓽ ꓕꓯ ꓙꓲꓻ ꓡ ꓠꓬ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓑ ꓫꓬꓼ ꓐꓴ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓮꓽ ꓙꓵ ꓠꓬ꓾ ꓬꓰ-ꓢꓴ ꓔꓯ ꓢꓰꓼ ꓗꓷ ꓠꓹ ꓟ ꓖꓪ ꓙꓱ ꓞꓷꓹˍ ꓡꓳ꓿
40027002	ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓔꓯ ꓞꓳꓹ ꓧꓳꓽ ꓙꓰ ꓢꓲ ꓫꓴ ꓙꓵꓽ ꓒ ꓒꓲ-ꓡ ꓔꓯ ꓡꓯꓼ ꓙꓱ ꓗꓷˍ ꓡꓳ꓿
40027003	ꓬꓰ-ꓢꓴ ꓔꓯ ꓪꓴꓽ ꓜꓽ ꓢꓴ ꓬꓴ-ꓓ ꓠꓬ꓾ ꓬꓰ-ꓢꓴ ꓔꓯ ꓫꓵ ꓝꓲ ꓠꓹ ꓟ ꓐꓯꓺ ꓟꓴ ꓞꓷꓹ ꓗꓷ ꓟ ꓟꓳꓻ ꓡꓰ ꓕꓯ꓾ ꓬꓲ ꓙꓽ ꓖꓳꓼ ꓡꓰ ꓢꓲ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ꓾ ꓒꓴ ꓢ ꓞꓲ ꓫꓱ-ꓘꓷ-ꓡꓷ ꓟ ꓔꓯꓹ ꓡꓲꓸ ꓖꓶ ꓡ ꓢꓲ ꓠꓬꓲ꓾
40027004	ꓥꓪ ꓠꓬ ꓝꓴꓲ ꓟꓽ ꓙꓳ ꓢꓴ ꓔꓯ ꓪꓴꓽ ꓜꓽ ꓛꓬ ꓗꓷꓳ꓾ ꓐꓯˍ ꓡꓳ꓿ ꓬꓲ ꓪꓽ ꓡꓰ꓾ ꓖꓳ ꓟ ꓥꓪ ꓠꓴꓽˍ ꓐꓰ ꓮꓸ ꓫꓵ ꓗꓴꓸ ꓙꓲꓽ ꓙꓳˍ ꓡ? ꓠꓴ ꓶꓻ ꓥ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40027005	ꓖꓳ ꓕꓯ ꓬꓲ ꓠꓬ ꓒꓴ ꓖꓳ ꓟ ꓔꓯ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓡꓳꓺ ꓔ ꓬꓰ ꓢꓲ꓾ ꓙꓰ ꓗꓷ ꓠꓬ꓾ ꓬꓲ ꓚꓲꓸ ꓛꓬ ꓬꓲ ꓧꓶꓽ ꓛꓵꓽ ꓫꓵꓻꓳ꓿
40027006	ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴ ꓠꓽ ꓒꓴ ꓖꓳ ꓟ ꓖꓳꓺ ꓔꓯꓹ ꓡ ꓢꓲ꓾ ꓒꓴ ꓕꓱ ꓟ ꓠꓽ ꓫꓵꓽ ꓒꓵꓽ ꓥ ꓠꓬꓲ꓾ ꓢꓲꓽ ꓫꓬ ꓦꓲ ꓒꓴ ꓫꓺ ꓖꓴ ꓗꓪ ꓗꓶ ꓟꓽ ꓓ꓾ ꓐꓯˍ ꓡꓳ꓿
40027007	ꓬꓲ ꓪꓽ ꓠꓬ ꓖꓪ ꓙꓱ ꓡꓯꓽ ꓘꓳ ꓢꓲ꓾ ꓒꓴ ꓖꓳ ꓟ ꓡꓰ ꓞꓳ ꓬꓯꓼ ꓔꓵꓸ ꓖꓴ ꓬꓰ ꓠꓹ ꓟ꓾ ꓠꓱꓸ ꓑꓴ ꓙꓵ ꓒ ꓦꓻ ꓟꓲ ꓕꓲ ꓡꓯꓼ ꓪꓴꓻˍ ꓡꓳ꓿
40027008	ꓖꓳ ꓡꓱ ꓠꓬꓲ ꓦꓻ ꓟꓲ ꓖꓳ ꓕꓲ ꓡꓯꓼ ꓔꓯ ꓮ ꓟꓶ ꓗꓪ ꓛꓲ꓾ ꓫꓵꓽ ꓦꓻ ꓟꓲ꓾ ꓐꓰ ꓘꓴˍ ꓡꓳ꓿
40027009	-
40027010	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓰ-ꓡꓲ-ꓟꓲ ꓡꓰ꓾ ꓬꓲ-ꓢꓷ-ꓡꓰ ꓡ ꓞꓳ ꓡꓰ ꓐꓯ ꓞꓷꓹ ꓔ ꓟ ꓡ ꓞꓳ ꓒꓵꓽ꓾ ꓒꓴ ꓖꓳ ꓢ ꓞꓲ ꓫꓱ-ꓘꓷ-ꓡꓷ ꓟ ꓬꓲ ꓪꓽ ꓣꓴ ꓢꓲ꓾ ꓢꓲ ꓒꓽ ꓡꓰ ꓥꓪ ꓔꓯ ꓐꓯ ꓟꓸ ꓖꓶ ꓔ ꓟ ꓡꓰ ꓐꓰ꓾ ꓬꓲ ꓪꓽ ꓠꓬ ꓠꓱꓸ ꓑꓴ ꓙꓵ ꓦꓻ ꓟꓲ ꓪꓴꓻˍ ꓡꓳ꓾ ꓐꓯˍ ꓟ ꓐꓲ ꓡ ꓟ ꓥ ꓡꓳ꓿
40027011	ꓬꓰ-ꓢꓴ ꓠꓬ ꓫꓴ ꓙꓵꓽ ꓒ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓕꓯ꓾ ꓫꓴ ꓙꓵꓽ ꓒ ꓡꓰ ꓬꓲ ꓔꓯ꓾ ꓠꓴ ꓠꓬ ꓬꓴ-ꓔ ꓡ ꓞꓳ ꓪ ꓔꓲꓸ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓰ-ꓢꓴ ꓡꓰ꓾ ꓠꓴ ꓐꓯˍ ꓟ ꓡꓰ ꓐꓰ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
40027012	ꓔꓲ ꓒ ꓪꓴꓸ ꓓꓵ ꓣꓱ ꓢꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓰ ꓬꓲ ꓔꓯ ꓓꓰꓺˍ ꓕꓯ꓾ ꓬꓲ ꓮꓸ ꓫꓵˍ ꓟꓲ ꓟꓽ ꓒꓳꓹ ꓖꓶ꓿
40027013	ꓖꓳ ꓡꓱ ꓠꓬ ꓒꓲ-ꓡ ꓡꓰ ꓬꓲ ꓔꓯ꓾ ꓬꓲ ꓪꓽ ꓠꓴ ꓔꓯ ꓔꓳꓹ ꓢꓲ ꓕꓱ ꓟꓬ ꓙꓰꓽ ꓓꓰꓺˍ ꓟ ꓠꓴ ꓟꓽ ꓑ ꓙꓽ ꓡ?꓾ ꓐꓯˍ ꓡꓳ꓿
40027014	ꓬꓰ-ꓢꓴ ꓠꓽ ꓬꓲ ꓔꓯ ꓕꓲ ꓘꓶꓽˍ ꓟꓲ ꓟꓽ ꓒꓳꓹ ꓖꓶ ꓡ ꓠꓬꓲ꓾ ꓒꓲ-ꓡ ꓠꓬ ꓮꓽ ꓘꓶꓸ ꓓꓵꓽ ꓙꓽ ꓟꓶ ꓡꓰꓳ꓿
40027015	ꓕꓲ ꓘꓳꓼ ꓡꓰ ꓕꓲ ꓘꓳꓼ ꓦꓲ-ꓘꓳ-ꓑꓮꓲ ꓗꓪ꓾ ꓐꓱꓺ ꓔꓸ ꓢꓴ ꓮ ꓡꓲ ꓕꓲ ꓣꓳ ꓔꓯ ꓞꓳ ꓜꓴꓻ ꓠꓵˍ ꓠꓬ꓾ ꓫꓴ ꓙꓵꓽ ꓒ ꓡꓰ ꓖꓳ ꓕꓲ ꓣꓳ ꓔꓯ ꓩꓴꓺ ꓗꓷ ꓠꓹ ꓟ ꓬꓲ ꓡꓲꓽ ꓙꓳˍ ꓡꓳ꓿
40027016	ꓦꓬꓼ ꓠꓬꓲ ꓖꓳ ꓟ ꓗꓪ ꓟꓽ ꓙꓲꓻˍ ꓟ ꓬꓰˍ ꓟ ꓟꓬꓱꓺ ꓓꓳꓽ ꓙꓳ ꓢꓴ ꓐ-ꓣ-ꓐ꓾ ꓟꓬꓱ ꓔ ꓟ ꓕꓲ ꓣꓳ ꓠꓬ ꓐꓱ ꓓꓴꓽ ꓗꓪ ꓐꓱ ꓔ ꓡꓳ꓿
40027017	ꓖꓳ ꓡꓱ ꓠꓬꓲ ꓬꓲ ꓪꓽ ꓜꓲꓼ ꓞꓹ ꓕꓯ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓥꓪ ꓔꓯ ꓮ ꓡꓲ ꓕꓲ ꓣꓳ ꓟ ꓩꓴꓺ ꓖꓶ ꓝꓲ ꓠꓲꓹ ꓫꓵˍ ꓡ?꓾ ꓐ-ꓣ-ꓐ ꓥ ꓡ?꓾ ꓥ ꓠꓬ ꓙꓲ-ꓢꓴ ꓟꓬꓱ ꓔ ꓟ ꓬꓰ-ꓢꓴ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
40027018	ꓬꓲ ꓪꓽ ꓠꓽ ꓬꓰ-ꓢꓴ ꓔꓯ ꓟꓬ ꓔꓳꓹ ꓟ ꓪꓴꓸ ꓠꓬꓲ ꓬꓲ ꓔꓯ ꓡꓯꓼ ꓙꓱ ꓖꓶ ꓡ ꓟ ꓔꓯ ꓒꓲ-ꓡ ꓢꓷˍ ꓡꓳ꓿
40027019	ꓬꓲ ꓠꓬ ꓐꓯ ꓟꓴ ꓘꓶꓽ ꓖꓴ ꓗꓪ ꓠꓬꓲꓸ ꓠꓸ ꓔꓬ ꓕꓯ꓾ ꓬꓲ ꓤ ꓟꓶ ꓡꓰ ꓡ ꓞꓳ ꓝꓲ ꓩꓴ ꓡ ꓢꓲ꓾ ꓔꓱꓹ ꓜꓳꓽ ꓢꓴ ꓕꓱ ꓕꓲ ꓣꓳ ꓟ ꓫꓵꓽ ꓪꓴꓻ ꓗꓪ ꓠꓴ ꓕꓽ ꓗꓪꓽ ꓫꓵꓽ꓿ ꓮ ꓡꓲꓳ ꓐꓯ ꓠꓬ ꓮꓽ ꓟꓰꓻ ꓢ ꓘꓪ ꓥꓪ ꓬꓲꓼ ꓟꓬ ꓘꓳˍ ꓟ ꓗꓪ꓾ ꓬꓲ ꓪꓴꓸ ꓠꓬꓲ ꓥꓪ ꓮꓽ ꓘꓶꓸ ꓫꓸ ꓙꓵꓻ ꓗꓷꓳ꓾ ꓐꓯ ꓩꓴ ꓡ ꓡꓳ꓿
40027020	ꓖꓳ ꓕꓯ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓰ꓾ ꓐ-ꓣ-ꓐ ꓔꓯ ꓩꓴ ꓗꓷ ꓢꓲ ꓬꓰ-ꓢꓴ ꓔꓯ ꓢꓰꓼ ꓗꓷ ꓝꓲ ꓠꓹ ꓟ ꓓꓰꓽ꓾ ꓐꓰ ꓞꓳ ꓜꓴꓻ ꓔꓯ ꓟꓸ ꓒꓬꓹ ꓟꓶ ꓡꓰˍ ꓡꓳ꓿
40027021	ꓫꓴ ꓙꓵꓽ ꓒ ꓒꓲ-ꓡ ꓡꓰ꓾ ꓕꓱ ꓠꓬꓲꓽ ꓣꓳ ꓟ ꓠꓴ ꓪꓽ ꓐꓱ ꓶ ꓥꓪ ꓮ ꓡꓲ ꓕꓲ ꓣꓳ ꓩꓴꓺ ꓖꓶ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓐ-ꓣ-ꓐ ꓔꓯ ꓩꓴꓺ ꓗꓷ꓾ ꓐꓰ ꓒꓳꓹ ꓖꓶˍ ꓡꓳ꓿
40027022	ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓙꓲ-ꓢꓴ ꓟꓬꓱꓺ ꓔ ꓟ ꓬꓰ-ꓢꓴ ꓔꓯ ꓥꓪ ꓮ ꓡꓲ ꓬꓰ ꓠꓯꓹ ꓡ?꓾ ꓐꓯˍ ꓡꓳ꓿ ꓬꓲ ꓪꓽ ꓮꓽ ꓙꓵ ꓡꓰ꓾ ꓬꓲ ꓔꓯ ꓕꓯꓼ ꓔꓶꓸ ꓗꓷ꓾ ꓐꓰ ꓘꓴˍ ꓡꓳ꓿
40027023	ꓬꓲ ꓡꓰ꓾ ꓮꓸ ꓫꓵ ꓪꓴꓸ ꓠꓬꓲꓳ꓾ ꓬꓲ ꓠꓬ ꓟꓽ ꓙꓲ ꓟ ꓮꓸ ꓫꓵ ꓬꓰ ꓠꓬꓲ ꓡ?꓾ ꓐꓯˍ ꓡꓳ꓿ ꓬꓲ ꓪꓽ ꓠꓽ꓾ ꓬꓲ ꓔꓯ ꓕꓯꓼ ꓔꓶꓸ ꓗꓷ꓾ ꓐꓰ ꓪꓻ ꓜꓲ ꓘꓴꓻˍ ꓡꓳ꓿
40027024	ꓒꓲ-ꓡ ꓠꓽ꓾ ꓬꓲ ꓪꓽ ꓔꓯ ꓐꓯ ꓧꓪꓸ ꓡꓰ ꓟꓽ ꓓ ꓟ ꓐꓰ꓾ ꓬꓲ ꓪꓽ ꓟꓬꓽ ꓠꓬꓲ ꓢꓴꓺ ꓔꓴ ꓡ ꓟ ꓔꓯ ꓟꓳꓻˍ ꓠꓬꓲ꓾ ꓬꓲ ꓠꓬ ꓬꓲꓻ ꓙꓬ ꓔꓯꓹ ꓡ ꓢꓲ꓾ ꓞꓳ ꓜꓴ ꓟꓲꓽ ꓙꓬ ꓗꓪ ꓡꓯꓼ ꓒꓯꓹ ꓞꓲꓽ ꓢꓲ ꓠꓬꓲ ꓬꓲ ꓪꓽ ꓔꓯ꓾ ꓔꓱꓹ ꓜꓳꓽ ꓢꓴ ꓕꓱ ꓕꓲ ꓣꓳ ꓬꓲ ꓫꓵꓽ ꓠꓬ ꓥꓪ ꓟꓽ ꓟꓯꓻ꓾ ꓠꓴ ꓪꓽ ꓶꓻ ꓥꓳ꓾ ꓐꓯˍ ꓡꓳ꓿
40027025	ꓑ ꓫꓬꓼ ꓐꓴ ꓮꓽ ꓙꓵ ꓡꓰ ꓒꓳꓹ ꓖꓶ ꓢꓲ꓾ ꓬꓲ ꓫꓵꓽ ꓠꓬ ꓥꓪ ꓠꓴꓽˍ ꓐꓰ ꓥꓪ ꓠꓴꓽ ꓞꓲꓼ ꓤ ꓡꓯꓹ ꓤ ꓐꓴ ꓕꓯꓽ ꓢꓲ ꓗꓪ ꓓꓹ ꓝꓲ꓾ ꓐꓯˍ ꓡꓳ꓿
40027026	ꓖꓳ ꓕꓯ ꓬꓲ ꓠꓬ ꓬꓲ ꓪꓽ ꓐꓱ ꓶ ꓐ-ꓣ-ꓐ ꓔꓯ ꓩꓴ ꓖꓶ ꓢꓲ꓾ ꓬꓰ-ꓢꓴ ꓔꓯ ꓠꓽ ꓓꓶꓽ ꓢꓲ ꓠꓬꓲ ꓕꓯꓼ ꓔꓶꓸ ꓗꓷ ꓠꓹ ꓟ ꓡꓯꓼ ꓙꓱ ꓗꓷˍ ꓡꓳ꓿
40027027	ꓖꓳ ꓕꓯ ꓫꓴ ꓙꓵꓽ ꓒ ꓒꓲ-ꓡ ꓬꓲ ꓟꓯꓼ ꓤ ꓐꓴ ꓡꓰ ꓬꓰ-ꓢꓴ ꓔꓯ ꓟꓯꓼ ꓒꓱꓻ ꓗꓪ ꓧꓳꓽ ꓓꓵꓽ ꓙꓰ ꓢꓲ꓾ ꓖꓳ ꓗꓪ ꓟ ꓟꓯꓼ ꓤ ꓐꓴ ꓕꓲ ꓜꓴ ꓡꓱꓸꓼ ꓬꓰ-ꓢꓴ ꓚꓳ ꓡꓳ ꓗꓪ ꓚꓳꓸ ꓞꓹ ꓝꓲˍ ꓡꓳ꓿
40027028	ꓬꓲ ꓪꓽ ꓡꓰ ꓬꓰ-ꓢꓴ ꓐꓵ ꓞꓶ ꓡꓵꓸ ꓗꓷ ꓢꓲ꓾ ꓐꓵ ꓞꓶ ꓐꓽ ꓢꓽ ꓠꓲꓺ ꓛꓵꓽ ꓕꓲ ꓘꓳꓹ ꓖꓪꓽ ꓖꓶˍ ꓡꓳ꓿
40027029	ꓝꓮꓲ ꓬꓲ ꓪꓽ ꓡꓰ ꓛꓴꓽ ꓪꓴꓸ ꓛꓴꓽ Bꓼ ꓢꓲ ꓬꓲ ꓪꓴꓸ ꓓꓵ ꓗꓪ ꓘꓳꓹ ꓖꓶꓽ ꓗꓷ ꓠꓬ꓾ ꓬꓲ ꓡꓯꓼ ꓙ ꓐ ꓗꓪ ꓬꓲꓻ ꓑꓺ ꓒꓴꓽ ꓓꓻ ꓕꓲ ꓕꓷꓹ ꓣꓴ ꓔ ꓝꓲ ꓢꓲ꓾ ꓬꓲ ꓟꓲꓽ ꓙꓬ ꓗꓪ ꓛꓲ ꓝꓲꓸ ꓖꓶꓽ ꓢꓲ ꓠꓬꓲ ꓬꓲ ꓔꓯ꓾ ꓬꓴ-ꓔ ꓡ ꓞꓳ ꓪ ꓔꓲꓳ꓾ ꓧꓪꓸ ꓧꓪ꓾ ꓐꓰ ꓐꓯ ꓢꓲ꓾ ꓬꓲ ꓔꓯ ꓫꓸ ꓝꓲꓸˍ ꓡꓳ꓿
40027030	ꓝꓮꓲ ꓠꓬ ꓬꓲ ꓔꓯ ꓟꓷꓽ ꓶ ꓔꓲꓸ ꓧꓳꓽ ꓢꓲ꓾ ꓬꓲꓻ ꓑꓺ ꓒꓴꓽ ꓓꓻ ꓖꓳ ꓟ ꓡꓰ ꓬꓲ ꓪꓴꓸ ꓓꓵ ꓗꓪ ꓓꓶꓽˍ ꓡꓳ꓿
40027031	ꓬꓲ ꓪꓽ ꓬꓲ ꓔꓯ ꓫꓸ ꓝꓲꓸ ꓗꓷ ꓠꓬ꓾ ꓐꓵ ꓞꓶꓽ ꓐꓽ ꓢꓽ ꓡꓵꓸ ꓗꓷ ꓢꓲ꓾ ꓬꓲ ꓚꓲꓸ ꓛꓬ ꓐꓵ ꓞꓶꓽ ꓖꓪꓽ ꓖꓶꓽ ꓢꓲ ꓠꓬꓲ꓾ ꓕꓯꓼ ꓔꓶꓸ ꓗꓷ ꓠꓹ ꓟ ꓧꓳꓽ ꓓꓳ ꓙꓰˍ ꓡꓳ꓿
40027032	ꓬꓲ ꓪꓽ ꓓꓳ ꓙꓰ ꓔꓬ ꓕꓯ꓾ ꓢ-ꓡꓲ-ꓠꓲ ꓢꓴ ꓢꓲ-ꓟꓴ ꓔꓯ ꓔꓳꓹ ꓜꓳꓽ ꓢꓲ꓾ ꓬꓲ ꓪꓽ ꓡꓰ ꓬꓲ ꓔꓯ ꓟꓽ ꓓ ꓟꓽ ꓞꓽ ꓬꓰ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓑꓱꓸ ꓝꓲˍ ꓡꓳ꓿
40027033	ꓬꓲ ꓪꓽ ꓠꓬ ꓪꓴꓸ ꓖꓼ ꓟꓵꓽ ꓟꓬꓱꓺ ꓔ ꓟ ꓖꓳ-ꓡ-ꓖꓳ-ꓕ ꓗꓪ ꓛꓲ ꓬꓰ ꓕꓯ꓾
40027034	ꓙꓲꓻ ꓒꓶꓽ ꓗꓪ ꓘꓪꓽˍ ꓟ ꓠꓯ ꓞꓲꓼ ꓦꓱꓹ ꓢꓲ꓾ ꓬꓲ ꓔꓯ ꓖꓶ ꓓꓳꓻˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓢꓳꓽ ꓠꓬꓲ ꓠꓬ ꓟꓽ ꓠꓵꓻ꓿
40027035	ꓬꓲ ꓪꓽ ꓠꓬ ꓬꓲ ꓔꓯ ꓕꓯꓼ ꓔꓶꓸ ꓔ ꓢꓲ꓾ ꓬꓲ ꓐꓵ ꓞꓶꓽ ꓔꓯ ꓠꓬ ꓢꓽ ꓫꓱ ꓫꓱꓹ ꓢꓲ ꓐꓱꓻ ꓡꓯꓽ ꓘꓳˍ ꓡꓳ꓿
40027036	ꓬꓲ ꓪꓽ ꓠꓬ ꓖꓳ ꓗꓪ ꓠꓬꓲꓸ ꓠꓸ ꓔꓬ ꓢꓲ ꓬꓲ ꓔꓯ ꓡꓳꓸ ꓔꓬ ꓡꓳ꓿
40027037	ꓬꓰ-ꓢꓴ ꓪꓴꓸ ꓗꓪ ꓬꓲ ꓪꓽ ꓡꓰ ꓬꓲ ꓔꓯ ꓓꓰꓺ ꓘꓶꓽ ꓐꓳ ꓔ ꓟ ꓠꓬ꓾ ꓕꓱ ꓟ ꓠꓽ ꓬꓴ-ꓔ ꓡ ꓞꓳ ꓪ ꓔꓲ ꓬꓰ-ꓢꓴ ꓥ ꓡꓳ꓾ ꓐꓰ ꓐꓳ ꓔ ꓡꓳ꓿
40027038	ꓬꓰ-ꓢꓴ ꓬꓲꓸ ꓡꓯꓼ ꓙ ꓡꓯꓼ ꓶꓸ ꓗꓪ ꓠꓬ꓾ ꓒꓬꓹ ꓜꓽ ꓢꓴ ꓕꓲ ꓛꓱꓽ ꓕꓲ ꓣꓳ ꓕꓯꓼ ꓔꓶꓸ ꓔ ꓡꓳ꓿
40027039	ꓫꓱꓽ ꓗꓳꓸ ꓙꓰ ꓢꓴ ꓠꓬ ꓬꓰ-ꓢꓴ ꓔꓯ ꓫꓸ ꓝꓲꓸ ꓠꓬꓲ ꓪꓴꓸ ꓓꓵ ꓶꓹ ꓢꓲ꓾
40027040	ꓢꓲꓽ ꓫꓬ ꓦꓲ ꓒꓬꓹ ꓢꓲ ꓢ ꓠꓬꓲ ꓟ ꓠꓯꓸꓼ ꓗꓪ ꓝꓮꓲ ꓫꓬꓹ ꓖꓶ ꓢꓴꓳ꓾ ꓠꓴ ꓠꓬ ꓪꓴ-ꓢ ꓮ ꓐꓲ ꓥ ꓕꓯ ꓠꓽ ꓠꓴ ꓚꓲꓸ ꓛꓬ ꓔꓯ ꓚꓬꓴ ꓢꓲ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓐꓰ ꓬꓯꓼ ꓡꓯ ꓟꓴꓽ꓾ ꓐꓯˍ ꓡꓳ꓿
40027041	ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴˍ ꓟꓲ꓾ ꓖꓳ ꓟ ꓡꓰ ꓐꓰ ꓬꓲ ꓔꓯ꓾
40027042	ꓢꓴ ꓢꓯꓼ ꓟꓬ ꓔꓯ ꓠꓽ ꓬꓲ ꓚꓬꓴˍ ꓡꓳ꓿ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓔꓯ ꓠꓽ ꓬꓲ ꓚꓬꓴ ꓟꓽ ꓐ ꓡ꓿ ꓬꓲ ꓠꓬ ꓬꓲ-ꓢꓷ-ꓡꓰ ꓪ ꓔꓲ ꓥ ꓐꓷˍ ꓠꓬ꓾ ꓮ ꓟꓶ ꓡꓯꓼ ꓐꓳ ꓔꓶ ꓓꓴ ꓗꓪ ꓐꓰ ꓬꓯꓼ ꓡ ꓝꓲ꓿ ꓖꓳ ꓡꓱ ꓠꓬ ꓣꓳꓽˍ ꓟꓲ ꓬꓲ ꓔꓯ ꓙꓵꓻˍ ꓥꓳ꓿
40027043	ꓬꓲ ꓠꓽ ꓪꓴ-ꓢ ꓔꓯ ꓦ ꓡꓱ ꓢꓲ꓾ ꓥꓪ ꓠꓽ ꓪꓴ-ꓢ ꓬꓲ ꓮ ꓐꓲ ꓥꓳ꓾ ꓐꓰ ꓐꓯ ꓢꓴ ꓥ ꓠꓬꓲ꓾ ꓪꓴ-ꓢ ꓬꓲ ꓔꓯ ꓠꓲꓹ ꓒꓴˍ ꓠꓬ ꓮ ꓟꓶ ꓬꓲ ꓔꓯ ꓚꓬꓴ ꓙ ꓡ ꓝꓲ꓾ ꓐꓰ ꓐꓯ ꓢꓲ ꓬꓰ-ꓢꓴ ꓔꓯ ꓤꓲꓺˍ ꓡꓳ꓿
40027044	ꓬꓲˍ ꓐꓰ ꓕꓲ ꓪꓺꓼ ꓕꓯꓼ ꓔꓶꓸ ꓔ ꓟ ꓒꓬꓹ ꓜ ꓢꓴˍ ꓟꓲ꓾ ꓖꓳ ꓟ ꓡꓰ ꓐꓰ ꓬꓲ ꓔꓯ ꓫꓸ ꓝꓲꓸˍ ꓡꓳ꓿
40027045	ꓞꓲ ꓠꓬꓲꓽ ꓙꓵꓹ ꓗꓪ ꓐꓰ ꓢ ꓙꓵꓹ ꓗꓪ ꓛꓲ꓾ ꓕꓲ ꓟꓵꓽ ꓡꓱꓸꓼ ꓠꓯ ꓞꓲꓹ ꓡꓰˍ ꓡꓳ꓿
40027046	ꓮꓽ ꓡ ꓢ ꓙꓵꓹ ꓗꓪ ꓠꓬ ꓬꓰ-ꓢꓴ ꓢꓯꓼ ꓓꓽ ꓟ ꓡꓰ ꓘꓴꓻ ꓢꓲ꓾ ꓬꓲ-ꓡꓲ꓾ ꓬꓲ-ꓡꓲ꓾ ꓡ-ꓟ-ꓢ-ꓐ-ꓕ-ꓠꓲ꓾ ꓐꓯˍ ꓡꓳ꓿ ꓐꓯ ꓘꓶꓽ ꓕꓱ ꓟ ꓠꓬ꓾ ꓥꓪ ꓪꓴ-ꓢꓻꓳ꓾ ꓥꓪ ꓪꓴ-ꓢꓻꓳ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓒꓰꓻ ꓗꓷˍ ꓡ?꓾ ꓐꓯˍ ꓟ ꓥ ꓡꓳ꓿
40027047	ꓖꓳ ꓗꓪ ꓦꓰꓼ ꓞꓹ ꓢꓴ ꓕꓲ ꓐꓱ ꓑ ꓙꓽ ꓗꓷ ꓠꓬ꓾ ꓡ ꓞꓳ ꓕꓱ ꓕꓲ ꓣꓳ ꓠꓬ ꓬꓲ-ꓡꓲ-ꓬ ꓔꓯ ꓘꓴꓻ ꓔꓬ ꓡꓳ꓾ ꓐꓯˍ ꓡꓳ꓿
40027048	ꓞꓼ ꓐꓰ ꓬꓲ ꓪꓽ ꓗꓪ ꓟ ꓕꓲ ꓣꓳ ꓡꓰ ꓬꓲꓻ ꓣꓳꓺ ꓟꓵꓺ ꓕꓲ ꓘꓴꓸ ꓔꓷꓹ ꓣꓴ ꓬꓰ ꓢꓲ꓾ ꓬꓲꓻ ꓚꓱꓺ ꓔꓲꓹ ꓐꓲ ꓡꓰ ꓝꓲ ꓢꓲ ꓠꓬꓲ꓾ ꓬꓲꓻ ꓑ ꓒꓴꓽ ꓓ ꓑꓶꓸ ꓗꓪ ꓞꓳꓹ ꓔ ꓢꓲ ꓬꓲ ꓔꓯ ꓖꓶ ꓓꓳꓻˍ ꓡꓳ꓿
40027049	ꓠꓱꓸ ꓐꓯ ꓢꓴ ꓠꓬ꓾ ꓥ ꓝꓲ꓾ ꓬꓲ-ꓡꓲ-ꓬ ꓡꓰ ꓬꓲ ꓔꓯ ꓚꓬꓴ ꓡ꓾ ꓟꓽ ꓚꓬꓴ ꓡ꓾ ꓣꓳꓽ ꓡꓳꓸ ꓔ ꓡꓯ꓾ ꓐꓯˍ ꓡꓳ꓿
40027050	ꓬꓰ-ꓢꓴ ꓠꓬ ꓝꓮꓲ ꓕꓲ ꓧꓪꓹ ꓢꓯꓼ ꓓꓽ ꓟ ꓡꓰ ꓘꓴꓻ ꓢꓲ꓾ ꓬꓲ ꓦꓻ ꓖꓶꓽ ꓩꓴ ꓗꓷꓳ꓿
40027051	ꓖꓳ ꓕꓯ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓟ ꓗꓳꓹ ꓛ ꓓꓽ ꓟ ꓠꓬ꓾ ꓕꓯꓽ ꓢꓲ ꓗꓪ ꓐꓰ ꓬꓲ ꓟꓶꓽ ꓗꓪ ꓛꓲ ꓠꓬꓲꓽ ꓐꓶꓽ ꓧꓽ ꓡꓰꓳ꓿ ꓟꓵꓽˍ ꓟꓲ ꓓꓵ ꓡꓺꓳ꓾ ꓡꓳ ꓓꓰ ꓑꓸˍ ꓟꓲ ꓐꓶꓽ ꓡꓰꓳ꓿
40027052	ꓡꓱꓼ ꓜꓴˍ ꓟꓲ ꓒꓴ ꓡꓺꓳ꓿ ꓫꓵꓻ ꓗꓷ ꓟ ꓪꓴ-ꓢ ꓦ ꓡꓱ ꓢꓴ ꓐꓴ ꓮꓽ ꓟꓬꓹˍ ꓟꓲ ꓢꓯꓸ ꓬꓲꓼ ꓡꓺꓳ꓿
40027053	ꓬꓲ ꓪꓽ ꓠꓬ ꓡꓱꓼ ꓜꓴ ꓗꓪ ꓐꓰ ꓓꓳ ꓡ ꓢꓲ꓾ ꓬꓰ-ꓢꓴ ꓢꓯꓸ ꓬꓲꓼ ꓡ ꓗꓸ ꓠꓯ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓗꓪ ꓓꓵꓽ ꓙꓰ ꓢꓲ ꓠꓬꓲ꓾ ꓮꓽ ꓟꓬꓹ ꓣꓳ ꓔꓯ ꓟꓳꓸ ꓖꓶˍ ꓡꓳ꓿
40027054	ꓟꓯꓼ ꓕꓲ ꓦꓬꓻ ꓙꓵꓽ ꓒˍ ꓐꓰ꓾ ꓬꓲˍ ꓐꓰ ꓕꓲ ꓛꓳꓺꓼ ꓬꓰ-ꓢꓴ ꓔꓯ ꓡꓳꓸ ꓔꓬ ꓢꓴ ꓠꓬ꓾ ꓟꓵꓽ ꓓꓵꓺˍ ꓟ ꓐꓰ ꓖꓳ ꓗꓪ ꓒꓬꓱꓼ ꓡ ꓟ ꓔꓯ ꓟꓳꓻ ꓠꓬ ꓮꓸ ꓓꓲꓽ ꓙꓳꓺ ꓢꓲ꓾ ꓕꓱ ꓟ ꓠꓽ ꓚꓵ ꓚꓵ ꓪꓴ-ꓢ ꓬꓲ ꓮ ꓐꓲ ꓥ ꓐꓷ꓾ ꓐꓯˍ ꓡꓳ꓿
40027055	ꓖ-ꓡꓲ-ꓡꓲ ꓗꓪ ꓐꓰ ꓬꓰ-ꓢꓴ ꓔꓯ ꓣꓱꓽ ꓙ ꓠꓹ ꓟ ꓛꓳ ꓡ ꓢꓴ ꓤ ꓟꓶ ꓤ ꓮꓽ ꓟꓬꓹ ꓠꓬ ꓶꓽ ꓤ ꓗꓪ ꓐꓰ ꓡꓳꓸ ꓔꓬ ꓡꓳ꓿
40027056	ꓬꓲ ꓪꓽ ꓗꓳ ꓡꓳ ꓗꓪ ꓠꓬ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ ꓬ-ꓗꓴˍ ꓐꓰ ꓬꓳ-ꓢꓷ ꓬꓲ ꓪꓽ ꓟꓹ ꓟ ꓟ-ꓡꓲˍ ꓐꓰ꓾ ꓜꓲ-ꓐꓱ-ꓓꓲ ꓬꓲ ꓮ ꓐꓲ ꓠꓬꓲꓽ ꓫꓵꓸ ꓟ ꓬꓲ ꓪꓽ ꓟꓹ ꓟˍ ꓟꓲ ꓔꓬ ꓡꓳ꓿
40027057	ꓟꓰꓻ ꓬꓰˍ ꓕꓯ꓾ ꓮ-ꓡꓲ-ꓟ-ꓕꓲ-ꓬ ꓢꓴ꓾ ꓬꓳ-ꓢꓷ꓾ ꓟꓬꓱ ꓔ ꓟ ꓞꓳ ꓐꓳ ꓕꓲ ꓣꓳ ꓡ ꓡꓳ꓿ ꓬꓲˍ ꓟꓲ ꓬꓰ-ꓢꓴ ꓛꓳ ꓒꓯꓹ ꓥꓳ꓿
40027058	ꓬꓲ ꓠꓬ ꓒꓲ-ꓡ ꓔꓯ ꓙꓰ ꓢꓲ꓾ ꓬꓰ-ꓢꓴ ꓫꓵꓻ ꓟꓳꓻ ꓓꓰꓽ ꓬꓰ ꓠꓬ꓾ ꓒꓲ-ꓡ ꓡꓰ ꓬꓲ ꓔꓯ ꓖꓶ ꓠꓹ ꓟ ꓕꓵꓼ ꓪꓽ ꓖꓶˍ ꓡꓳ꓿
40027059	ꓬꓳ-ꓢꓷ ꓠꓬ ꓬꓰ-ꓢꓴ ꓫꓵꓻ ꓟꓳꓻ ꓣꓴ ꓢꓲ꓾ ꓫꓬꓻˍ ꓟ ꓪꓰꓻ ꓜꓲꓽ ꓟꓶ ꓟꓳꓻ ꓕꓱꓹ ꓓꓴ ꓡꓰ ꓕꓱꓹ ꓢꓲ ꓠꓬꓲ꓾
40027060	Bꓸ ꓗꓪ ꓜꓰꓺ ꓔ ꓟ ꓬꓳ-ꓢꓷ ꓬꓲ ꓚꓲꓸ ꓛꓬ ꓡꓱꓽ ꓘꓴ ꓫꓵꓼ ꓗꓪ ꓗꓶ ꓔ ꓡꓳ꓿ ꓖꓳ ꓡꓱ ꓢꓲ ꓡꓱꓼ ꓜꓴ ꓘꓶꓽ ꓗꓪ Bꓸ ꓛꓲ ꓓꓽ ꓟ ꓕꓲ ꓒꓬꓸ ꓡꓱꓸ ꓚꓵꓸ ꓔꓸ ꓬꓰ ꓢꓲ ꓠꓬꓲ ꓙꓰ ꓗꓷꓳ꓿
40027061	ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ ꓟ-ꓡꓲ ꓠꓱꓸ ꓐꓯꓼ ꓕꓲ ꓣꓳ ꓠꓬ ꓡꓱꓼ ꓜꓴ ꓔꓱꓹ ꓞꓹ ꓟ ꓗꓪ ꓠꓬꓲꓸ ꓠꓸ ꓔꓬ ꓡꓳ꓿
40027062	ꓑꓮꓲ ꓙꓽ ꓖꓶꓽˍ ꓟ ꓦꓬꓼ ꓠꓬꓲ ꓗꓸ ꓠꓯꓸ ꓕꓲ ꓠꓬꓲ ꓗꓪ꓾ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓒꓲ-ꓡ ꓔꓬ ꓗꓪ ꓙꓰ ꓢꓲ꓾ ꓬꓲ ꓪꓽ ꓡꓰ ꓬꓲ ꓔꓯ꓾
40027063	ꓞꓳ ꓪꓴꓽꓳ꓾ ꓟꓸ ꓒꓬꓹ ꓢꓴ ꓖꓳ ꓟ ꓢꓯꓸ ꓔꓬ ꓕꓯ꓾ ꓢ ꓠꓬꓲ ꓗꓸ ꓠꓯꓸ ꓥꓪ ꓢꓯꓸ ꓬꓲꓼ ꓡ ꓥꓳ꓾ ꓐꓯˍ ꓟ ꓥꓪ ꓠꓴ ꓓꓵꓽ ꓙꓽ ꓛꓲ ꓡꓺꓳ꓿
40027064	ꓖꓳ ꓟ ꓑꓶꓸ ꓓꓴ ꓢ ꓠꓬꓲ ꓗꓪ ꓛꓲ ꓡꓱꓼ ꓜꓴ ꓔꓯ ꓕꓶꓻ ꓡꓰ ꓝꓲ ꓠꓹ ꓟ ꓕꓵꓼ ꓪꓽ ꓖꓶ꓿ ꓟꓽ ꓥ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓡꓻ ꓢꓲ꓾ ꓬꓲ ꓫꓵꓻ ꓟꓳ ꓘꓴꓽ ꓔꓯꓹ ꓙꓰ ꓢꓲ ꓠꓬꓲ꓾ ꓬꓲ ꓠꓽ ꓢꓯꓸ ꓡꓰꓼ ꓡꓺꓳ꓾ ꓐꓰ ꓑ ꓫꓬꓼ ꓐꓴ ꓔꓯ ꓐꓯ ꓖꓶˍ ꓠꓬ꓾ ꓗꓸ ꓠꓯꓸ ꓥꓳꓽ ꓙꓰˍ ꓟ ꓠꓬ ꓧꓶꓸ ꓕꓯꓽ ꓟ ꓢꓶꓸ ꓟꓽ ꓞꓲ ꓡꓲꓽˍ ꓥꓳ꓾ ꓐꓯˍ ꓡꓳ꓿
40027065	ꓖꓳ ꓕꓯ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓦꓴ ꓠꓬꓹ ꓢꓴ ꓟꓯꓼ ꓤ ꓐꓴ ꓔꓯ ꓧꓳꓽ ꓙꓰ ꓢꓲ꓾ ꓠꓴ ꓪꓽ ꓮ ꓡꓲ ꓬꓰ ꓗꓴꓸˍ ꓠꓬ ꓖꓳ ꓡꓱ ꓕꓶꓻ ꓡꓰ ꓝꓲ꓾ ꓐꓯˍ ꓡꓳ꓿
40027066	ꓖꓳ ꓡꓱ ꓠꓬ ꓬꓲ ꓪꓽ ꓠꓽ ꓦꓴꓺ ꓠꓬꓹ ꓢꓴ ꓟꓯꓼˍ ꓐꓰ ꓕꓲ ꓛꓳꓺꓼ ꓙꓰ ꓢꓲ꓾ Bꓸ ꓡꓱꓼ ꓜꓴ ꓗꓪ ꓔꓳꓹ ꓠꓷꓼ ꓓꓴ ꓔꓳꓹ ꓠꓷꓼ ꓢꓲ ꓠꓬꓲ ꓕꓶ ꓡꓰ ꓝꓲˍ ꓡꓳ꓿
40028001	ꓠꓽ ꓦꓬꓼ ꓠꓬꓲ ꓗꓳꓸ ꓗꓷ ꓠꓬ꓾ ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓟꓲꓽ ꓕꓯ ꓙꓲꓻ ꓡ ꓐꓰ ꓬꓰˍ ꓕꓯ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲ ꓐꓰ ꓟ-ꓡꓲ ꓠꓱꓸ ꓐꓯꓼ ꓕꓲ ꓣꓳ ꓠꓬ꓾ ꓡꓱꓼ ꓜꓴ ꓗꓪ ꓔꓱꓹ ꓠꓬꓲ ꓡ ꓡꓳ꓿
40028002	ꓖꓳ ꓕꓯ ꓞꓼ ꓐꓰ ꓟꓵꓽ ꓮꓽ ꓘꓶꓸ ꓓꓵꓺ ꓡ ꓡꓳ꓿ ꓢꓲ ꓒꓽ ꓬꓲ ꓝꓲ ꓓꓴ ꓠꓬ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓢꓲ꓾ Bꓸ ꓛꓲ ꓡꓱꓸ ꓩꓴ ꓗꓷ ꓢꓲ ꓠꓬꓲ꓾ ꓕꓯꓽ ꓢꓲ ꓗꓪ ꓠꓬꓲꓸ ꓠꓸ ꓔꓬ ꓡꓳ꓿
40028003	ꓬꓲ ꓒꓬꓱꓽ ꓠꓬ ꓟꓲꓽ ꓐꓬꓱꓼˍ ꓡꓰ ꓐꓰ ꓗꓹ ꓡꓳ꓿ ꓬꓲ ꓐꓵ ꓞꓶꓽˍ ꓟꓲ ꓪꓽˍ ꓡꓰ ꓐꓰ ꓒꓴ ꓛ ꓛꓹ ꓗꓹ ꓡꓳ꓿
40028004	ꓦꓴꓺ ꓠꓬꓹ ꓢꓴ ꓟꓯꓼ ꓠꓬ ꓬꓲ ꓔꓯ ꓙꓳꓺ ꓠꓬꓲ꓾ ꓛꓱꓽ ꓛꓱ ꓢꓲ ꓞꓳ ꓫꓵꓻˍ ꓡꓰ ꓐꓰ ꓗꓷ ꓡꓰꓳ꓿
40028005	ꓟꓴꓽ ꓗꓪ ꓝꓲ ꓓꓴ ꓠꓬ ꓤꓽ ꓟꓶꓽ ꓤꓽ ꓐꓴ ꓔꓯ꓾ ꓠꓴ ꓪꓽ ꓕꓽ ꓙꓳꓺ꓿ ꓠꓴ ꓪꓽ ꓠꓬ ꓕꓯꓼ ꓔꓶꓸ ꓗꓷ ꓟ ꓬꓰ-ꓢꓴ ꓔꓯ ꓧꓪˍ ꓟ ꓥꓪ ꓢꓷˍ ꓡꓳ꓿
40028006	ꓬꓲ ꓕꓻˍ ꓟꓽ ꓓꓹꓳ꓾ ꓬꓲ ꓠꓽ ꓬꓲ ꓐꓯ ꓗꓷ ꓟ ꓡꓰ ꓐꓰ ꓢꓯꓸ ꓬꓲꓼ ꓡꓺꓳ꓿ ꓢꓲ ꓒꓽ ꓔꓯ ꓗꓶꓺ ꓔ ꓖꓴ ꓗꓪ ꓡꓳꓸ ꓠꓬꓲ ꓡꓯ꓿
40028007	ꓖꓳ ꓡꓱ ꓢꓲ ꓠꓴ ꓪꓽ ꓮꓸ ꓟꓲꓸ ꓙꓰ ꓢꓲ ꓠꓬꓲ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓬꓲ ꓠꓬ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡꓺꓳ꓾ ꓬꓲ ꓠꓽ ꓖ-ꓡꓲ-ꓡꓲ ꓟꓵꓽ ꓗꓪ ꓠꓴ ꓪꓽ ꓟꓲꓽ ꓕꓯꓽ ꓢꓲ ꓙꓰˍ ꓥꓳ꓿ ꓖꓳ ꓗꓪ ꓠꓴ ꓪꓽ ꓬꓲ ꓔꓯ ꓟꓳꓻˍ ꓥꓳ꓾ ꓐꓰ ꓐꓯ ꓖꓶ ꓬꓰ꓿ ꓠ ꓠꓹ꓾ ꓥꓪ ꓠꓴ ꓪꓽ ꓔꓯ ꓐꓯ ꓖꓶꓽ ꓗꓷꓳ꓾ ꓐꓯˍ ꓡꓳ꓿
40028008	ꓬꓲ ꓪꓽ ꓠꓬ ꓙꓳꓺˍ ꓟꓲ ꓙꓳꓺ꓾ ꓗꓹˍ ꓟꓲ ꓮꓽ ꓘꓶꓸ ꓗꓹ ꓛꓲ ꓢꓲ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓐꓯ ꓖꓶ ꓬꓰ ꓠꓹ ꓟ ꓡꓱꓼ ꓜꓴ ꓗꓪ ꓐꓰ ꓮꓸ ꓟꓲꓸ ꓟꓲꓸ ꓔꓷꓹ ꓙꓰˍ ꓡꓳ꓿
40028009	ꓖꓳ ꓕꓯ ꓬꓰ-ꓢꓴ ꓠꓬ ꓞꓼ ꓐꓰ ꓬꓲ ꓪꓽ ꓔꓯ ꓜꓲꓻ ꓡ ꓢꓲ ꓒꓵꓽ ꓗꓹ ꓬꓰ ꓖꓶˍ ꓡꓳ꓿ ꓬꓲ ꓪꓽ ꓠꓬ ꓬꓲ ꓔꓯ ꓡꓻ ꓢꓲ ꓬꓲ ꓛꓲ ꓒꓯꓹ ꓗꓪ ꓢꓳꓸ ꓔ ꓢꓲ ꓠꓬꓲ꓾ ꓬꓲ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿
40028010	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓕꓽ ꓙꓳꓺ꓾ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓔꓯ꓾ ꓖ-ꓡꓲ-ꓡꓲ ꓗꓪ ꓙꓰ꓾ ꓖꓳ ꓗꓪ ꓬꓲ ꓪꓽ ꓥꓪ ꓔꓯ ꓟꓳꓻˍ ꓥꓳ꓾ ꓐꓰ ꓐꓯ ꓖꓶ꓾ ꓐꓯˍ ꓡꓳ꓿
40028011	ꓤ ꓟꓶ ꓤ ꓐꓴ ꓙꓰ ꓗꓷ ꓕꓯ꓾ ꓦꓴꓺ ꓠꓬꓹ ꓢꓴ ꓟꓯꓼ ꓕꓲ ꓐꓱ ꓠꓽ ꓡꓳ ꓒꓱ ꓗꓪ ꓬꓲꓼ ꓙꓰ ꓢꓲ꓾ ꓖꓳ ꓗꓪ ꓗꓷ ꓡꓰˍ ꓟ ꓫꓵꓽ ꓪꓴ ꓮꓽ ꓙꓵ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓔꓯ ꓐꓯ ꓖꓶˍ ꓡꓳ꓿
40028012	ꓔꓲ ꓒ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓜꓲꓼ ꓡꓯꓽ ꓘꓳ ꓢꓲ ꓖꓪꓻ ꓙꓱ ꓗꓷ ꓠꓬ꓾ ꓟꓯꓼ ꓤ ꓐꓴ ꓔꓯ ꓒꓴ ꓮꓽ ꓟꓬꓹ ꓖꓶ ꓢꓲ꓾
40028013	ꓠꓴ ꓪꓽ ꓠꓬ ꓕꓱ ꓡꓱ ꓐꓯ꓾ ꓢ ꓘꓪ ꓥꓪ ꓠꓴꓽ ꓬꓲꓼ ꓔ ꓔꓬ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓡ ꓢꓲ ꓬꓲ ꓫꓵꓻ ꓟꓳꓻ ꓘꓴꓽ ꓔꓯꓹ ꓙꓰ ꓐꓷ꓾ ꓐꓰ ꓐꓯ꓿
40028014	ꓖꓳ ꓡꓱ ꓢꓲ꓾ ꓓꓳꓽ ꓕꓱ ꓟ ꓫꓴ ꓙꓵꓽ ꓒ ꓑ ꓙꓽ ꓡꓰˍ ꓟꓲ꓾ ꓥꓪ ꓠꓴꓽ ꓬꓲ ꓔꓯ ꓘꓶꓸ ꓖꓶ ꓢꓲ ꓠꓴ ꓪꓽ ꓔꓯ ꓮ ꓡꓲ ꓟꓽ ꓗꓷ ꓡꓰ ꓝꓲ꓾ ꓐꓯ ꓖꓶˍ ꓡꓳ꓿
40028015	ꓬꓲ ꓪꓽ ꓠꓬ ꓒꓴ ꓘꓳ ꓣꓴ ꓢꓲ꓾ ꓬꓲ ꓪꓽ ꓔꓯ ꓟꓸ ꓔ ꓟ ꓡꓰ ꓐꓰ ꓬꓰˍ ꓡꓳ꓿ ꓐꓯ ꓘꓶꓽ ꓕꓱ ꓟ ꓔꓯ ꓠꓬ ꓠꓬꓲꓸ ꓠꓬꓲ ꓗꓪ ꓛꓲ ꓬꓴ-ꓔ ꓡ ꓞꓳ ꓗꓳ ꓡꓳ ꓗꓪ ꓚ ꓔꓬ ꓡꓳ꓿
40028016	ꓖꓳ ꓗꓸ ꓠꓯ ꓛꓳꓽ ꓒꓯꓹ ꓞꓲ ꓕꓲ ꓣꓳ ꓟ ꓠꓽ ꓖ-ꓡꓲ-ꓡꓲ ꓗꓪ ꓓꓵꓽ ꓡꓰ ꓢꓲ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓐꓯ ꓖꓶ ꓔ ꓟ ꓪꓽ ꓚꓲ ꓗꓪ ꓙꓰˍ ꓡꓳ꓿
40028017	ꓬꓲ ꓪꓽ ꓬꓲ ꓔꓯ ꓟꓳꓻ ꓗꓷ ꓠꓬ ꓪꓴꓸ ꓓꓵ ꓕꓱꓼˍ ꓡꓳ꓿ ꓖꓳ ꓡꓱ ꓥ ꓟꓲ ꓕꓲ ꓐꓱ ꓠꓽ ꓓꓵꓽ ꓙꓽ ꓟꓬꓽˍ ꓡꓳ꓿
40028018	ꓖꓳ ꓡꓱ ꓠꓬ ꓬꓰ-ꓢꓴ ꓬꓲ ꓪꓽ ꓔꓯ ꓡ ꓢꓲ꓾ ꓟꓴꓽ ꓗꓪ ꓟꓲ ꓠꓯ ꓗꓪ ꓟ ꓙꓵꓽ ꓪꓽ ꓮꓽ ꓙꓵ ꓥꓪ ꓔꓯ ꓖꓶ ꓔ ꓡꓳ꓿
40028019	ꓖꓳ ꓡꓱ ꓠꓬꓲ ꓠꓴ ꓪꓽ ꓙꓰ ꓢꓲ꓾ ꓞꓳ ꓫꓵꓽ ꓥ ꓕ ꓑꓳꓸ ꓔꓯ ꓢꓲ ꓤꓽ ꓬꓰ ꓝꓲ ꓢꓲ ꓠꓬꓲ꓾ ꓐꓹ ꓐ꓾ ꓮ ꓐꓲ꓾ ꓢꓲ-ꓫꓬ-ꓟ-ꓦ ꓟꓬꓱꓺ ꓗꓪ ꓐꓰ ꓬꓲ ꓪꓽ ꓔꓯ ꓖꓳ ꓓꓱ ꓔꓲꓹ ꓖꓶ꓿
40028020	ꓖꓳ ꓡꓱ ꓢꓲ ꓠꓴ ꓪꓽ ꓔꓯ ꓥꓪ ꓕꓵꓼ ꓪꓽ ꓖꓶꓽ ꓗꓷ ꓟ ꓮꓽ ꓙꓵ ꓬꓲ ꓪꓽ ꓛꓳꓻ ꓠꓹ ꓟ ꓟꓸ ꓖꓶ꓿ ꓠ ꓠꓹ꓾ ꓟꓲ ꓠꓯ ꓕꓱ ꓕꓲ ꓡꓶꓸ ꓡꓳꓹ ꓬꓰ ꓗꓪ ꓛꓲ ꓥꓪ ꓠꓬ ꓮ ꓕꓯꓽˍ ꓟꓲ ꓠꓴ ꓪꓽ ꓐꓰ ꓔꓬ ꓥꓳ꓾ ꓐꓯˍ ꓡꓳ꓿
41001001	ꓪꓴ-ꓢ ꓮ ꓐꓲ ꓬꓰ-ꓢꓴ ꓙꓲ-ꓢꓴ ꓶꓼ ꓓꓳ ꓫꓱꓹ ꓓꓳ ꓬꓲ ꓪꓴꓸ ꓔꓴˍ ꓟ꓿
41001002	ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓕꓳ ꓶ ꓗꓪ꓾ ꓠꓬꓲ ꓠꓹ꓾ ꓥꓪ ꓡꓰ ꓠꓴ ꓟꓲꓽ ꓕꓯꓽ ꓢꓲ ꓗꓪ ꓥꓪ ꓝꓲ ꓓꓴ ꓝꓲ ꓩꓴ ꓗꓷ ꓢꓲ꓾ ꓬꓲ ꓠꓬ ꓠꓴ ꓙ ꓖꓴ ꓙꓽ ꓖꓶˍ ꓥꓳ꓿
41001003	ꓡꓲ ꓛꓲ ꓟꓵꓽ ꓛꓱꓹ ꓗꓪ ꓡꓽ ꓞꓳ ꓕꓲ ꓣꓳ ꓘꓴꓻ ꓔꓬ ꓟ ꓢꓯꓼ ꓠꓬ꓾ ꓢꓲ ꓒꓽ ꓙ ꓖꓴ ꓠꓴ ꓪꓽ ꓙꓽ ꓖꓶ꓿ ꓬꓲ ꓚꓱꓹ ꓔꓱꓹ ꓔꓱꓹꓼ ꓫꓬꓹ꓾ ꓐꓰ ꓐꓳ ꓔ ꓟ ꓡꓰ ꓐꓰ꓾
41001004	ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓠꓬ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓡ ꓢꓲ꓾ ꓝꓴꓲ ꓖꓽ ꓖꓶꓽ ꓟꓶ ꓠꓹ ꓟ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓖꓳ ꓓꓱ ꓔꓲꓹ ꓠꓯꓹ ꓟ ꓟꓸ ꓟꓲꓽ ꓚˍ ꓡꓳ꓿
41001005	ꓬꓴ-ꓔ ꓕꓲ ꓟꓵꓽ ꓡꓱꓸꓼ ꓐꓰ ꓙꓱ-ꓣꓴ-ꓢ-ꓡꓱ ꓢꓴ ꓮꓽ ꓙꓵ ꓠꓬ꓾ ꓬꓳ-ꓦ ꓔꓬ ꓗꓪ ꓓꓳ ꓙꓰ ꓢꓲ꓾ ꓝꓴꓲ ꓣꓷꓠꓸ ꓢꓲ ꓠꓬꓲ꓾ ꓬꓲ ꓪꓽ ꓔꓯ ꓬꓳ-ꓦ ꓡꓰ ꓬꓳ-ꓔ ꓬꓲꓽ ꓟ ꓗꓪ ꓖꓳ ꓓꓱ ꓔꓲꓹ ꓖꓶˍ ꓡꓳ꓿
41001006	ꓬꓳ-ꓦ ꓠꓬ ꓡꓳꓽ ꓕꓳ ꓟꓵ ꓐꓵ ꓞꓶ ꓖꓪꓽ ꓔ ꓢꓲ꓾ ꓬꓲ ꓙꓴꓽ ꓝꓲꓸ ꓗꓪ ꓧꓪꓽ ꓙꓲ ꓙꓽ ꓧꓷꓹ ꓧꓷꓹ ꓔ ꓢꓲ ꓠꓬꓲ꓾ ꓚ ꓑꓴˍ ꓐꓰ ꓡꓲ ꓛꓲ ꓐꓬꓽ ꓬꓲꓻ ꓜꓽˍ ꓡꓳ꓿
41001007	ꓬꓲ ꓠꓬ ꓟꓸ ꓟꓲꓽ ꓚ ꓢꓲ꓾ ꓥꓪ ꓢꓶꓸ ꓟꓽ ꓞꓲ ꓪꓽ ꓠꓬꓲ ꓢꓴ ꓠꓬ ꓥꓪ ꓗꓸ ꓠꓯꓸ ꓢꓲ ꓗꓪ ꓡꓻˍ ꓥꓳ꓿ ꓥꓪ ꓠꓽ ꓖꓳ ꓓꓱ ꓗꓴꓺ ꓢꓲ ꓬꓲ ꓛꓲꓺ ꓠꓲꓺ ꓦꓲ ꓚ ꓒꓶꓻ ꓖꓶ ꓠꓹ ꓟˍ ꓟꓲ ꓟꓽ ꓒꓵ꓿
41001008	ꓥꓪ ꓠꓬ ꓠꓴ ꓪꓽ ꓔꓯ ꓬꓲꓻ ꓙꓬ ꓡꓰ ꓖꓳ ꓓꓱ ꓔꓲꓹ ꓖꓶ ꓗꓷꓳ꓿ ꓬꓲ ꓠꓽ ꓠꓴ ꓪꓽ ꓔꓯ ꓢꓲ-ꓫꓬ-ꓟ-ꓦ ꓡꓰ ꓔꓲꓹ ꓖꓶ ꓡ ꓥꓳ꓾ ꓐꓯˍ ꓡꓳ꓿
41001009	ꓖꓳ ꓕꓲ ꓝꓲꓸ ꓗꓪ ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓟꓵꓽ ꓠ-ꓢ-ꓡꓱ ꓗꓪ ꓐꓰ ꓡꓻ ꓢꓲ꓾ ꓬꓳ-ꓔ ꓬꓲꓽ ꓟ ꓗꓪ ꓬꓳ-ꓦ ꓡꓰ ꓬꓲ ꓔꓯ ꓖꓳ ꓓꓱ ꓔꓲꓹ ꓖꓶˍ ꓡꓳ꓿
41001010	ꓬꓲꓻ ꓙꓬ ꓗꓪ ꓐꓰ ꓬꓰ-ꓢꓴ ꓓꓳ ꓡ ꓟꓶꓽ ꓕꓯ ꓟꓴꓽ ꓗꓪ ꓒꓴ ꓡ ꓢꓲ꓾ ꓪꓴ-ꓢ ꓦ ꓠꓬ ꓮꓸ ꓖꓴꓽˍ ꓡꓰ ꓐꓰ ꓬꓲ ꓚꓲꓸ ꓛꓬ ꓕꓯꓽ ꓢꓲ ꓗꓪ ꓥꓳꓽ ꓡ ꓟ ꓔꓯ ꓬꓰ-ꓢꓴ ꓟꓳꓻˍ ꓡꓳ꓿
41001011	ꓖꓳ ꓕꓯ ꓟꓴꓽ ꓗꓪ ꓗꓪ ꓐꓰ ꓢꓯꓼ ꓕꓲ ꓟ ꓓꓳ ꓡ ꓢꓲ꓾ ꓠꓴ ꓠꓬ ꓥꓪ ꓠꓲꓹ ꓠꓵˍ ꓟ ꓮ ꓐꓲ ꓥ ꓡꓳ꓿ ꓠꓴ ꓔꓯ ꓥꓪ ꓮꓽ ꓘꓶꓸ ꓠꓲꓹ ꓒꓴˍ ꓡꓳ꓾ ꓐꓯˍ ꓡꓳ꓿
41001012	ꓢꓲ-ꓫꓬ-ꓟ-ꓦ ꓡꓰ ꓞꓼ ꓐꓰ ꓬꓰ-ꓢꓴ ꓔꓯ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓙꓰ ꓝꓲˍ ꓡꓳ꓿
41001013	ꓬꓲ ꓠꓬ ꓡꓲ ꓛꓲ ꓗꓪ ꓡꓲ ꓞꓲ ꓠꓬꓲ ꓔꓬ ꓕꓯ꓾ ꓢ-ꓓꓯ ꓡꓰ ꓬꓲ ꓔꓯ ꓫꓵꓽ ꓠꓬꓲˍ ꓡꓳ꓿ ꓬꓲ ꓠꓬ ꓬꓲꓸ ꓡꓽ ꓬꓲ ꓗꓳꓸ ꓗꓳ ꓡꓳ ꓗꓪ ꓔꓬ ꓥ ꓟꓲ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓬꓲ ꓔꓯ ꓣꓱꓽ ꓙˍ ꓡꓳ꓿
41001014	ꓬꓳ-ꓦ ꓔꓯ ꓐꓱꓻ ꓗꓷ ꓗꓸ ꓠꓯꓸ꓾ ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓟꓵ ꓗꓪ ꓓꓵꓽ ꓡ ꓢꓲ꓾ ꓪꓴ-ꓢ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓢꓲ ꓠꓬꓲ꓾
41001015	ꓦꓬꓼ ꓠꓬꓲ ꓐꓲ ꓡꓺꓳ꓾ ꓪꓴ-ꓢ ꓗꓴꓷ ꓠꓶꓽ ꓡꓺꓳ꓾ ꓠꓴ ꓪꓽ ꓠꓲꓹ ꓟ ꓡꓶꓸ ꓢꓲ ꓶꓼ ꓓꓳ ꓫꓱꓹ ꓓꓳ ꓔꓯ ꓙꓵꓻ꓾ ꓐꓯˍ ꓡꓳ꓿
41001016	ꓖ-ꓡꓲ-ꓡꓲ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓬꓰ-ꓢꓴ ꓫꓱꓽ ꓔꓬ ꓕꓯ꓾ ꓢꓲ-ꓟꓴˍ ꓐꓰ ꓬꓲ ꓠꓬꓲ ꓤ ꓯ-ꓓꓱ-ꓣꓴ ꓠꓬ ꓥꓪꓸ ꓧꓪ ꓢꓴ ꓥ ꓠꓬꓲ꓾ ꓬꓲꓻ ꓡꓴꓽ ꓐꓱ ꓗꓪ ꓥꓪꓸ ꓓꓳꓽ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿
41001017	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓯ ꓛꓳ ꓡꓯ꓾ ꓠꓴ ꓪꓽ ꓔꓯ ꓥꓪ ꓡꓰ ꓡꓽ ꓞꓳ ꓧꓪ ꓟꓶ ꓢꓴ ꓒꓬꓱꓼ ꓡ ꓝꓲˍ ꓥꓳ꓾ ꓐꓯ ꓖꓶˍ ꓡꓳ꓿
41001018	ꓖꓳ ꓡꓱ ꓠꓬ ꓬꓲ ꓪꓽ ꓞꓼ ꓐꓰ ꓥꓪꓸ ꓑꓱꓸ ꓗꓶ ꓔꓸ ꓬꓰ ꓢꓲ ꓬꓲ ꓔꓯ ꓛꓳ ꓙꓰˍ ꓡꓳ꓿
41001019	ꓝꓮꓲ ꓕꓲ ꓑꓹ ꓤ ꓙꓰ ꓗꓷ ꓠꓬ꓾ ꓜꓲ-ꓐꓱ-ꓓꓲ ꓬꓲ ꓮ ꓐꓲ ꓬ-ꓗꓴˍ ꓐꓰ ꓬꓲ ꓠꓬꓲ ꓤ ꓬꓳ-ꓦ ꓠꓬ ꓡꓲ ꓗꓪ ꓥꓪꓸ ꓑꓱꓸ ꓑꓱꓺ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿
41001020	ꓖꓳ ꓕꓲꓽ ꓑꓹ ꓗꓪ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓘꓴꓻ ꓗꓷ ꓠꓬ꓾ ꓬꓲ ꓪꓽ ꓠꓽ ꓬꓲ ꓪꓽ ꓐꓹ ꓐ ꓜꓲ-ꓐꓱ-ꓓꓲ ꓔꓯ꓾ ꓡꓲ ꓗꓪ ꓪꓽ ꓗꓴꓸ ꓔ ꓢꓴ ꓐꓴˍ ꓐꓰ ꓔꓲꓹ ꓬꓰ ꓝꓲ ꓢꓲ꓾ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
41001021	ꓖꓳ ꓗꓸ ꓠꓯꓸ ꓬꓲ ꓪꓽ ꓘ-ꓒꓱ-ꓠꓴ ꓗꓪ ꓛꓲ ꓬꓰˍ ꓡꓳ꓿ ꓠꓽ ꓦꓬꓼ ꓠꓬꓲ ꓗꓪ ꓬꓲ ꓠꓬ ꓜꓲꓼ ꓦꓲ ꓗꓪ ꓓꓵꓽ ꓡꓰ ꓢꓲ ꓟꓸ ꓟꓲꓽ ꓟꓸ ꓖꓶˍ ꓡꓳ꓿
41001022	ꓬꓲ ꓟꓸ ꓖꓶˍ ꓟ ꓠꓬ ꓙꓵꓽ ꓗ ꓟꓸ ꓒ ꓐꓴ ꓡꓰ ꓟꓸ ꓖꓶˍ ꓟ ꓡꓰ ꓐꓰ ꓟꓽ ꓥ ꓥ꓾ ꓙꓵꓽ ꓪ ꓙꓳ ꓙꓳˍ ꓡꓰꓽ ꓟꓸ ꓖꓶˍ ꓠꓬꓲ ꓬꓲ ꓪꓽ ꓓꓵꓽ ꓙ ꓟꓶꓻˍ ꓡꓳ꓿
41001023	ꓖꓳ ꓕꓯ ꓬꓲ ꓪꓽ ꓜꓲꓼ ꓦꓲ ꓗꓪ ꓟꓽ ꓫꓬ ꓠꓲꓽ ꓓꓯꓹ ꓟ ꓡꓽ ꓞꓳ ꓕꓲ ꓣꓳ ꓔꓬ ꓢꓲ꓾ ꓘꓴꓻ ꓔꓴ ꓡ ꓢꓲ ꓠꓬꓲ꓾
41001024	ꓠ-ꓢ-ꓡꓱ ꓢꓴ ꓬꓰ-ꓢꓴꓳ꓾ ꓥꓪ ꓠꓴꓽ ꓠꓬ ꓠꓴˍ ꓐꓰ ꓮꓸ ꓫꓵ ꓗꓴꓸ ꓙꓲꓽ ꓙꓳˍ ꓡ? ꓠꓴ ꓠꓬ ꓥꓪ ꓠꓴꓽ ꓔꓯ ꓟꓶꓽ ꓡꓰ ꓝꓲˍ ꓐꓰ ꓡꓻ ꓟ ꓥ ꓡ? ꓠꓴ ꓮꓽ ꓟ ꓥ ꓟ ꓥꓪ ꓢꓷꓸˍ ꓡꓳ꓿ ꓠꓴ ꓠꓽ ꓪꓴ-ꓢ ꓬꓲ ꓢꓲ ꓚꓲꓸ ꓔ ꓟ ꓖꓳ ꓕꓲ ꓣꓳ ꓟ ꓥꓳ꓾ ꓐꓯˍ ꓡꓳ꓿
41001025	ꓬꓰ-ꓢꓴ ꓡꓰ ꓬꓲ ꓔꓯ ꓕꓼ ꓢꓲ꓾ ꓕꓽ ꓪꓳꓹ꓾ ꓬꓲ ꓗꓪ ꓐꓰ ꓓꓳ ꓡꓯ꓾ ꓐꓯ ꓖꓶˍ ꓡꓳ꓿
41001026	ꓖꓳ ꓡꓱ ꓠꓬ ꓟꓽ ꓫꓬ ꓠꓲꓽ ꓡꓰ ꓡꓽ ꓞꓳ ꓖꓳ ꓟ ꓔꓯ ꓚꓵꓹ ꓡ ꓝꓲ ꓢꓲ꓾ ꓢꓯꓼ ꓓꓽ ꓟ ꓘꓴꓻ ꓠꓬꓲ ꓐꓰ ꓬꓲ ꓗꓪ ꓐꓰ ꓓꓳ ꓙꓰꓳ꓿
41001027	ꓖꓳ ꓕꓯ ꓖꓳ ꓗꓪ ꓔꓬ ꓢꓴ ꓮꓽ ꓙꓵ ꓓꓵꓽ ꓙ ꓟꓶ ꓡꓰ ꓢꓲ꓾ ꓕꓱ ꓟ ꓮꓸ ꓫꓵ ꓥ ꓡ? ꓙꓵꓽ ꓪ ꓙꓳˍ ꓟ ꓟꓸ ꓟꓲꓽ ꓫꓵꓼ ꓕꓲꓽ ꓫꓵꓽ ꓥ ꓐꓷ꓿ ꓠꓲꓽ ꓔꓯˍ ꓟꓲ ꓬꓲ ꓙꓵꓽ ꓪ ꓗꓪ ꓐꓰ ꓝꓲˍ ꓕꓯ ꓬꓲ ꓪꓽ ꓒꓵꓽ ꓛꓳˍ ꓐꓷ꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
41001028	ꓬꓲ ꓓꓳꓽ ꓕꓱ ꓟ ꓠꓬ ꓖ-ꓡꓲ-ꓡꓲ ꓕꓲ ꓟꓵꓽ ꓡꓱꓸꓼ ꓗꓪ ꓞꓼ ꓐꓰ ꓚ ꓒꓬꓱ ꓙꓰˍ ꓡꓳ꓿
41001029	ꓜꓲꓼ ꓦꓲ ꓗꓪ ꓐꓰ ꓬꓲ ꓪꓽ ꓓꓳ ꓡ ꓟꓶꓽ ꓕꓯ꓾ ꓬꓲ ꓪꓽ ꓠꓬ ꓬ-ꓗꓴˍ ꓐꓰ ꓬꓳ-ꓦˍ ꓐꓰ ꓕꓲ ꓛꓳꓺꓼ ꓢꓲ-ꓟꓴˍ ꓐꓰ ꓯ-ꓓꓱ-ꓣꓴ ꓦꓲ ꓗꓪ ꓓꓵꓽ ꓙꓰˍ ꓡꓳ꓿
41001030	ꓢꓲ-ꓟꓴ ꓬꓲ ꓟꓹ ꓟ ꓑꓯꓹ ꓠꓽ꓾ ꓖꓳ ꓓꓱ ꓛꓴ ꓞꓓ ꓢꓲ ꓠꓻ ꓓꓳꓽ ꓔꓬ ꓠꓬꓲ꓾ ꓞꓼ ꓐꓰ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓐꓯ ꓖꓶ ꓡ ꓡꓳ꓿
41001031	ꓬꓰ-ꓢꓴ ꓡ ꓢꓲ ꓬꓲ ꓡꓯꓼ ꓒꓯꓹ ꓔꓯ ꓣꓴ ꓢꓲ ꓠꓬꓲ ꓖꓳꓻ ꓔꓴ ꓖꓶ ꓗꓷ ꓠꓬ꓾ ꓬꓲ ꓖꓳ ꓓꓱ ꓛꓴ ꓞꓻ ꓟ ꓓꓻ ꓡꓰ ꓢꓲ꓾ ꓬꓲ ꓪꓽ ꓔꓯ ꓣꓱꓽ ꓙˍ ꓡꓳ꓿
41001032	ꓟꓶꓼ ꓘꓶꓼ ꓟꓲꓽ ꓟꓲ ꓓꓵꓽ ꓡꓰˍ ꓕꓯ꓾ ꓬꓲ ꓪꓽ ꓡꓰ ꓖꓳ ꓗꓪ ꓔꓬ ꓟ ꓠꓻ ꓢꓴ ꓒꓬꓽ ꓢꓴ ꓮꓽ ꓙꓵˍ ꓐꓰ ꓠꓲꓽ ꓜꓶꓽ ꓞꓹ ꓢꓴ ꓔꓯ ꓬꓲ ꓔꓬ ꓗꓪ ꓧꓳꓽ ꓡ ꓡꓳ꓿
41001033	ꓕꓲ ꓡꓳ ꓒꓱ ꓢꓴ ꓮꓽ ꓙꓵ ꓠꓬ ꓗ ꓘꓶꓽ ꓗꓪ ꓜꓲꓼ ꓞꓹ ꓡꓳ꓿
41001034	ꓠꓻ ꓫꓵꓽ ꓠꓻ ꓙꓰꓽ ꓠꓻ ꓢꓴ ꓮꓽ ꓟꓬꓹ ꓔꓯ ꓬꓲ ꓡꓰ ꓫꓬꓹ ꓓꓻ ꓡꓰˍ ꓡꓳ꓿ ꓠꓲꓽ ꓮꓽ ꓟꓬꓹ ꓔꓯˍ ꓟꓲ ꓬꓲ ꓖꓼ ꓓꓳ ꓗꓷ ꓢꓲ꓾ ꓠꓲꓽ ꓜꓴ ꓠꓬ ꓬꓲ ꓮꓽ ꓟ ꓥ ꓟ ꓔꓯ ꓢꓷꓸˍ ꓠꓬꓲ ꓬꓲꓸ ꓡꓰ ꓬꓲ ꓪꓽ ꓔꓯ ꓟꓽ ꓫꓸ ꓕꓱ ꓝꓲ꓿
41001035	ꓗꓸ ꓠꓯꓸ ꓠꓯꓼ ꓟꓲꓽ ꓕꓯ ꓟꓽ ꓙꓲ ꓡ ꓢꓰ ꓕꓯˍ ꓡꓰ ꓬꓰ-ꓢꓴ ꓔꓴ ꓡ ꓢꓲ꓾ ꓢꓲ ꓡꓲ ꓟ ꓡꓲ ꓛꓲ ꓟꓵꓽ ꓕꓲ ꓔꓳꓸ ꓗꓪ ꓙꓰ ꓢꓲ ꓠꓬꓲ ꓖꓳ ꓗꓪ ꓪꓽ ꓘꓴˍ ꓡꓳ꓿
41001036	ꓢꓲ-ꓟꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲ ꓔꓯ ꓧꓪ ꓡ ꓢꓲ꓾
41001037	ꓬꓲ ꓪꓽ ꓬꓲ ꓔꓯ ꓧꓪ ꓟꓶ ꓗꓷ ꓠꓬ꓾ ꓮꓽ ꓙꓵ ꓢꓴ ꓠꓴ ꓔꓯ ꓧꓪ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿
41001038	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓱꓸ ꓐꓯꓼ ꓕꓲꓺ ꓞꓹ ꓟ ꓘꓹ ꓗꓪˍ ꓟꓲ ꓟꓸ ꓟꓲꓽ ꓚ ꓟꓸ ꓖꓶ ꓠꓹ ꓟ ꓣꓳ ꓙꓰ ꓡꓯ꓿ ꓮ ꓡꓲꓳ ꓐꓯ ꓠꓬ ꓕꓱ ꓡꓱ ꓬꓰ ꓠꓹ ꓟ ꓥꓪ ꓡ ꓟ ꓥꓳ꓾ ꓐꓯˍ ꓡꓳ꓿
41001039	ꓬꓲ ꓠꓬ ꓖ-ꓡꓲ-ꓡꓲ ꓕꓲ ꓟꓵꓽ ꓡꓱꓸꓼ ꓗꓪ ꓟ ꓜꓲꓼ ꓦꓲ ꓗꓪ ꓓꓵꓽ ꓙꓰ ꓢꓲ ꓟꓸ ꓟꓲꓽ ꓚ ꓟꓸ ꓖꓶ ꓠꓬꓲ꓾ ꓠꓲꓽ ꓖꓼ ꓓꓳ ꓠꓬꓲ ꓬꓰˍ ꓡꓳ꓿
41001040	ꓔꓸ ꓟꓼ ꓩꓴ ꓓꓲꓻ ꓢꓴ ꓕꓲ ꓣꓳ ꓬꓰ-ꓢꓴ ꓔꓯ ꓡ ꓢꓲ꓾ ꓬꓲ ꓟꓲꓽ ꓙꓬ ꓗꓪ ꓛꓲ ꓝꓲꓸ ꓖꓶꓽ ꓢꓲ ꓠꓬꓲ꓾ ꓠꓴ ꓠꓲꓹ ꓫꓵˍ ꓠꓬ ꓥꓪ ꓔꓯ ꓫꓬꓻ ꓡꓰ ꓝꓲ ꓐ ꓡ ꓡꓳ꓾ ꓐꓰ ꓐꓯˍ ꓡꓳ꓿
41001041	ꓬꓰ-ꓢꓴ ꓠꓽ ꓬꓲ ꓔꓯ ꓫꓱꓸ ꓤ ꓠꓬꓲ꓾ ꓬꓲ ꓡꓯꓼ ꓒꓯꓹ ꓛꓱ ꓓꓳ ꓡ ꓢꓲ꓾ ꓬꓲ ꓔꓯ ꓫꓱꓹ ꓖꓶ ꓢꓲ ꓠꓬꓲ ꓾ ꓥꓪ ꓠꓲꓹ ꓫꓵˍ ꓡꓳ꓾ ꓠꓴ ꓫꓬꓻ ꓡꓰ Gꓽ꓾ ꓐꓯ ꓖꓶˍ ꓡꓳ꓿
41001042	ꓖꓳ ꓕꓯ ꓖꓳ ꓕꓲ ꓣꓳ ꓔꓸ ꓟꓼ ꓩꓴ ꓓꓲꓻˍ ꓟ ꓬꓲ ꓠꓻ ꓠꓬ ꓞꓼ ꓐꓰ ꓬꓲ ꓔꓯˍ ꓐꓰ ꓓꓳ ꓙꓰ ꓢꓲ ꓬꓲ ꓫꓬꓻ ꓡꓰꓳ꓿
41001043	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ ꓡꓲꓽ ꓡꓲˍ ꓡꓰ ꓙꓳꓺ ꓗꓽ ꓖꓶ ꓢꓲ꓾ ꓞꓼ ꓐꓰ ꓙꓰ ꓝꓲ ꓢꓲ ꓠꓬꓲ꓾
41001044	ꓮꓽ ꓟ ꓔꓯˍ ꓟꓲ ꓮꓸ ꓫꓵ ꓕꓽ ꓐꓯ ꓖꓶ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓐꓱ ꓶ ꓢꓷꓸ ꓙ ꓟꓳꓻ ꓙ ꓓꓴ ꓬꓰ ꓠꓹ ꓟ꓾ ꓠꓴ ꓖꓳ ꓓꓱ ꓠꓬ ꓔꓲ ꓒꓽ ꓔꓯ ꓟꓳꓸ ꓖꓶ ꓬꓰ ꓢꓲ꓾ ꓠꓴ ꓫꓬꓻ ꓡꓰ ꓟ ꓑꓶꓸ ꓓꓴ꓾ ꓟꓳ-ꓫꓲ ꓡꓰ ꓐꓯ ꓔ ꓬꓰ ꓟ ꓔꓲꓺ ꓓꓴ ꓔꓲꓺ ꓖꓶ ꓬꓰ꓾ ꓐꓯ ꓖꓶˍ ꓡꓳ꓿
41001045	ꓖꓳ ꓡꓱ ꓥ ꓟꓲ ꓬꓲ ꓡꓰ ꓓꓳꓽ ꓕꓱ ꓟ ꓕꓲ ꓟꓵꓽ ꓡꓱꓸꓼ ꓚ ꓒꓬꓱ ꓙꓰ ꓠꓬꓲ꓾ ꓬꓰ-ꓢꓴ ꓠꓽ ꓡꓳ ꓒꓱ ꓗꓪ ꓢꓷꓸ ꓢꓷꓸ ꓟꓳꓻ ꓟꓳꓻ ꓓꓵꓽ ꓙꓰ ꓟꓽ ꓠꓺ ꓗꓪ ꓛꓲ ꓗꓷ ꓡꓰꓳ꓿ ꓖꓳ ꓡꓱ ꓠꓬꓲ ꓬꓰ-ꓢꓴ ꓠꓬ ꓡꓽ ꓞꓳ ꓟꓽ ꓟꓬꓽ ꓟ ꓗꓪ ꓙꓵꓺ ꓙꓰ ꓠ ꓗꓷ ꓡꓰˍ ꓡꓳ꓿ ꓖꓳ ꓡꓱ ꓥ ꓟ ꓕꓲ ꓘꓹ ꓡꓰ ꓕꓲ ꓘꓹ ꓗꓪ ꓐꓰ ꓬꓲ ꓔꓯ ꓧꓪ ꓡ ꓢꓴ ꓮꓽ ꓘꓶꓸ ꓟꓬꓽˍ ꓡꓳ꓿
41002001	ꓠꓬꓲꓽ ꓢ ꓠꓬꓲ ꓗꓸ ꓠꓯꓸ ꓬꓰ-ꓢꓴ ꓠꓬ ꓘ-ꓒꓱ-ꓠꓴ ꓗꓪ ꓝꓮꓲ ꓓꓵꓽ ꓡꓰ ꓕꓯ꓾ ꓬꓲ ꓠꓬ ꓦꓲ ꓗꓪ ꓬꓲꓼ ꓛꓲ ꓡꓺꓳ꓾ ꓐꓰ ꓑ ꓫꓬ ꓐꓴ ꓑ ꓙꓽˍ ꓡꓳ꓿
41002002	ꓖꓳ ꓡꓱ ꓠꓬꓲ ꓗ ꓘꓶꓽ ꓓꓴꓽ ꓗꓪˍ ꓟꓲ ꓠꓬꓲꓸ ꓠꓸ ꓖꓴ ꓟꓽ ꓙꓳ ꓠ ꓛꓲ꓾ ꓡꓽ ꓞꓳ ꓮꓽ ꓟꓬꓹ ꓜꓲꓼ ꓡ ꓠꓬꓲ꓾ ꓬꓲ ꓡꓰ ꓬꓲ ꓪꓽ ꓔꓯ ꓟꓸ ꓟꓲꓽ ꓚ ꓟꓸ ꓖꓶˍ ꓡꓳ꓿
41002003	ꓖꓳ ꓕꓯ ꓛꓲ ꓫꓵꓻ ꓡꓯꓼ ꓫꓵꓻ ꓢꓴ ꓕꓲ ꓣꓳ ꓔꓯ ꓡꓽ ꓞꓳ ꓡꓲꓸ ꓣꓳ ꓡꓰ ꓑꓱꓸ ꓦ ꓡ ꓡꓳ꓿
41002004	ꓞꓳ ꓜꓴ ꓑꓶꓸ ꓓꓴ ꓬꓰ-ꓢꓴ ꓒ ꓕꓲ ꓗꓪ ꓬꓲ ꓪꓽ ꓡ ꓟꓽ ꓠ ꓠꓬꓲ꓾ ꓬꓰ-ꓢꓴ ꓔꓬ ꓟ ꓔꓱꓹ ꓔꓱS ꓗꓪ ꓟ ꓦꓲ ꓪꓴꓸ ꓓꓵ ꓓꓰ ꓔꓯ ꓒꓬꓹ ꓦꓱꓹ ꓗꓷ ꓢꓲ꓾ ꓛꓲ ꓫꓵꓻ ꓡꓯꓼ ꓫꓵꓻ ꓢꓴ ꓔꓯ ꓬꓲꓸ ꓬꓲꓼ ꓔ ꓔꓬ ꓟ ꓬꓲꓼ ꓖꓴˍ ꓐꓰ ꓩꓴ ꓬꓯꓼ ꓗꓷˍ ꓡꓳ꓿
41002005	ꓬꓲ ꓪꓽ ꓙꓵꓻ ꓠꓲꓹ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓛꓲ ꓫꓵ ꓡꓯ ꓫꓵ ꓢꓴ ꓔꓯ꓾ ꓮ ꓐꓲꓳ꓾ ꓠꓴ ꓝꓴꓲ ꓖꓽ ꓖꓶ ꓗꓷꓳ꓾ ꓐꓯ ꓖꓶˍ ꓡꓳ꓿
41002006	ꓖꓳ ꓗꓪ ꓠꓬꓲꓸ ꓠꓸ ꓔꓬ ꓟ ꓙꓵꓽ ꓗ ꓟꓸ ꓒ ꓐꓴ ꓕꓲ ꓐꓱ ꓠꓽ ꓬꓲ ꓪꓽ ꓠꓲꓹ ꓟ ꓗꓪ꓾
41002007	ꓡ ꓞꓳ ꓕꓱ ꓟ ꓮꓸ ꓫꓵ ꓪꓴꓸ ꓠꓬꓲ ꓕꓱ ꓡꓱ ꓐꓯˍ ꓡ? ꓬꓲ ꓠꓽ ꓐꓯ ꓟꓽ ꓚꓰꓼ ꓟ ꓐꓯˍ ꓡꓳ꓿ ꓪꓴ-ꓢˍ ꓡꓰꓽ ꓟꓽ ꓥ ꓠꓬ ꓝꓴꓲ ꓖꓽ ꓖꓶ ꓐ ꓡ ꓢꓴ ꓟꓽ ꓙꓳ꓾ ꓐꓰ ꓓꓵꓽ ꓙ ꓔꓬ ꓡꓳ꓿
41002008	ꓬꓲ ꓪꓽ ꓠꓲꓹ ꓟ ꓗꓪ ꓖꓳ ꓡꓱ ꓓꓵꓽ ꓙ ꓔꓬ ꓟ ꓔꓯ ꓬꓰ-ꓢꓴ ꓠꓲꓹ ꓟ ꓗꓪ ꓞꓼ ꓐꓰ ꓢꓷꓸ ꓡꓰ ꓠꓬꓲ꓾ ꓬꓲ ꓡꓰ ꓬꓲ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓪꓽ ꓠꓲꓹ ꓟ ꓗꓪ ꓕꓱ ꓡꓱ ꓓꓵꓽ ꓙ ꓔꓬ ꓡ?
41002009	ꓛꓲ ꓫꓵ ꓡꓯꓼ ꓫꓵꓻ ꓢꓴ ꓔꓯ꓾ ꓠꓴ ꓝꓴꓲ ꓖꓽ ꓖꓶꓽ ꓗꓷꓳ꓾ ꓐꓯˍ ꓟ꓾ ꓥ ꓠꓬ꓾ ꓔꓴ꓾ ꓠꓴ ꓘꓳꓽ ꓓꓳ ꓔꓯꓹ ꓔ ꓢꓲ ꓙ ꓖꓴ ꓫꓱꓽ꓾ ꓐꓯˍ ꓟ ꓕꓱ ꓠꓬꓲꓽ ꓘꓶ ꓟ꓾ ꓮ ꓡꓲ ꓕꓲ ꓘꓶꓽ ꓐꓯ ꓢꓻˍ ꓡ?
41002010	ꓡꓽ ꓞꓳ ꓮ ꓐꓲ ꓠꓽ ꓟꓲ ꓠꓯ ꓗꓪ ꓝꓴꓲ ꓖꓽ ꓖꓶ ꓓꓴ ꓙꓵꓽ ꓪ ꓙꓳˍ ꓟ ꓠꓴ ꓪꓽ ꓢꓷꓸ ꓡꓰ ꓠꓹ ꓟ ꓥꓪ ꓕꓱ ꓡꓱ ꓬꓰˍ ꓥꓳ꓾ ꓐꓯ ꓢꓲ꓾ ꓛꓲ ꓫꓵ ꓡꓯꓼ ꓫꓵꓻ ꓢꓴ ꓔꓯ꓾
41002011	ꓔꓴ꓾ ꓠꓴ ꓘꓳꓽ ꓓꓳ ꓔꓯꓹ ꓔ ꓢꓲ ꓠꓴ ꓦꓲ ꓗꓪ ꓬꓲꓼ ꓙꓰ꓾ ꓐꓯ ꓖꓶˍ ꓡꓳ꓿
41002012	ꓬꓲ ꓠꓬ ꓞꓼ ꓐꓰ ꓔꓴ ꓡ ꓢꓲ꓾ ꓬꓲ ꓘꓳꓽ ꓓꓳꓻ ꓔꓯꓹ ꓔ ꓢꓲ ꓠꓬꓲ꓾ ꓮꓽ ꓙꓵ ꓢꓴ ꓟꓳꓻ ꓟꓳꓻ ꓓꓳ ꓙꓰˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓓꓵꓽ ꓙ ꓟꓶ ꓢꓲ꓾ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓢꓲ ꓠꓬꓲ꓾ ꓕꓱ ꓡꓱ ꓡꓴ ꓫꓵꓽ ꓠꓽ ꓥꓪ ꓠꓴꓽ ꓮ ꓕꓯˍ ꓟꓲ ꓟꓽ ꓟꓳꓻ ꓠꓬꓲ꓾ ꓐꓯˍ ꓡꓳ꓿
41002013	ꓬꓰ-ꓢꓴ ꓠꓬ ꓝꓮꓲ ꓕꓲ ꓧꓪꓹ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓓꓳ ꓙꓰˍ ꓕꓯ꓾ ꓞꓳ ꓜꓴ ꓓꓽ ꓟ ꓠꓬ ꓬꓲ ꓔꓬ ꓗꓪ ꓜꓲꓼ ꓡ ꓠꓬꓲ꓾ ꓬꓲ ꓡꓰ ꓬꓲ ꓪꓽ ꓔꓯ ꓟꓸ ꓟꓲꓽ ꓟꓸ ꓖꓶˍ ꓡꓳ꓿
41002014	ꓬꓰ-ꓢꓴ ꓫꓱꓽ ꓗꓳꓸ ꓙꓰ ꓔꓬ ꓕꓯ꓾ ꓮ-ꓡꓱ-ꓒꓲꓹ ꓬꓲ ꓮ ꓐꓲ ꓡꓱ-ꓬꓲ ꓠꓬ ꓝꓲꓸ ꓒꓴꓻ ꓫ ꓖꓴ ꓗꓪ ꓠꓬꓲꓸ ꓠꓸ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓡꓱ-ꓬꓲ ꓔꓴ ꓡ ꓢꓲ ꓬꓲ ꓔꓯ ꓛꓳ ꓙꓰˍ ꓡꓳ꓿
41002015	ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓬ ꓡꓱ-ꓬꓲ ꓦꓲ ꓗꓪ ꓗꓳꓺ ꓢꓲ ꓜ ꓜꓽ ꓔꓬ ꓕꓯ꓾ ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓮꓽ ꓟꓬꓹ ꓠꓬ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓕꓲ ꓪꓺꓼ ꓜ ꓜꓽ ꓡ ꓡꓳ꓿ ꓬꓲ ꓪꓽ ꓮꓽ ꓟꓬ ꓣꓳ ꓠꓬ ꓬꓲ ꓔꓯ ꓛꓳ ꓢꓴ ꓐꓴ ꓥ ꓡꓳ꓿
41002016	ꓒ-ꓡꓲ-ꓢꓷ ꓐꓴ ꓗꓪ ꓟ ꓙꓵꓽ ꓗ ꓟꓸ ꓒ ꓐꓴ ꓠꓽ꓾ ꓬꓰ-ꓢꓴ ꓠꓬ ꓝꓴꓲ ꓙꓳ ꓢꓴˍ ꓐꓰ ꓝꓲꓸ ꓫ ꓢꓴ ꓐꓴˍ ꓐꓰ ꓕꓲ ꓪꓺꓼ ꓜꓽ ꓔꓬ ꓟ ꓔꓯ ꓟꓳꓻ ꓗꓷ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓬꓲ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓐꓴˍ ꓐꓰ ꓕꓲ ꓪꓺꓼ ꓜꓽ ꓓꓳꓻ ꓔꓬ ꓡ?꓾ ꓐꓯˍ ꓡꓳ꓿
41002017	ꓬꓰ-ꓢꓴ ꓑ ꓙꓽ ꓗꓷ ꓠꓬ ꓬꓲ ꓪꓽ ꓔꓯ꓾ ꓟꓽ ꓠꓻ ꓟꓽ ꓒꓬꓽ ꓢꓴ ꓠꓬ ꓠꓻ ꓫꓬꓹ ꓒ ꓔꓯ ꓣꓱꓽ ꓟꓽ ꓬꓯꓼ꓿ ꓠꓻ ꓢꓴ ꓒꓬꓽ ꓢꓴ ꓠꓽ ꓣꓱꓽ ꓬꓯꓼˍ ꓡꓳ꓿ ꓥꓪ ꓠꓽ ꓔꓱꓹ ꓜꓳꓽ ꓢꓴ ꓔꓯ ꓘꓴꓻˍ ꓐꓰ ꓡꓻ ꓟ ꓟꓽ ꓥ꓿ ꓝꓴꓲ ꓙꓳ ꓢꓴ ꓔꓯ ꓘꓴꓻˍ ꓐꓰ ꓡꓻ ꓟ ꓥ ꓡꓳ꓾ ꓐꓯˍ ꓡꓳ꓿
41002018	ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓜꓽ ꓓꓴ ꓚꓲꓸ ꓔꓬ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓬꓲ ꓔꓯ ꓡ ꓢꓲ꓾ ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓒ-ꓡꓲ-ꓢꓷ ꓛꓳꓽ ꓒꓯꓹ ꓐꓴ ꓠꓬ ꓜꓽ ꓓꓴ ꓚꓲꓸ ꓔꓬ ꓥ ꓟꓲ꓾ ꓠꓴ ꓛꓳꓽ ꓒꓯꓹ ꓐꓴ ꓠꓽ ꓜꓽ ꓓꓴ ꓟꓽ ꓚꓲꓸ ꓔꓬ꓿ ꓕꓱ ꓟ ꓮꓸ ꓫꓵ ꓪꓴꓸ ꓠꓬꓲ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41002019	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓤꓽ ꓟꓶ ꓝꓱꓺ ꓑꓮꓲꓽ ꓗꓪ ꓜꓲꓼ ꓞꓹ ꓟ ꓪꓰ ꓤ ꓐꓴ ꓠꓬ ꓜꓽ ꓓꓴ ꓚꓲꓸ ꓚꓰꓼˍ ꓡ? ꓟꓯꓸ ꓡꓯꓸ ꓒ ꓬꓲ ꓪꓽˍ ꓐꓰ ꓕꓲ ꓪꓺꓼ ꓔꓬ ꓕ ꓑꓳꓸ꓾ ꓬꓲ ꓪꓽ ꓠꓬ ꓜꓽ ꓓꓴ ꓟꓽ ꓚꓲꓸ꓿
41002020	ꓖꓳ ꓡꓱ ꓥ ꓟꓲ ꓟꓯꓸ ꓡꓯꓸ ꓒ ꓔꓯ ꓠꓬ꓾ ꓬꓲ ꓪꓽ ꓔꓯˍ ꓐꓰ ꓧꓳꓽ ꓔꓯꓹ ꓙꓰˍ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿ ꓖꓳ ꓕꓲ ꓠꓬꓲ ꓗꓪ ꓠꓽ ꓬꓲ ꓪꓽ ꓜꓽ ꓓꓴ ꓚꓲꓸˍ ꓥꓳ꓿
41002021	ꓐꓵ ꓞꓶ ꓐꓰꓽ ꓗꓪ ꓟꓶ ꓛ ꓫꓵꓼ ꓡꓰ ꓑꓱꓺ ꓢꓴ ꓟꓽ ꓙꓳ꓿ ꓟꓽ ꓥ ꓠꓬ ꓑꓱ ꓔ ꓟ ꓟꓶ ꓛ ꓫꓵꓼ ꓡꓰ ꓐꓵ ꓞꓶ ꓐꓰꓽ ꓔꓯ ꓟꓬꓽ ꓠꓬꓲ ꓚꓵꓹ ꓧꓽ ꓡꓰˍ ꓥꓳ꓿
41002022	ꓝꓮꓲ ꓠꓬ ꓛꓱꓼ ꓡꓱꓼ ꓙꓵ ꓬꓲ ꓫꓵꓼˍ ꓟꓲ ꓧꓪꓽ ꓙꓲ ꓡꓵꓸ ꓐꓰꓽ ꓗꓪ ꓧꓳꓽ ꓢꓴ ꓟꓽ ꓙꓳ꓿ ꓟꓽ ꓥ ꓠꓬ ꓛꓱꓽ ꓡꓱꓼ ꓙꓵꓻ ꓫꓵꓼ ꓡꓰ ꓧꓪꓽ ꓙꓲ ꓡꓵꓸ ꓔꓯ ꓐꓶꓽ ꓡꓰ ꓝꓲ ꓢꓲ꓾ ꓛꓱꓽ ꓡꓱꓼ ꓙꓵꓻˍ ꓟꓲ ꓧꓳꓸ ꓡꓰ꓾ ꓧꓪꓽ ꓙꓲ ꓡꓵꓸˍ ꓟꓲ ꓐꓶꓽ ꓡꓰˍ ꓥꓳ꓿ ꓛꓱꓽ ꓡꓱꓼ ꓙꓵꓻ ꓫꓵꓼ ꓠꓽ ꓧꓪ ꓙꓲ ꓡꓵꓸ ꓫꓵꓼ ꓗꓪ ꓧꓳꓽ ꓓꓴ ꓥ ꓡꓳ꓾ ꓐꓯˍ ꓡꓳ꓿
41002023	ꓠꓽ ꓦꓬꓼ ꓠꓬꓲ ꓗꓪ ꓬꓲ ꓠꓬ ꓫꓪꓺ ꓟꓲ ꓗꓪ ꓐꓰ ꓗꓳꓸ ꓙꓰˍ ꓡꓳ꓿ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓕꓱ ꓡꓱ ꓙꓰ ꓕꓱ ꓡꓱ ꓫꓪ ꓠꓱꓺ ꓞꓷꓹ ꓜꓽˍ ꓡꓳ꓿
41002024	ꓖꓳ ꓡꓱ ꓠꓬ ꓒ-ꓡꓲ-ꓢꓷ ꓐꓴ ꓡꓰ ꓬꓰ-ꓢꓴ ꓔꓯ꓾ ꓠꓬꓲ ꓠꓹ꓾ ꓠꓽ ꓦꓬꓼ ꓠꓬꓲ ꓗꓪ ꓬꓰ ꓟꓽ ꓓ ꓡꓳ ꓫꓵꓽ ꓬꓲ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓰˍ ꓡ?꓾ ꓐꓯˍ ꓡꓳ꓿
41002025	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓓ-ꓪꓵˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓣꓱꓽ ꓛˍ ꓟ ꓐꓰ ꓦꓰꓼ ꓟꓷꓼˍ ꓟ ꓔꓳꓹ ꓜꓳꓽˍ ꓕꓯ ꓬꓲ ꓪꓽ ꓮ ꓡꓲ ꓬꓰ ꓗꓷ ꓟ ꓠꓴ ꓪꓽ ꓟꓽ ꓵꓺ ꓠꓬꓲ ꓡ?
41002026	ꓮ-ꓐꓱ-ꓬ-ꓕꓱ ꓠꓬ ꓔꓲ ꓒꓽ ꓓꓽ ꓟ ꓣꓱꓽˍ ꓟ ꓦꓬꓼ ꓠꓬꓲ ꓗꓪ꓾ ꓓ-ꓪꓵ ꓠꓬ ꓪꓴ-ꓢ ꓦꓲ ꓗꓪ ꓓꓵꓽ ꓙꓰ ꓢꓲ꓾ ꓔꓲ ꓒꓽ ꓟꓽ ꓥ ꓠꓬ ꓮꓽ ꓟˍ ꓟꓲ ꓜꓽ ꓟꓽ ꓓ ꓟ꓾ ꓲ'ꓺ ꓗꓶ ꓔꓸ ꓟ ꓑ ꓑ ꓜꓽ ꓢꓲ ꓠꓬꓲ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯˍ ꓟꓲ ꓖꓶꓽ ꓜꓽˍ ꓡꓳ꓾ ꓐꓰ ꓐꓳ ꓔ ꓟ ꓠꓴ ꓪꓽ ꓟꓽ ꓵꓺ ꓠꓬꓲ ꓡ?꓾ ꓐꓯˍ ꓡꓳ꓿
41002027	ꓖꓳ ꓕꓯ ꓬꓲ ꓡꓰ ꓬꓲ ꓪ ꓔꓯ꓾ ꓠꓽ ꓦꓬꓼ ꓠꓬꓲ ꓠꓽ ꓞꓳ ꓤ ꓐꓱ ꓶ ꓬꓰ ꓔ ꓟ ꓥ ꓡꓳ꓿ ꓞꓳ ꓤ ꓠꓬ ꓠꓽ ꓦꓬꓼ ꓠꓬꓲ ꓐꓱ ꓶ ꓚꓰꓼ ꓔ ꓟ ꓟꓽ ꓥ꓿
41002028	ꓖꓳ ꓡꓱ ꓠꓬꓲ ꓡ-ꓞꓳ-ꓮ-ꓐꓲ ꓠꓽ꓾ ꓠꓽ ꓦꓬꓼ ꓠꓬꓲꓻ ꓢꓲ ꓒˍ ꓟꓲ ꓥ ꓡꓳ꓾ ꓐꓯ ꓖꓶˍ ꓡꓳ꓿
41003001	ꓬꓰ-ꓢꓴ ꓠꓬ ꓝꓮꓲ ꓕꓲ ꓧꓪꓹ ꓜꓲꓼ ꓦꓲ ꓗꓪ ꓓꓵꓽ ꓡꓰˍ ꓕꓯ꓾ ꓖꓳ ꓗꓪ ꓡꓯꓼ ꓒꓯꓹ ꓕꓲ ꓐ ꓙꓴꓺ ꓡꓰ ꓟ ꓡꓽ ꓞꓳ ꓕꓲ ꓣꓳ ꓔꓬ ꓡꓳ꓿
41003002	ꓕꓲ ꓐꓱ ꓠꓬ ꓬꓲ ꓔꓯ ꓓꓰꓺ ꓠꓹ ꓟ꓾ ꓠꓽ ꓦꓬꓼ ꓠꓬꓲꓻ ꓗꓪ ꓖꓳ ꓕꓲ ꓣꓳ ꓔꓯ ꓠꓻ ꓫꓬꓹ ꓖꓶ꓾ ꓟꓽ ꓫꓬꓹ ꓖꓶ꓾ ꓐꓰ ꓬꓲ ꓜꓶ ꓡꓳꓸ ꓔꓬ ꓡꓳ꓿
41003003	ꓬꓰ-ꓢꓴ ꓡꓰ꓾ ꓡꓯꓼ ꓒꓯꓹ ꓕꓲ ꓐꓽ ꓙꓴꓺ ꓡꓰ ꓢꓴ ꓖꓳ ꓕꓲ ꓣꓳ ꓔꓯ꓾ ꓦꓰꓼ ꓔꓴ ꓡ ꓢꓲ ꓡꓯꓻ꓾ ꓐꓯ ꓖꓶ ꓢꓲ꓾
41003004	ꓬꓲ ꓪꓽ ꓔꓯ꓾ ꓠꓽ ꓦꓬꓼ ꓠꓬꓲ ꓗꓪ꓾ ꓙꓲˍ ꓟ ꓐꓰ ꓟꓽ ꓙꓲˍ ꓟ꓾ ꓢꓯꓼ ꓟꓬ ꓝꓸˍ ꓟ ꓐꓰ ꓢꓰꓼˍ ꓟ꓾ ꓮ ꓡꓲ ꓕꓲ ꓫꓵꓽ ꓬꓰ ꓓꓻ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓠꓽ ꓟꓽ ꓪꓳꓹ ꓔꓬ ꓡꓳ꓿
41003005	ꓬꓲ ꓪꓽ ꓠꓲꓹ ꓟ ꓩꓴˍ ꓟ ꓑꓶꓸ ꓓꓴ ꓬꓰ-ꓢꓴ ꓠꓬ ꓠꓲꓹ ꓟ ꓫꓸ ꓠꓬꓲ꓾ ꓦꓶꓻ ꓦꓶˍ ꓡꓰꓽ ꓬꓲ ꓪꓽ ꓔꓯ ꓕꓲꓽ ꓚꓳ ꓡꓳ ꓡꓳꓸ ꓠꓬꓲ ꓗꓷ ꓠꓬ ꓡꓽ ꓞꓳ ꓖꓳ ꓕꓲ ꓣꓳ ꓔꓯ꓾ ꓠꓴ ꓡꓯꓼ ꓒꓯꓹ ꓛꓱ ꓓꓳ ꓡꓯ꓾ ꓐꓯ ꓖꓶˍ ꓡꓳ꓿ ꓬꓲ ꓡꓯꓼ ꓒꓯꓹ ꓛꓱ ꓓꓳ ꓡ ꓠꓬ ꓓꓻ ꓡꓰꓳ꓿
41003006	ꓖꓳ ꓡꓱ ꓠꓬ ꓒ-ꓡꓲ-ꓢꓷ ꓐꓴ ꓓꓳ ꓙꓰ ꓢꓲ꓾ ꓬꓰ-ꓢꓴ ꓔꓯ ꓮ ꓡꓲ ꓐꓰ ꓢꓰꓼ ꓠꓹ ꓟ꓾ ꓩꓴ-ꓡꓲ ꓕꓲ ꓧꓳꓽ ꓟ ꓡꓽ ꓞꓳˍ ꓐꓰ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
41003007	ꓖꓳ ꓗꓸ ꓠꓯꓸ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓬꓲꓻ ꓡꓴꓽ ꓐꓱ ꓔꓯꓸ ꓟꓳꓸ ꓙꓵꓺ ꓙꓰ ꓠꓬ꓾ ꓖ-ꓡꓲ-ꓡꓲ ꓗꓪ ꓐꓰ ꓡꓻ ꓟ ꓞꓳ ꓜꓴ ꓞꓳ ꓟꓯꓼˍ ꓐꓰ꓾ ꓬꓴ-ꓔ ꓟꓵꓽ ꓢꓴˍ ꓟꓲ ꓬꓲ ꓔꓯ ꓛꓳ ꓙꓰˍ ꓡꓳ꓿
41003008	ꓝꓮꓲ ꓙꓱ-ꓣꓴ-ꓢ-ꓡꓱˍ ꓐꓰ ꓬꓲ-ꓓꓳ-ꓟꓷˍ ꓐꓰ ꓬꓳ-ꓔ ꓬꓲꓽ ꓟ ꓖꓳ ꓐ ꓢꓲ꓾ ꓕꓲ-ꓬˍ ꓐꓰ ꓢꓲ-ꓓꓳ ꓚꓳ ꓡꓳ ꓗꓪ ꓔꓬ ꓢꓴ ꓞꓳ ꓜꓴ ꓞꓳ ꓟꓯꓼ ꓐꓴˍ ꓟꓲ꓾ ꓬꓲ ꓬꓰˍ ꓟ ꓟꓬꓱꓽ ꓔꓯ ꓑ ꓙꓽ ꓢꓲ ꓬꓲ ꓔꓯ ꓡꓻ ꓡꓳ꓿
41003009	ꓞꓳ ꓜꓴ ꓡꓰ ꓬꓲ ꓔꓯ ꓟꓽ ꓝꓲꓽ ꓡ ꓠꓹ ꓟ꓾ ꓡꓲꓺ ꓤ ꓕꓲ ꓟ ꓧꓪ ꓔ ꓖꓶ꓾ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓐꓯ ꓖꓶˍ ꓡꓳ꓿
41003010	ꓮ ꓡꓲꓳ ꓐꓯ ꓠꓬ ꓬꓲ ꓡꓰ ꓡꓽ ꓞꓳ ꓮꓽ ꓟꓬꓹ ꓣꓳ ꓔꓯ ꓫꓬꓹ ꓓꓻ ꓡꓰ ꓠꓬꓲ꓾ ꓠꓻ ꓢꓴ ꓥ ꓕ ꓑꓳꓸ ꓬꓲ ꓔꓯ ꓫꓱꓹ ꓪ ꓠꓹ ꓟ ꓑꓵꓺ ꓡ ꓡꓳ꓿
41003011	ꓠꓲꓽ ꓟꓯꓹ ꓢꓴˍ ꓟꓲ ꓬꓲ ꓔꓯ ꓮ ꓕꓯꓽ ꓟꓳꓻ ꓠꓬ ꓖꓳ ꓕꓯꓽ ꓬꓲ ꓟꓲꓽ ꓙꓬꓽ ꓗꓪ ꓟꓳꓼ ꓡ ꓢꓲ꓾ ꓠꓴ ꓠꓬ ꓪꓴ-ꓢ ꓮ ꓐꓲ ꓥꓳ꓾ ꓐꓰ ꓘꓴꓻˍ ꓡꓳ꓿
41003012	ꓬꓲ ꓮꓽ ꓟ ꓥ ꓟ ꓢꓴ ꓔꓯ ꓕꓽ ꓢꓷꓸ ꓡꓰ ꓝꓲ꓾ ꓐꓰ ꓬꓲ ꓪꓽ ꓔꓯ ꓕꓵꓼ ꓪ ꓖꓶˍ ꓡꓳ꓿
41003013	ꓗꓸ ꓠꓯꓸ ꓬꓰ-ꓢꓴ ꓠꓬ ꓪꓽ ꓚꓲ ꓗꓪ ꓓꓯ ꓙꓰ ꓢꓲ꓾ ꓬꓲ ꓘꓴ ꓠꓲꓹ ꓫꓵˍ ꓟ ꓕꓲ ꓧꓳꓽ ꓔꓯ ꓘꓴꓻ ꓗꓷ ꓠꓬ꓾ ꓬꓲ ꓪꓽ ꓬꓲ ꓔꓯ ꓡꓻ ꓡꓳ꓿
41003014	ꓬꓲˍ ꓐꓰ ꓕꓲ ꓪꓺꓼ ꓔꓬ ꓠꓹ ꓟ ꓐꓰ꓾ ꓟꓸ ꓟꓲꓽ ꓚ ꓙꓰ ꓝꓲ ꓠꓹ ꓟ ꓡꓽ ꓞꓳ ꓞꓲ ꓠꓬꓲꓽ ꓣꓳ ꓔꓯ ꓢꓲꓺ ꓚꓰꓸ ꓗꓷ ꓠꓬ꓾ ꓬꓲ ꓪꓽ ꓔꓯ꓾ ꓝꓲ ꓓꓴ꓾ ꓐꓰ ꓟꓬꓱꓺ ꓖꓶˍ ꓡꓳ꓿
41003015	ꓖꓳ ꓡꓱ ꓢꓲ ꓬꓲ ꓪꓽ ꓔꓯ ꓠꓲꓽ ꓖꓼ ꓓꓳ ꓠꓹ ꓟ ꓙꓵꓽ ꓪꓽˍ ꓟꓲ ꓖꓶˍ ꓡꓳ꓿
41003016	ꓬꓲ ꓪꓽ ꓞꓲ ꓠꓬꓲꓽ ꓣꓳ ꓟ ꓟꓬꓱꓺ ꓠꓬ꓾ ꓬꓰ-ꓢꓴ ꓡꓰ ꓒꓲ-ꓕꓱ ꓟꓬꓱꓺ ꓔ ꓟ ꓢꓲ-ꓟꓴ꓾
41003017	ꓐꓳ-ꓪ-ꓠꓱ-ꓙꓲ ꓟꓬꓱ ꓔ ꓟ ꓜꓲ-ꓐꓱ-ꓓꓲ ꓬꓲ ꓮ ꓐꓲ ꓬ-ꓗꓴˍ ꓐꓰ ꓬꓲ ꓠꓬꓲ ꓤ ꓬꓳ-ꓦ꓾ (ꓐꓳ-ꓪ-ꓠꓱ-ꓙꓲ ꓐꓯˍ ꓟ ꓠꓬ꓾ ꓟꓴꓽ ꓖꓴꓽ ꓮ ꓐꓲ ꓐꓴ꓾ ꓐꓯˍ ꓟ ꓥꓳ꓿)
41003018	ꓯ-ꓓꓱ-ꓣꓴ꓾ ꓒꓲ-ꓡꓲ꓾ ꓐ-ꓕꓳ-ꓡꓱ-ꓟꓲ꓾ ꓟ-ꓕꓲ꓾ ꓕꓳ-ꓟ꓾ ꓮ-ꓡꓱ-ꓒꓲꓹ ꓬꓲ ꓮ ꓐꓲ ꓬ-ꓗꓴ꓾ ꓕ-ꓓꓲ-ꓪꓴ꓾ ꓘ-ꓠ ꓢꓴ ꓢꓲ-ꓟꓴˍ ꓐꓰ꓾
41003019	ꓬꓰ-ꓢꓴ ꓔꓯ ꓪꓴꓽ ꓜ ꓢꓴ ꓘ-ꓡꓲꓳ ꓢꓴ ꓬꓴ-ꓓꓽ ꓥ ꓡꓳ꓿
41003020	ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓬ ꓦꓲ ꓕꓲ ꓦꓲ ꓗꓪ ꓓꓵꓽ ꓙꓰ ꓠꓬ꓾ ꓬꓲ ꓪꓽ ꓜꓻˍ ꓟꓲ ꓜꓽ ꓙꓵꓹ ꓟꓽ ꓙꓳ ꓗꓪ ꓛꓲ ꓡꓽ ꓞꓳ ꓬꓲ ꓜꓴ ꓜꓲꓼ ꓡ ꓢꓰ ꓡꓳ꓿
41003021	ꓬꓲ ꓫꓵꓽ ꓬꓲ ꓧꓪ ꓐꓴ ꓑ ꓙꓽ ꓡꓰ ꓠꓬ꓾ ꓬꓲ ꓠꓽ ꓪꓴꓸ ꓡꓰꓳ꓾ ꓐꓯ ꓢꓲ꓾ ꓬꓲ ꓔꓯ ꓣꓴˍ ꓐꓰ ꓓꓳ ꓙꓰˍ ꓡꓳ꓿
41003022	ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓬꓯꓼ ꓡ ꓟ ꓙꓵꓽ ꓗ ꓟꓸ ꓒ ꓐꓴ ꓠꓬ꓾ ꓬꓲ ꓔꓯ ꓠꓽ ꓐꓲ-ꓜꓲ-ꓐꓷ ꓓꓯꓹ ꓢꓲ꓾ ꓠꓲꓽ ꓪ ꓔꓲ ꓢꓯꓼ ꓗꓪ ꓐꓰ ꓠꓲꓽ ꓖꓼˍ ꓡꓳ꓾ ꓐꓰ ꓐꓯˍ ꓡꓳ꓿
41003023	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓔꓯ ꓥꓳꓽ ꓗꓪ ꓐꓰ ꓬꓲ ꓪꓽ ꓔꓯ꓾ ꓢ-ꓓꓯ ꓠꓬ ꓢ-ꓓꓯ ꓔꓯ ꓮ ꓡꓲ ꓖꓼ ꓓꓳ ꓗꓷ ꓗꓴ ꓢꓰꓽ?
41003024	ꓗꓴꓷ ꓕꓲ ꓗꓴꓷ ꓗꓪ ꓒꓳꓹ ꓡꓯꓽ ꓘꓳˍ ꓟ ꓙꓳˍ ꓠꓬ ꓖꓳ ꓕꓲ ꓗꓴꓷꓼ ꓠꓽ ꓔꓳꓹ ꓞꓹ ꓟꓽ ꓘꓴ꓿
41003025	ꓕꓲ ꓦꓲ ꓢꓴ ꓗꓪꓺ ꓡꓯꓽ ꓘꓳˍ ꓟꓲ ꓖꓳ ꓕꓲ ꓦꓲ ꓠꓽ ꓤꓰꓻ ꓞꓹ ꓟꓽ ꓘꓴ꓿
41003026	ꓢ-ꓓꓯˍ ꓟꓲ ꓬꓲ ꓚꓲꓸ ꓛꓬˍ ꓐꓰ ꓒꓳꓹ ꓡꓯꓽ ꓘꓳ ꓢꓲ ꓗꓪꓺ ꓞꓹ ꓠꓬ꓾ ꓬꓲ ꓠꓽ ꓔꓳꓹ ꓞꓹ ꓟꓽ ꓘꓴ ꓢꓲ ꓬꓲ ꓑꓶꓸ ꓞꓷꓹ ꓗꓷˍ ꓥꓳ꓿
41003027	ꓝꓮꓲ ꓠꓬ꓾ ꓢꓯꓼ ꓙꓳ ꓒ ꓔꓯ ꓧꓶꓸ ꓕꓯ ꓟꓽ ꓞꓳꓹ ꓗꓷ ꓠꓬ꓾ ꓬꓲ ꓦꓲ ꓗꓪ ꓓꓵꓽ ꓙꓰ ꓢꓲ ꓬꓲ ꓖꓴꓽ ꓙꓴꓽ ꓔꓯ ꓦꓴ ꓔꓯꓹ ꓙꓰ ꓐ ꓡ ꓢꓴ ꓟꓽ ꓙꓳ꓿ ꓞꓳꓹ ꓗꓷ ꓗꓸ ꓠꓯꓸ ꓢꓲˍ ꓡꓰꓽ ꓬꓲ ꓖꓴꓽ ꓙꓴꓽ ꓦꓴ ꓔꓯꓹ ꓙꓰ ꓐ ꓡ ꓥꓳ꓿
41003028	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓡꓽ ꓞꓳ ꓝꓴꓲ ꓮꓽ ꓙꓵˍ ꓐꓰ ꓟꓽ ꓚꓰꓼ ꓟ ꓙꓱꓽ ꓘꓶꓽ ꓮꓽ ꓙꓵ ꓠꓬ ꓖꓽ ꓖꓶˍ ꓢꓰꓽ ꓥꓳ꓿
41003029	ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓔꓯ ꓟꓽ ꓚꓰꓼ ꓟ ꓙꓱꓽ ꓢꓴ ꓠꓽ ꓖꓽ ꓖꓶˍ ꓟ ꓟꓶ ꓟꓽ ꓓ꓿ ꓬꓲ ꓠꓽ ꓕꓲ ꓞꓲꓼ ꓕꓲ ꓑ ꓟ ꓝꓴꓲ ꓟꓶˍ ꓥꓳ꓾ ꓐꓯˍ ꓡꓳ꓿
41003030	ꓬꓲ ꓡꓰ ꓬꓲ ꓪꓽ ꓔꓯ ꓕꓱ ꓡꓱ ꓐꓯ ꓖꓶˍ ꓟ ꓠꓬ꓾ ꓬꓲ ꓔꓯ ꓟꓽ ꓫꓬ ꓠꓲꓽ ꓕꓲ ꓟ ꓓꓯꓹ ꓡꓳ꓾ ꓐꓰ ꓐꓯ ꓢꓴ ꓙꓳˍ ꓠꓬꓲ ꓥ ꓡꓳ꓿
41003031	ꓖꓳ ꓕꓯ ꓠꓬ ꓬꓲ ꓟꓹ ꓟ ꓐꓰ ꓬꓲ ꓠꓬꓲ ꓤ ꓐꓴ ꓡ ꓢꓲ꓾ ꓠꓱ ꓫꓱꓸ ꓟꓸꓼ ꓗꓪ ꓦꓰꓼ ꓞ ꓢꓲ ꓠꓬꓲ꓾ ꓬꓲ ꓔꓯ ꓘꓴ ꓬꓰ ꓝꓲˍ ꓡꓳ꓿
41003032	ꓬꓲ ꓚꓳ ꓡꓳ ꓗꓪ ꓠꓬ ꓞꓳ ꓜꓴ ꓠꓬꓲꓸ ꓠꓸ ꓔꓬ ꓡꓳ꓿ ꓬꓲ ꓪꓽ ꓠꓬ ꓬꓲ ꓔꓯ꓾ ꓠꓬꓲ ꓠꓹ꓾ ꓠꓴ ꓟꓹ ꓟ ꓐꓰ ꓠꓴ ꓠꓬꓲ ꓤ ꓐꓴ ꓠꓱ ꓫꓱꓸ ꓟꓸꓼ ꓗꓪ ꓠꓴ ꓔꓯ ꓦꓴ ꓠꓬꓹ ꓔꓬ ꓡꓳ꓾ ꓐꓯˍ ꓡꓳ꓿
41003033	ꓬꓲ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓟꓹ ꓟ ꓐꓰ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓠꓬ ꓮꓽ ꓟ ꓥ ꓡ?꓾ ꓐꓰ ꓐꓯ ꓗꓷ ꓠꓬ꓾
41003034	ꓬꓲ ꓚꓳ ꓡꓳ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓐꓴ ꓔꓯ ꓡꓳꓸ ꓢꓲ꓾ ꓠꓬꓲ ꓠꓹ꓾ ꓥꓪ ꓟꓹ ꓟ ꓐꓰ ꓥꓪ ꓬꓲꓼ ꓥꓪ ꓠꓬꓲ ꓐꓴ꓿
41003035	ꓮꓽ ꓟ ꓥ ꓟꓲ ꓪꓴ-ꓢ ꓠꓲꓹ ꓡꓶ ꓛꓳ ꓢꓴ ꓖꓳ ꓕꓲ ꓣꓳ ꓠꓽ꓾ ꓥꓪ ꓬꓲꓼ ꓥꓪ ꓠꓬꓲˍ ꓐꓰ ꓮꓸ ꓝꓲ ꓠꓬꓲ ꓟ ꓐꓰ ꓥꓪ ꓟꓹ ꓟ ꓥ ꓡꓳ꓾ ꓐꓯˍ ꓡꓳ꓿
41004001	ꓬꓰ-ꓢꓴ ꓠꓬ ꓝꓮꓲ ꓕꓲ ꓧꓪꓹ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓟꓸ ꓟꓲꓽ ꓟꓸ ꓖꓶˍ ꓢꓰꓽ ꓡꓳ꓿ ꓬꓲ ꓔꓬ ꓗꓪ ꓞꓳ ꓜꓴ ꓞꓳ ꓟꓯꓼ ꓜꓲꓼ ꓡ ꓠꓬꓲ꓾ ꓬꓲ ꓠꓬ ꓬꓲꓻ ꓡꓴꓽ ꓐꓱ ꓗꓪ ꓟ ꓡꓲ ꓗꓪ ꓓꓵꓽ ꓡꓰ ꓢꓲ ꓠꓬꓲꓸ ꓠꓸˍ ꓡꓳ꓿ ꓞꓳ ꓜꓴ ꓮꓽ ꓙꓵ ꓠꓬ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓔꓬ ꓡꓳ꓿
41004002	ꓬꓲ ꓠꓬ ꓔꓯ ꓥꓳꓽ ꓗꓪ ꓐꓰ ꓬꓲ ꓪꓽ ꓔꓯ ꓮꓽ ꓟꓬꓹ ꓫꓵꓽ ꓟꓸ ꓖꓶ ꓢꓲ ꓕꓱ ꓡꓱ ꓐꓯˍ ꓡꓳ꓿
41004003	ꓠ ꓠꓹ꓾ ꓜꓻ ꓫꓵꓸ ꓫꓵꓸ ꓢꓴ ꓠꓬ ꓜꓻ ꓫꓵꓸ ꓫꓵˍ ꓐꓰ ꓓꓳ ꓙꓰˍ ꓡꓳ꓿
41004004	ꓬꓲ ꓫꓵꓸˍ ꓕꓯ꓾ ꓕꓲ ꓐꓱ ꓠꓬ ꓙ ꓖꓴ ꓘꓶꓽ ꓗꓪ ꓞꓰꓻ ꓡꓰ ꓢꓲ ꓠꓬꓹ ꓡꓰ ꓖꓳꓺ ꓜꓽˍ ꓡꓳ꓿
41004005	ꓕꓲ ꓐꓱ ꓠꓬ ꓠꓱꓸ ꓦꓱꓽ ꓮꓽ ꓟꓬꓹ ꓟꓽ ꓙꓳ ꓟ Bꓸ ꓒꓲꓽ ꓓꓰ ꓗꓪ ꓞꓰꓻ ꓡꓰˍ ꓡꓳ꓿ ꓠꓱꓸ ꓦꓱꓽ ꓟꓽ ꓠꓯꓸ ꓠꓬꓲ ꓞꓼ ꓐꓰ ꓣꓱꓻ ꓡ ꓥ ꓟꓲ꓾
41004006	ꓟꓲꓽ ꓟꓲ ꓓꓳ ꓡ ꓢꓲ ꓞ ꓡ ꓠꓬ꓾ ꓬꓲ ꓚꓰ ꓟꓽ ꓙꓳ ꓠꓬꓲ ꓙꓴꓺ ꓬꓰꓳ꓿
41004007	ꓜ ꓫꓵꓸ ꓕꓲ ꓐꓱ ꓠꓬ ꓛꓴꓽ ꓠꓯꓸꓼ ꓗꓪ ꓞꓰ ꓡꓰ ꓢꓲ꓾ ꓛꓴꓽ ꓪꓴꓽ ꓡ ꓢꓲ ꓦꓵꓹ ꓗꓷ ꓠꓬꓲ ꓬꓲ ꓢꓶꓽ ꓟꓽ ꓓꓱꓼ ꓡ꓿
41004008	ꓜ ꓫꓵꓸ ꓝꓮꓲ ꓕꓲ ꓐꓱ ꓠꓬ ꓟꓵꓽ ꓙꓲˍ ꓟ ꓗꓪ ꓞꓰ ꓡꓰ ꓢꓲ꓾ ꓪꓴꓽˍ ꓟꓲ ꓪꓴ ꓡ꓾ ꓟꓬꓽˍ ꓟꓲ ꓟꓬꓽ ꓡ ꓢꓲ ꓬꓲ ꓢꓶꓽ ꓓꓱꓼ ꓡ ꓠꓬ꓾ ꓕꓲ ꓙꓳꓻ ꓫꓵꓸ ꓗꓷ ꓟ ꓗꓪ꓾ ꓢ ꓞꓲ ꓙꓳꓻ꓾ ꓛꓳꓼ ꓞꓲ ꓙꓳ꓾ ꓕꓲ ꓦꓬꓻ ꓙꓳꓻ ꓫ ꓟꓶˍ ꓟ ꓙꓳˍ ꓡꓳ꓿
41004009	ꓠꓸ ꓑꓳ ꓙꓳ ꓢꓴ ꓠ ꓠꓹ꓾ ꓐꓯˍ ꓡꓳ꓿
41004010	ꓬꓲ ꓕꓲ ꓣꓳ ꓔꓵꓸꓼ ꓔꓬ ꓕꓯ꓾ ꓬꓲˍ ꓐꓰ ꓕꓲ ꓪꓺꓼ ꓔꓬ ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓡꓰ ꓔꓯ ꓥꓳꓽ ꓕꓱ ꓟ ꓔꓯꓸ ꓟꓳꓸ ꓬꓲ ꓔꓯ ꓠ ꓠꓬꓲ ꓡ ꓡꓳ꓿
41004011	ꓖꓳ ꓡꓱ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓪꓴ-ꓢ ꓗꓴꓷ ꓗꓪ ꓟ ꓚꓵ ꓘꓶꓽ ꓠꓬ ꓠꓴ ꓪꓽ ꓔꓯ ꓖꓶ ꓔ ꓡꓳ꓿ ꓖꓳ ꓡꓱ ꓥ ꓟꓲ ꓠꓱ ꓫꓱꓸ ꓟS ꓗꓪ ꓔꓬ ꓢꓴ ꓔꓯ ꓠꓽ ꓔꓯ ꓥꓳꓽ ꓗꓪ ꓐꓰˍ ꓡꓰꓽ ꓟꓸ ꓖꓶˍ ꓟ ꓟꓶˍ ꓡꓳ꓿
41004012	ꓕꓱ ꓟ ꓠꓬ꓾ ꓬꓲ ꓪꓽ ꓠꓽ ꓡꓳꓸ ꓔꓬ ꓥ ꓟꓲ ꓟꓽ ꓡꓳꓸ ꓓꓳ ꓡ ꓠꓹ ꓟ꓾ ꓠ ꓠꓹ ꓔꓬˍ ꓟꓲ ꓟꓽ ꓙꓽ ꓜꓲꓼ ꓡꓰ ꓠꓹ ꓟ꓾ ꓔꓯꓺ ꓥꓳꓽ ꓣꓱꓽˍ ꓟ ꓥꓳ꓿ ꓬꓲ ꓪꓽ ꓡꓳꓸ ꓓꓳ ꓡ ꓢꓲ ꓙꓽ ꓜꓲꓼˍ ꓠꓬ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓝꓴꓲ ꓖꓽ ꓖꓶ ꓟꓶˍ ꓡꓳ ꓫꓵꓽ ꓥꓳ꓾ ꓐꓯˍ ꓟ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓾ ꓐꓯˍ ꓡꓳ꓿
41004013	ꓝꓮꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓔꓯ ꓥꓳꓽ ꓕꓱ ꓕꓲ ꓟ ꓠꓴ ꓪꓽ ꓟꓽ ꓙꓽ ꓜꓲꓼ ꓠꓬ꓾ ꓠꓱꓸ ꓐꓯꓼ ꓔꓯ ꓥꓳꓽ ꓠꓴ ꓪꓽ ꓮ ꓡꓲ ꓙꓽ ꓜꓲꓼ ꓐ ꓡ ꓢꓰꓽ꓿
41004014	ꓜꓻ ꓫꓵꓸ ꓫꓵ ꓢꓴ ꓠꓬ ꓪꓴ-ꓢ ꓐꓯ ꓘꓶꓽ ꓫꓵꓸˍ ꓡꓳ꓿
41004015	ꓙ ꓖꓴ ꓘꓶꓽ ꓗꓪ ꓫꓵꓸ ꓔ ꓟ ꓐꓯ ꓘꓶꓽ ꓠꓽ꓾ ꓬꓲ ꓪꓽ ꓑ ꓙꓽ ꓗꓷ ꓗꓸ ꓠꓯꓸ ꓞꓼ ꓐꓰ ꓢ-ꓓꓯ ꓡ ꓢꓲ ꓬꓲ ꓪꓽ ꓠꓲꓹ ꓟ ꓗꓪ ꓫꓵꓸ ꓔ ꓟ ꓐꓯ ꓘꓶꓽ ꓔꓯ ꓣꓴ ꓦ ꓗꓷˍ ꓟ ꓖꓳ ꓕꓲ ꓧꓳꓽ ꓥ ꓡꓳ꓿
41004016	Bꓸ ꓒꓲꓽ ꓓꓰ ꓗꓪ ꓫꓵꓸ ꓔ ꓟ ꓠꓽ꓾ ꓐꓯ ꓘꓶꓽ ꓔꓯ ꓑ ꓙꓽ ꓗꓷ ꓟꓶꓽ ꓕꓯ꓾ ꓠꓲꓹ ꓒꓴ ꓒꓴˍ ꓐꓰ ꓘꓳ ꓣꓴˍ ꓟ ꓕꓲ ꓧꓳꓽ ꓥ ꓡꓳ꓿
41004017	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓯS ꓗꓪ ꓬꓲ ꓚꓰ ꓟꓽ ꓙꓳ ꓠꓬꓲ ꓕꓲ ꓑꓹ ꓤˍ ꓡꓰꓽ ꓜꓲꓽˍ ꓡꓳ꓿ ꓬꓲ ꓪꓽ ꓠꓬ ꓐꓯ ꓘꓶꓽ ꓪꓴꓸ ꓠꓬꓲ ꓫꓸ ꓙꓵˍ ꓟ꓾ ꓥ ꓠꓬ ꓗꓸ ꓧꓪˍ ꓟ ꓓꓳ ꓡ ꓕꓯ꓾ ꓞꓼ ꓐꓰ ꓒꓳꓹ ꓬꓲꓼ ꓙꓰˍ ꓡꓳ꓿
41004018	ꓝꓮꓲ ꓛꓴꓽ ꓠꓯꓸꓼ ꓗꓪ ꓫꓵꓸ ꓔ ꓕꓲ ꓧꓳꓽ ꓟ ꓠꓽ꓾ ꓬꓲ ꓪꓽ ꓠꓬ ꓐꓯ ꓘꓶꓽ ꓑ ꓙꓽ ꓗꓷˍ ꓟꓲ꓾
41004019	ꓟꓲ ꓠꓯ ꓙꓽ ꓫꓸˍ ꓟ ꓐꓰ꓾ ꓒꓴ ꓤ ꓫꓵ ꓤ ꓡꓰ ꓗꓶꓸˍ ꓟ ꓐꓰ꓾ ꓠꓱꓸ ꓐꓯꓼ ꓠꓱꓸ ꓙꓲ ꓔꓯ ꓠꓲꓹ ꓦꓯꓸˍ ꓟ ꓡꓰ ꓐꓯ ꓘꓶꓽ ꓔꓯ ꓩꓵꓹ ꓗꓷ ꓠꓬꓲ꓾ ꓬꓲ ꓢꓶꓽ ꓟꓽ ꓓꓱꓼ ꓡ ꓗꓷ ꓡꓰ ꓕꓲꓽ ꓧꓳꓽ ꓟ ꓥ ꓡꓳ꓿
41004020	ꓟꓵꓽ ꓙꓲꓻ ꓗꓪ ꓫꓵꓸ ꓔ ꓕꓲ ꓧꓳꓽ ꓟ ꓠꓽ꓾ ꓐꓯ ꓘꓶꓽ ꓔꓯ ꓑ ꓙꓽ ꓢꓲ ꓘꓳ ꓣꓴ ꓢꓴ ꓥꓳ꓿ ꓕꓱ ꓕꓲ ꓧꓳꓽ ꓟ ꓬꓲ ꓢꓶꓽ ꓓꓱꓼ ꓡ ꓠꓬ꓾ ꓕꓲꓽ ꓙꓳꓻ ꓫꓵꓸ ꓗꓷ ꓟ ꓗꓪ꓾ ꓢ ꓞꓲ ꓙꓳ꓾ ꓛꓳꓼ ꓞꓲ ꓙꓳ꓾ ꓕꓲ ꓦꓬꓻ ꓙꓳꓻ꓾ ꓓꓱꓼˍ ꓟ ꓙꓳˍ ꓡꓳ꓾ ꓐꓯˍ ꓡꓳ꓿
41004021	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓕꓱ ꓡꓱ ꓐꓯ ꓖꓶˍ ꓢꓰꓽ ꓡꓳ꓾ ꓟꓬ ꓡꓴꓻ ꓔꓯꓹ ꓡ ꓠꓬ꓾ ꓡꓳꓻ ꓠꓯꓸ ꓘꓪ꓾ ꓥ ꓠꓬ ꓘꓹ ꓛꓽ ꓠꓯꓸ ꓘꓪ ꓗꓶ ꓔꓸ ꓓꓴ ꓥ ꓡ? ꓟꓬ ꓡꓴ ꓕꓲꓺ ꓗꓪ ꓗꓶ ꓔꓸ ꓓꓴ ꓟꓽ ꓥ ꓡ?
41004022	ꓮ ꓡꓲꓳ ꓐꓯ ꓠꓬ ꓚꓵ ꓔ ꓟ ꓠꓽ ꓟꓽ ꓟꓳꓸ ꓖꓶ ꓡ ꓡꓳ ꓫꓵꓽ ꓟꓽ ꓙꓳ꓿ ꓘꓶꓽ ꓞꓲꓽ ꓔ ꓟˍ ꓟꓲ ꓟꓽ ꓐꓯ ꓓꓳ ꓡ ꓟ ꓟꓽ ꓙꓳ꓿
41004023	ꓠꓸ ꓑꓳ ꓙꓳ ꓢꓴ ꓠ ꓠꓹ꓾ ꓐꓯˍ ꓡꓳ꓿
41004024	ꓝꓮꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓑ ꓙꓽˍ ꓟ ꓔꓯ ꓬꓲ ꓜꓶ ꓓꓵꓽ ꓙ ꓠꓬꓲ꓿ ꓠꓴ ꓪꓽ ꓙꓳ ꓓꓴ ꓮ ꓡꓲ ꓫꓵꓽ ꓡꓰ ꓢꓴ ꓔꓯ ꓙꓳꓻ ꓖꓶˍ ꓠꓬ꓾ ꓢꓴˍ ꓟꓲ ꓙꓳ ꓓꓴ ꓖꓳ ꓟ ꓡꓰ ꓠꓴ ꓪꓽ ꓔꓯ ꓙꓳꓻ ꓡꓲꓸ ꓖꓶ ꓡ ꓥꓳ꓿ ꓟꓬꓽ ꓠꓬꓲˍ ꓟꓲ ꓠꓴ ꓪꓽ ꓔꓯ ꓖꓶ ꓡ ꓢꓰꓽ ꓥꓳ꓿
41004025	ꓮ ꓡꓲꓳ ꓐꓯ ꓠꓬ ꓙꓳ ꓢꓴ ꓔꓯ ꓠꓽ ꓟꓬꓽ ꓠꓬꓲ ꓖꓶ ꓡ ꓢꓰꓽ ꓥꓳ꓿ ꓟꓽ ꓙꓳ ꓢꓴ ꓔꓯ ꓠꓽ ꓬꓲ ꓮ ꓔꓲꓸ ꓤ ꓙꓳˍ ꓟ ꓟꓲ ꓣꓴ ꓔꓯꓹ ꓙꓰˍ ꓥꓳ꓾ ꓐꓯˍ ꓡꓳ꓿
41004026	ꓝꓮꓲ ꓬꓰ-ꓢꓴ ꓡꓰ꓾ ꓪꓴ-ꓢ ꓗꓴꓷ ꓠꓬ ꓡꓽ ꓞꓳ ꓕꓲ ꓣꓳ ꓡꓰ ꓟꓲ ꓛꓬ ꓗꓪ ꓜ ꓫꓵꓸ ꓫꓵ ꓔ ꓟ ꓡꓰ ꓐꓰ ꓗꓹ ꓡꓳ꓿
41004027	ꓫꓵꓸ ꓢꓴ ꓠꓬ ꓢ ꓘꓪ ꓬꓲꓼ ꓟꓶ ꓢꓲ꓾ ꓟꓳꓼ ꓡꓳ ꓔꓴ ꓡ꓾ ꓐꓰ ꓔꓬ ꓕꓯ꓾ ꓜ ꓫꓵꓸ ꓖꓳ ꓟˍ ꓟꓲ ꓣꓱꓻ ꓡ ꓢꓲ ꓪꓴꓽ ꓡ ꓔꓬ ꓟ꓾ ꓮ ꓡꓲ ꓐꓰ ꓖꓳ ꓡꓱ ꓒꓬꓱꓼ ꓡ ꓟ ꓬꓲ ꓟꓽ ꓢꓷ꓿
41004028	ꓜꓽ ꓪꓳꓽ ꓡꓳ ꓪꓳ ꓠꓬ ꓫꓵꓸ ꓗꓷ ꓗꓸ ꓠꓯꓸ꓾ ꓟꓲ ꓠꓯ ꓗꓪ ꓐꓰ ꓬꓲ ꓚꓲꓸ ꓛꓬ ꓣꓱꓻ ꓡ ꓢꓲ꓾ ꓬꓲ ꓪꓴꓸ ꓠꓬ ꓬꓲ ꓡꓯꓸ ꓒꓬꓽ꓾ ꓗꓸ ꓠꓯ ꓠꓬ ꓬꓲ ꓠꓱꓺ꓾ ꓖꓳ ꓗꓸ ꓠꓯꓸ ꓬꓲ ꓠꓱ ꓗꓪ ꓟꓻ ꓔꓰꓹ ꓡꓰ ꓟ ꓬꓲꓸ ꓟ ꓢꓶꓽ ꓙꓳ ꓡ ꓡꓳ꓿
41004029	ꓜ ꓪꓳ ꓡꓳ ꓪꓳ ꓟꓲꓺ ꓡ ꓠꓬ ꓜ ꓫ ꓝꓲꓸ ꓛꓲ ꓡ ꓠꓬꓲ꓾ ꓬꓲ ꓠꓬ ꓟꓳꓸ ꓞꓳꓹ ꓣꓱꓽ ꓢꓲ ꓶꓼˍ ꓡꓳ꓾ ꓐꓯˍ ꓡꓳ꓿
41004030	ꓝꓮꓲ ꓬꓰ-ꓢꓴ ꓡꓰ꓾ ꓪꓴ-ꓢ ꓗꓴꓷ ꓠꓬ ꓣꓳ ꓮꓸ ꓫꓵ ꓔꓯ ꓔꓯꓺ ꓠꓯꓹ ꓡ? ꓮꓸ ꓫꓵ ꓔꓯꓺ ꓥꓳꓽ ꓡꓰ ꓔꓯꓺ ꓟꓳꓸ ꓖꓶ ꓠꓯꓹ ꓡ?
41004031	ꓪꓴ-ꓢ ꓗꓴꓷ ꓠꓬ ꓪꓳꓽ ꓒꓲ ꓫꓵꓸ ꓕꓲ ꓢꓶꓽˍ ꓡꓰ ꓐꓰ ꓗꓹ ꓡꓳ꓿ ꓪꓳꓽ ꓒꓲ ꓫꓵꓸ ꓠꓬ ꓟꓲ ꓠꓯ ꓗꓪ ꓟ ꓜ ꓫꓵꓸ ꓡꓳ ꓫꓵꓸ ꓥ ꓕ ꓑꓳꓸ ꓠꓯꓸ ꓘꓪ ꓣꓳꓺˍ ꓟ ꓥꓻ ꓥ ꓟꓲ꓾
41004032	ꓫꓵꓸ ꓗꓷ ꓢꓲ ꓣꓱꓻ ꓡ ꓠꓬ ꓪꓳꓽ ꓫꓵꓽ ꓪꓳꓽ ꓙꓰꓽ ꓥ ꓕ ꓑꓳꓸ ꓕꓯꓽ ꓢꓲ ꓪꓴꓽ ꓡ ꓢꓲ꓾ ꓠꓬꓹ ꓤꓽˍ ꓟꓲ ꓬꓲ ꓛꓺ ꓗꓴꓸ ꓗꓪ ꓬꓲ ꓘꓶꓻ ꓘꓶ ꓐ ꓡ ꓠ ꓛꓲ꓾ ꓡꓯꓼ ꓗꓸ ꓓꓽ ꓟ ꓒꓬꓱꓼ ꓡ ꓡꓳ꓾ ꓐꓯˍ ꓡꓳ꓿
41004033	ꓬꓲ ꓪꓽ ꓠ ꓠꓹ ꓗꓴ ꓠꓹ ꓟ꓾ ꓬꓲ ꓠꓬ ꓕꓱ ꓡꓱꓳ ꓫꓵꓽ ꓔꓯ ꓥꓳꓽ ꓮꓽ ꓟꓬꓹ ꓡꓰ ꓪꓴ-ꓢꓴ ꓐꓯ ꓘꓶꓽ ꓚ ꓟꓸ ꓖꓶˍ ꓡꓳ꓿
41004034	ꓔꓯ ꓥꓳꓽ ꓗꓪ ꓐꓰ ꓟꓽ ꓥ ꓠꓬ ꓬꓲ ꓡꓰ ꓬꓲ ꓪꓽ ꓔꓯ ꓟꓽ ꓚ ꓖꓶ꓿ ꓖꓳ ꓡꓱ ꓥ ꓟꓲ ꓬꓲˍ ꓐꓰ ꓬꓲ ꓛꓳꓽ ꓒꓯꓹ ꓐꓴˍ ꓡꓰꓽ ꓔꓬ ꓕꓯ ꓠꓬ꓾ ꓟꓸ ꓟꓲꓽ ꓮꓽ ꓙꓵ ꓒꓶꓻ ꓟꓸ ꓖꓶˍ ꓡꓳ꓿
41004035	ꓖꓳ ꓕꓲ ꓠꓬꓲ ꓟꓰꓻ ꓬꓰ ꓠꓬ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓣꓳ ꓖꓳ ꓐꓽ ꓢꓲ ꓗꓪ ꓙꓰ ꓡꓯ꓾ ꓐꓯˍ ꓡꓳ꓿
41004036	ꓖꓳ ꓡꓱ ꓠꓬ ꓬꓲ ꓪꓽ ꓠꓽ ꓞꓳ ꓜꓴ ꓔꓯ ꓧꓹ ꓔ ꓬꓰ ꓢꓲ꓾ ꓬꓰ-ꓢꓴ ꓠꓬꓲꓸ ꓠꓸ ꓔꓬ ꓟ ꓡꓲ ꓖꓳ ꓕꓲ ꓟ ꓗꓪ ꓬꓲ ꓔꓯ ꓬꓲ ꓖꓳ ꓡꓱ ꓧꓳꓽ ꓗꓳꓸ ꓙꓰˍ ꓡꓳ꓿ ꓠꓱꓸ ꓐꓯꓼ ꓡꓲˍ ꓟꓲ ꓛꓳ ꓙꓰˍ ꓡꓳ꓿
41004037	ꓖꓳ ꓕꓯ ꓕꓳꓽ ꓥꓳꓽ ꓓꓽ ꓟ ꓙꓱꓼ ꓡ ꓢꓲ ꓬꓲ ꓡꓯꓼ ꓟꓰꓼ ꓓꓶꓽ ꓡ ꓠꓬꓲ꓾ ꓡꓲ ꓗꓪ ꓬꓲꓻ ꓙꓬ ꓓꓵꓽ ꓐꓲꓺ ꓡ ꓔꓬ ꓡꓳ꓿
41004038	ꓬꓰ-ꓢꓴ ꓠꓽ ꓡꓲ ꓟꓶꓸ ꓗꓪ ꓪꓴꓸ ꓖꓳꓼ ꓡꓳ ꓖꓳꓼ ꓢꓲ ꓬꓲꓼ ꓟꓶ ꓔꓬ ꓡꓳ꓿ ꓬꓲ ꓪꓽ ꓡꓰ ꓬꓲ ꓔꓯ ꓡꓵꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓥꓪ ꓠꓴꓽ ꓫꓵˍ ꓟ ꓔꓯ ꓠꓴ ꓟꓽ ꓗꓳ ꓚꓱ ꓡ?꓾ ꓐꓯ ꓖꓶˍ ꓡꓳ꓿
41004039	ꓖꓳ ꓡꓱ ꓠꓬ ꓬꓲ ꓔꓴ ꓡ ꓢꓲ꓾ ꓟꓲꓽ ꓦꓲ ꓔꓯ ꓕꓼ ꓢꓲ ꓠꓬꓲ꓾ ꓬꓲꓻ ꓡꓴ ꓐꓱ ꓔꓯ꓾ ꓢꓲ ꓡꓲ ꓐꓰ ꓠꓽ ꓡꓰ Gꓽ꓾ ꓐꓯ ꓗꓷ ꓠꓬ꓾ ꓢꓲ ꓡꓲ ꓐꓰ ꓗꓷ ꓡꓰꓳ꓿
41004040	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓙꓳꓺˍ ꓡ? ꓠꓴ ꓪꓽ ꓙꓵꓻ ꓠꓲꓹ ꓟꓽ ꓙꓳ ꓢꓰꓽ ꓡ?꓾ ꓐꓯˍ ꓡꓳ꓿
41004041	ꓬꓲ ꓪꓽ ꓠꓽ ꓮꓽ ꓘꓶꓸ ꓙꓳꓺ ꓡꓰ ꓢꓲ꓾ ꓟꓲꓽ ꓦꓲˍ ꓐꓰ ꓬꓲꓻ ꓡꓴꓽ ꓐꓱˍ ꓟꓲ ꓬꓲ ꓔꓯ ꓠ ꓡꓳꓹˍ ꓟ ꓕꓱ ꓕꓲ ꓣꓳ ꓠꓬ ꓮꓽ ꓟ ꓥ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
41005001	ꓗꓸ ꓠꓯꓸ ꓬꓲ ꓪꓽ ꓠꓬ ꓬꓲꓻ ꓡꓴꓽ ꓐꓱ ꓖꓳ ꓐꓽ ꓢꓲ꓾ ꓖꓶ-ꓡ-ꓢꓲ-ꓠꓲ ꓢꓴ ꓟꓵꓽ ꓗꓪ ꓛꓲ ꓬꓰˍ ꓡꓳ꓿
41005002	ꓡꓲ ꓗꓪ ꓐꓰ ꓬꓰ-ꓢꓴ ꓓꓳ ꓡ ꓟꓶꓽ ꓕꓯ꓾ ꓟꓽ ꓫꓬ ꓠꓲꓽ ꓜꓶꓽ ꓞꓹ ꓟ ꓡ ꓞꓳ ꓕꓲ ꓣꓳ ꓠꓬ ꓡꓱꓼ ꓜꓴ ꓐꓬꓼ ꓗꓪ ꓐꓰ ꓡꓻ ꓢꓲ ꓬꓰ-ꓢꓴ ꓔꓯ ꓜꓲꓻ ꓡ ꓡꓳ꓿
41005003	ꓬꓲ ꓔꓬ ꓖꓴ ꓠꓬ ꓡꓱꓼ ꓜꓴ ꓐꓬꓼ ꓗꓪ ꓥ ꓢꓲ꓾ ꓧꓳꓺ ꓫꓱ ꓚ ꓡꓰ ꓞꓳꓹˍ ꓟꓲ ꓬꓲ ꓔꓯ ꓞꓳꓹ ꓧꓪꓸ ꓡꓰ ꓘꓴ ꓢꓴ ꓟꓽ ꓙꓳ꓿
41005004	ꓬꓲ ꓔꓯ ꓡꓸ ꓕꓸ ꓕꓯꓼ ꓠꓬꓲ꓾ ꓧꓳꓺ ꓫꓱ ꓚ ꓡꓰ ꓞꓳꓹ ꓠꓬꓲ ꓐꓰ ꓮꓽ ꓟꓬꓹ ꓧꓪꓹ ꓬꓰˍ ꓟꓲ꓾ ꓬꓲ ꓡꓰ ꓡꓸ ꓕꓸ ꓔꓯ ꓘꓳꓹ ꓩꓴ ꓗꓷ ꓢꓲ꓾ ꓧꓳꓺ ꓫꓱ ꓚ ꓔꓯˍ ꓟꓲ ꓚꓵꓹ ꓞꓷꓹ ꓗꓷ ꓝꓲ ꓠꓬꓲ꓾ ꓬꓲ ꓔꓯ ꓞꓳꓹ ꓧꓪꓹ ꓡꓰ ꓘꓴ ꓢꓴ ꓟꓽ ꓙꓳ꓿
41005005	ꓬꓲ ꓠꓬ ꓟꓳꓼ ꓡꓳ ꓢ ꓘꓪ ꓮ ꓕꓯꓽˍ ꓟꓲ꓾ ꓡꓱꓼ ꓜꓴ ꓐꓬꓼˍ ꓐꓰ ꓪꓽ ꓚꓲ ꓗꓪ ꓘꓴꓻ ꓔꓬ ꓢꓲ꓾ Bꓸ ꓛꓲ ꓡꓰ ꓚꓲꓸ ꓛꓬ ꓔꓯ ꓶꓺˍ ꓡꓳ꓿
41005006	ꓶꓽ ꓤ ꓗꓪ ꓬꓰ-ꓢꓴ ꓔꓯ ꓟꓳꓻ ꓗꓷ ꓠꓬ ꓔꓷꓹ ꓡ ꓢꓲ꓾ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓢꓲ ꓠꓬꓲ꓾
41005007	ꓢꓯꓼ ꓓꓽ ꓟ ꓡꓰ꓾ ꓟꓴꓺ ꓡꓳꓹ ꓬꓰ ꓢꓴ ꓪꓴ-ꓢ ꓮ ꓐꓲ ꓬꓰ-ꓢꓴꓳ꓾ ꓠꓴ ꓠꓬ ꓥꓪ ꓔꓯ ꓮꓸ ꓫꓵ ꓪꓴꓸ ꓠꓬꓲ ꓘꓶꓻ ꓡꓶꓽ ꓡ ꓡ? ꓪꓴ-ꓢ ꓔꓯ ꓖꓴꓺ ꓢꓲ ꓠꓴ ꓔꓯ ꓓꓰꓽˍ ꓠꓬꓲ꓾ ꓥꓪ ꓔꓯ ꓕꓽ ꓫꓸ ꓙꓵ ꓝꓲ ꓡꓯ꓾ ꓐꓯˍ ꓡꓳ꓿
41005008	ꓬꓲ ꓕꓱ ꓡꓱ ꓓꓰꓽˍ ꓟ ꓠꓬ ꓬꓰ-ꓢꓴ ꓡꓰ꓾ ꓟꓽ ꓫꓬ ꓠꓲꓽ ꓠꓴ꓾ ꓡꓽ ꓞꓳ ꓕꓱ ꓕꓲ ꓣꓳ ꓗꓪ ꓐꓰ ꓓꓳ ꓡꓯ꓾ ꓐꓰ ꓐꓯ ꓗꓷ ꓠꓬꓲ ꓥꓳ꓿
41005009	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓟꓬꓱꓺ ꓮ ꓡꓲ ꓟꓬꓱ ꓔ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓥꓪ ꓠꓴꓽ ꓠꓬ ꓮꓽ ꓟꓬꓹ ꓥ ꓠꓬꓲ ꓥꓪ ꓟꓬꓱ ꓠꓬ꓾ ꓬꓲ-ꓜꓴꓻ꓾ ꓟꓬꓱ ꓔ ꓡꓳ꓾ ꓐꓯˍ ꓡꓳ꓿
41005010	ꓖꓳ ꓕꓯ ꓬꓲ ꓪꓽ ꓔꓯ ꓖꓳ ꓕꓲ ꓟꓵ ꓗꓪ ꓐꓰ ꓟꓽ ꓖꓼ ꓓꓳ ꓗꓷ ꓠꓹ ꓟ꓾ ꓬꓲ ꓡꓰ ꓬꓰ-ꓢꓴ ꓔꓯ ꓮꓽ ꓘꓶꓸ ꓓꓰꓽˍ ꓡꓳ꓿
41005011	ꓖꓳ ꓕꓯ ꓪꓽ ꓚꓲ ꓗꓪ ꓖ ꓜꓽ ꓔꓬ ꓟ ꓮꓸ ꓪꓯꓼ ꓕꓲ ꓜꓴ ꓓꓽ ꓟ ꓙꓳˍ ꓡꓳ꓿
41005012	ꓠꓲꓽ ꓜꓴ ꓡꓰ ꓬꓰ-ꓢꓴ ꓔꓯ꓾ ꓥꓪ ꓠꓴꓽ ꓔꓯ ꓮꓸ ꓪꓯꓼ ꓠꓯꓸꓼ ꓗꓪ ꓓꓵꓽ ꓙꓰ ꓝꓲ ꓡꓯ꓾ ꓐꓰ ꓓꓰꓽˍ ꓡꓳ꓿
41005013	ꓬꓰ-ꓢꓴ ꓬꓲ ꓪꓽ ꓔꓯ ꓓꓽ ꓔꓳꓹ ꓗꓷ ꓠꓬ꓾ ꓟꓽ ꓫꓬ ꓠꓲꓽ ꓠꓽ ꓓꓳ ꓡ ꓢꓲ ꓮꓸ ꓪꓯꓼ ꓠꓯꓸꓼ ꓗꓪ ꓓꓵꓽ ꓡꓰꓳ꓿ ꓖꓳ ꓡꓱ ꓢꓲ ꓮꓸ ꓪꓯꓼ ꓠꓬꓲꓽ ꓔꓴ ꓛꓲ ꓟ ꓠꓬ ꓐꓶꓽ ꓘꓶꓽ ꓗꓪ ꓐꓰ ꓔꓷꓹ ꓬꓯꓼ ꓙꓰ ꓢꓲ ꓬꓲꓻ ꓡꓴꓽ ꓐꓱ ꓗꓪ ꓔꓲꓹ ꓫꓵꓳ꓿
41005014	ꓖꓳ ꓕꓯ ꓮꓸ ꓪꓯꓼ ꓡꓳꓸ ꓢꓴ ꓠꓬ ꓛꓰꓹ ꓙꓰ ꓢꓲ꓾ ꓡꓳ ꓒꓱˍ ꓐꓰ ꓖꓳ ꓕꓲ ꓟꓵꓽ ꓕꓲ ꓚꓳ ꓡꓳ ꓗꓪ ꓐꓯ ꓖꓶꓽ ꓙꓰ ꓠꓬ꓾ ꓮ ꓡꓲ ꓗꓷ ꓡꓰ ꓟ ꓔꓯ ꓡꓳꓸ ꓠꓬꓲ ꓠꓹ ꓟ ꓡꓽ ꓞꓳ ꓮꓽ ꓟꓬꓹ ꓡ ꓡꓳ꓿
41005015	ꓬꓲ ꓪꓽ ꓬꓰ-ꓢꓴ ꓔꓯ ꓛꓲ ꓡ ꓕꓯ꓾ ꓧꓶꓸ ꓕꓯ ꓠꓲꓽ ꓜꓶꓽ ꓞ ꓢꓴ ꓖꓳ ꓕꓲ ꓣꓳ ꓠꓬ ꓐꓵ ꓞꓶ ꓖꓪꓽ ꓔ ꓠꓬꓲ ꓐꓰ ꓠꓲꓹ ꓟ ꓧꓪꓸ ꓛꓲꓽ ꓛꓲ ꓠꓬꓲꓸ ꓠꓸ ꓔꓬ ꓟ ꓔꓯ ꓟꓳꓻ ꓗꓷ ꓠꓬ ꓬꓲ ꓪꓽ ꓙꓳꓺ ꓡꓰˍ ꓡꓳ꓿
41005016	ꓧꓶꓸ ꓕꓯ ꓠꓲꓽ ꓜꓶꓽ ꓞ ꓢꓴˍ ꓐꓰ ꓮꓸ ꓪꓯꓼ ꓜꓴ ꓔꓯ ꓮ ꓡꓲ ꓗꓷ ꓡꓰ ꓟ ꓡꓳꓸ ꓟꓳꓻ ꓢꓴ ꓐꓴ ꓡꓰ꓾ ꓔꓱꓹ ꓠꓬꓲ ꓡ ꓢꓴ ꓐꓴ ꓔꓯ ꓫꓵꓽ ꓪꓴꓻ ꓕꓱ ꓟ ꓮꓽ ꓙꓵ ꓐꓯ ꓟꓸ ꓖꓶˍ ꓡꓳ꓿
41005017	ꓖꓳ ꓡꓱ ꓠꓬ ꓖꓳ ꓗꓪ ꓔꓬ ꓢꓴ ꓐꓴ ꓡꓰ ꓬꓰ-ꓢꓴ ꓔꓯ ꓬꓲ ꓪꓽ ꓟꓵꓽ ꓗꓪ ꓐꓰ ꓓꓳ ꓙꓰ ꓠꓹ ꓟ ꓓꓰꓽˍ ꓡꓳ꓿
41005018	ꓡꓲ ꓗꓪ ꓬꓰ-ꓢꓴ ꓓꓵꓽ ꓡꓰ ꓠꓬ꓾ ꓧꓶꓸ ꓕꓯ ꓠꓲꓽ ꓜꓶꓽ ꓞ ꓢꓴ ꓖꓳ ꓕꓲ ꓣꓳ ꓡꓰ꓾ ꓬꓲ ꓔꓯˍ ꓟꓲ ꓛꓳ ꓙꓰ ꓝꓲ ꓡꓯ꓾ ꓐꓰ ꓓꓰꓽˍ ꓡꓳ꓿
41005019	ꓬꓰ-ꓢꓴ ꓠꓬ ꓬꓲ ꓔꓯ ꓟꓽ ꓓꓽ ꓔꓳꓹ ꓔꓳꓹ꓾ ꓠꓴ ꓦꓲ ꓗꓪ ꓠꓴ ꓫꓵꓽ ꓠꓴ ꓧꓪ ꓐꓴ ꓔꓯ ꓙꓰ ꓢꓲ꓾ ꓢꓲ ꓒꓽ ꓡꓰ ꓠꓴ ꓐꓱ ꓶ ꓬꓰ ꓖꓶ ꓗꓷ ꓟ ꓟꓬꓱꓽ ꓮꓺ ꓪꓴꓻ ꓛꓲ ꓥ ꓟ ꓐꓰ꓾ ꓠꓴ ꓔꓯ ꓬꓲ ꓮ ꓡꓲ ꓫꓱꓸ ꓤ ꓡ ꓟ꓾ ꓬꓲ ꓪꓽ ꓔꓯ ꓐꓯ ꓖꓶ ꓬꓰ꓾ ꓐꓯ ꓖꓶˍ ꓡꓳ꓿
41005020	ꓖꓳ ꓡꓱ ꓠꓬ ꓬꓲ ꓙꓰ ꓢꓲ꓾ ꓬꓰ-ꓢꓴ ꓡꓰ ꓬꓲ ꓐꓱ ꓶ ꓬꓰ ꓖꓶ ꓗꓷ ꓟ ꓟꓬꓱꓽ ꓮ ꓪꓴꓻ ꓛꓲ ꓥ ꓟ꓾ ꓓꓱ-ꓘꓹ-ꓒꓳ-ꓡꓲ ꓟꓵ ꓗꓪ ꓐꓯ ꓒꓬꓱꓺ ꓙꓰ ꓠꓬ ꓮꓽ ꓙꓵ ꓢꓴ ꓓꓵꓽ ꓙ ꓟꓶ ꓡꓰꓳ꓿
41005021	ꓬꓰ-ꓢꓴ ꓠꓬ ꓝꓮꓲ ꓕꓲ ꓧꓪꓹ ꓡꓲ ꓗꓪ ꓐꓰ ꓖꓳ ꓐꓽ ꓢꓲ ꓗꓳꓸ ꓙꓰ ꓢꓲ꓾ ꓬꓲꓻ ꓡꓴ ꓐꓱ ꓘꓶꓽ ꓗꓪ ꓔꓬ ꓕꓯ꓾ ꓞꓳ ꓜꓴ ꓞꓳ ꓟꓯꓼ ꓬꓲ ꓔꓬ ꓗꓪ ꓜꓲꓼ ꓡ ꓡꓳ꓿
41005022	ꓙꓰ-ꓣꓴ ꓟꓬꓱ ꓔ ꓟ ꓜꓲꓼ ꓦꓲ ꓙꓵꓽ ꓢꓴ ꓗꓪ ꓟ ꓕꓲ ꓣꓳˍ ꓟꓲ ꓬꓲ ꓔꓯ ꓡ ꓢꓲ꓾ ꓬꓲ ꓟꓲꓽ ꓕꓯꓽ ꓢꓲ ꓗꓪ ꓟꓳꓼ ꓔ ꓢꓲ ꓠꓬꓲ꓾
41005023	ꓥꓪ ꓮꓸ ꓟꓲꓽ ꓤ ꓠꓬ ꓫꓵꓻˍ ꓐꓰ ꓗꓹ ꓡꓳ꓿ ꓬꓲ ꓓꓻ ꓡꓰ ꓢꓲ ꓢꓯꓸ ꓔꓬ ꓟꓶ ꓠꓹ ꓟ꓾ ꓠꓴ ꓬꓲ ꓔꓯ ꓡꓯꓼ ꓒꓯꓹ ꓚꓰꓹ ꓖꓶ ꓡꓯ꓾ ꓐꓰ ꓮꓽ ꓘꓶꓸ ꓓꓰꓽˍ ꓡꓳ꓿
41005024	ꓖꓳ ꓕꓯ ꓬꓰ-ꓢꓴ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓞꓳ ꓜꓴ ꓞꓳ ꓟꓯꓼˍ ꓟꓲ ꓬꓰ-ꓢꓴ ꓔꓯ ꓛꓳ ꓙꓰ ꓢꓲ ꓬꓲ ꓔꓯ ꓕꓳꓽ ꓡ ꓡꓳ꓿
41005025	ꓫꓵꓽ ꓜꓲꓺ ꓓꓳ ꓠꓬꓲ ꓞꓲ ꓠꓬꓲꓽ ꓘꓳꓼ ꓠꓻ ꓔꓬ ꓢꓴ ꓤ ꓟꓶ ꓤ ꓕꓲ ꓣꓳ ꓙꓳˍ ꓡꓳ꓿
41005026	ꓠꓻ ꓫꓬꓹ ꓢꓴ ꓮꓽ ꓟꓬꓹ ꓣꓳ ꓡꓯꓼ ꓒꓯꓹ ꓗꓪ ꓫꓸ ꓙꓵˍ ꓟ ꓮꓽ ꓟꓬꓹ ꓜꓲꓽ ꓢꓲ꓾ ꓬꓲ ꓙꓳˍ ꓟ ꓮꓽ ꓙꓵ ꓣꓱꓽ ꓖꓴ ꓡꓰ ꓗꓪ ꓛꓲ ꓠꓻ ꓫꓬꓹ ꓗꓷˍ ꓟꓲ꓾ ꓮꓸ ꓔꓲˍ ꓟꓲ ꓟꓽ ꓓ ꓡꓰ꓾ ꓟꓬꓽ ꓠꓬꓲ ꓠꓻ ꓡ ꓡꓳ꓿
41005027	ꓬꓰ-ꓢꓴ ꓓꓳꓽ ꓬꓲ ꓑ ꓙꓽ ꓗꓷ ꓠꓬ꓾ ꓡꓽ ꓞꓳ ꓬꓲ ꓜꓴꓻ ꓗꓳ ꓡꓳ ꓗꓪ ꓬꓰ-ꓢꓴ ꓗꓸ ꓠꓯꓸ ꓢꓲ ꓡ ꓢꓲ ꓬꓲ ꓐꓵ ꓞꓶꓽ ꓔꓯ ꓫꓱꓹ ꓡ ꓡꓳ꓿
41005028	ꓮ ꓡꓲꓳ ꓐꓯ ꓠꓬ ꓬꓲ ꓠꓽ꓾ ꓬꓰ-ꓢꓴ ꓬꓲ ꓐꓵ ꓞꓶꓽ ꓟꓶꓽ ꓗꓪˍ ꓡꓰ ꓫꓱꓹ ꓟꓶˍ ꓟꓲ ꓥꓪ ꓠꓽ ꓓꓻ ꓡꓰˍ ꓥꓳ꓾ ꓐꓰ ꓓꓵꓽ ꓙˍ ꓡꓳ꓿
41005029	ꓖꓳ ꓕꓯ ꓬꓲ ꓫꓵꓽ ꓓꓳˍ ꓟ ꓞꓼ ꓐꓰ ꓠꓽ ꓡꓰ ꓢꓲ꓾ ꓬꓲ ꓖꓳ ꓓꓱ ꓗꓪ ꓬꓲ ꓠꓻ ꓓꓻ ꓡꓰˍ ꓟ ꓔꓯ ꓬꓲ ꓚꓲꓸ ꓛꓬ ꓚꓬꓹ ꓪ ꓡꓰꓳ꓿
41005030	ꓬꓰ-ꓢꓴ ꓠꓬ ꓬꓲ ꓖꓳ ꓓꓱꓽ ꓗꓪ ꓐꓰ ꓪꓽ ꓠꓬꓲˍ ꓟ ꓢꓯꓼ ꓓꓳ ꓙꓰ ꓟ ꓔꓯ ꓞꓼ ꓐꓰ ꓚꓬꓹ ꓪ ꓡꓰ ꓠꓬꓲ꓾ ꓞꓳ ꓜꓴ ꓗꓳ ꓡꓳ ꓗꓪ ꓔꓲꓸ ꓒꓳꓹ ꓢꓲ꓾ ꓮꓽ ꓟ ꓡꓰ ꓥꓪ ꓐꓵ ꓞꓶꓽ ꓗꓪ ꓫꓱꓹ ꓗꓷ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41005031	ꓖꓳ ꓕꓯ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓞꓳ ꓜꓴꓻ ꓞꓳ ꓟꓯꓼ ꓠꓴ ꓔꓯ ꓕꓳꓽ ꓞꓹ ꓟ ꓠꓴ ꓢꓷꓸˍ ꓡꓳ꓿ ꓕꓱ ꓘꓶ ꓟꓬꓽˍ ꓟ ꓞꓳ ꓜꓴꓻ ꓗꓳ ꓡꓳ ꓗꓪ ꓠꓴ ꓔꓯ ꓫꓱꓹ ꓗꓷ ꓢꓴ ꓮꓽ ꓟ ꓥ ꓟ ꓮ ꓡꓲ ꓢꓷꓸ ꓓ ꓢꓰꓽ꓾ ꓐꓯˍ ꓡꓳ꓿
41005032	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓬꓲ ꓔꓯ ꓫꓱꓹ ꓢꓴ ꓔꓯ ꓢꓷꓸ ꓡꓰ ꓠꓹ ꓟ ꓚꓳ ꓡꓳ ꓡꓳ ꓡꓳꓸ ꓠꓬꓲˍ ꓡꓳ꓿
41005033	ꓤ ꓟꓶ ꓤ ꓖꓳ ꓕꓲ ꓣꓳ ꓠꓬ ꓬꓲ ꓓ ꓡꓰ ꓟ ꓢꓷꓸˍ ꓠꓬꓲ꓾ ꓙꓳꓺ ꓠꓬꓲ ꓛꓱꓽ ꓠꓬꓲ ꓐꓰ ꓬꓲ ꓟꓲꓽ ꓙꓬꓽ ꓗꓪ ꓟꓳꓼ ꓡ ꓢꓲ꓾ ꓮꓽ ꓙꓵ ꓡꓱꓸꓼ ꓔꓱꓹ ꓔꓱꓹꓼ ꓐꓯ ꓖꓶˍ ꓡꓳ꓿
41005034	ꓬꓰ-ꓢꓴ ꓡꓰ ꓬꓲ ꓔꓯ꓾ ꓮꓸ ꓟꓲꓽꓳ꓾ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓓꓻ ꓡꓰ ꓝꓲꓳ꓿ ꓧꓪꓸ ꓧꓪS ꓙꓰ꓿ ꓠꓴ ꓠꓻˍ ꓟ ꓓꓻ ꓡꓰ ꓟꓶ ꓝꓲ꓾ ꓐꓯ ꓖꓶˍ ꓡꓳ꓿
41005035	ꓬꓲ ꓖꓳ ꓡꓱ ꓫꓸ ꓕꓱ ꓔꓬ ꓕꓯ꓾ ꓜꓲꓼ ꓦꓲ ꓙꓵꓽ ꓢꓴ ꓙꓰ-ꓣꓴ ꓦꓲ ꓗꓪ ꓐꓰ ꓡꓽ ꓞꓳ ꓕꓲ ꓧꓳꓽ ꓛꓲ ꓡ ꓢꓲ꓾ ꓠꓴ ꓮꓸ ꓟꓲꓽ ꓠꓽ ꓫꓵꓳ꓾ ꓟꓸ ꓒ ꓔꓯ ꓝꓮꓲ ꓕꓽ ꓘꓶꓻ ꓡꓶꓽ꓾ ꓐꓯˍ ꓡꓳ꓿
41005036	ꓬꓲ ꓪꓽ ꓐꓯ ꓘꓶꓽ ꓔꓯ ꓬꓰ-ꓢꓴ ꓑ ꓙꓽ ꓗꓷ ꓠꓬ꓾ ꓜꓲꓼ ꓦꓲ ꓙꓵꓽ ꓢꓴ ꓖꓳ ꓕꓲ ꓣꓳ ꓔꓯ꓾ ꓕꓽ ꓙꓳꓺ꓾ ꓙꓵꓻˍ ꓡꓰꓽ ꓙꓵꓻ꓾ ꓐꓯ ꓖꓶˍ ꓡꓳ꓿
41005037	ꓬꓲ ꓠꓬ ꓒꓲ-ꓕꓱˍ ꓐꓰ ꓬ-ꓗꓴˍ ꓐꓰ ꓬ-ꓗꓴ ꓬꓲ ꓠꓬꓲ ꓤ ꓬꓳ-ꓦ ꓔꓯˍ ꓡꓰꓽ ꓧꓳꓽ ꓙꓰ ꓢꓲ꓾
41005038	ꓜꓲꓼ ꓦꓲ ꓙꓵꓽ ꓢꓴ ꓦꓲ ꓗꓪ ꓬꓲ ꓪꓽ ꓛꓲ ꓡ ꓠꓬ꓾ ꓡꓽ ꓞꓳ ꓢꓴ ꓔꓬ ꓟq ꓐꓰ꓾ ꓥꓴꓻ ꓠꓬꓲ ꓮꓸ ꓛꓬꓺ ꓙꓱꓺ ꓠꓬꓲ ꓬꓰ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿
41005039	ꓬꓲ ꓓꓵꓽ ꓡꓰ ꓕꓯ ꓬꓲ ꓡꓰ ꓬꓲ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓥꓴꓻ ꓠꓬꓲ ꓢꓴꓺ ꓠꓬꓲ ꓬꓰ ꓔꓬ ꓡ? ꓮꓸ ꓟꓲꓽ ꓤ ꓠꓽ ꓟꓽ ꓫꓵꓻ꓿ ꓬꓲꓼˍ ꓡꓰꓽ ꓬꓲꓼ ꓟꓶ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿
41005040	ꓖꓳ ꓡꓱ ꓠꓬ ꓬꓲ ꓪꓽ ꓬꓲ ꓔꓯ ꓪꓽ ꓫꓱꓻˍ ꓡꓳ꓿ ꓖꓳ ꓕꓯ ꓬꓲ ꓡꓰ ꓮꓽ ꓙꓵ ꓢꓴ ꓔꓯ ꓓꓳ ꓙꓰ ꓝꓲ ꓢꓲ꓾ ꓮꓸ ꓟꓲꓽ ꓤ ꓬꓲ ꓐꓹ ꓐ ꓟꓹ ꓟˍ ꓐꓰ ꓬꓲˍ ꓐꓰ ꓕꓲ ꓛꓳꓺꓼ ꓡꓻ ꓢꓴ ꓢ ꓣꓳ ꓔꓯ ꓧꓳꓽ ꓔ ꓢꓲ ꓠꓬꓲ꓾ ꓮꓸ ꓟꓲ ꓤ ꓓꓹ ꓖꓴ ꓗꓪ ꓓꓵꓽ ꓡꓰˍ ꓡꓳ꓿
41005041	ꓬꓲ ꓡꓰ ꓮꓸ ꓟꓲꓽ ꓤ ꓡꓯꓼ ꓒꓯꓹ ꓗꓪ ꓣꓴ ꓔ ꓢꓲ꓾ Zꓕ ꓡꓲ ꓕ ꓗꓴ ꓟꓲ꓾X ꓐꓯ ꓖꓶˍ ꓡꓳ꓿ (ꓕꓱ ꓟ ꓠꓬ ꓾ ꓮꓸ ꓟꓲꓽ ꓤꓽꓳ꓾ ꓠꓴ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓔꓴꓺ꓾ ꓐꓯˍ ꓟ ꓥ ꓡꓳ꓿)
41005042	ꓮꓸ ꓟꓲꓽ ꓤ ꓠꓬ ꓞꓼ ꓐꓰ ꓔꓴ ꓡ ꓢꓲ ꓙ ꓖꓴ ꓫꓱꓽˍ ꓡꓳ꓿ ꓮꓸ ꓟꓲ ꓤ ꓠꓬ ꓞꓲ ꓠꓬꓲꓽ ꓘꓳꓼ ꓙꓳˍ ꓡꓳ꓿ ꓕꓱ ꓟ ꓔꓯ ꓟꓳ ꓢꓴ ꓬꓲ ꓪꓽ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰꓳ꓿
41005043	ꓬꓰ-ꓢꓴ ꓡꓰ꓾ ꓮꓽ ꓟ ꓔꓯˍ ꓟꓲ ꓕꓽ ꓢꓷꓸ ꓡꓰ ꓝꓲ꓾ ꓐꓰ ꓬꓲ ꓪꓽ ꓔꓯ ꓙꓳꓺ ꓗꓽ ꓖꓶ ꓗꓷ ꓠꓬ꓾ ꓮꓸ ꓟꓲꓽ ꓤ ꓔꓯ ꓜꓽ ꓓꓴ ꓕꓲꓽ ꓫꓵꓽ ꓖꓶ ꓜꓽ꓾ ꓐꓯ ꓖꓶˍ ꓡꓳ꓿
41006001	ꓬꓰ-ꓢꓴ ꓠꓬ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓬꓲ ꓚꓲꓸ ꓛꓬ ꓘꓹ ꓗꓪ ꓛꓲ ꓡ ꓡꓳ꓿ ꓬꓲ ꓛꓳꓽ ꓒꓯꓹ ꓐꓴˍ ꓟꓲ ꓬꓲ ꓔꓯ ꓛꓳ ꓡ ꓡꓳ꓿
41006002	ꓠꓽ ꓦꓬꓼ ꓠꓬꓲꓻ ꓗꓪ ꓬꓲ ꓡꓰ ꓜꓲꓼ ꓦꓲ ꓗꓪ ꓟꓸ ꓟꓲꓽ ꓟꓸ ꓖꓶˍ ꓕꓯ꓾ ꓬꓲ ꓔꓯ ꓑ ꓙꓽ ꓢꓲ ꓓꓵꓽ ꓙ ꓟꓶ ꓢꓴ ꓮꓽ ꓟꓬꓹ ꓙꓳˍ ꓡꓳ꓿ ꓬꓲ ꓪꓽ ꓠꓬ꓾ ꓡꓽ ꓞꓳ ꓕꓱ ꓟ ꓠꓽ ꓕꓱ ꓟꓬ ꓙꓰꓽ ꓟ ꓮ ꓡꓲ ꓗꓪ ꓐꓰ ꓟꓶˍ ꓡ? ꓬꓲ ꓔꓯ ꓖꓶ ꓔ ꓟ ꓠꓬ ꓮꓸ ꓫꓵ ꓙꓽ ꓗꓴꓸ ꓠꓲꓹ ꓥ ꓡ? ꓬꓲ ꓬꓰˍ ꓟ ꓪꓽ ꓠꓬꓲˍ ꓟ ꓟꓬꓱꓽ ꓕꓱ ꓟ ꓬꓲ ꓮ ꓡꓲ ꓗꓪ ꓐꓰ ꓟꓶˍ ꓡ?
41006003	ꓕꓱ ꓟ ꓠꓬ ꓟ-ꓡꓲ ꓬꓲ ꓤ ꓬ-ꓗꓴˍ ꓐꓰ ꓬꓳ-ꓢꓲˍ ꓐꓰ ꓬꓴ-ꓔˍ ꓐꓰ ꓢꓲ-ꓟꓴ ꓬꓲ ꓪꓽ ꓮ ꓬꓲꓼ꓾ ꓢꓲꓹ ꓑꓴꓺ ꓙꓵꓺ ꓒ ꓖꓳ ꓟ ꓟꓽ ꓥ ꓡ? ꓬꓲ ꓠꓬꓲ ꓟ ꓐꓴˍ ꓟꓲ ꓕꓻ ꓣꓳꓽˍ ꓐꓰ ꓕꓲ ꓪꓺꓼ ꓔꓬ ꓡꓳ꓾ ꓟꓽ ꓥ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓠꓬ ꓬꓲ ꓔꓯ ꓟꓳꓻ ꓟꓽ ꓟꓵ꓿
41006004	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓟꓷꓽ ꓠꓷꓹ ꓝꓸ ꓢꓴ ꓠꓽ ꓚꓲꓸ ꓛꓬ ꓘꓹˍ ꓐꓰ ꓫꓵꓽ ꓤ ꓧꓪ ꓤˍ ꓐꓰ ꓚꓲꓸ ꓛꓬ ꓦꓲ ꓗꓪ ꓟꓽ ꓥ ꓠꓬ꓾ ꓟꓬꓱ ꓓꓳꓽ ꓟꓽ ꓙꓳ ꓟꓽ ꓗꓷ ꓡꓰ꓾ ꓐꓯˍ ꓡꓳ꓿
41006005	ꓖꓳ ꓗꓪ ꓞꓳ ꓠꓻ ꓕꓲ ꓐꓱ ꓔꓯ꓾ ꓡꓯꓼ ꓒꓯꓹ ꓚꓰꓹ ꓖꓶ ꓢꓲ ꓫꓬꓹ ꓓꓻ ꓡꓰˍ ꓟ ꓟꓽ ꓥ ꓠꓬ꓾ ꓠꓱꓸ ꓐꓯꓼ ꓪꓽ ꓠꓬꓲˍ ꓟ ꓟꓬꓱꓽ ꓟꓽ ꓬꓰ꓿
41006006	ꓬꓲ ꓪꓽ ꓙꓵꓻ ꓠꓲꓹ ꓟꓽ ꓙꓳ ꓟ ꓔꓯ ꓬꓰ-ꓢꓴ ꓓꓵꓽ ꓙ ꓟꓶˍ ꓡꓳ꓿ ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓽ ꓕꓲ ꓘꓹ ꓡꓰ ꓕꓲ ꓘ ꓚꓳꓺ ꓙꓰ ꓢꓲ ꓟꓸ ꓟꓲꓽ ꓟꓸ ꓖꓶˍ ꓡꓳ꓿
41006007	ꓬꓰ-ꓢꓴ ꓠꓬ ꓞꓲ ꓠꓬꓲꓽ ꓣꓳ ꓟ ꓔꓯ ꓬꓲ ꓔꓬ ꓗꓪ ꓘꓴ ꓔꓯꓹ ꓡ ꓢꓲ꓾ ꓠꓬꓲꓽ ꓣꓳ ꓠꓬꓲꓽ ꓣꓳ ꓐꓰ ꓝꓲ ꓩꓴ ꓗꓷˍ ꓡꓳ꓿ ꓝꓮꓲ ꓟꓽ ꓫꓬ ꓠꓲꓽ ꓔꓯ ꓙꓵꓽ ꓠꓹ ꓟ ꓙꓵꓽ ꓪˍ ꓟꓲ ꓬꓲ ꓪꓽ ꓔꓯ ꓖꓶˍ ꓡꓳ꓿
41006008	ꓬꓲ ꓪꓽ ꓓꓴꓻ ꓓꓳ ꓙꓰˍ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓙꓽ ꓥꓳꓽ ꓟꓽ ꓥ ꓠꓬ ꓮꓸ ꓫꓵ ꓕꓽ ꓔꓯꓹ꓾ ꓜꓽ ꓓꓴˍ ꓟꓲ ꓡꓯꓼ ꓔꓲꓸˍ ꓟꓲ ꓕꓽ ꓟꓯꓻ꓾ ꓒꓴˍ ꓟꓲ ꓕꓽ ꓔꓯꓹ꓿
41006009	ꓛꓲ ꓠꓲꓺ ꓠꓽ ꓠꓲ ꓛꓵˍ ꓡꓳ꓿ ꓐꓵ ꓞꓶ ꓠꓬꓲꓽ ꓘꓳꓹ ꓕꓽ ꓖꓪꓽ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
41006010	ꓝꓮꓲ ꓬꓲ ꓪꓽ ꓔꓯ꓾ ꓮ ꓡꓲ ꓗꓪ ꓛꓲ ꓬꓰˍ ꓟꓲ ꓦꓲ ꓕꓲ ꓦꓲ ꓗꓪ ꓓꓵꓽ ꓡꓰ ꓠꓬ꓾ ꓖꓳ ꓕꓲ ꓘꓹ ꓗꓪ ꓐꓰ ꓟꓽ ꓓꓳ ꓙꓰ ꓕ ꓑꓳꓸ ꓖꓳ ꓕꓲ ꓦꓲ ꓗꓪ ꓔꓬ꓿
41006011	ꓮ ꓡꓲ ꓕꓲ ꓖ ꓗꓪ ꓠꓴ ꓪꓽ ꓔꓯ ꓟꓽ ꓘꓳ ꓣꓴ ꓢꓲ꓾ ꓠꓴ ꓪꓽ ꓔꓯ ꓟꓽ ꓠ ꓠꓹ ꓐꓷˍ ꓠꓬ꓾ ꓖꓳ ꓗꓪ ꓐꓰ ꓠꓴ ꓪꓽ ꓓꓳ ꓙꓰˍ ꓕꓯ꓾ ꓬꓲ ꓪꓽ ꓔꓯ ꓔꓳꓹ ꓢꓲ ꓢꓷꓸ ꓙ ꓟꓳꓻ ꓙ ꓓꓴ ꓬꓰ ꓠꓹ ꓟ꓾ ꓠꓴ ꓪꓽ ꓛꓲ ꓒꓯꓹ ꓗꓪ ꓟ ꓠꓱꓸ ꓦꓱꓽ ꓧꓶꓽ ꓟꓱꓸ ꓞꓰ ꓩꓴ ꓗꓷ꓾ ꓐꓰ ꓐꓯ ꓖꓶˍ ꓡꓳ꓿
41006012	ꓖꓳ ꓡꓱ ꓠꓬ ꓬꓲ ꓪꓽ ꓓꓳ ꓙꓰ ꓢꓲ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓹ ꓟ ꓟꓸ ꓟꓲꓽ ꓚ ꓟꓸ ꓖꓶˍ ꓡꓳ꓿
41006013	ꓬꓲ ꓪꓽ ꓡꓰ ꓠꓲꓽ ꓮꓽ ꓟꓬꓹ ꓔꓯ ꓖꓼ ꓓꓳ ꓗꓷˍ ꓡꓳ꓿ ꓠꓻ ꓢꓴ ꓒꓬꓼ ꓢꓴ ꓮꓽ ꓟꓬꓹ ꓔꓯˍ ꓟꓲ ꓮꓽ ꓛꓬ ꓞꓶꓻ ꓟꓰ ꓢꓲ ꓫꓬꓹ ꓓꓻ ꓡꓰˍ ꓡꓳ꓿
41006014	ꓬꓰ-ꓢꓴ ꓬꓲ ꓓꓳꓽ ꓠꓬ ꓮ ꓡꓲ ꓗꓪˍ ꓟꓲ ꓚ ꓒꓬꓱ ꓙꓰ ꓠꓬꓲ꓾ ꓪ ꓔꓲ ꓩꓴ-ꓡꓲˍ ꓟꓲ ꓑ ꓙꓽ ꓟꓶˍ ꓡꓳ꓿ ꓕꓲ ꓐꓱ ꓠꓬ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓠꓽ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓲ꓾ ꓪꓽ ꓠꓬꓲˍ ꓟ ꓓꓵꓽ ꓙ ꓟꓶ ꓓꓴ ꓟꓬꓱꓽ ꓕꓱ ꓟꓬ ꓬꓰ ꓔꓬ ꓟ ꓥꓳ꓾ ꓐꓯˍ ꓡꓳ꓿
41006015	ꓕꓲ ꓐꓱ ꓠꓽ꓾ ꓬꓲ ꓠꓬ ꓬꓲ-ꓡꓲ-ꓬ ꓥꓳ꓾ ꓐꓯˍ ꓡꓳ꓿ ꓝꓮꓲ ꓕꓲ ꓐꓱ ꓠꓬ꓾ ꓬꓲ ꓠꓽ ꓮꓽ ꓠꓱ ꓗꓪ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴˍ ꓡꓰ ꓐꓰ ꓗꓹ ꓟ ꓕꓲ ꓣꓳ ꓥꓳ꓾ ꓐꓰ ꓐꓯˍ ꓡꓳ꓿
41006016	ꓖꓳ ꓡꓱ ꓥ ꓟꓲ ꓩꓴ-ꓡꓲ ꓑ ꓙꓽˍ ꓕꓯ꓾ ꓥꓪ ꓡꓰ ꓪꓴꓸ ꓓꓵ ꓓꓶꓺ ꓗꓷ ꓢꓴ ꓬꓳ-ꓦ ꓠꓽ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓐꓷ꓾ ꓐꓯ ꓔꓬ ꓡꓳ꓿
41006017	ꓮ ꓡꓲꓳ ꓐꓯ ꓠꓬ ꓩꓴ-ꓡꓲ ꓠꓽ ꓬꓲ ꓠꓬꓲ ꓤ ꓤꓽ ꓟꓶꓻ ꓩꓴ-ꓡꓳ-ꓓꓲ ꓔꓯ ꓫˍ ꓟ ꓑꓶꓸ ꓓꓴ꓾ ꓬꓳ-ꓦ ꓡꓰ ꓬꓲ ꓔꓯ꓾ ꓠꓴ ꓠꓬꓲ ꓤꓽ ꓤꓽ ꓟꓶꓻ ꓔꓯ ꓕꓱ ꓡꓱ ꓫˍ ꓟ ꓠꓬ ꓬꓲꓸ ꓡꓲꓽ ꓟ ꓧꓳꓹ꓾ ꓐꓰ ꓐꓯ ꓖꓶ ꓗꓷ ꓠꓬꓲ꓾ ꓩꓴ-ꓡꓲ ꓬꓲ ꓚꓲꓸ ꓛꓬ ꓡꓰ ꓕꓵꓼ ꓪ ꓖꓶ ꓢꓲ ꓬꓳ-ꓦ ꓔꓯ ꓣꓴꓻ ꓐꓱꓻ ꓗꓷ ꓟ ꓥ ꓡꓳ꓿
41006019	ꓩꓴ-ꓡꓳ-ꓓꓲ ꓠꓬ ꓬꓳ-ꓦ ꓔꓯ ꓠꓲꓹ ꓟ ꓟꓽ ꓢꓻ ꓠꓬꓲ ꓬꓲ ꓔꓯ ꓢꓰꓼ ꓗꓷ ꓝꓲ ꓠꓲꓹ ꓫꓵˍ ꓟꓲ꓾ ꓬꓲ ꓔꓯ ꓢꓰꓼ ꓟꓽ ꓪ꓿
41006020	ꓖꓳ ꓡꓱ ꓥ ꓟꓲ ꓬꓳ-ꓦ ꓠꓽ ꓔꓱꓹ ꓜꓳꓽˍ ꓟ ꓐꓰ ꓢꓲ ꓚꓰꓸ ꓔ ꓢꓴ ꓕꓲ ꓣꓳ ꓥ ꓟ ꓩꓴ-ꓡꓲ ꓢꓷꓸˍ ꓠꓬꓲ꓾ ꓬꓲ ꓔꓯ ꓙꓳꓺ ꓒꓵꓽ ꓢꓲ ꓮ ꓡꓲ ꓟꓽ ꓗꓷ ꓡꓰ ꓝꓲ꓿ ꓬꓳ-ꓦ ꓐꓯ ꓘꓶꓽ ꓔꓯ ꓩꓴ-ꓡꓲ ꓑ ꓙꓽˍ ꓕꓯ ꓬꓲ ꓠꓲꓹ ꓟ ꓗꓪ ꓮꓽ ꓘꓶꓸ ꓓꓵꓽ ꓙ ꓫꓸˍ ꓟꓲ꓾ ꓠꓲꓹ ꓒꓴ ꓒꓴˍ ꓐꓰ ꓬꓲ ꓔꓯ ꓠ ꓠꓹ ꓠꓬꓲꓳ꓿
41006021	ꓖ ꓗꓸ ꓠꓯꓸ ꓮꓽ ꓘꓶꓸ ꓗꓸ ꓘꓳꓽˍ ꓟ ꓦꓬꓼ ꓠꓬꓲ ꓕꓲꓽ ꓠꓬꓲ ꓛꓲ ꓡꓺꓳ꓿ ꓖꓳ ꓟ ꓠꓬ ꓩꓴ-ꓡꓲ ꓦꓵꓻ ꓦꓬꓼ ꓠꓬꓲ ꓥ ꓡꓳ꓿ ꓖꓳ ꓕꓲ ꓠꓬꓲ ꓗꓪ ꓬꓲ ꓡꓰ꓾ ꓬꓲ ꓢꓲꓽ ꓒ ꓐꓴˍ ꓐꓰ ꓟꓯꓼ ꓢꓲꓽ ꓒ ꓐꓴˍ ꓐꓰ꓾ ꓖ-ꓡꓲ-ꓡꓲ ꓟꓵ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ ꓜꓻ ꓕꓲ ꓜꓽ ꓘꓴꓻ ꓖꓶꓽ ꓜꓽˍ ꓡꓳ꓿
41006022	ꓩꓴ-ꓡꓳ-ꓓꓲ ꓬꓲ ꓮꓸ ꓟꓲꓽ ꓓꓵꓽ ꓙꓰ ꓢꓲ ꓗꓪꓺ ꓛꓰꓹ ꓟꓳꓸ ꓖꓶ ꓠꓬ꓾ ꓩꓴ-ꓡꓲˍ ꓐꓰ ꓬꓲˍ ꓐꓰ ꓕꓲ ꓪꓺꓼ ꓜꓻ ꓜꓽ ꓢꓴ ꓮꓽ ꓙꓵ ꓠꓲꓹ ꓒꓴ ꓡꓰ ꓠꓬꓲ꓾ ꓪ ꓔꓲ ꓡꓰ ꓤ ꓟꓶ ꓡꓯꓸ ꓔꓯ꓾ ꓠꓴ ꓠꓵꓻˍ ꓟ ꓮꓸ ꓫꓵ ꓓꓰꓽˍ ꓟꓲ꓾ ꓠꓴ ꓔꓯ ꓥꓪ ꓖꓶˍ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
41006023	ꓖꓳ ꓟˍ ꓡꓰ ꓟꓽ ꓞꓲ꓾ ꓤ ꓟꓶ ꓡꓯꓸ ꓟꓲꓽ ꓙꓬꓽ ꓗꓪ ꓬꓲ ꓪꓵꓼ ꓢꓲ꓾ ꓠꓴ ꓥꓪ ꓔꓯ ꓮꓸ ꓫꓵ ꓓꓰꓽˍ ꓟꓲ꓾ ꓥꓪ ꓗꓴꓷ ꓕꓲ ꓐꓶꓽ ꓗꓪ ꓛꓲ ꓥ ꓟꓲ꓾ ꓠꓴ ꓔꓯ ꓥꓪ ꓖꓶˍ ꓥꓳ꓾ ꓐꓰ ꓐꓯˍ ꓡꓳ꓿
41006024	ꓤ ꓟꓶ ꓡꓯꓸ ꓠꓬ ꓓꓳ ꓙꓰ ꓢꓲ ꓬꓲ ꓟꓹ ꓟ ꓔꓯ꓾ ꓥꓪ ꓮꓸ ꓫꓵ ꓓꓰꓽ ꓬꓰ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓪꓴꓸ ꓓꓵ ꓓꓰꓽ ꓬꓰ꓾ ꓐꓯ ꓖꓶˍ ꓡꓳ꓿
41006025	ꓬꓲ ꓠꓬ ꓞꓼ ꓐꓰ ꓪ ꓔꓲ ꓔꓬ ꓗꓪ ꓓꓵꓽ ꓡꓰ ꓢꓲ꓾ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓪꓴꓸ ꓓꓵ ꓓꓶ ꓗꓷ ꓢꓲ꓾ ꓐꓯꓻ ꓗꓪ ꓗꓶ ꓔꓯꓹ ꓖꓶ ꓡ ꓟ ꓔꓯ ꓥꓪ ꓠꓵˍ ꓡꓳ꓾ ꓐꓯ ꓖꓶˍ ꓡꓳ꓿
41006026	ꓖꓳ ꓕꓯ ꓪ ꓔꓲ ꓠꓬ ꓮꓽ ꓘꓶꓸ ꓠꓲꓹ ꓟ ꓫꓸˍ ꓟꓲ꓾ ꓬꓲ ꓪꓵꓼ ꓘꓶꓽˍ ꓐꓰ ꓬꓲ ꓡꓰ ꓘꓴꓻ ꓔ ꓟ ꓪꓰ ꓤ ꓐꓴ ꓪꓴꓸ ꓠꓬꓲ ꓟꓽ ꓖꓶ ꓬꓰ ꓟꓽ ꓠ ꓗꓷ ꓡꓰꓳ꓿
41006027	ꓖꓳ ꓡꓱ ꓠꓬ ꓞꓼ ꓐꓰ ꓪ ꓔꓲ ꓡꓰ ꓬꓲ ꓟꓯꓼ ꓕꓲ ꓣꓳ ꓔꓯ ꓝꓲ ꓩꓴ ꓗꓷ ꓢꓲ ꓬꓳ-ꓦ ꓪꓴꓸ ꓓꓵ ꓓꓶꓺ ꓔꓯꓹ ꓡ ꓠꓹ ꓟ ꓕꓵꓼ ꓪ ꓖꓶ ꓗꓷ ꓠꓬ꓾ ꓬꓲ ꓠꓽ ꓐꓱꓻ ꓓꓴꓽ ꓗꓪ ꓙꓰ ꓢꓲ꓾ ꓬꓳ-ꓦ ꓪꓴꓸ ꓓꓵ ꓓꓶꓺ ꓗꓷˍ ꓡꓳ꓿
41006028	ꓬꓳ-ꓦ ꓪꓴꓸ ꓓꓵ ꓠꓬ ꓐꓯꓻ ꓗꓪ ꓗꓶ ꓔꓯꓹ ꓡ ꓢꓲ ꓤ ꓟꓶ ꓡꓯꓸ ꓔꓯ ꓖꓶ ꓗꓷ ꓠꓬ꓾ ꓬꓲ ꓡꓰ ꓬꓲ ꓟꓹ ꓟ ꓔꓯ ꓔꓯꓹ ꓖꓶ ꓬꓰˍ ꓡꓳ꓿
41006029	ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴ ꓑ ꓙꓽ ꓗꓷ ꓠꓬ꓾ ꓬꓲ ꓪꓽ ꓡ ꓢꓲ ꓬꓲ ꓫꓵꓻ ꓟꓳꓻ ꓔꓯꓹ ꓙꓰ ꓢꓲ ꓠꓬꓲ ꓔꓵꓸ ꓬꓰˍ ꓡꓳ꓿
41006030	ꓝꓲ ꓓꓴ ꓐꓴ ꓠꓬ ꓬꓰ-ꓢꓴ ꓔꓬ ꓗꓪ ꓜꓲꓼ ꓡ ꓢꓲ꓾ ꓬꓲ ꓪꓽ ꓬꓰ ꓗꓷ ꓟ ꓐꓰ ꓟꓸ ꓟꓲꓽ ꓟꓸ ꓖꓶ ꓗꓷ ꓟ ꓮꓽ ꓙꓵ ꓬꓲ ꓔꓯ ꓐꓯ ꓖꓶˍ ꓡꓳ꓿
41006031	ꓖꓳ ꓕꓯ ꓜꓻ ꓜꓽ ꓙꓵꓹ ꓟꓽ ꓙꓳ ꓠ ꓛꓲ ꓙꓰ ꓙꓰ ꓡ ꓡ ꓬꓰ ꓢꓴ ꓟꓬꓽˍ ꓠꓬꓲ꓾ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓣꓳ ꓠꓬ ꓢꓲ ꓡꓲ ꓟ ꓕꓲ ꓖ ꓗꓪ ꓕꓲ ꓑꓹ ꓪꓴꓽ ꓧꓶ ꓠꓽ ꓬꓰ ꓡꓯ꓾ ꓐꓯˍ ꓡꓳ꓿
41006032	ꓖꓳ ꓡꓱ ꓠꓬ ꓬꓲ ꓪꓽ ꓡꓲ ꓜꓶꓽ ꓢꓲ꓾ ꓢꓲ ꓡꓲ ꓟ ꓕꓲꓽ ꓖ ꓗꓪ ꓙꓰˍ ꓡꓳ꓿
41006033	ꓖꓳ ꓡꓱ ꓥ ꓟꓲ ꓬꓲ ꓪꓽ ꓖꓳ ꓗꓪ ꓐꓰ ꓓꓳ ꓙꓰˍ ꓟ ꓔꓯ ꓟꓳꓻ ꓢꓲ ꓬꓲ ꓪꓽ ꓔꓯ ꓢꓷꓸ ꓢꓴ ꓐꓴ ꓠꓬ꓾ ꓡꓳ ꓒꓱ ꓮꓽ ꓙꓵ ꓗꓪ ꓐꓰ ꓔꓷꓹ ꓙꓰ ꓢꓲ ꓠꓬꓲ ꓬꓲ ꓪꓽ ꓧꓶꓸ ꓕꓯ ꓖꓳ ꓗꓪ ꓛꓲ ꓬꓰˍ ꓡꓳ꓿
41006034	ꓬꓰ-ꓢꓴ ꓠꓽ ꓡꓲ ꓗꓪ ꓐꓰ ꓓꓳ ꓡ ꓕꓯ ꓞꓳ ꓜꓴ ꓞꓳ ꓟꓯꓼ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓠꓽ ꓡꓳꓸ ꓢꓴ ꓟꓽ ꓙꓳ ꓟ ꓮ ꓣꓳˍ ꓡꓰ ꓐꓰ ꓗꓹ ꓠꓬꓲ꓾ ꓬꓲ ꓠꓬ ꓬꓲ ꓪꓽ ꓔꓯ ꓫꓱꓸ ꓤ ꓢꓲ꓾ ꓟꓸ ꓟꓲꓽ ꓮꓽ ꓟꓬꓹ ꓫꓵꓽ ꓟꓸ ꓖꓶ ꓪꓴꓸ ꓔꓴˍ ꓡꓳ꓿
41006035	ꓟꓰꓻ ꓬꓰ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓡ ꓢꓲ꓾ ꓕꓱ ꓗꓪ ꓠꓬ ꓡꓲ ꓛꓲ ꓟꓵꓽ ꓖꓳꓽ ꓥ ꓢꓲ ꓟꓰꓻˍ ꓟꓲ ꓟꓰ ꓬꓰꓳ꓿
41006036	ꓖꓳ ꓡꓱ ꓠꓬꓲ ꓞꓳ ꓜꓴꓻ ꓔꓯ ꓚꓳ ꓡꓳ ꓗꓪ ꓟ ꓘꓹ ꓗꓪ ꓙꓰ ꓝꓲ ꓢꓲ ꓜꓽ ꓓꓴ ꓕꓲ ꓫꓵꓽ ꓫꓵꓽ ꓪꓴꓻ ꓜꓽ ꓬꓰ ꓝꓲ꓾ ꓐꓯˍ ꓡꓳ꓿
41006037	ꓬꓲ ꓠꓽ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓬꓲ ꓪꓽ ꓔꓯ ꓠꓴ ꓪꓽ ꓖꓶꓽ ꓜꓽ ꓟꓴꓽ꓾ ꓐꓯˍ ꓡꓳ꓿ ꓬꓲ ꓪꓽ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓠꓬ ꓓꓲ-ꓠ-ꓣꓲ ꓠꓬꓲꓽ ꓦꓬꓻ ꓒꓯꓼ ꓒꓵꓽ ꓜꓽ ꓓꓴ ꓪꓴꓻ ꓢꓲ ꓬꓲ ꓪꓽ ꓔꓯ ꓕꓲ ꓣꓳ ꓮ ꓔꓲꓸ ꓖꓶꓽ ꓜꓽ ꓠꓯꓹ ꓡ?꓾ ꓐꓯˍ ꓡꓳ꓿
41006038	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓑ ꓑ ꓮ ꓟꓬ ꓑꓬ ꓙꓳˍ ꓟ ꓡꓳꓸ ꓠꓬꓲ ꓬꓰ꓾ ꓐꓯˍ ꓡꓳ꓿ ꓬꓲ ꓪꓽ ꓡꓳꓸ ꓠꓬꓲ ꓠꓬ꓾ ꓑ ꓑ ꓥꓪꓽ ꓑꓬ꓾ ꓥꓪꓸ ꓠꓬꓲꓽ ꓟ ꓧꓪ ꓟꓶ ꓠꓬꓲ ꓬꓲ ꓔꓯ ꓐꓯ ꓖꓶˍ ꓡꓳ꓿
41006039	ꓖꓳ ꓕꓯ ꓬꓰ-ꓢꓴ ꓡꓰ ꓞꓳ ꓜꓴꓻ ꓔꓯ ꓟꓳꓼ ꓠꓲꓹ ꓛꓵꓼ ꓗꓪ꓾ ꓕꓲ ꓜꓴꓻ ꓕꓲ ꓜꓴꓻ ꓐꓰ ꓠꓬꓲꓸ ꓠꓸ ꓝꓲ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿
41006040	ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓕꓲ ꓜꓴꓻ ꓗꓪ ꓕꓲ ꓦꓬꓻ ꓣꓳ꓾ ꓥ ꓠꓬ ꓥꓪꓽ ꓞꓲ ꓣꓳ꓾ ꓐꓰ ꓠꓬꓲꓸ ꓠꓸ ꓝꓲˍ ꓡꓳ꓿
41006041	ꓬꓰ-ꓢꓴ ꓠꓬ ꓑ ꓑ ꓥꓪꓽ ꓑꓬˍ ꓐꓰ ꓥꓪꓸ ꓠꓬꓲꓽ ꓟꓻ ꓟ ꓣꓴ ꓔ ꓢꓲ꓾ ꓟꓴꓽ ꓗꓪ ꓗꓪ ꓡꓳꓸ ꓢꓲ ꓠꓬꓲ ꓶꓼ ꓥꓳꓽ ꓙꓱ ꓗꓷ ꓠꓬ꓾ ꓑ ꓑ ꓦꓶꓹ ꓢꓲ ꓠꓬꓲ ꓮꓽ ꓙꓵ ꓢꓴ ꓔꓯ ꓑꓶ ꓖꓶ ꓜꓽ ꓠꓹ ꓟ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓖꓶˍ ꓡꓳ꓿ ꓥꓪꓸ ꓖꓳ ꓠꓬꓲꓽ ꓟˍ ꓟꓲ ꓮꓽ ꓙꓵ ꓢꓴ ꓔꓯ ꓑꓶꓺ ꓖꓶˍ ꓡꓳ꓿
41006042	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓜꓽ ꓐꓳ ꓡꓰˍ ꓡꓳ꓿
41006043	ꓬꓲ ꓪꓽ ꓠꓬ ꓑ ꓑˍ ꓐꓰ ꓥꓪꓸ ꓧꓪꓽ ꓬꓲ ꓧꓶꓽ ꓬꓲ ꓟꓲ ꓞꓲ ꓠꓬꓲꓽ ꓠꓳꓸ ꓘꓴꓽ ꓖꓳ ꓫ ꓟꓶꓻˍ ꓡꓳ꓿
41006044	ꓑ ꓑ ꓜꓽ ꓢꓴ ꓠꓬ ꓞꓳ ꓑ ꓤˍ ꓡꓰꓽ ꓥꓪꓽ ꓔꓴ ꓣꓳ ꓙꓳˍ ꓡꓳ꓿
41006045	ꓬꓰ-ꓢꓴ ꓠꓬ ꓞꓳ ꓜꓴ ꓔꓯ ꓡꓽ ꓙꓰ ꓝꓲ ꓔꓬ ꓕꓯ꓾ ꓬꓲ ꓠꓬ ꓞꓼ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓡꓲ ꓗꓪ ꓓꓵꓽ ꓡꓰ ꓝꓲ ꓢꓲ꓾ ꓬꓲ ꓪꓽ ꓔꓯ ꓧꓶꓸ ꓕꓯ ꓖꓳ ꓐꓽ ꓢꓲ ꓐꓱ-ꓢꓰ-ꓓ ꓗꓪ ꓙꓰ ꓝꓲˍ ꓡꓳ꓿
41006046	ꓬꓲ ꓪꓽˍ ꓐꓰ ꓧꓹ ꓡꓯꓽ ꓘꓳ ꓗꓷ ꓠꓬ ꓗꓸ ꓠꓯ꓾ ꓬꓰ-ꓢꓴ ꓠꓬ ꓪꓽ ꓘꓴ ꓠꓹ ꓟ ꓪꓽ ꓚꓲ ꓗꓪ ꓓꓯ ꓙꓰˍ ꓡꓳ꓿
41006047	ꓟꓶꓼ ꓘꓶꓼ ꓛꓲ ꓡ ꓕꓯ ꓡꓲꓺ ꓠꓬ ꓬꓲꓻ ꓡꓴꓽ ꓐꓱ ꓔꓱꓺ ꓦꓲ ꓗꓪ ꓛꓲ ꓬꓰˍ ꓡꓳ꓿ ꓬꓰ-ꓢꓴ ꓠꓽ ꓕꓲ ꓣꓳ ꓔꓵꓸꓼ ꓪꓽ ꓚꓲ ꓗꓪ ꓔꓬ ꓡꓳ꓿
41006048	ꓟꓲꓽ ꓦꓲ ꓠꓬ ꓬꓲ ꓪꓽ ꓔꓯ ꓙꓱꓼ ꓔꓳꓹ ꓔꓬ ꓠꓬꓲ ꓡꓲ ꓒꓰꓹ ꓫꓸˍ ꓟ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓠꓯꓼ ꓡꓲ ꓙꓵꓹ ꓛꓲ ꓕꓯ ꓬꓲꓻ ꓡꓴꓽ ꓐꓱ ꓕꓯ ꓢꓲ ꓬꓲ ꓪꓽ ꓔꓬ ꓗꓪ ꓫꓱꓽ ꓡ ꓢꓲ꓾ ꓬꓲ ꓪꓽ ꓔꓯ ꓫꓱꓽ ꓗꓳꓸ ꓙꓰˍ ꓐꓰ ꓬꓰˍ ꓡꓳ꓿
41006049	ꓖꓳ ꓡꓱ ꓥ ꓟꓲ ꓬꓲꓻ ꓡꓴꓽ ꓐꓱ ꓕꓯꓽ ꓢꓲ ꓗꓪ ꓬꓲ ꓫꓱꓽ ꓔꓬ ꓟ ꓔꓯ ꓬꓲ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ꓾ ꓫꓵꓻ ꓗꓴꓸ ꓫꓵꓻ ꓦ ꓥ ꓝꓲ ꓞꓹ ꓠꓬꓲ ꓘꓴ ꓔꓴ ꓡ ꓡꓳ꓿
41006050	ꓬꓲ ꓪꓽ ꓮꓽ ꓙꓵ ꓬꓲ ꓔꓯ ꓟꓳꓻ ꓗꓷ ꓠꓬꓲ ꓮꓽ ꓘꓶꓸ ꓙꓳꓺ ꓡꓰꓳ꓿ ꓬꓲ ꓠꓽ ꓞꓼ ꓐꓰ ꓬꓲ ꓪꓽ ꓔꓯ ꓫꓸ ꓕꓱ ꓢꓲ꓾ ꓠꓲꓹ ꓪꓴꓽ ꓪꓴꓽ ꓔꓬ꓾ ꓥꓪ ꓥ ꓡꓳ꓾ ꓕꓽ ꓙꓳꓺ꓾ ꓐꓯˍ ꓡꓳ꓿
41006051	ꓡꓲ ꓗꓪ ꓬꓰ-ꓢꓴ ꓓꓯ ꓓꓵꓽ ꓡꓰ ꓠꓬ ꓟꓲꓽ ꓦꓲ ꓙꓱꓼ ꓠꓽ ꓡꓰꓳ꓿ ꓖꓳ ꓕꓯ ꓬꓲ ꓪꓽ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰꓳ꓿
41006052	ꓮ ꓡꓲꓳ ꓐꓯ ꓠꓬ ꓥꓪꓽ ꓔꓴ ꓣꓳ ꓔꓯ ꓑ ꓑ ꓖꓶ ꓜꓽˍ ꓟ ꓔꓯ ꓬꓲ ꓪꓽ ꓟꓽ ꓙꓽ ꓜꓲꓼ꓿ ꓬꓲ ꓪꓽ ꓠꓲꓹ ꓟ ꓠꓽ ꓔꓯꓽˍ ꓢꓰꓽ ꓡꓳ꓿
41006053	ꓬꓲ ꓪꓽ ꓖꓳ ꓐꓽ ꓢꓲ ꓗꓪ ꓛꓲ ꓬꓰ ꓠꓬ꓾ ꓖꓶ-ꓠꓲ-ꓢ-ꓡꓱ ꓟꓵ ꓗꓪ ꓛꓲ ꓬꓰ ꓢꓲ꓾ ꓬꓲꓻ ꓙꓬ ꓘꓶꓽ ꓗꓪ ꓡꓲ ꓞꓳꓹ ꓔ ꓬꓰˍ ꓡꓳ꓿
41006054	ꓬꓲ ꓪꓽ ꓠꓬ ꓡꓲ ꓗꓪ ꓐꓰ ꓓꓳ ꓡ ꓕꓯ꓾ ꓑ ꓫꓬꓼ ꓐꓴ ꓞꓼ ꓐꓰ ꓬꓲ ꓔꓯ ꓡꓳꓸ ꓢꓷꓸ ꓡꓰ ꓠꓬꓲ꓾
41006055	ꓖꓳ ꓕꓲ ꓟꓵꓽ ꓚꓳ ꓡꓳ ꓗꓪ ꓔꓷꓹ ꓙꓰ ꓢꓲ꓾ ꓠꓻ ꓢꓴ ꓒꓬꓽ ꓢꓴ ꓔꓯ ꓬꓲꓼ ꓖꓴ ꓗꓪ ꓑꓱꓸ ꓔ ꓢꓲ ꓠꓬꓲ꓾ ꓬꓰ-ꓢꓴ ꓮ ꓡꓲ ꓗꓪ ꓔꓬ ꓟ ꓑ ꓙꓽ ꓠꓬ ꓖꓳ ꓗꓪ ꓡꓻˍ ꓡꓳ꓿
41006056	ꓬꓲ ꓮ ꓡꓲ ꓗꓪ ꓛꓲ ꓬꓰ ꓠꓬ꓾ ꓡꓳ ꓒꓱ ꓘꓹ ꓒꓱ ꓗꓪ ꓥ ꓟꓲ꓾ ꓘꓹ ꓤ ꓗꓪ ꓥ ꓟꓲ꓾ ꓙ ꓖꓴ ꓙ ꓐꓽ ꓗꓪ ꓥ ꓟꓲ꓾ ꓬꓲ ꓪꓽ ꓠꓬ ꓠꓻ ꓢꓴ ꓒꓬꓽ ꓢꓴ ꓔꓯ ꓙꓵꓺ ꓙ ꓖꓴ ꓗꓪ ꓗꓶ ꓔꓸ ꓢꓲ ꓬꓲ ꓐꓵ ꓞꓶꓽ ꓟꓶꓽ ꓗꓪˍ ꓡꓰꓽ ꓥ ꓟꓲ ꓫꓱꓹ ꓪ ꓠꓹ ꓟ ꓬꓲ ꓔꓯ ꓓꓰꓽˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓔꓯ ꓫꓱꓹ ꓪ ꓢꓴ ꓥ ꓕ ꓑꓳꓸ ꓠꓬ ꓓꓻ ꓡꓰˍ ꓡꓳ꓿
41007001	ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓡꓻ ꓟ ꓒ-ꓡꓲ-ꓢꓷ ꓐꓴˍ ꓐꓰ꓾ ꓙꓵꓽ ꓗ ꓟꓸ ꓒ ꓐꓴ ꓕꓲ ꓐꓱ ꓠꓬ ꓬꓰ-ꓢꓴ ꓔꓬ ꓗꓪ ꓜꓲꓼ ꓡ ꓡꓳ꓿
41007002	ꓬꓲ ꓛꓳꓽ ꓒꓯꓹ ꓐꓴ ꓕꓲ ꓐꓱ ꓠꓬ ꓡꓯꓼ ꓒꓯꓹ ꓟꓽ ꓞꓲꓽ ꓞꓲ ꓜꓻ ꓜˍ ꓟ ꓔꓯ ꓬꓲ ꓪꓽ ꓟꓳꓻˍ ꓡꓳ꓿
41007003	(ꓮ ꓡꓲꓳ ꓐꓯ ꓠꓬ ꓒ-ꓡꓲ-ꓢꓷ ꓐꓴˍ ꓐꓰ ꓬꓴ-ꓔ ꓡꓽ ꓞꓳ ꓮꓽ ꓙꓵ ꓠꓽ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓲꓽ ꓒꓰꓼ ꓚ ꓢꓲ꓾ ꓡꓯꓼ ꓒꓯꓹ ꓬꓲ ꓜꓶ ꓟꓽ ꓞꓲꓽ ꓠꓬ ꓜꓻ ꓟꓽ ꓜ꓿
41007004	ꓙꓵꓺ ꓗꓪ ꓐꓰ ꓬꓲꓼ ꓡ ꓟꓲ ꓖꓳ ꓓꓱ ꓟꓽ ꓞꓲꓽ ꓗꓷ ꓠꓬ ꓜ ꓟꓽ ꓜꓽ꓿ ꓝꓮꓲ ꓡꓴ ꓗꓶˍ ꓐꓰ ꓮꓸ ꓡꓴꓽˍ ꓐꓰ ꓙꓲꓽ ꓐꓰꓻ ꓔꓯ ꓞꓲꓽ ꓠꓯꓹ ꓟ ꓐꓰ꓾ ꓠꓱꓸ ꓐꓯꓼ ꓗ ꓫꓵꓺ ꓮꓽ ꓟꓬꓹ ꓬꓲ ꓪꓽ ꓛꓳˍ ꓢꓰꓽ ꓡꓳ꓿)
41007005	ꓒ-ꓡꓲ-ꓢꓷ ꓐꓴˍ ꓐꓰ ꓙꓵ ꓗ ꓟꓸ ꓒ ꓐꓴ ꓠꓬ ꓬꓰ-ꓢꓴ ꓔꓯ꓾ ꓠꓴ ꓛꓳꓽ ꓒꓯꓹ ꓐꓴ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓲꓽ ꓒꓰꓼ ꓟꓽ ꓛꓳ ꓛꓳ꓾ ꓡꓯꓼ ꓒꓯꓹ ꓟꓽ ꓞꓲꓽ ꓞꓲꓽ ꓜꓻ ꓜˍ ꓡ?꓾ ꓐꓰ ꓠꓺ ꓠꓬꓲˍ ꓡꓳ꓿
41007006	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓐꓴꓳ꓾ ꓬꓲ-ꓢ-ꓬ ꓟꓷꓽ ꓠꓷꓹ ꓝꓸ ꓢꓲ ꓠꓴ ꓪꓽ ꓔꓯ ꓟꓳꓸ ꓐꓳ ꓔ ꓟ꓾ ꓑ ꓫꓬꓼ ꓐꓴ ꓠꓬ ꓟꓷꓽ ꓠꓷꓹ ꓗꓴꓹ ꓙꓲˍ ꓡꓰꓽ ꓥꓪ ꓔꓯ ꓒꓵꓽˍ ꓡꓳ꓿ ꓬꓲ ꓪꓽ ꓠꓲꓹ ꓟ ꓠꓽ ꓥꓪ ꓔꓯˍ ꓐꓰ ꓶꓽ ꓤ ꓗꓳꓹ ꓞꓹ ꓡꓳ꓿
41007007	ꓬꓲ ꓪꓽ ꓠꓬ ꓞꓳ ꓤ ꓟꓸ ꓘꓶꓽ ꓔꓯ ꓥꓪ ꓕꓵꓼ ꓪ ꓥ ꓟ ꓡꓰ ꓐꓰ ꓚꓬꓹ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪꓽ ꓥꓪ ꓔꓯ ꓪꓴꓸ ꓓꓵ ꓕꓱꓼˍ ꓟ ꓠꓬ ꓬꓲ ꓖꓳꓽ ꓥꓳ꓾ ꓐꓰ ꓐꓯˍ ꓟ ꓠꓬ ꓚꓵ ꓚꓵ ꓠꓴ ꓪꓽ ꓔꓯ ꓐꓯ ꓬꓯꓼˍ ꓡꓳ꓿
41007008	ꓠꓴ ꓪꓽ ꓠꓬ ꓪꓴ-ꓢ ꓕꓵꓼ ꓪ ꓔꓯ ꓡꓳꓺ ꓗꓷ ꓢꓲ꓾ ꓞꓳ ꓡꓲꓽ ꓞꓳ ꓒꓰꓼ ꓔꓯˍ ꓡꓰꓽ ꓣꓴꓻ ꓔ ꓡꓳ꓾ ꓐꓯ ꓖꓶˍ ꓡꓳ꓿
41007009	ꓝꓮꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓠꓴ ꓪꓽ ꓡꓲꓽ ꓒꓰꓼ ꓔꓯ ꓒꓵꓽ ꓛꓳ ꓠꓹ ꓟ ꓪꓴ-ꓢ ꓕꓵꓼ ꓪ ꓔꓯ ꓠꓽ ꓬꓲ ꓐꓽ ꓗꓪ ꓙꓵꓺ ꓔ ꓗꓴꓸˍ ꓐꓷ꓿
41007010	ꓟꓳ-ꓫꓲ ꓡꓰ꓾ ꓠꓴ ꓮꓽ ꓐꓽ ꓮ ꓟ ꓔꓯ ꓒꓵꓽ꓿ ꓮꓽ ꓐꓽ ꓮ ꓟ ꓔꓯ ꓙꓱꓽ ꓢꓴ ꓔꓯ ꓠꓽ ꓚꓵ ꓚꓵ ꓫꓵꓻ ꓝꓲ ꓠ ꓗꓹ ꓡꓳ꓾ ꓐꓯˍ ꓡꓳ꓿
41007011	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ꓾ ꓡꓽ ꓞꓳ ꓕꓲ ꓣꓳ ꓬꓲ ꓐꓹ ꓐ ꓟꓹ ꓟ ꓔꓯ꓾ ꓠꓴ ꓔꓯ ꓖꓶꓽ ꓙꓲꓽ ꓙꓳˍ ꓟ ꓠꓬ ꓥꓪ ꓡꓰ ꓪꓴ-ꓢ ꓔꓯ ꓔꓲꓺ ꓖꓶ ꓗꓷꓳ꓾ ꓐꓯˍ ꓕꓯ꓾
41007012	ꓬꓲ ꓐꓹ ꓐ ꓟꓹ ꓟ ꓔꓯ ꓝꓮꓲ ꓮꓸ ꓫꓵˍ ꓟꓲ ꓟꓽ ꓬꓰ ꓙ ꓝꓲ꓿
41007013	ꓖꓳ ꓡꓱ ꓡꓱ ꓢꓲ ꓠꓴ ꓪꓽ ꓠꓬ ꓒꓵꓽ ꓒꓽ ꓐꓴ ꓗꓪ ꓐꓰ ꓝꓸ ꓩꓴ ꓡ ꓟ ꓡꓲꓽ ꓒꓰꓼ ꓡꓰ꓾ ꓪꓴ-ꓢ ꓐꓯ ꓘꓶꓽ ꓔꓯ ꓖꓳꓽ ꓡꓰ ꓝꓲˍ ꓡꓳ꓿ ꓠꓴ ꓪꓽ ꓠꓬ ꓕꓱ ꓟ ꓡꓰ ꓐꓰ ꓠꓱꓸ ꓐꓯꓼ ꓮꓽ ꓟꓬꓹ ꓫꓵꓽ ꓬꓰˍ ꓢꓰꓽ ꓡꓳ꓾ ꓐꓯˍ ꓡꓳ꓿
41007014	ꓖꓳ ꓗꓸ ꓠꓯꓸ ꓬꓰ-ꓢꓴ ꓡꓰ ꓞꓳ ꓜꓴ ꓔꓯ ꓝꓮꓲ ꓘꓴ ꓜꓲꓼ ꓡ ꓢꓲ꓾ ꓠꓴ ꓪꓽ ꓮꓽ ꓙꓵ ꓢꓴ ꓥꓪ ꓔꓯ ꓠ ꓠꓹ ꓢꓲ ꓙꓽ ꓜꓲꓼ ꓔ꓿
41007015	ꓠꓱ ꓫꓱꓸ ꓟꓸꓼ ꓗꓪ ꓐꓰ ꓞꓳ ꓤ ꓠꓯꓸꓼ ꓗꓪ ꓓꓵꓽ ꓡꓰˍ ꓟ ꓡꓰ ꓬꓲ ꓔꓯ ꓟꓽ ꓫꓬꓻˍ ꓟ ꓗꓷ ꓡꓰ ꓝꓲ ꓟꓽ ꓗꓴꓸ꓿ ꓞꓳ ꓤ ꓠꓯꓸꓼ ꓗꓪ ꓐꓰ ꓓꓳ ꓡ ꓟ ꓠꓽ ꓬꓲ ꓔꓯ ꓟꓽ ꓫꓬ ꓟꓺ ꓗꓷ ꓡꓰ ꓝꓲ ꓗꓴˍ ꓡꓳ꓿
41007016	(ꓠꓸ ꓑꓳ ꓙꓳ ꓢꓴ ꓠ ꓠꓹ꓾ ꓐꓯˍ ꓡꓳ꓿)
41007017	ꓬꓰ-ꓢꓴ ꓠꓬ ꓞꓳ ꓜꓴˍ ꓐꓰ ꓧꓹ ꓗꓷ ꓢꓲ ꓦꓲ ꓗꓪ ꓓꓵꓽ ꓡꓰˍ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲ ꓔꓯ ꓔꓯ ꓥꓳꓽ ꓕꓱ ꓟ ꓮꓸ ꓫꓵ ꓔꓯ ꓔꓯˍ ꓟ ꓠ ꓠꓬꓲ ꓡ ꓡꓳ꓿
41007018	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪˍ ꓟꓲ ꓖꓳ ꓘꓶꓻ ꓙꓽ ꓜꓲꓼ ꓠꓲꓹ ꓟꓽ ꓡꓳꓼ ꓢꓰꓽ ꓡ? ꓮꓸ ꓫꓵˍ ꓟꓲ ꓠꓱ ꓫꓱꓸ ꓟꓸꓼ ꓗꓪ ꓐꓰ ꓞꓳ ꓤ ꓠꓯꓸꓼ ꓓꓵꓽ ꓡꓰˍ ꓟ ꓠꓽ꓾ ꓬꓲ ꓔꓯ ꓟꓽ ꓫꓬ ꓟꓺ ꓗꓷ ꓡꓰ ꓝꓲ ꓟꓽ ꓗꓴꓸ ꓟ ꓠꓴ ꓪꓽ ꓟꓽ ꓙꓽ ꓜꓲꓼˍ ꓡ?
41007019	ꓮ ꓡꓲꓳ ꓐꓯ ꓠꓬ ꓜꓽ ꓓꓵꓽ ꓙꓰ ꓟ ꓖꓳ ꓟ ꓠꓽ ꓬꓲ ꓠꓲꓹ ꓟ ꓗꓪ ꓟꓽ ꓓꓵꓽ ꓡꓰ ꓡꓰ꓾ ꓬꓲ ꓦꓰꓼ ꓛꓲꓽ ꓗꓪˍ ꓡꓰꓽ ꓓꓵꓽ ꓡꓰ ꓢꓲ꓾ ꓠꓱꓺ ꓢꓲꓺ ꓙꓰ ꓖꓴ ꓗꓪ ꓓꓳ ꓙꓰˍ ꓡꓳ꓾ ꓐꓯˍ ꓡꓳ꓿ (ꓬꓲ ꓕꓱ ꓡꓱ ꓐꓯˍ ꓟ ꓠꓬ꓾ ꓜꓽ ꓓꓴ ꓥ ꓕ ꓑꓳꓸ ꓠꓬ ꓫꓬꓻˍ ꓟ ꓥꓳ꓾ ꓐꓯˍ ꓟ ꓥ ꓡꓳ꓿)
41007020	ꓝꓮꓲ ꓬꓲ ꓡꓰ꓾ ꓞꓳ ꓤ ꓕꓲ ꓣꓳ ꓠꓯꓸꓼ ꓗꓪ ꓐꓰ ꓓꓳ ꓡ ꓟ ꓠꓽ꓾ ꓬꓲ ꓔꓯ ꓟꓽ ꓫꓬ ꓟꓺ ꓗꓷ ꓡꓰ ꓝꓲˍ ꓡꓳ꓿
41007021	ꓮ ꓡꓲꓳ ꓐꓯ ꓠꓬ ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ ꓐꓰ ꓓꓳ ꓡ ꓟ ꓠꓬ꓾ ꓟꓽ ꓙꓲ ꓟ ꓔꓯ ꓓꓵꓽ ꓙˍ ꓟ꓾ ꓟꓽ ꓢꓲ ꓟꓽ ꓫꓬ ꓟ꓾ ꓘꓴꓽ ꓜꓽ ꓠꓯ ꓜꓽˍ ꓟ꓾ ꓞꓳ ꓤ ꓢꓰꓼˍ ꓟ꓾ ꓦꓬꓼ ꓛꓳꓽ ꓧꓪˍ ꓟ꓾
41007022	ꓟꓬ ꓠꓯꓺˍ ꓟ꓾ ꓥꓶˍ ꓟ ꓬꓲ ꓫꓵꓽ ꓬꓲ ꓙꓰ꓾ ꓗꓶꓸˍ ꓟ꓾ ꓦꓯꓸ ꓠꓲꓹ ꓙꓵꓽˍ ꓟ꓾ ꓟꓬ ꓦꓯꓸˍ ꓟ꓾ ꓪ ꓕꓱˍ ꓟ꓾ ꓠꓲꓹ ꓘꓹˍ ꓟ꓾ ꓞꓳ ꓙꓲꓽ ꓞꓳ ꓪꓴꓸˍ ꓡꓰ ꓐꓰ ꓬꓰˍ ꓟ꓾
41007023	ꓕꓱ ꓟꓬ ꓫꓵꓽ ꓠꓬ ꓞꓳ ꓤ ꓠꓯꓸꓼ ꓗꓪ ꓐꓰ ꓓꓳ ꓡ ꓢꓲ꓾ ꓞꓳ ꓤ ꓔꓯ ꓟꓽ ꓫꓬ ꓟꓺ ꓗꓷ ꓡꓰ ꓝꓲ ꓐ ꓡ ꓡꓳ꓾ ꓐꓯˍ ꓡꓳ꓿
41007024	ꓬꓰ-ꓢꓴ ꓠꓬ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓕꓲ-ꓬ ꓐꓰ ꓢꓲ-ꓓꓳ ꓟꓵꓽ ꓗꓪ ꓓꓵꓽ ꓙꓰˍ ꓡꓳ꓿ ꓬꓲ ꓠꓬ ꓦꓲ ꓕꓲ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓮꓽ ꓟ ꓔꓯˍ ꓟꓲ ꓬꓲ ꓔꓬ ꓟ ꓢꓷꓸ ꓡꓰ ꓝꓲ ꓠꓲꓹ ꓟꓽ ꓫꓵ꓿ ꓖꓳ ꓡꓱ ꓥ ꓟꓲ ꓢꓴ ꓟꓽ ꓢꓷꓸ ꓢꓷꓸ ꓬꓲ ꓑꓬ ꓠꓬꓹ ꓟꓽ ꓒꓬꓱꓼ ꓡ꓿
41007025	ꓖꓳ ꓗꓪ ꓟꓽ ꓫꓬ ꓠꓲꓽ ꓜꓶꓽ ꓞꓹ ꓟ ꓮꓸ ꓟꓲꓽ ꓕꓲ ꓣꓳ ꓔꓬ ꓡꓳ꓿ ꓖꓳ ꓡꓱ ꓢꓲ ꓮꓸ ꓟꓲꓽ ꓬꓲ ꓟꓹ ꓟ ꓠꓬ ꓬꓰ-ꓢꓴ ꓖꓳ ꓗꓪ ꓛꓲ ꓡ ꓟ ꓑ ꓙꓽ ꓡꓰ ꓟꓶ ꓕꓯ꓾ ꓬꓲ ꓔꓯ ꓡ ꓢꓲ ꓬꓲ ꓟꓲꓽ ꓙꓬꓽ ꓗꓪ ꓟꓳꓼ ꓡ ꓡꓳ꓿
41007026	ꓤ ꓟꓶ ꓤ ꓖꓳ ꓟ ꓠꓽ꓾ ꓢꓲ-ꓣꓳ-ꓩꓳ-ꓠꓲ-ꓫꓲ-ꓬ ꓟꓵꓽ ꓗꓪ ꓦꓵꓻ ꓔ ꓟ ꓦꓲ-ꓡꓲ ꓡꓽ ꓞꓳ ꓥ ꓢꓲ꓾ ꓠꓲꓽ ꓖꓳ ꓟ ꓔꓯ ꓬꓲ ꓮꓸ ꓟꓲꓽ ꓗꓪ ꓐꓰ ꓖꓼ ꓓꓳ ꓗꓷ ꓠꓹ ꓟ ꓬꓰ-ꓢꓴ ꓔꓯ ꓟꓽ ꓠꓽ ꓠꓽ ꓓꓰꓽˍ ꓡꓳ꓿
41007027	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓤ ꓠꓱ ꓐꓴ ꓜꓽ ꓓꓴ ꓣꓴ ꓢꓲ ꓮꓸ ꓠꓽ ꓔꓯ ꓡꓳꓺ ꓖꓶ ꓜꓽ ꓙꓲꓽ ꓟꓽ ꓙꓳ꓿ ꓤ ꓠꓱ ꓐꓴ ꓔꓯ ꓧꓶꓸ ꓕꓯ ꓜꓽ ꓐꓳ ꓡꓰ ꓝꓲ ꓠ ꓗꓹ ꓡꓳ꓾ ꓐꓯ ꓖꓶˍ ꓡꓳ꓿
41007028	ꓬꓲ ꓡꓰ ꓬꓰ-ꓢꓴ ꓔꓯ꓾ ꓥ ꓡꓳ꓾ ꓢꓲ ꓒꓽꓳ꓾ ꓖꓳ ꓡꓱ ꓥ ꓟꓲ ꓢꓽ ꓡ ꓠꓯꓸ ꓘꓪ ꓗꓪ ꓔꓬ ꓟ ꓮꓸ ꓠꓽˍ ꓟꓲ ꓤ ꓠꓱ ꓐꓴ ꓡꓰ ꓞꓰꓻ ꓗꓷ ꓟ ꓜ ꓟꓰꓽ ꓠꓽ ꓖꓳ ꓜꓽˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41007029	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓕꓱ ꓡꓱ ꓒꓳꓹ ꓖꓶ ꓗꓴˍ ꓠꓬꓲ꓾ ꓙꓰ Gꓽ꓾ ꓠꓲꓽ ꓠꓬ ꓠꓴ ꓮꓸ ꓟꓲ ꓖꓳ ꓓꓱ ꓗꓪ ꓐꓰ ꓓꓳ ꓙꓰꓳ꓾ ꓐꓯ ꓖꓶˍ ꓡꓳ꓿
41007030	ꓬꓲ ꓦꓲ ꓗꓪ ꓛꓲ ꓬꓰ ꓠꓬ꓾ ꓠꓲꓽ ꓠꓽ ꓓꓳ ꓙꓰ ꓗꓷ ꓢꓲ ꓤ ꓠꓱ ꓠꓬ ꓬꓲꓼ ꓖꓴ ꓗꓪ ꓬꓲꓼ ꓔ ꓔꓬ ꓟ ꓔꓯ ꓟꓳꓻ ꓡꓰꓳ꓿
41007031	ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓬ ꓕꓲ-ꓬ ꓟꓵ ꓗꓪ ꓐꓰ ꓓꓳ ꓙꓰ ꓢꓲ꓾ ꓢꓲ-ꓓꓳ ꓟꓵꓽˍ ꓐꓰ ꓓꓱ-ꓘꓹ-ꓒꓳꓹ-ꓡꓲ ꓟꓵ ꓗꓪ ꓐꓰ ꓗꓳꓸ ꓡ ꓢꓲ ꓠꓬꓲ꓾ ꓖ-ꓡꓲ-ꓡꓲ ꓬꓲꓻ ꓡꓴꓽ ꓐꓱ ꓗꓪ ꓛꓲ ꓡ ꓡꓳ꓿
41007032	ꓬꓲ ꓪꓽ ꓡꓰ ꓠꓸ ꓐꓳꓽ ꓡꓺ ꓢꓲꓺ ꓢꓴ ꓕꓲ ꓣꓳ ꓬꓰ-ꓢꓴ ꓔꓬ ꓗꓪ ꓧꓳꓽ ꓛꓲ ꓡ ꓢꓲ꓾ ꓬꓲ ꓔꓯ ꓡꓯꓼ ꓒꓯꓹ ꓚꓰꓹ ꓖꓶ ꓡꓯ꓾ ꓐꓰ ꓓꓰꓽˍ ꓡꓳ꓿
41007033	ꓬꓰ-ꓢꓴ ꓡꓰ ꓞꓳ ꓜꓴ ꓗꓳ ꓡꓳ ꓗꓪ ꓐꓰ ꓘꓳ ꓫꓱ ꓫꓱˍ ꓗꓪ ꓬꓲ ꓔꓯ ꓧꓳꓽ ꓙꓰ ꓢꓲ꓾ ꓬꓲ ꓠꓸ ꓑꓳ ꓘꓴꓻ ꓗꓪ ꓡꓯꓼ ꓠꓬꓲ ꓫꓱꓹ ꓢꓲ ꓠꓬꓲ꓾ ꓟꓷꓽ ꓶꓻ ꓔꓲꓸ ꓢꓲ ꓬꓲ ꓡ ꓛꓱ ꓗꓪ ꓫꓱꓹ ꓖꓶˍ ꓡꓳ꓿
41007034	ꓖꓳ ꓕꓯ ꓟꓴꓽ ꓗꓪ ꓗꓪ ꓡꓳꓸ ꓢꓲ꓾ ꓢꓯꓼ ꓓꓽ ꓟ ꓦ ꓢꓲ ꓠꓬꓲ ꓬꓲ ꓔꓯ꓾ ꓱ-ꓩ-ꓕ꓾ ꓐꓯˍ ꓡꓳ꓿ ꓕꓱ ꓟ ꓠꓬ꓾ ꓒꓴ ꓡꓯ Gꓽ꓾ ꓐꓯˍ ꓟ ꓥ ꓡꓳ꓿
41007035	ꓖꓳ ꓡꓱ ꓠꓬ ꓖꓳ ꓕꓲ ꓣꓳ ꓬꓲ ꓠꓸ ꓑꓳ ꓒꓴ ꓡ ꓢꓲ꓾ ꓬꓲ ꓡ ꓛꓱ ꓢꓲꓺ ꓞꓹ ꓟˍ ꓟꓲ ꓐꓶꓻ ꓡ ꓢꓲ ꓠꓬꓲ ꓫꓬꓻ ꓫꓬˍ ꓡꓰꓽ ꓫꓸ ꓕꓱ ꓡ ꓡꓳ꓿
41007036	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓮꓽ ꓟ ꓔꓯˍ ꓟꓲ ꓕꓽ ꓐꓯ ꓖꓶ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓡꓰ ꓬꓲ ꓪꓽ ꓔꓯ ꓟꓬꓽ ꓠꓬꓲ ꓖꓳ ꓡꓱ ꓕꓵꓼ ꓪ ꓖꓶ ꓗꓷ ꓠꓬ꓾ ꓟꓬꓽ ꓠꓬꓲ ꓕꓲ ꓟꓵ ꓕꓲ ꓡꓳꓻ ꓐꓯ ꓒꓬꓱ ꓙꓰˍ ꓡꓳ꓿
41007037	ꓞꓳ ꓜꓴꓻ ꓠꓬ ꓓꓵꓽ ꓙ ꓟꓶꓻ ꓖꓴ ꓟꓽ ꓓ ꓡꓰ ꓢꓲ꓾ ꓬꓲ ꓬꓰˍ ꓟ ꓠꓽ ꓮꓽ ꓙꓵ ꓡꓱꓸꓼ ꓜꓳꓽˍ ꓟˍ ꓡꓰꓽ ꓥ ꓐꓷ꓿ ꓠꓸ ꓐꓳꓽ ꓔꓯˍ ꓟꓲ ꓑ ꓙꓽ ꓡ ꓝꓲˍ ꓐꓷ꓾ ꓞꓳ ꓟꓶ ꓔꓯˍ ꓟꓲ ꓫꓸ ꓕꓱ ꓡ ꓝꓲˍ ꓐꓷ꓾ ꓐꓯˍ ꓡꓳ꓿
41008001	ꓦꓬꓼ ꓠꓬꓲ ꓖꓳ ꓟ ꓗꓪ ꓞꓳ ꓜꓴ ꓞꓳ ꓟꓯꓼ ꓝꓮꓲ ꓜꓲꓼ ꓡ ꓢꓲ ꓬꓲ ꓪꓽ ꓜꓽ ꓓꓴ ꓟꓽ ꓙꓳ ꓗꓷ ꓡꓰ ꓠꓬꓲ꓾ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓬꓲ ꓔꓬ ꓗꓪ ꓘꓴ ꓜꓲꓼ ꓡ ꓢꓲ ꓬꓲ ꓪꓽ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓿
41008002	ꓥꓪ ꓠꓬ ꓞꓳ ꓜꓴ ꓕꓱ ꓟ ꓔꓯ ꓫꓱꓸ ꓤˍ ꓡꓳ꓿ ꓬꓲ ꓪꓽ ꓠꓬ ꓥꓪˍ ꓐꓰ ꓕꓲ ꓪꓺꓼ ꓢ ꓠꓬꓲ ꓔꓬ ꓗꓷ ꓠꓬꓲ ꓮꓸ ꓫꓵ ꓜꓽ ꓓꓴ ꓟꓽ ꓙꓳ ꓡꓰꓳ꓿
41008003	ꓥꓪ ꓬꓲ ꓪꓽ ꓔꓯ ꓜꓻ ꓟꓽ ꓜ ꓜ ꓦꓲ ꓗꓪ ꓬꓲꓼ ꓙꓰ ꓝꓲˍ ꓠꓬ꓾ ꓙ ꓖꓴ ꓙ ꓐꓽ ꓗꓪ ꓬꓲ ꓪꓽ ꓦꓰꓼ ꓟꓷꓼ ꓦꓰꓼ ꓙꓬ ꓗꓷ ꓡꓰˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓕꓲ ꓐꓱ ꓠꓽ ꓶꓽ ꓤ ꓗꓪ ꓐꓰ ꓡꓻ ꓟ ꓥ ꓡꓳ꓾ ꓐꓯˍ ꓡꓳ꓿
41008004	ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓕꓻ ꓡꓲ ꓛꓲ ꓗꓪ ꓡꓽ ꓞꓳ ꓕꓱ ꓟꓬ ꓣꓳ ꓔꓯ ꓜꓽ ꓐꓳ ꓡꓰ ꓝꓲ ꓠꓹ ꓟ꓾ ꓜꓽ ꓓꓴ ꓮ ꓡꓲ ꓗꓪ ꓧꓪ ꓐ ꓡ ꓢꓰ?꓾ ꓐꓯˍ ꓡꓳ꓿
41008005	ꓖꓳ ꓡꓱ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓑ ꓑ ꓮꓺ ꓟꓬ ꓑꓬ ꓙꓳˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓫꓵꓽ ꓑꓬ ꓙꓳˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41008006	ꓖꓳ ꓕꓯ ꓬꓲ ꓡꓰ ꓞꓳ ꓜꓴ ꓔꓯ ꓟꓲ ꓛꓬ ꓗꓪ ꓠꓬꓲꓸ ꓠꓸ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓡꓰ ꓑ ꓑ ꓖꓳ ꓫꓵꓽ ꓑꓬ ꓣꓴ ꓢꓲ꓾ ꓫꓸ ꓟꓳ ꓗꓷ ꓢꓲ ꓦꓶꓹ ꓗꓷ ꓠꓬ꓾ ꓮꓽ ꓙꓵ ꓢꓴ ꓔꓯ ꓑꓶꓺ ꓖꓶ ꓠꓹ ꓟ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓡꓯꓼ ꓙꓱ ꓗꓷˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓞꓳ ꓜꓴꓻ ꓔꓯ ꓑꓶ ꓖꓶ ꓜꓽˍ ꓡꓳ꓿
41008007	ꓥꓪꓸ ꓤꓽˍ ꓟꓲ ꓠꓬꓲꓽ ꓢ ꓟ ꓙꓳˍ ꓡꓳ꓿ ꓬꓲ ꓠꓬ ꓶꓼ ꓥꓳꓽ ꓙꓱꓽ ꓗꓷ ꓢꓲ꓾ ꓖꓳ ꓟˍ ꓟꓲ ꓞꓳ ꓜꓴ ꓔꓯ ꓑꓶ ꓖꓶ ꓜꓽ ꓝꓲˍ ꓡꓳ꓿
41008008	ꓖꓳ ꓡꓱ ꓠꓬ ꓬꓲ ꓪꓽ ꓜ ꓐꓳ ꓡꓰ ꓢꓲ꓾ ꓜꓰꓻ ꓡꓰˍ ꓟ ꓬꓲꓸ ꓧꓶꓽ ꓬꓲ ꓟꓲ ꓫꓵꓽ ꓠꓳꓸ ꓘꓴ ꓓꓽ ꓟ ꓖꓳ ꓫ ꓟꓶˍ ꓡꓳ꓿
41008009	ꓜꓽ ꓢꓴ ꓠꓬ ꓡꓲ ꓔꓴ ꓛꓲ ꓙꓳˍ ꓡꓳ꓿ ꓖꓳ ꓗꓸ ꓠꓯꓸ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓬꓲꓼ ꓙꓰ ꓝꓲˍ ꓡꓳ꓿
41008010	ꓬꓲ ꓠꓬ ꓞꓼ ꓐꓰ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓡꓲ ꓗꓪ ꓓꓵꓽ ꓡꓰ ꓢꓲ꓾ ꓓ-ꓟ-ꓠꓴ-ꓕ ꓟꓵꓽ ꓗꓪ ꓙꓰˍ ꓡꓳ꓿
41008011	ꓒ-ꓡꓲ-ꓢꓷ ꓐꓴ ꓠꓬ ꓬꓰ-ꓢꓴ ꓔꓯ ꓡ ꓢꓲ ꓬꓲ ꓔꓯ ꓫꓵꓽ ꓠꓬꓲ ꓠꓹ ꓟ꓾ ꓟꓴꓽ ꓗꓪ ꓗꓪ ꓐꓰ ꓢꓷꓸ ꓡꓰ ꓓꓴ ꓕꓲ ꓟ ꓟꓳꓸ ꓖꓶ ꓡꓯ꓾ ꓐꓰ ꓬꓲ ꓔꓯ ꓓꓰꓽˍ ꓡꓳ꓿
41008012	ꓬꓲ ꓠꓽ ꓢꓯꓼ ꓓꓽ ꓟ ꓦ ꓢꓲ꓾ ꓕꓱ ꓕꓲꓽ ꓤꓶꓻ ꓢꓴ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓢꓷꓸ ꓡꓰ ꓓꓴ ꓧꓪˍ ꓡ? ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓕꓲ ꓤꓶ ꓢꓴ ꓔꓯ ꓮꓸ ꓫꓵ ꓢꓷꓸ ꓡꓰ ꓓꓴˍ ꓟꓲ ꓟꓽ ꓖꓶ꓾ ꓐꓯˍ ꓡꓳ꓿
41008013	ꓖꓳ ꓡꓱ ꓢꓲ ꓬꓲ ꓪꓽˍ ꓐꓰ ꓧꓹ ꓗꓷ ꓠꓬ꓾ ꓡꓲ ꓜꓶꓽ ꓢꓲ ꓝꓮꓲ ꓖꓳ ꓐ ꓢꓲ ꓗꓪ ꓙꓰˍ ꓡꓳ꓿
41008014	ꓛꓳꓽ ꓒꓯꓹ ꓐꓴ ꓠꓬ ꓑ ꓑ ꓔꓯꓹ ꓟꓲꓺ ꓡꓰ ꓠꓬꓲ꓾ ꓡꓲ ꓗꓪ ꓠꓬ ꓑ ꓑ ꓕꓲ ꓑꓬˍ ꓡꓰꓽ ꓓꓯꓹ ꓡꓳ꓿
41008015	ꓬꓲ ꓠꓬ ꓬꓲ ꓪꓽ ꓔꓯ꓾ ꓧꓪꓸ ꓛꓲꓽ ꓔ꓾ ꓒ-ꓡꓲ-ꓢꓷ ꓐꓴ ꓙꓵꓽ ꓧꓶꓽˍ ꓐꓰ ꓩꓴ-ꓡꓲ ꓙꓵꓽ ꓧꓶꓽ ꓔꓯ ꓤꓻ ꓟꓳ꓾ ꓐꓰ ꓙꓳꓺ ꓗꓽ ꓖꓶˍ ꓡꓳ꓿
41008016	ꓖꓳ ꓡꓱ ꓠꓬ ꓬꓲ ꓪꓽ ꓠꓽ꓾ ꓣꓳ ꓠꓬ ꓑ ꓑ ꓟꓽ ꓙꓳ ꓠꓬꓲ ꓬꓲ ꓕꓱ ꓡꓱ ꓐꓯˍ ꓠꓳꓹ꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
41008017	ꓕꓱ ꓟ ꓔꓯ ꓬꓰ-ꓢꓴ ꓡꓳꓸ ꓓꓳ ꓡ ꓠꓬ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓑ ꓑ ꓟꓽ ꓙꓳ ꓟ ꓔꓯ ꓟꓳꓸ ꓫꓸ ꓕꓱ ꓡꓯꓽ ꓘꓳ ꓔꓬ ꓡ? ꓠꓴ ꓪꓽ ꓮ ꓟꓶ ꓗꓪ ꓛꓲ ꓟꓽ ꓡꓳꓸ ꓓꓳ ꓡ ꓢꓰꓽ ꓡ? ꓟꓽ ꓙꓽ ꓜꓲꓼ ꓢꓰꓽ ꓡ? ꓠꓴ ꓪꓽ ꓠꓲꓹ ꓟ ꓔꓯꓽ ꓡꓰ ꓡ?
41008018	ꓠꓴ ꓪꓽ ꓠꓬ꓾ ꓟꓬ ꓢꓶꓽ ꓙꓳ ꓢꓲ ꓟꓽ ꓟꓳꓻ ꓡ? ꓠꓸ ꓑꓳ ꓙꓳ ꓢꓲ ꓟꓽ ꓑ ꓙꓽ ꓡ? ꓥꓪ ꓮ ꓡꓲ ꓬꓰ ꓗꓷ ꓟ ꓚꓲꓸ ꓟꓽ ꓟꓶ ꓢꓰꓽ ꓡ?
41008019	ꓥꓪ ꓡꓰ ꓑ ꓑ ꓖꓳ ꓥꓪꓽ ꓑꓬ ꓟ ꓦꓶꓹ ꓢꓲ ꓡꓽ ꓞꓳ ꓥꓪꓽ ꓔꓴ ꓔꓯ ꓐꓱꓻ ꓖꓶˍ ꓕꓯ꓾ ꓠꓴ ꓪꓽ ꓖꓳ ꓫ ꓟꓶˍ ꓟ ꓬꓲ ꓧꓶꓽ ꓬꓲ ꓟꓲ ꓠꓬ ꓮ ꓟꓬ ꓠꓳꓸ ꓘꓴꓽ ꓖꓳ ꓐꓲ ꓡꓰ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓞꓲ ꓠꓬꓲꓽ ꓠꓳꓸ ꓘꓴꓽ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41008020	ꓝꓮꓲ ꓥꓪ ꓡꓰ ꓑ ꓑ ꓖꓳ ꓫꓵꓽ ꓑꓬ ꓟ ꓦꓶꓹ ꓢꓲ ꓡꓽ ꓞꓳ ꓡꓲꓸ ꓔꓴ ꓔꓯ ꓐꓱꓻ ꓖꓶˍ ꓕꓯ꓾ ꓠꓴ ꓪꓽ ꓖꓳꓺ ꓫ ꓟꓶˍ ꓟ ꓬꓲ ꓧꓶꓽ ꓬꓲ ꓟꓲ ꓠꓬ ꓮ ꓟꓬ ꓠꓳꓸ ꓘꓴꓽ ꓖꓳ ꓐꓲ ꓡꓰ ꓡ?꓾ ꓐꓯˍ ꓕꓯ꓾ ꓫꓵꓽ ꓠꓳꓸ ꓘꓴꓽ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41008021	ꓖꓳ ꓕꓯ ꓬꓲ ꓡꓰ꓾ ꓠꓴ ꓪꓽ ꓮ ꓟꓶˍ ꓟꓲ ꓟꓽ ꓙꓽ ꓜꓲꓼ ꓢꓰꓽ ꓡ?꓾ ꓐꓯ ꓖꓶˍ ꓡꓳ꓿
41008022	ꓬꓲ ꓪꓽ ꓐꓱ-ꓢꓰ-ꓓ ꓗꓪ ꓛꓲ ꓬꓰ ꓠꓬ꓾ ꓢꓴ ꓡꓰ ꓟꓬ ꓔꓶꓺ ꓕꓲ ꓣꓳ ꓧꓳꓽ ꓡ ꓢꓲ꓾ ꓬꓲ ꓔꓯ ꓫꓱꓹ ꓖꓶ ꓠꓹ ꓟ ꓬꓰ-ꓢꓴ ꓔꓯ ꓓꓰꓽˍ ꓡꓳ꓿
41008023	ꓬꓰ-ꓢꓴ ꓡꓰ ꓟꓬ ꓔꓶꓺ ꓔꓯ ꓡꓯꓼ ꓒꓯꓹ ꓗꓪ ꓣꓱꓽ ꓢꓲ꓾ ꓘꓹ ꓐꓻ ꓢꓲ ꓗꓪ ꓧꓳꓽ ꓙꓰ ꓢꓲ ꓠꓬꓲ꓾ ꓬꓲ ꓟꓬ ꓢꓶꓽ ꓗꓪ ꓟꓷꓽ ꓶꓻ ꓔꓲꓸ ꓧꓳꓽ ꓢꓲ꓾ ꓡꓯꓼ ꓒꓯꓹ ꓚꓰꓹ ꓖꓶ ꓢꓲ ꓠꓬꓲ꓾ ꓬꓲ ꓔꓯ꓾ ꓠꓴ ꓮꓸ ꓫꓵ ꓟꓳꓻˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41008024	ꓬꓲ ꓡꓳꓸ ꓠꓬꓲ ꓢꓲ꓾ ꓥꓪ ꓠꓬ ꓡꓽ ꓞꓳ ꓔꓯ ꓟꓳꓻˍ ꓡꓳ꓿ ꓬꓲ ꓪꓽ ꓠꓬ ꓢꓲꓹ ꓜꓲˍ ꓡꓰ ꓐꓰ ꓗꓹ ꓢꓲ ꓙ ꓖꓴ ꓫꓱꓽ ꓔꓬ ꓟ ꓡꓰ ꓐꓰ ꓗꓹ ꓡꓳ꓾ ꓐꓯˍ ꓡꓳ꓿
41008025	ꓬꓰ-ꓢꓴ ꓠꓬ ꓝꓮꓲ ꓕꓲ ꓧꓪꓹ ꓬꓲ ꓟꓬ ꓢꓶꓽ ꓗꓪ ꓡꓯꓼ ꓒꓯꓹ ꓚꓰꓹ ꓖꓶ ꓢꓲ꓾ ꓬꓲ ꓔꓯ ꓡꓳꓸ ꓠꓬꓲ ꓝꓲ ꓠꓬ ꓮꓸ ꓫꓵˍ ꓟꓲ ꓫꓬꓻ ꓫꓬˍ ꓡꓰꓽ ꓟꓳꓻ ꓡꓰꓳ꓿
41008026	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓠꓬ ꓡꓳ ꓒꓱ ꓗꓪ ꓟꓽ ꓓꓵꓽ ꓙꓰ ꓙꓰ꓾ ꓠꓴ ꓦꓲ ꓗꓪ ꓔꓱꓹ ꓔꓱꓹꓼ ꓐꓰ ꓬꓲꓼ ꓙꓰ꓾ ꓐꓯ ꓖꓶˍ ꓡꓳ꓿
41008027	ꓖꓳ ꓡꓱ ꓠꓬ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ꓾ ꓢꓲ-ꓢ-ꓡꓰ ꓒꓲ-ꓡꓲ-ꓒꓲ ꓟꓵꓽ ꓗꓪ ꓟ ꓘꓹ ꓗꓪ ꓓꓵꓽ ꓡꓰˍ ꓡꓳ꓿ ꓙ ꓖꓴ ꓗꓪ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓥꓪ ꓮꓽ ꓟ ꓥ ꓟ ꓢꓴ ꓮ ꓡꓲ ꓐꓯ ꓔꓬ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41008028	ꓬꓲ ꓪꓽ ꓡꓰ꓾ ꓖꓳ ꓓꓱ ꓔꓲꓹ ꓖꓶ ꓢꓴ ꓬꓳ-ꓦ ꓥꓳ꓾ ꓐꓯ ꓢꓴ ꓙꓳˍ ꓡꓳ꓿ ꓬꓲ-ꓡꓲ-ꓬ ꓥꓳ꓾ ꓐꓯ ꓢꓴˍ ꓟꓲ ꓙꓳˍ ꓡꓳ꓿ ꓠꓱꓸ ꓐꓯꓼ ꓕꓲ ꓐꓱ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓗꓪ ꓟ ꓕꓲ ꓣꓳ ꓥꓳ꓾ ꓐꓯ ꓢꓴˍ ꓟꓲ ꓙꓳˍ ꓡꓳ꓾ ꓐꓯ ꓖꓶˍ ꓡꓳ꓿
41008029	ꓬꓲ ꓠꓬ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓮꓽ ꓟ ꓥ ꓟ ꓠꓴ ꓪꓽ ꓡꓲS ꓮ ꓡꓲ ꓓꓵꓽ ꓙˍ ꓡ?꓾ ꓐꓰ ꓠ ꓠꓬꓲ ꓕꓯ꓾ ꓒꓲ-ꓕꓱ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓠꓽ ꓙꓲ-ꓢꓴ ꓖꓳ ꓕꓲ ꓣꓳ ꓟ ꓥꓳ꓾ ꓐꓯˍ ꓖꓶˍ ꓡꓳ꓿
41008030	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓬꓲꓸ ꓮꓽ ꓟ ꓥ ꓟ ꓮꓽ ꓟ ꓔꓯˍ ꓟꓲ ꓟꓽ ꓐꓯ ꓖꓶ ꓠꓹ ꓟ ꓬꓲ ꓪꓽ ꓔꓯ ꓙꓳꓺ ꓗꓽ ꓖꓶˍ ꓡꓳ꓿
41008031	ꓖꓳ ꓕꓯ ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓡ-ꓞꓳ-ꓮ-ꓐꓲ ꓠꓽ ꓫꓸ ꓙꓵˍ ꓟ ꓮꓽ ꓟꓬꓹ ꓜꓲꓽ ꓢꓲ꓾ ꓞꓳ ꓪꓴꓽ ꓞꓳ ꓔꓲ ꓐꓴˍ ꓐꓰ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓡꓰ ꓟꓽ ꓘꓳ ꓣꓴˍ ꓟ ꓔꓳꓹ ꓜꓳꓽˍ ꓥꓳ꓿ ꓬꓲ ꓔꓯ ꓢꓰꓼ ꓗꓷ ꓢꓲ ꓢ ꓠꓬꓲ ꓗꓸ ꓠꓯꓸ ꓠꓬ ꓢꓯꓸ ꓬꓲꓼ ꓡ ꓥꓳ꓾ ꓐꓰ ꓟꓸ ꓖꓶ ꓪꓴꓸ ꓔꓴˍ ꓡꓳ꓿
41008032	ꓬꓰ-ꓢꓴ ꓡꓰ ꓕꓱ ꓡꓱ ꓫꓬꓽ ꓫꓬꓽˍ ꓡꓰꓽ ꓐꓯ ꓓꓳ ꓡ ꓕꓯ꓾ ꓒꓲ-ꓕꓱ ꓠꓬ ꓬꓲ ꓔꓯ ꓘꓳ ꓫꓱ ꓫꓱˍ ꓗꓪ ꓧꓳꓽ ꓙꓰ ꓢꓲ ꓕꓼ ꓪꓴꓸ ꓔꓴ ꓡ ꓡꓳ꓿
41008033	ꓬꓰ-ꓢꓴ ꓠꓽ ꓔꓲꓸ ꓒꓳꓹ ꓢꓲ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓡꓳꓸ ꓔ ꓢꓲ ꓠꓬꓲ꓾ ꓒꓲ-ꓕꓱ ꓔꓯ ꓕꓼ ꓢꓲ꓾ ꓢ-ꓓꓯꓳ꓾ ꓥꓪ ꓔꓯ ꓐꓰ ꓧꓹ ꓙꓰ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓪꓴ-ꓢ ꓠꓲꓹ ꓡꓶꓽ ꓔꓯ ꓟꓽ ꓠꓲꓹ ꓥꓳ ꓥꓳ꓾ ꓞꓳ ꓤ ꓠꓵˍ ꓟ ꓔꓯˍ ꓡꓰꓽ ꓠꓲꓹ ꓥꓳˍ ꓡꓳ꓾ ꓐꓯˍ ꓡꓳ꓿
41008034	ꓖꓳ ꓗꓸ ꓠꓯꓸ ꓬꓲ ꓠꓬ ꓞꓳ ꓜꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓘꓴ ꓔꓯꓹ ꓡ ꓢꓲ ꓬꓲ ꓪꓽ ꓔꓯ꓾ ꓮꓽ ꓟ ꓥꓪ ꓔꓯ ꓛꓳꓻ ꓠꓲꓹ ꓫꓵˍ ꓠꓬ꓾ ꓚꓲꓸ ꓛꓬ ꓔꓯ ꓟꓽ ꓗꓹ ꓐꓽ ꓐꓽ ꓬꓲ ꓡꓯꓼ ꓐꓳ ꓔꓶꓸ ꓓꓴ ꓑꓱꓸ ꓔ ꓢꓲ ꓥꓪ ꓔꓯ ꓛꓳ ꓠꓯꓹ ꓡꓳ꓿
41008035	ꓮ ꓡꓲꓳ ꓐꓯ ꓠꓬ ꓮꓽ ꓟˍ ꓟꓲ꓾ ꓬꓲ ꓢꓯꓼ ꓟꓬ ꓔꓯ ꓗꓹ ꓐꓽ ꓢꓴ ꓠꓬ ꓬꓲ ꓢꓯꓼ ꓟꓬ ꓒꓲꓼ ꓬꓰˍ ꓥꓳ꓿ ꓥꓪ ꓐꓱ ꓶˍ ꓐꓰ ꓶꓼ ꓓꓳ ꓫꓱꓹ ꓓꓳ ꓐꓱ ꓶ ꓬꓲ ꓢꓯꓼ ꓟꓬ ꓔꓯ ꓟꓽ ꓗꓹ ꓐꓽ ꓢꓴ ꓠꓬ ꓬꓲ ꓢꓯꓼ ꓟꓬ ꓚꓬꓴ ꓟꓶˍ ꓥꓳ꓿
41008036	ꓞꓳ ꓤ ꓕꓲ ꓣꓳ ꓠꓬ ꓕꓲ ꓟꓲ ꓠꓯ ꓡꓱꓸꓼ ꓒꓳꓹ ꓟꓶˍ ꓟꓲ꓾ ꓚꓲꓸ ꓛꓬ ꓢꓯꓼ ꓟꓬ ꓒꓲꓼ ꓬꓰ ꓠꓬ ꓮꓸ ꓫꓵ ꓙꓲ ꓖꓴ ꓙꓳˍ ꓡ?
41008037	ꓞꓳ ꓤ ꓠꓬ ꓮꓸ ꓫꓵ ꓡꓰ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓑ ꓟꓶ ꓓꓻ ꓢꓰꓽ ꓡ?
41008038	ꓦꓬꓼ ꓛꓳꓽ ꓧꓪˍ ꓟ ꓐꓰ ꓝꓴꓲ ꓬꓰˍ ꓟ ꓕꓱ ꓕꓲ ꓤꓶ ꓗꓪ꓾ ꓥꓪˍ ꓐꓰ ꓥꓪ ꓐꓯ ꓘꓶꓽ ꓔꓯ ꓫꓸ ꓔꓳ ꓓꓴ ꓚꓬꓹ ꓢꓲ ꓟꓽ ꓣꓷꓠ ꓢꓴ ꓔꓯ ꓠꓽ꓾ ꓡ-ꓞꓳ-ꓮ-ꓐꓲ ꓥꓪ ꓐꓹ ꓐ ꓐꓬꓱꓼ ꓡꓱꓼ ꓡꓱ ꓟ ꓠꓯꓸꓼ ꓗꓪ꓾ ꓢꓲꓽ ꓫꓬˍ ꓟ ꓟꓴꓽ ꓗꓪ ꓝꓲ ꓓꓴ ꓐꓴˍ ꓐꓰ ꓬꓯꓼ ꓡ ꓕꓯ꓾ ꓥꓪˍ ꓟꓲ ꓡꓽ ꓞꓳ ꓖꓳ ꓕꓲ ꓣꓳ ꓔꓯ ꓫꓸ ꓔꓳ ꓓꓴ ꓚꓬꓹ ꓢꓲ ꓟꓽ ꓣꓷꓠ꓾ ꓐꓯˍ ꓡꓳ꓿
41009001	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓗꓪ ꓦꓰꓼ ꓞꓹ ꓢꓴ ꓕꓲ ꓐꓱꓻ ꓟꓽ ꓫꓵꓻ ꓢꓰꓽ ꓕꓯˍ ꓡꓰ꓾ ꓪꓴ-ꓢ ꓗꓴꓷ ꓢꓯꓼ ꓙꓳ ꓪꓽ ꓠꓬꓲ ꓠꓬꓲˍ ꓡꓰꓽ ꓓꓳ ꓡ ꓟ ꓔꓯ ꓠꓴ ꓪꓽ ꓟꓳꓻˍ ꓥꓳ꓾ ꓐꓯˍ ꓡꓳ꓿
41009002	ꓛꓳꓼ ꓠꓬꓲ ꓗꓳꓸ ꓗꓷ ꓠꓬ꓾ ꓬꓰ-ꓢꓴ ꓠꓽ꓾ ꓒꓲ-ꓕꓱˍ ꓐꓰ ꓬ-ꓗꓴˍ ꓐꓰ ꓬꓳ-ꓦ ꓔꓯˍ ꓡꓰꓽ ꓟꓴꓺˍ ꓟ ꓪꓽ ꓚꓲ ꓗꓪ ꓧꓳꓽ ꓓꓯ ꓙꓰ ꓢꓲ꓾ ꓬꓲ ꓠꓬ ꓬꓲ ꓪꓽ ꓒꓬꓱꓽ ꓕꓯꓽ ꓗꓪ ꓬꓲ ꓒꓬꓱꓽ ꓑꓶꓸ ꓡꓰˍ ꓡꓳ꓿
41009003	ꓬꓲ ꓐꓵ ꓞꓶꓽ ꓠꓬ ꓐꓬꓱꓼ ꓡꓱꓼ ꓡꓱ ꓗꓹ ꓢꓲ ꓮꓽ ꓘꓶꓸ ꓒꓴˍ ꓡꓳ꓿ ꓟꓲ ꓠꓯ ꓗꓪ ꓟꓶ ꓞꓲꓽ ꓢꓴ ꓮꓽ ꓟˍ ꓟꓲ ꓖꓳ ꓟꓬ ꓒꓴꓻ ꓡꓰ ꓗꓪ ꓛꓲ ꓞꓲꓽ ꓟꓽ ꓐ ꓡ꓿
41009004	ꓬꓲ-ꓡꓲ-ꓬ ꓐꓰ ꓟꓳ-ꓫꓲˍ ꓟꓲ ꓬꓲ ꓪꓽ ꓔꓯ ꓟꓳꓸ ꓖꓶ ꓡ ꓢꓲ꓾ ꓬꓲ ꓪꓽ ꓠꓬ ꓬꓰ-ꓢꓴˍ ꓐꓰ ꓫꓸ ꓕꓱ ꓡꓯꓽ ꓘꓳˍ ꓡꓳ꓿
41009005	ꓒꓲ-ꓕꓱ ꓡꓰ ꓬꓰ-ꓢꓴ ꓔꓯ꓾ ꓟꓸ ꓒꓽꓳ꓾ ꓕꓱ ꓗꓪ ꓔꓬ ꓟ ꓠꓬ ꓣꓳꓽ ꓐꓱ ꓶ ꓙꓲˍ ꓡꓳ꓿ ꓦꓲ ꓐꓱ ꓢ ꓟ꓾ ꓠꓴ ꓐꓱ ꓶ ꓕꓲ ꓟ꓾ ꓟꓳ-ꓫꓲ ꓐꓱ ꓶ ꓕꓲ ꓟ꓾ ꓬꓲ-ꓡꓲ-ꓬ ꓐꓱ ꓶ ꓕꓲ ꓟ꓾ ꓥꓪ ꓠꓴꓽ ꓔꓯ ꓫꓬꓹ ꓝꓲ ꓡꓯ꓾ ꓐꓯˍ ꓡꓳ꓿
41009006	ꓬꓲ ꓕꓱ ꓡꓱ ꓐꓯˍ ꓟ ꓠꓬ꓾ ꓬꓲ ꓪꓽ ꓠꓽ ꓮꓽ ꓘꓶꓸ ꓙꓳ ꓡꓰ ꓢꓲ꓾ ꓒꓲ-ꓕꓱ ꓠꓬ ꓮꓸ ꓫꓵ ꓐꓯ ꓠꓯꓹ ꓡꓳ ꓟꓽ ꓢꓷꓸ ꓗꓷ ꓡꓰ ꓠꓬꓲ ꓥ ꓡꓳ꓿
41009007	ꓖꓳ ꓡꓱ ꓠꓬ ꓟꓴ ꓗꓴꓸ ꓕꓲ ꓘꓴꓸ ꓢꓴꓸ ꓡ ꓢꓲ ꓬꓲ ꓪꓽ ꓔꓯ ꓛꓸ ꓡꓰ ꓠꓬ꓾ ꓟꓴ ꓗꓴꓸ ꓠꓯꓸꓼ ꓗꓪ ꓐꓰ ꓢꓯꓼ ꓕꓲ ꓟ ꓓꓳ ꓡ ꓢꓲ꓾ ꓕꓱ ꓟ ꓠꓬ ꓥꓪ ꓠꓲꓹ ꓠꓵˍ ꓟ ꓮ ꓐꓲ ꓥ ꓡꓳ꓾ ꓠꓴ ꓪꓽ ꓬꓲ ꓔꓯ ꓠ ꓠꓹ꓾ ꓐꓯˍ ꓡꓳ꓿
41009008	ꓬꓲ ꓪꓽ ꓡꓰ ꓞꓼ ꓐꓰ ꓚꓳ ꓡꓳ ꓗꓪ ꓡꓳꓸ ꓠꓬꓲ ꓠꓬ꓾ ꓬꓰ-ꓢꓴ ꓬꓲ ꓕꓲ ꓣꓳˍ ꓡꓰ ꓟꓽ ꓥ ꓠꓬ ꓠꓱꓸ ꓐꓯꓼ ꓕꓲ ꓣꓳ ꓔꓯˍ ꓟꓲ ꓟ ꓟꓳꓻ꓿
41009009	ꓪꓽ ꓚꓲ ꓗꓪ ꓐꓰ ꓬꓲ ꓪꓽ ꓬꓯꓼ ꓡ ꓔꓬ ꓕꓯ ꓬꓰ-ꓢꓴ ꓡꓰ꓾ ꓡ-ꓞꓳ-ꓮ-ꓐꓲ ꓫꓵꓻ ꓗꓪ ꓐꓰ ꓟꓽ ꓢꓯꓸ ꓬꓲꓼ ꓡ ꓕ ꓑꓳꓸ꓾ ꓠꓴ ꓪꓽ ꓟꓳꓻ ꓗꓷ ꓟ ꓮꓽ ꓟ ꓔꓯˍ ꓟꓲ ꓕꓽ ꓐꓯ ꓖꓶ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
41009010	ꓫꓵꓻ ꓗꓪ ꓐꓰ ꓟꓽ ꓢꓯꓸ ꓬꓲꓼ ꓡ ꓕ ꓑꓳꓸ꓾ ꓐꓯˍ ꓟ ꓐꓯ ꓘꓶꓽ ꓕꓱ ꓟ ꓬꓲ ꓪꓽ ꓠꓲꓹ ꓟ ꓗꓪ ꓚꓲꓸ ꓔ ꓢꓲ꓾ ꓖꓳ ꓟ ꓮꓸ ꓫꓵ ꓔꓯ ꓐꓯˍ ꓟ ꓬꓲ ꓪꓽ ꓛꓳꓽ ꓬꓲ ꓪꓽ ꓠ ꓠꓬꓲ ꓡꓯꓽ ꓘꓳˍ ꓡꓳ꓿
41009011	ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓙꓵꓽ ꓗ ꓟꓸ ꓒ ꓐꓴ ꓡꓰ꓾ ꓬꓲ-ꓡꓲ-ꓬ ꓧꓶꓸ ꓕꓯ ꓡ ꓠ ꓗꓹ ꓡꓳ꓾ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41009012	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥ ꓡꓳ꓾ ꓬꓲ-ꓡꓲ-ꓬ ꓠꓽ ꓮꓽ ꓙꓵ ꓡꓱꓸꓼ ꓙꓽ ꓖꓶ ꓠꓹ ꓟ꓾ ꓬꓲ ꓧꓶꓸ ꓕꓯ ꓡ ꓠ ꓗꓹ ꓥ ꓟꓲ꓾ ꓡ-ꓞꓳ-ꓮ-ꓐꓲ ꓠꓽ ꓫꓸ ꓙꓵˍ ꓟ ꓮꓽ ꓟꓬꓹ ꓫꓵꓽ ꓜꓲꓽ ꓢꓲ꓾ ꓟꓽ ꓒꓵꓽ ꓒꓵꓽ ꓬꓰ ꓖꓶ ꓡ ꓟ ꓔꓯˍ ꓟꓲ ꓬꓲ ꓜꓲꓽ ꓠ ꓗꓹ ꓟ꓾ ꓕꓳ ꓶ ꓗꓪ ꓐꓳ ꓔ ꓡꓳ꓾ ꓟꓽ ꓥ ꓡ?
41009013	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ-ꓡꓲ-ꓬ ꓠꓽ ꓚꓵ ꓚꓵ ꓡ ꓗꓷꓳ꓿ ꓖꓳ ꓡꓱ ꓢꓲ ꓕꓳ ꓶ ꓗꓪ ꓬꓲ ꓔꓯ ꓖꓴ ꓢꓲ ꓐꓳ ꓔ ꓟ ꓡꓰ ꓐꓰ꓾ ꓬꓲ ꓪꓽ ꓡꓰ ꓬꓲ ꓔꓯ ꓮ ꓡꓲ ꓬꓰ ꓠꓲꓹ ꓫꓵˍ ꓠꓬ ꓖꓳ ꓡꓱ ꓬꓰ ꓖꓶ ꓗꓷꓳ꓾ ꓐꓯˍ ꓡꓳ꓿
41009014	ꓛꓳꓽ ꓒꓯꓹ ꓐꓴ ꓔꓬ ꓗꓪ ꓬꓲ ꓪꓽ ꓡꓽ ꓛꓲ ꓡ ꓠꓬ꓾ ꓛꓳꓽ ꓒꓯꓹ ꓐꓴ ꓚꓳ ꓡꓳ ꓗꓪ ꓞꓳ ꓜꓴ ꓞꓳ ꓟꓯꓼ ꓔꓬ ꓢꓲ꓾ ꓙꓵꓽ ꓗ ꓟꓸ ꓒ ꓐꓴ ꓕꓲ ꓐꓱ ꓠꓬ ꓛꓳꓽ ꓒꓯꓹ ꓐꓴˍ ꓐꓰ ꓧꓳꓺ ꓡꓯꓽ ꓘꓳ ꓔꓬ ꓟ ꓔꓯ ꓬꓲ ꓪꓽ ꓟꓳꓻˍ ꓡꓳ꓿
41009015	ꓞꓳ ꓜꓴ ꓮꓽ ꓙꓵ ꓬꓰ-ꓢꓴ ꓔꓯ ꓟꓳꓻ ꓗꓷ ꓟꓶꓽ ꓕꓯ꓾ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰ ꓠꓬꓲ ꓔꓷꓹ ꓙꓰ ꓢꓲ ꓬꓲ ꓔꓯ ꓒꓵꓽ ꓗ ꓬꓰˍ ꓡꓳ꓿
41009016	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓬꓲ ꓪꓽˍ ꓐꓰ ꓮꓸ ꓫꓵ ꓧꓳꓺ ꓡꓯꓽ ꓘꓳ ꓔꓬ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41009017	ꓞꓳ ꓜꓴ ꓗꓳ ꓡꓳ ꓗꓪ ꓟ ꓕꓲ ꓣꓳ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓥꓪ ꓮ ꓐꓲ ꓔꓯ ꓟꓶꓻ ꓠꓲꓽ ꓕꓲ ꓟ ꓓꓯꓹ ꓠꓬꓲ ꓠꓴ ꓔꓬ ꓗꓪ ꓧꓳꓽ ꓔꓯꓹ ꓡꓺꓳ꓿
41009018	ꓬꓲ ꓮ ꓕꓯꓽ ꓚꓵꓹ ꓡ ꓠꓬ ꓖꓳ ꓕꓯ ꓶꓹ ꓐꓱꓽ ꓡꓰ ꓢꓲ꓾ ꓟꓷꓽ ꓶꓻ ꓩꓵꓸˍ ꓟꓲ ꓓꓳ ꓡ ꓢꓲ ꓠꓬꓲ꓾ ꓢꓶꓽ ꓛꓲ ꓶꓼ ꓠꓬꓲ꓾ ꓖꓳ ꓓꓱꓽˍ ꓟꓲ ꓗꓳꓹ ꓡꓰˍ ꓡꓳ꓿ ꓠꓴ ꓛꓳꓽ ꓒꓯꓹ ꓐꓴ ꓔꓯ ꓠꓲꓽ ꓕꓱ ꓟ ꓖꓼ ꓓꓳ ꓙ ꓡꓯ ꓐꓯ ꓖꓶˍ ꓟꓲ꓾ ꓬꓲ ꓪꓽ ꓖꓼ ꓓꓳ ꓗꓷ ꓟꓽ ꓐ ꓡ ꓐꓷ꓾ ꓐꓯˍ ꓡꓳ꓿
41009019	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓙꓵꓻ ꓠꓲꓹ ꓟꓽ ꓙꓳ ꓟ ꓕꓲ ꓤꓶ ꓢꓴ ꓐꓴꓳ꓾ ꓥꓪꓻ ꓠꓴ ꓪꓽˍ ꓐꓰ ꓮ ꓡꓲ ꓟꓶ ꓛꓲ ꓔꓬ ꓠꓯꓹ ꓡ? ꓠꓴ ꓪꓽ ꓔꓯ ꓮ ꓡꓲ ꓟꓶ ꓛꓲ ꓜꓲꓽ ꓖꓶ ꓠꓯꓹ ꓡ? ꓮ ꓐꓲ ꓔꓯ ꓥꓪ ꓔꓬ ꓗꓪ ꓧꓳꓽ ꓔꓯꓹ ꓡꓯ꓾ ꓐꓯ ꓖꓶˍ ꓡꓳ꓿
41009020	ꓬꓲ ꓪꓽ ꓡꓰ ꓬꓲ ꓔꓯ ꓧꓳꓽ ꓔꓯꓹ ꓡ ꓠꓬ꓾ ꓬꓰ-ꓢꓴ ꓔꓯ ꓟꓳꓻ ꓗꓷ ꓟꓶꓽ ꓕꓯ꓾ ꓠꓲꓽ ꓡꓰ ꓮ ꓐꓲ ꓤ ꓖꓳ ꓓꓱ ꓔꓯ ꓚꓵꓹ ꓡ ꓝꓲ ꓢꓲ꓾ ꓟꓲ ꓛꓬ ꓗꓪ ꓓꓳꓽ ꓡꓰ ꓢꓲ ꓠꓬꓲ꓾ ꓟꓷꓽ ꓶꓻ ꓩꓵꓸ ꓓꓳ ꓠꓬꓲ ꓒꓳꓹ ꓡꓳ ꓒꓳꓹ ꓡꓳ ꓗꓷ ꓡꓰ ꓡꓳ꓿
41009021	ꓬꓰ-ꓢꓴ ꓡꓰ ꓬꓲ ꓐꓹ ꓐ ꓔꓯ꓾ ꓬꓲ ꓔꓯ ꓕꓱ ꓡꓱ ꓗꓹ ꓟ ꓮ ꓡꓲ ꓟꓶ ꓛꓲ ꓥ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓐꓹ ꓐ ꓡꓰ꓾ ꓤ ꓠꓱ ꓤ ꓕꓯꓽˍ ꓡꓰ ꓥꓳ꓿
41009022	ꓠꓲꓽ ꓠꓬ ꓬꓲ ꓔꓯ ꓫꓵꓻ ꓝꓲ ꓠꓹ ꓟ꓾ ꓮꓸ ꓔꓳꓸ ꓗꓪˍ ꓟꓲ꓾ ꓬꓲꓻ ꓙꓬ ꓗꓪˍ ꓟꓲ꓾ ꓮꓽ ꓟꓬꓹ ꓧꓪꓹ ꓡꓱꓸ ꓓꓵꓽ ꓡꓰ ꓝꓲꓳ꓿ ꓠꓴ ꓮ ꓡꓲ ꓬꓰ ꓐ ꓡ ꓠꓬ ꓥꓪ ꓠꓴꓽ ꓔꓯ ꓫꓱꓸ ꓤ ꓢꓲ ꓬꓰ ꓙ ꓡꓯ꓾ ꓐꓯˍ ꓡꓳ꓿
41009023	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ꓾ ꓐ ꓡ ꓠꓬ꓾ ꓐꓰ ꓐꓯˍ ꓡ? ꓙꓵꓻ ꓠꓲꓹ ꓙꓳ ꓢꓴ ꓐꓱ ꓶ ꓠꓬ ꓮꓸ ꓫꓵˍ ꓟꓲ ꓐ ꓡ ꓥꓳ꓾ ꓐꓯ ꓖꓶˍ ꓡꓳ꓿
41009024	ꓞꓼ ꓐꓰ ꓤ ꓠꓱ ꓬꓲ ꓐꓹ ꓐ ꓠꓬ꓾ ꓥꓪ ꓙꓵꓻˍ ꓡꓳ꓾ ꓥꓪ ꓙꓵꓻ ꓠꓲꓹ ꓟꓽ ꓡꓳꓼ ꓟ ꓗꓪ ꓠꓴ ꓬꓰ ꓙ ꓡꓯ꓾ ꓐꓰ ꓘꓴˍ ꓡꓳ꓿
41009025	ꓡꓽ ꓞꓳ ꓮꓽ ꓟꓬ ꓔꓶꓹ ꓜꓲꓼ ꓡ ꓟ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓬꓲ ꓡꓰ ꓟꓽ ꓫꓬ ꓠꓲꓽ ꓔꓯ ꓕꓼ ꓢꓲ꓾ ꓟꓶꓻ ꓐꓳꓽ ꓠꓲꓽꓳ꓾ ꓠꓴ ꓔꓯ ꓥꓪ ꓕꓵꓼ ꓪ ꓖꓶˍ ꓠꓬꓲ꓾ ꓬꓲ ꓗꓪ ꓐꓰ ꓓꓳ ꓡꓯ꓿ ꓕꓱ ꓡꓱ ꓖꓳ ꓑꓳ ꓬꓲ ꓔꓯ ꓝꓮꓲ ꓕꓽ ꓓꓵ ꓡꓰ꓾ ꓐꓯ ꓖꓶˍ ꓡꓳ꓿
41009026	ꓠꓲꓽ ꓠꓬ ꓘꓴꓻ ꓔꓴ ꓡ ꓢꓲ꓾ ꓬꓲ ꓔꓯ ꓮꓽ ꓘꓶꓸ ꓚꓵꓹ ꓢꓲ ꓠꓬꓲ ꓓꓳ ꓙꓰꓳ꓿ ꓮ ꓐꓲ ꓤ ꓠꓬ ꓞꓳ ꓫꓵꓻˍ ꓡꓰ ꓐꓰ ꓗꓷ ꓡꓰ ꓠꓬꓲ꓾ ꓬꓲ ꓪꓽ ꓟꓬꓽ ꓠꓬꓲ ꓕꓲ ꓐꓱ ꓠꓬ꓾ ꓬꓲ ꓠꓽ ꓫꓵꓳ꓾ ꓐꓯˍ ꓡꓳ꓿
41009027	ꓬꓰ-ꓢꓴ ꓠꓽ ꓬꓲ ꓡꓯꓼ ꓒꓯꓹ ꓗꓪ ꓣꓴ ꓢꓲ꓾ ꓬꓲ ꓔꓯ ꓖꓳꓻ ꓖꓶ ꓗꓷ ꓠꓬ ꓬꓲ ꓦꓰꓼ ꓔꓴ ꓡꓺꓳ꓿
41009028	ꓦꓲ ꓗꓪ ꓬꓰ-ꓢꓴ ꓓꓵꓽ ꓡꓰ ꓠꓬ꓾ ꓬꓲ ꓛꓳꓽ ꓒꓯꓹ ꓐꓴ ꓘꓳ ꓫꓱ ꓫꓱˍ ꓐꓰ ꓬꓲ ꓔꓯ꓾ ꓮ ꓡꓲ ꓗꓷ ꓡꓰ ꓠꓬꓲ ꓥꓪ ꓠꓴꓽ ꓠꓬ ꓠꓲꓽ ꓔꓯ ꓖꓼ ꓓꓳ ꓟꓽ ꓐ ꓡ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41009029	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓕꓱ ꓡꓱ ꓡꓳ ꓫꓵꓽ ꓠꓽ꓾ ꓪꓽ ꓘꓴˍ ꓟ ꓗꓪ ꓐꓰ ꓟꓽ ꓥ ꓠꓬ ꓖꓼ ꓓꓳ ꓗꓷ ꓟꓽ ꓐ ꓡ꓾ ꓐꓯ ꓖꓶˍ ꓡꓳ꓿
41009030	ꓬꓲ ꓪꓽ ꓠꓬ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓖ-ꓡꓲ-ꓡꓲ ꓟꓵ ꓗꓪ ꓐꓰ ꓗꓳꓸ ꓙꓰˍ ꓡꓳ꓿ ꓬꓰ-ꓢꓴ ꓠꓬ ꓮꓽ ꓟ ꓔꓯˍ ꓟꓲ ꓬꓲ ꓔꓬ ꓖꓴ ꓢꓷꓸ ꓡꓰ ꓝꓲ ꓠꓲꓹ ꓟꓽ ꓫꓵ꓿
41009031	ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓟꓸ ꓖꓶ ꓔꓬ ꓢꓲ꓾ ꓡ-ꓞꓳ-ꓮ-ꓐꓲ ꓔꓯ ꓠꓽ ꓞꓳ ꓤ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓔꓯ ꓢꓰꓼ ꓗꓷˍ ꓥꓳ꓿ ꓢꓰꓼ ꓗꓷ ꓗꓸ ꓠꓯꓸ ꓢ ꓠꓬꓲ ꓠꓬ ꓢꓯꓸ ꓬꓲꓼ ꓡ ꓥꓳ꓾ ꓐꓰ ꓟꓸ ꓖꓶ ꓡꓳ꓿
41009032	ꓖꓳ ꓡꓱ ꓥ ꓟꓲ ꓐꓯ ꓘꓶꓽ ꓕꓱ ꓟ ꓬꓲ ꓪꓽ ꓟꓽ ꓙꓽ ꓜꓲꓼ꓿ ꓬꓲ ꓔꓯ ꓠˍ ꓟꓲ ꓠ ꓠꓬꓲ ꓟꓽ ꓑꓶ꓿
41009033	ꓬꓲ ꓪꓽ ꓘꓹ-ꓒꓱ-ꓠꓴ ꓗꓪ ꓛꓲ ꓬꓰ ꓢꓲ꓾ ꓦꓲ ꓠꓯꓸꓼ ꓗꓪ ꓔꓬ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓮꓽ ꓢꓳ ꓙ ꓖꓴ ꓗꓪ ꓠꓴ ꓪꓽ ꓮꓸ ꓫꓵ ꓐꓯ ꓧꓳꓺ ꓡꓯꓽ ꓘꓳˍ ꓡ?꓾ ꓐꓯˍ ꓡꓳ꓿
41009034	ꓬꓲ ꓪꓽ ꓠꓽ ꓙ ꓖꓴ ꓗꓪ꓾ ꓬꓲ ꓪꓽ ꓗꓳ ꓡꓳ ꓗꓪ ꓪ ꓜꓲꓻ ꓪꓴꓽˍ ꓟ ꓮꓽ ꓟ ꓥ ꓟ ꓔꓯꓸ ꓟꓳꓸ ꓧꓳꓺ ꓡꓯꓽ ꓘꓳ ꓗꓷ ꓠꓬꓲ ꓟꓽ ꓪꓳꓹ ꓔꓬ ꓡꓳ꓿
41009035	ꓖꓳ ꓡꓱ ꓠꓬ ꓬꓲ ꓠꓬꓲꓸ ꓠꓸ ꓢꓲ꓾ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓔꓯ ꓘꓴꓻ ꓢꓲ ꓠꓬꓲ꓾ ꓮꓽ ꓟ ꓓꓽ ꓪꓴꓸ ꓬꓰ ꓠꓲꓹ ꓫꓵˍ ꓠꓬ꓾ ꓓꓽ ꓓꓰꓺˍ ꓐꓰ ꓮꓽ ꓙꓵ ꓢꓴ ꓔꓯ ꓣꓱꓽ ꓙ ꓢꓴ ꓬꓰ ꓠꓯꓹ ꓡꓳ꓾ ꓐꓯˍ ꓡꓳ꓿
41009036	ꓬꓲ ꓡꓰ ꓤ ꓠꓱ ꓤ ꓕꓲ ꓣꓳ ꓧꓳꓽ ꓔꓯꓹ ꓡ ꓢꓲ꓾ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓞ ꓝꓲ ꓢꓲ ꓠꓬꓲ꓾ ꓬꓲ ꓡꓯꓼ ꓖꓳꓼ ꓗꓪ ꓬꓲ ꓔꓯ ꓢꓳꓸ ꓔ ꓢꓲ ꓬꓲ ꓪꓽ ꓔꓯ꓾
41009037	ꓮꓽ ꓟ ꓥ ꓟꓲ ꓥꓪ ꓟꓬꓱꓺ ꓗꓪ ꓐꓰ ꓕꓱ ꓡꓱ ꓫꓵ ꓤ ꓠꓱ ꓤ ꓔꓯ ꓘꓳ ꓣꓴˍ ꓠꓬ ꓥꓪ ꓔꓯ ꓘꓳ ꓣꓴˍ ꓟ ꓥ ꓡꓳ꓿ ꓥꓪ ꓔꓯ ꓘꓳ ꓣꓴˍ ꓟ ꓠꓬ ꓥꓪ ꓔꓯ ꓘꓳ ꓣꓴˍ ꓟˍ ꓡꓰꓽ ꓟꓽ ꓞꓲ꓾ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓘꓳ ꓣꓴˍ ꓟ ꓥ ꓡꓳ꓾ ꓐꓯˍ ꓡꓳ꓿
41009038	ꓬꓳ-ꓦ ꓡꓰ ꓬꓲ ꓔꓯ꓾ ꓟꓸ ꓒꓽꓳ꓾ ꓡꓽ ꓞꓳ ꓕꓲ ꓣꓳ ꓠꓴ ꓟꓬꓱꓺ ꓗꓪ ꓐꓰ ꓠꓲꓽ ꓖꓼ ꓓꓳ ꓔꓬ ꓟ ꓥꓪ ꓠꓴꓽ ꓟꓳꓻ ꓗꓷꓳ꓿ ꓬꓲ ꓠꓬ ꓣꓳ ꓔꓯ ꓛꓳ ꓢꓴ ꓟꓽ ꓥ ꓠꓬꓲ꓾ ꓥꓪ ꓠꓴꓽ ꓡꓰ ꓬꓲ ꓔꓯ ꓗꓽ ꓗꓷꓳ꓾ ꓐꓯˍ ꓡꓳ꓿
41009039	ꓬꓰ-ꓢꓴ ꓡꓰ꓾ ꓬꓲ ꓔꓯ ꓕꓽ ꓗꓽ ꓔ꓿ ꓮ ꓡꓲꓳ ꓐꓯ ꓠꓬ ꓮꓽ ꓟˍ ꓟꓲ ꓥꓪ ꓟꓬꓱꓺ ꓗꓪ ꓐꓰ ꓪꓽ ꓠꓬꓲˍ ꓟ ꓟꓬꓱꓽ ꓬꓰ ꓢꓴ ꓠꓽ꓾ ꓢꓻ ꓢˍ ꓐꓰ ꓥꓪ ꓔꓯ ꓟꓽ ꓙꓲ ꓟ ꓐꓯ ꓟꓽ ꓐ ꓡ꓿
41009040	ꓮ ꓡꓲꓳ ꓐꓯ ꓠꓬ ꓣꓳ ꓔꓯ ꓔꓳꓹ ꓢꓴ ꓟꓽ ꓥ ꓠꓬ꓾ ꓣꓳ ꓔꓯ ꓬꓰ ꓙ ꓢꓴ ꓥ ꓡꓳ꓿
41009041	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓙꓲ-ꓢꓴ ꓔꓯ ꓟ ꓥ ꓠꓬꓲ꓾ ꓠꓴ ꓪꓽ ꓔꓯ ꓬꓲꓻ ꓙꓬ ꓕꓲ ꓗꓶꓸ ꓖꓶ ꓓꓳ ꓡ ꓢꓴ ꓬꓲ ꓡꓯꓼ ꓫꓴ ꓠꓽ ꓮ ꓡꓲ ꓥ ꓟꓲ ꓟꓽ ꓒꓲꓼ ꓬꓰ꓾ ꓐꓯˍ ꓡꓳ꓿
41009042	ꓝꓮꓲ ꓬꓲ ꓡꓰ꓾ ꓮꓽ ꓟ ꓥ ꓟꓲ ꓥꓪ ꓔꓯ ꓙꓵꓻˍ ꓟ ꓤ ꓠꓱ ꓤ ꓕꓱ ꓟꓬ ꓗꓪ ꓟ ꓕꓲ ꓣꓳ ꓔꓯ ꓡꓱꓸ ꓗꓷ ꓝꓲ ꓢꓴ ꓔꓯ ꓠꓬ꓾ ꓬꓲ ꓗꓶꓸ ꓝꓲꓸ ꓗꓪ ꓡꓳ ꓙꓱꓺ ꓓꓽ ꓟ ꓞꓳꓹ ꓔ ꓢꓲ꓾ ꓬꓲꓻ ꓡꓴꓽ ꓐꓱ ꓗꓪ ꓡꓳ ꓧꓳꓽ ꓗꓷˍ ꓟ ꓠꓽ ꓬꓲ ꓐꓱ ꓶ ꓟꓬꓽ ꓠꓬꓲ ꓙꓲˍ ꓡꓳ꓿
41009043	ꓠꓴ ꓡꓯꓼ ꓒꓯꓹ ꓕꓲ ꓐꓽ ꓡꓰ ꓠꓴ ꓔꓯ ꓛꓬ ꓡꓰ ꓝꓲˍ ꓠꓬ ꓓꓶꓺ ꓩꓴ ꓗꓷ꓿ ꓢꓯꓼ ꓟꓬ ꓗꓪ ꓡꓯꓼ ꓓꓴꓽ ꓓꓴ ꓟꓴ ꓓꓵꓽ ꓡꓰˍ ꓟ ꓠꓽ꓾ ꓕꓲ ꓞꓲꓼ ꓡꓱꓸꓼ ꓐꓬ ꓞꓹ ꓟ ꓛꓬꓼ ꓟꓵꓽ ꓮꓸ ꓔꓳ ꓗꓪ꓾ ꓠꓴ ꓡꓯꓼ ꓒꓯꓹ ꓠꓬꓲꓽ ꓐ ꓡꓱꓸꓼ ꓠꓳꓽ ꓞꓹ ꓢꓲ ꓓꓵꓽ ꓡꓰˍ ꓟ ꓢꓶꓸ ꓟꓽ ꓞꓲ ꓙꓲˍ ꓡꓳ꓿
41009044	ꓛꓬꓼ ꓟꓵꓽ ꓮꓸ ꓔꓳ ꓠꓬ ꓮ ꓕꓯˍ ꓟꓲ ꓟꓽ ꓢꓰꓼ ꓗꓷ꓾ ꓦꓳꓹˍ ꓟꓲ ꓟꓽ ꓫꓵꓻ꓿
41009045	ꓠꓴ ꓛꓲ ꓒꓯꓹ ꓕꓲ ꓐꓽ ꓠꓴ ꓔꓯ ꓛꓬ ꓡꓰ ꓝꓲˍ ꓠꓬ ꓓꓶꓺ ꓩꓴ ꓗꓷ꓿ ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓗꓪ ꓛꓲ ꓓꓴꓽ ꓓꓴꓽ ꓟꓴ ꓓꓵꓽ ꓡꓰˍ ꓟ ꓠꓽ꓾ ꓕꓲ ꓞꓲꓼ ꓡꓱꓸꓼ ꓐꓬꓻ ꓞꓹ ꓟ ꓛꓬꓼ ꓟꓵꓽ ꓗꓪ ꓠꓴ ꓛꓲ ꓒꓯꓹ ꓠꓬꓲꓽ ꓐꓽ ꓡꓱꓸꓼ ꓠꓳꓽ ꓞꓹ ꓢꓲ ꓡꓳ ꓧꓳꓽ ꓗꓷˍ ꓟ ꓢꓶꓸ ꓟꓽ ꓞꓲ ꓙꓲˍ ꓡꓳ꓿
41009046	ꓛꓬꓼ ꓟꓵꓽ ꓮꓸ ꓔꓳ ꓠꓬ ꓮ ꓕꓯˍ ꓟꓲ ꓟꓽ ꓢꓰꓼ ꓗꓷ꓾ ꓦꓳꓹˍ ꓟꓲ ꓟꓽ ꓫꓵꓻ꓿
41009047	ꓠꓴ ꓟꓬ ꓢꓶꓽ ꓕꓲ ꓐꓽ ꓠꓴ ꓔꓯ ꓛꓬ ꓡꓰ ꓝꓲˍ ꓠꓬ ꓗꓳꓸ ꓡꓳ ꓗꓷ꓿ ꓪꓴ-ꓢ ꓗꓴꓷ ꓗꓪ ꓟꓬ ꓔꓲꓸ ꓔꓲꓸ ꓟꓴ ꓓꓵꓽ ꓡꓰˍ ꓟ ꓠꓽ꓾ ꓕꓲ ꓞꓲꓼ ꓡꓱꓸꓼ ꓐꓬꓻ ꓞꓹ ꓟ ꓛꓬꓼ ꓟꓵꓽ ꓗꓪ ꓠꓴ ꓟꓬ ꓢꓶꓽ ꓠꓬꓲꓽ ꓐ ꓡꓱꓸꓼ ꓠꓳꓽ ꓞ ꓢꓲ ꓡꓳ ꓧꓳꓽ ꓗꓷˍ ꓟ ꓢꓶꓸ ꓟꓽ ꓞꓲ ꓙꓲˍ ꓡꓳ꓿
41009048	ꓛꓬꓼ ꓟꓵꓽ ꓮꓸ ꓔꓳ ꓠꓬ ꓮ ꓕꓯˍ ꓟꓲ ꓟꓽ ꓢꓰꓼ ꓗꓷ꓾ ꓦꓳꓹˍ ꓟꓲ ꓟꓽ ꓫꓵꓻ꓿
41009049	ꓮ ꓡꓲꓳ ꓐꓯ ꓠꓬ ꓮ ꓡꓲ ꓕꓲ ꓣꓳ ꓔꓯˍ ꓟꓲ꓾ ꓞꓼ ꓐꓳ ꓡꓰ ꓯꓺˍ ꓟ ꓡꓰ ꓐꓰ꓾ ꓮꓸ ꓔꓳꓸ ꓡꓰ ꓯꓺ ꓠ ꓗꓷ ꓡꓰˍ ꓥꓳ꓿
41009050	ꓞꓼ ꓐꓳ ꓠꓽ ꓙꓲˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓛꓵꓻ ꓢꓯꓼ ꓒꓲꓼ ꓬꓰ ꓠꓬ ꓮ ꓡꓲ ꓐꓰ ꓢꓲ ꓝꓮꓲ ꓛꓵꓻ ꓡ ꓝꓲ ꓠꓯꓹ ꓡ? ꓠꓴ ꓪꓽ ꓠꓯꓸꓼ ꓗꓪ ꓞꓼ ꓐꓳ ꓓꓯꓹ ꓝꓲ ꓢꓲ꓾ ꓕꓲ ꓣꓳ ꓛꓳꓽ ꓕꓲ ꓣꓳ ꓧꓳꓹ ꓡꓯꓽ ꓘꓳ꓾ ꓐꓯˍ ꓡꓳ꓿
41010001	ꓬꓰ-ꓢꓴ ꓠꓬ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓬꓴ-ꓔ ꓟꓵˍ ꓐꓰ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓗꓪ ꓛꓲ ꓬꓰ ꓠꓬ꓾ ꓬꓲ ꓔꓬ ꓗꓪ ꓞꓳ ꓜꓴ ꓜꓲꓼ ꓡ ꓡꓳ꓿ ꓖꓳ ꓡꓱ ꓠꓬ ꓬꓲ ꓬꓰ ꓝꓳ ꓡꓰ ꓟ ꓡꓰ ꓐꓰ ꓬꓲ ꓪꓽ ꓔꓯ ꓟꓸ ꓖꓶˍ ꓢꓰꓽ ꓡꓳ꓿
41010002	ꓒ-ꓡꓲ-ꓢꓷ ꓐꓴ ꓠꓬ ꓬꓰ-ꓢꓴ ꓔꓯ ꓫꓵꓽ ꓠꓬꓲ ꓠꓹ ꓟ ꓡ ꓢꓲ꓾ ꓞꓳ ꓑ ꓤ ꓠꓬ ꓬꓲ ꓤ ꓟꓶ ꓔꓯ ꓒꓰ ꓗꓷ ꓓ ꓡ?꓾ ꓟꓽ ꓓ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41010003	ꓬꓲ ꓠꓬ ꓬꓲ ꓪꓽ ꓔꓯ꓾ ꓟꓳ-ꓫꓲ ꓡꓰ ꓠꓴ ꓪꓽ ꓔꓯ ꓮꓸ ꓫꓵ ꓕꓵꓼ ꓪ ꓖꓶ ꓔ ꓡ?꓾ ꓐꓯˍ ꓡꓳ꓿
41010004	ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓟꓳ-ꓫꓲ ꓠꓽ ꓤ ꓟꓶ ꓒꓰ ꓗꓷˍ ꓟ ꓕꓳ ꓶ ꓐꓳ ꓝꓲ ꓢꓲ ꓒꓰ ꓗꓷ ꓝꓲˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41010005	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓲꓹ ꓟ ꓩꓴˍ ꓟ ꓗꓪ ꓐꓰ꓾ ꓬꓲ ꓡꓰ ꓠꓴ ꓪꓽ ꓔꓯ ꓕꓵꓼ ꓪ ꓕꓱ ꓟ ꓐꓳ ꓔ ꓖꓶˍ ꓟ ꓥ ꓡꓳ꓿
41010006	ꓖꓳ ꓡꓱ ꓥ ꓟꓲ ꓟꓵ ꓚꓰꓼ ꓟꓲ ꓚꓰꓼˍ ꓕꓯ ꓡꓰ꓾ ꓪꓴ-ꓢ ꓡꓰ ꓞꓳ ꓑ ꓤˍ ꓐꓰ ꓤ ꓟꓶ ꓤ ꓚꓰꓼ ꓔ ꓡꓳ꓿
41010007	ꓕꓱ ꓟ ꓪꓴꓸ ꓠꓬꓲ ꓞꓳ ꓑ ꓤ ꓠꓬ ꓬꓲ ꓐꓹ ꓐ ꓟꓹ ꓟˍ ꓐꓰ ꓧꓹ ꓗꓷ ꓢꓲ ꓬꓲ ꓤ ꓟꓶ ꓔꓯ ꓝꓱꓺ ꓡꓰˍ ꓥꓳ꓿
41010008	ꓖꓳ ꓡꓱ ꓢꓲ ꓬꓲ ꓪꓽ ꓠꓬꓲꓽ ꓟ ꓠꓬ ꓕꓲ ꓧꓪꓽˍ ꓡꓰꓽ ꓒꓬꓱꓼ ꓬꓰˍ ꓥꓳ꓿ ꓬꓲ ꓪꓽ ꓠꓽ ꓝꓮꓲ ꓠꓬꓲꓽ ꓣꓳ ꓟꓽ ꓥ꓾ ꓕꓲ ꓧꓪꓽˍ ꓡꓰꓽ ꓥ ꓡꓳ꓿
41010009	ꓖꓳ ꓡꓱ ꓠꓬꓲ ꓪꓴ-ꓢ ꓡꓰ ꓝꓱꓺ ꓔ ꓟ ꓠꓬ꓾ ꓞꓳ ꓤ ꓡꓰ ꓕꓽ ꓧꓹ ꓗꓷ ꓝꓲ꓾ ꓐꓯ ꓖꓶˍ ꓡꓳ꓿
41010010	ꓬꓲ ꓪꓽ ꓦꓲ ꓗꓪ ꓬꓲꓼ ꓙꓰ ꓗꓷ ꓠꓬ꓾ ꓛꓳꓽ ꓒꓯꓹ ꓐꓴ ꓡꓰ ꓕꓱ ꓟ ꓔꓯ ꓟꓳꓸ ꓬꓰ-ꓢꓴ ꓔꓯ ꓠ ꓠꓬꓲˍ ꓢꓰꓽ ꓡꓳ꓿
41010011	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓮꓽ ꓟ ꓥ ꓟꓲ ꓬꓲ ꓤ ꓟꓶ ꓔꓯ ꓒꓰ ꓗꓷ ꓢꓲ ꓠꓱꓸ ꓐꓯꓼ ꓕꓲ ꓣꓳ ꓫꓺˍ ꓠꓬ꓾ ꓬꓲ ꓤ ꓟꓶ ꓔꓯ ꓪꓴꓸ ꓘꓳꓻ ꓢꓲ ꓦꓬꓼ ꓛꓳꓽ ꓧꓪˍ ꓟ ꓥ ꓡꓳ꓿
41010012	ꓤ ꓟꓶ ꓤˍ ꓟꓲ ꓬꓲ ꓤ ꓖꓴ ꓔꓯ ꓒꓰ ꓗꓷ ꓢꓲ ꓠꓱꓸ ꓐꓯꓼ ꓕꓲ ꓣꓳ ꓫꓺˍ ꓠꓬ꓾ ꓬꓲˍ ꓟꓲ ꓦꓬꓼ ꓛꓳꓽ ꓧꓪˍ ꓟ ꓥ ꓡꓳ꓾ ꓐꓯˍ ꓡꓳ꓿
41010013	ꓬꓰ-ꓢꓴ ꓡꓰ ꓤ ꓠꓱ ꓤ ꓐꓴ ꓔꓯ ꓫꓱꓹ ꓖꓶ ꓝꓲ ꓠꓹ ꓟ꓾ ꓬꓲ ꓪꓽ ꓡꓰ ꓤ ꓠꓱ ꓐꓴ ꓔꓯ ꓬꓲ ꓔꓬ ꓗꓪ ꓧꓳꓽ ꓡ ꓡꓳ꓿ ꓖꓳ ꓕꓯ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓪꓽ ꓧꓳꓽ ꓢꓴ ꓔꓯ ꓕꓼˍ ꓡꓳ꓿
41010014	ꓖꓳ ꓡꓱ ꓥ ꓟꓲ ꓬꓲ ꓛꓳꓽ ꓒꓯꓹ ꓐꓴ ꓕꓱ ꓡꓱ ꓬꓰˍ ꓟ ꓬꓰ-ꓢꓴ ꓟꓳꓻ ꓗꓷ ꓠꓬ ꓬꓲ ꓠꓲꓹ ꓟ ꓟꓽ ꓢꓻ ꓠꓬꓲ꓾ ꓤ ꓠꓱ ꓤ ꓐꓴ ꓥꓪ ꓔꓯ ꓡ ꓝꓲ꓾ ꓬꓲ ꓪꓽ ꓔꓯ ꓕꓽ ꓗꓽ ꓔ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓗꓴꓷ ꓠꓬ ꓕꓱ ꓡꓱ ꓫꓵꓽ ꓡꓽ ꓞꓳ ꓔꓯꓸ ꓟ ꓥ ꓡꓳ꓿
41010015	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓤ ꓠꓱ ꓤˍ ꓡꓰ ꓐꓰ ꓪꓴ-ꓢ ꓗꓴꓷ ꓔꓯ ꓟꓽ ꓘꓳ ꓣꓴ ꓠꓬ ꓖꓳ ꓗꓪ ꓓꓵꓽ ꓡꓰ ꓟꓽ ꓓ꓾ ꓐꓯ ꓖꓶˍ ꓡꓳ꓿
41010016	ꓖꓳ ꓡꓱ ꓠꓬ ꓬꓲ ꓡꓰ ꓤ ꓠꓱ ꓤ ꓐꓴ ꓔꓯ ꓬꓲꓸ ꓡꓯꓼ ꓖꓳꓼ ꓗꓪ ꓔꓯꓹ ꓔ ꓢꓲ꓾ ꓬꓲ ꓪꓽ ꓕꓯꓽ ꓢꓲ ꓗꓪ ꓬꓲ ꓡꓯꓼ ꓒꓯꓹ ꓚꓰꓹ ꓖꓶ ꓢꓲ ꓠꓬꓲ ꓶꓼ ꓥꓳꓽ ꓙꓱꓽ ꓖꓶˍ ꓡꓳ꓿
41010017	ꓬꓰ-ꓢꓴ ꓓꓳ ꓙꓰˍ ꓐꓰ ꓬꓰˍ ꓕꓯ꓾ ꓡꓽ ꓞꓳ ꓕꓲ ꓣꓳ ꓬꓲ ꓔꓬ ꓗꓪ ꓔꓷꓹ ꓡ ꓢꓲ꓾ ꓛꓲ ꓝꓲꓸ ꓖꓶꓽ ꓢꓲ ꓠꓬꓲ꓾ ꓙꓲˍ ꓟ ꓟꓸ ꓒꓽꓳ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ ꓥꓪ ꓮꓸ ꓫꓵ ꓬꓰ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41010018	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ꓾ ꓙꓲˍ ꓟ꓾ ꓐꓰ ꓘꓴˍ ꓡ? ꓪꓴ-ꓢ ꓬꓲ ꓕꓲ ꓣꓳˍ ꓡꓰꓽ ꓟꓽ ꓥ ꓠꓬ꓾ ꓙꓲˍ ꓟ ꓠꓱꓸ ꓐꓯꓼ ꓢꓴ ꓟꓽ ꓙꓳ꓿
41010019	ꓕꓵꓼ ꓪ ꓗꓪ꓾ ꓞꓳ ꓤ ꓕꓽ ꓢꓰꓼ꓾ ꓦꓬꓼ ꓛꓳꓽ ꓕꓽ ꓧꓪ꓾ ꓕꓽ ꓘꓴꓽ ꓕꓽ ꓠꓯꓺ꓾ ꓟꓽ ꓔꓱꓹ ꓟ ꓢꓷꓸ ꓙ ꓟꓳꓻ ꓙ ꓢꓴ ꓕꓽ ꓬꓰ꓾ ꓕꓽ ꓗꓶꓸ ꓜꓽ꓾ ꓠꓴ ꓮꓽ ꓐ ꓮ ꓟ ꓔꓯ ꓒꓵꓽ꓾ ꓐꓯˍ ꓟ ꓠꓴ ꓢꓷꓸˍ ꓡꓳ꓾ ꓐꓯˍ ꓡꓳ꓿
41010020	ꓖꓳ ꓕꓯ ꓬꓲ ꓡꓰ ꓬꓰ-ꓢꓴ ꓔꓯ꓾ ꓟꓸ ꓒꓽꓳ꓾ ꓕꓱ ꓟꓬ ꓙꓰꓽ ꓟ ꓮꓽ ꓙꓵ ꓠꓬ ꓥꓪ ꓤ ꓠꓱ ꓤ ꓕꓯꓽˍ ꓡꓰ ꓛꓳ ꓔꓬ ꓥꓳ꓾ ꓐꓯˍ ꓡꓳ꓿
41010021	ꓬꓰ-ꓢꓴ ꓠꓬ ꓠꓵ ꓠꓲꓹ ꓡꓰ ꓬꓲ ꓔꓯ ꓡꓳꓸ ꓔ ꓢꓲ꓾ ꓖꓳ ꓡꓱ ꓥ ꓟꓲ ꓠꓴ ꓠꓽ ꓕꓲ ꓙꓰꓽ ꓛꓺˍ ꓢꓰꓽ ꓡꓳ꓿ ꓙꓰ꓾ ꓠꓴ ꓙꓳˍ ꓟ ꓮꓽ ꓙꓵ ꓪꓴꓽ ꓗꓷ ꓢꓲ ꓞꓳ ꓫꓸ ꓔꓯ ꓖꓶ ꓗꓷ꓿ ꓖꓳ ꓡꓱ ꓠꓬ ꓠꓴ ꓠꓽ ꓟꓴꓽ ꓗꓪ ꓕꓯ ꓢꓲ ꓗꓪ ꓒꓵꓽ ꓶꓽ ꓙꓳˍ ꓥꓳ꓿ ꓖꓳ ꓡꓱ ꓢꓲ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓡꓳ꓿
41010022	ꓡꓽ ꓞꓳ ꓖꓳ ꓟ ꓠꓬ ꓞꓳ ꓐꓳ ꓕꓲ ꓣꓳ ꓥ ꓠꓬꓲ꓾ ꓬꓰ-ꓢꓴ ꓡꓰ ꓐꓯˍ ꓟ ꓔꓯ ꓑ ꓙꓽ ꓗꓷ ꓠꓬ꓾ ꓬꓲ ꓒꓬꓱꓽ ꓑꓶꓸ ꓡꓰ ꓢꓲ ꓠꓲꓹ ꓟ ꓫꓸ ꓫꓸꓼ ꓐꓰ ꓙꓰ ꓗꓷꓳ꓿
41010023	ꓬꓰ-ꓢꓴ ꓠꓬ ꓚꓳ ꓡꓳ ꓐꓰ ꓡꓳꓸ ꓢꓲ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓒꓴꓻ ꓙꓳ ꓫꓵꓻ ꓙꓳ ꓢꓴ ꓠꓬ ꓪꓴ-ꓢ ꓗꓴꓷ ꓗꓪ ꓮꓺ ꓘꓶ ꓓꓵꓽ ꓡꓰ ꓫꓸˍ ꓡꓳ ꓟꓻ꓾ ꓐꓯˍ ꓡꓳ꓿
41010024	ꓛꓳꓽ ꓒꓯꓹ ꓐꓴ ꓠꓬ ꓬꓲ ꓐꓯ ꓘꓶꓽ ꓔꓯ ꓓꓵꓽ ꓙ ꓟꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓤ ꓠꓱ ꓐꓴꓳ꓾ ꓒꓴ ꓤ ꓫꓵ ꓤ ꓔꓯ ꓦ ꓡꓱ ꓢꓴ ꓠꓽ꓾ ꓪꓴ-ꓢ ꓗꓴꓷ ꓗꓪ ꓓꓵꓽ ꓡꓰ ꓠꓹ ꓟ ꓮꓽ ꓘꓶꓸ ꓫˍ ꓡꓳ꓿
41010025	ꓞꓳ ꓐꓳ ꓕꓲ ꓣꓳ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓡꓰ ꓠꓹ ꓟ ꓠꓬ꓾ ꓡꓳꓽ ꓕꓳ ꓕꓲ ꓘꓹ ꓪꓳꓼ ꓠ ꓗꓺ ꓗꓪ ꓙꓻ ꓙꓰ ꓠꓹ ꓟ ꓢꓶꓸ ꓟꓽ ꓞꓲ ꓫꓸˍ ꓡꓳ꓾ ꓐꓯˍ ꓡꓳ꓿
41010026	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰ ꓢꓲ ꓬꓲ ꓔꓯ꓾ ꓖꓳ ꓡꓱ ꓥ ꓠꓬ ꓮꓽ ꓟ ꓢꓯꓼ ꓟꓬ ꓝꓸ ꓟꓶ ꓓ ꓢꓰꓽ꓾ ꓐꓯˍ ꓡꓳ꓿
41010027	ꓖꓳ ꓕꓯ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓡꓳꓸ ꓔ ꓢꓲ꓾ ꓞꓳ ꓤ ꓠꓽ ꓬꓰ ꓟꓽ ꓐ ꓡ ꓟꓲ꓾ ꓪꓴ-ꓢ ꓠꓽ ꓐ ꓡ ꓡꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓬ ꓮꓸ ꓫꓵˍ ꓟꓲ ꓬꓰ ꓐ ꓡ ꓡꓳ꓾ ꓐꓯˍ ꓡꓳ꓿
41010028	ꓒꓲ-ꓕꓱ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓠꓬ ꓙꓳˍ ꓟ ꓮꓽ ꓙꓵ ꓗꓶ ꓔꓸ ꓬꓰ ꓢꓲ ꓠꓴ ꓔꓯ ꓛꓳˍ ꓡꓳ꓾ ꓐꓯˍ ꓡꓳ꓿
41010029	ꓖꓳ ꓕꓯ ꓬꓰ-ꓢꓴ ꓡꓰ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓥꓪ ꓐꓱ ꓶˍ ꓐꓰ ꓶꓼ ꓓꓳ ꓫꓱꓹ ꓓꓳ ꓐꓱ ꓶ ꓮꓽ ꓟˍ ꓟꓲ꓾ ꓬꓲ ꓦꓲ꓾ ꓥ ꓠꓬ ꓬꓲꓼ ꓤ ꓠꓬꓲ ꓤ꓾ ꓮꓸ ꓝꓲ ꓠꓬꓲ ꓟ꓾ ꓥ ꓠꓬ ꓮꓽ ꓐꓽ ꓮ ꓟ ꓐꓰ ꓤ ꓠꓱ꓾ ꓥ ꓠꓬ ꓦꓻ ꓟꓲ ꓗꓶ ꓔ ꓬꓰ ꓢꓴ ꓠꓬ꓾
41010030	ꓮ ꓟꓶ ꓕꓱ ꓕꓲ ꓤꓶ ꓗꓪˍ ꓟꓲ꓾ ꓦꓲꓻ꓾ ꓬꓲꓼ ꓤ ꓠꓬꓲ ꓤ꓾ ꓮꓸ ꓝꓲ ꓠꓬꓲ ꓟ꓾ ꓮ ꓟ꓾ ꓤ ꓠꓱˍ ꓐꓰ ꓦ ꓟꓲˍ ꓟꓲ ꓕꓲ ꓦꓬꓻ ꓝꓸ ꓟꓶˍ ꓥꓳ꓿ ꓗꓸ ꓧꓪ ꓟˍ ꓟꓲ ꓔꓳꓹ ꓜꓳꓽˍ ꓥꓳ꓿ ꓡ ꓠꓹ ꓟ ꓤꓶ ꓗꓪˍ ꓟꓲ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶˍ ꓥꓳ꓿
41010031	ꓖꓳ ꓡꓱ ꓥ ꓟꓲ ꓬꓲ ꓪꓴꓸ ꓟ ꓮꓽ ꓟꓬꓹ ꓣꓳ ꓠꓬ꓾ ꓬꓲ ꓟꓶꓽˍ ꓟ ꓗꓷ ꓡꓰˍ ꓥꓳ꓿ ꓬꓲ ꓟꓶꓽˍ ꓟ ꓠꓽ ꓬꓲ ꓪꓴꓸ ꓟ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
41010032	ꓬꓲ ꓪꓽ ꓠꓬ ꓙꓱ-ꓣꓴ-ꓢ-ꓡꓱ ꓔꓯꓸ ꓟꓳꓸ ꓓꓯ ꓙꓰ ꓔꓬ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓟꓲꓽ ꓕꓯ ꓢꓲ ꓗꓪ ꓙꓰˍ ꓡꓳ꓿ ꓛꓳꓽ ꓒꓯꓹ ꓐꓴ ꓠꓬ ꓓꓵꓽ ꓙ ꓟꓶˍ ꓡꓳ꓿ ꓬꓲ ꓔꓯ ꓛꓳ ꓡ ꓢꓴˍ ꓟꓲ ꓙꓳꓺˍ ꓡꓳ꓿ ꓬꓲ ꓠꓬ ꓞꓲ ꓠꓬꓲꓽ ꓣꓳ ꓟ ꓔꓯ ꓖꓳ ꓫꓬꓺꓼ ꓗꓪ ꓘꓴꓻ ꓔꓯꓹ ꓙꓰ ꓢꓲ꓾ ꓬꓲ ꓔꓯ ꓮ ꓡꓲ ꓗꓷ ꓡꓰ ꓠꓹ ꓟ ꓐꓯ ꓟꓸ ꓖꓶˍ ꓡꓳ꓿
41010033	ꓬꓲ ꓡꓰ꓾ ꓮ ꓟꓶ ꓣꓳ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰ ꓔꓬ ꓡꓳ꓿ ꓡ-ꓞꓳ-ꓮ-ꓐꓲ ꓔꓯ ꓠꓽ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓿ ꓬꓲ ꓪꓽ ꓠꓬ ꓬꓲ ꓔꓯ ꓫꓵꓻ ꓝꓲ ꓠꓹ ꓟ ꓐꓯ ꓞꓷꓹ ꓢꓲ꓾ ꓐꓶꓽ ꓞꓳ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓿
41010034	ꓬꓲ ꓪꓽ ꓡꓰ ꓬꓲ ꓔꓯ ꓤꓲ ꓢꓲ꓾ ꓟꓷꓽ ꓶꓻ ꓔꓲꓸ ꓧꓳꓽ ꓢꓲ ꓠꓬꓲ꓾ ꓓꓶꓽ ꓢꓲ ꓢꓰꓼ ꓗꓷˍ ꓥꓳ꓿ ꓢ ꓠꓬꓲ ꓗꓸ ꓠꓯꓸ ꓠꓬ ꓬꓲ ꓢꓯꓸ ꓬꓲꓼ ꓡ ꓥꓳ꓾ ꓐꓯˍ ꓡꓳ꓿
41010035	ꓜꓲ-ꓐꓱ-ꓓꓰ ꓬꓲ ꓮ ꓐꓲ ꓬ-ꓗꓴˍ ꓐꓰ ꓬꓳ-ꓦ ꓠꓬꓲꓽ ꓫꓵꓸ ꓠꓬ ꓬꓰ-ꓢꓴ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓥꓪ ꓠꓴꓽ ꓡꓰ ꓠꓴ ꓔꓯ ꓮꓸ ꓫꓵ ꓓꓰꓽˍ ꓠꓬ ꓖꓳ ꓕꓲ ꓫꓵꓽ ꓥꓪ ꓠꓴꓽ ꓔꓯ ꓬꓰ ꓖꓶ ꓡ ꓠꓹ ꓟ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
41010036	ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓯ ꓠꓴ ꓪꓽ ꓐꓱ ꓶ ꓮꓸ ꓫꓵ ꓬꓰ ꓝꓲ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾
41010037	ꓬꓲ ꓪꓽ ꓡꓰ ꓬꓲ ꓔꓯ꓾ ꓐꓬꓱꓼ ꓡꓱꓼ ꓡꓱ ꓟ ꓙꓵꓽ ꓠꓬꓲꓸ ꓕꓲ ꓗꓪ ꓠꓴ ꓠꓬꓲꓸ ꓠꓸ ꓡ ꓕꓯ꓾ ꓥꓪ ꓠꓴꓽ ꓔꓯ ꓠꓴ ꓡꓯꓼ ꓙꓻ ꓕꓲ ꓛꓱꓽ ꓗꓪ ꓕꓲ ꓣꓳ꓾ ꓡꓯꓼ ꓶꓸ ꓕꓲ ꓛꓱꓽ ꓗꓪ ꓕꓲ ꓣꓳ ꓠꓬꓲꓸ ꓠꓸ ꓝꓲ ꓡꓯ꓾ ꓐꓯˍ ꓡꓳ꓿
41010038	ꓬꓰ-ꓢꓴ ꓠꓽ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓸ ꓫꓵ ꓓꓰꓽ ꓔꓬ ꓟ ꓠꓴ ꓪꓽ ꓟꓽ ꓢꓷ꓿ ꓥꓪ ꓓꓳꓻˍ ꓟ ꓡꓴ ꓗꓶꓸ ꓠꓴ ꓪꓽ ꓓꓳꓻ ꓐ ꓡ ꓡ? ꓥꓪ ꓔꓯ ꓔꓲꓹˍ ꓟ ꓔꓲꓹ ꓓꓴ ꓗꓪ ꓠꓴ ꓪꓽ ꓔꓲꓹ ꓐ ꓡ ꓡ?꓾ ꓐꓯ ꓖꓶˍ ꓡꓳ꓿
41010039	ꓖꓳ ꓕꓯ ꓬꓲ ꓪꓽ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓐ ꓡ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓓꓳˍ ꓟ ꓡꓴ ꓗꓶꓸ ꓠꓽ ꓠꓴ ꓪˍ ꓟꓲ ꓓꓳˍ ꓥꓳ꓿ ꓥꓪ ꓔꓯ ꓔꓲꓹˍ ꓟ ꓔꓲꓹ ꓓꓴ ꓗꓪˍ ꓟꓲ ꓠꓴ ꓪꓽ ꓔꓲꓹ ꓟꓶˍ ꓥꓳ꓿
41010040	ꓖꓳ ꓡꓱ ꓥ ꓟꓲ ꓥꓪ ꓡꓯꓼ ꓙ ꓕꓲ ꓛꓱꓽˍ ꓐꓰ ꓡꓯꓼ ꓶꓸ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓠꓹ ꓟ ꓙꓵꓽ ꓪ ꓠꓽ ꓥꓪ ꓖꓶ ꓟꓽ ꓐ ꓡ꓿ ꓮꓽ ꓟ ꓐꓱ ꓶ ꓙꓽ ꓖꓶ ꓔ ꓠꓬ ꓖꓳ ꓟ ꓐꓱ ꓶ ꓥꓳ꓾ ꓐꓯ ꓖꓶˍ ꓡꓳ꓿
41010041	ꓕꓱ ꓟ ꓔꓯ ꓠꓱꓸ ꓐꓯꓼ ꓞꓲ ꓣꓳ ꓟ ꓑ ꓙꓽ ꓗꓷ ꓠꓬ꓾ ꓬ-ꓗꓴˍ ꓐꓰ ꓬꓳ-ꓦ ꓔꓯ ꓠꓲꓹ ꓟ ꓦꓶˍ ꓡꓳ꓿
41010042	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓘꓴꓻ ꓜꓲꓼ ꓡ ꓢꓲ ꓕꓱ ꓡꓱ ꓐꓯ ꓖꓶˍ ꓡꓳ꓾ ꓐꓶꓽ ꓞꓳ ꓔꓯ ꓙꓵꓽ ꓢꓴ ꓢꓲꓽ ꓒ ꓠꓽ ꓢꓲꓺ ꓤ ꓐꓴ ꓔꓯ ꓙꓵꓽ ꓒꓬꓱꓽ ꓟꓳꓸ ꓖꓶ ꓢꓲ꓾ ꓬꓲ ꓪꓽ ꓞꓳ ꓪꓴꓽ ꓞꓳ ꓔꓲ ꓐꓴˍ ꓟꓲ ꓑ ꓫꓬꓼ ꓐꓴ ꓕꓯꓽ ꓢꓲ ꓗꓪ ꓙꓵꓽ ꓪ ꓣꓱꓽˍ ꓟ ꓠꓴ ꓪꓽ ꓢꓷꓸˍ ꓡꓳ꓿
41010043	ꓠꓴ ꓪꓽ ꓠꓽ ꓖꓳ ꓡꓱ ꓬꓰ ꓟꓽ ꓓ꓿ ꓠꓴ ꓪꓽ ꓗꓳ ꓡꓳ ꓗꓪ ꓪꓴꓽˍ ꓟ ꓬꓰ ꓠꓲꓹ ꓫꓵ ꓢꓴ ꓠꓬ ꓣꓱꓽ ꓙ ꓢꓴ ꓬꓰ ꓠꓯꓹ ꓡꓳ꓿
41010044	ꓠꓴ ꓪꓽ ꓗꓳ ꓡꓳ ꓗꓪ ꓮꓽ ꓟ ꓪꓴꓸ ꓓꓵ ꓣꓱꓽ ꓢꓴ ꓬꓰ ꓠꓲꓹ ꓫꓵˍ ꓠꓬ ꓮꓽ ꓙꓵ ꓢꓴ ꓚꓳ ꓑꓸ ꓬꓰ ꓠꓯꓹ ꓡꓳ꓿
41010045	ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓥꓪˍ ꓟꓲ꓾ ꓢꓴ ꓡꓰ ꓥꓪ ꓔꓯ ꓣꓱꓽ ꓙ ꓝꓲ ꓠꓹ ꓟ ꓡ ꓟ ꓟꓽ ꓥ꓿ ꓢꓴ ꓔꓯ ꓣꓱꓽ ꓙ ꓠꓹ ꓟ ꓐꓰ꓾ ꓥꓪ ꓢꓯꓼ ꓟꓬ ꓡꓰ ꓡꓽ ꓞꓳ ꓮꓽ ꓟꓬꓹ ꓔꓯ ꓫꓴꓹ ꓣꓴ ꓠꓹ ꓟ ꓡ ꓗꓷ ꓟ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
41010046	ꓬꓲ ꓪꓽ ꓠꓬ ꓙꓱ-ꓡꓲ-ꓘꓳ ꓗꓪ ꓛꓲ ꓡ ꓢꓲ꓾ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴˍ ꓐꓰ꓾ ꓞꓳ ꓜꓴ ꓞꓳ ꓟꓯꓼ ꓠꓬ ꓙꓱ-ꓡꓲ-ꓘꓳ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓕꓲ-ꓟꓲ-ꓪꓴ ꓬꓲ ꓮ ꓐꓲ꓾ ꓜ ꓓꓰꓽ ꓢꓴ ꓐ-ꓕꓲ-ꓟꓲ-ꓪꓴ ꓟꓬꓱ ꓔ ꓟ ꓟꓬꓺ ꓔꓶꓺ ꓕꓲ ꓣꓳ ꓠꓬ꓾ ꓙ ꓖꓴ ꓘꓶꓽ ꓗꓪ ꓠꓬꓲꓸ ꓠꓸ ꓔꓬ ꓡꓳ꓿
41010047	ꓠ-ꓢ-ꓡꓱ ꓢꓴ ꓬꓰ-ꓢꓴ ꓡ ꓔꓬ ꓟ ꓬꓲ ꓢꓷꓸ ꓡꓰ ꓠꓬ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓬꓰ-ꓢꓴꓳ꓾ ꓥꓪ ꓔꓯ ꓫꓱꓸ ꓤ ꓙ ꓡꓯ꓾ ꓐꓰ ꓘꓴˍ ꓡꓳ꓿
41010048	ꓡꓽ ꓞꓳ ꓮꓽ ꓟꓬꓹ ꓠꓬ ꓬꓲ ꓔꓯ ꓕꓼ ꓢꓲ꓾ ꓟꓽ ꓪꓳꓹ ꓔꓬ ꓠꓹ ꓟ ꓙꓳꓺ ꓗꓽ ꓖꓶˍ ꓟꓲ꓾ ꓬꓲ ꓠꓽ ꓟꓬꓽ ꓠꓬꓲ ꓮꓽ ꓘꓶꓸ ꓘꓴꓻ ꓢꓲ ꓠꓬꓲ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤꓽꓳ꓾ ꓥꓪ ꓔꓯ ꓫꓱꓸ ꓤ ꓙ ꓡꓯ꓾ ꓐꓰ ꓐꓯˍ ꓡꓳ꓿
41010049	ꓖꓳ ꓕꓯ ꓬꓰ-ꓢꓴ ꓦꓰꓼ ꓡꓰ ꓢꓲ꓾ ꓬꓲ ꓔꓯ ꓘꓴꓻ ꓬꓰ꓾ ꓐꓯˍ ꓡꓳ꓿ ꓬꓲ ꓪꓽ ꓠꓬ ꓟꓬ ꓔꓶꓺ ꓔꓯ ꓘꓴꓻ ꓬꓰ ꓢꓲ꓾ ꓠꓴ ꓠꓲꓹ ꓟ ꓪꓳꓽ ꓡꓯꓻ ꓐꓰ ꓔꓬ꓿ ꓔꓴ ꓡꓯ꓾ ꓬꓲ ꓡꓰ ꓠꓴ ꓔꓯ ꓘꓴꓻˍ ꓡꓳ꓾ ꓐꓯ ꓖꓶˍ ꓡꓳ꓿
41010050	ꓖꓳ ꓡꓱ ꓠꓬ ꓬꓲ ꓠꓽ ꓔꓷꓹ ꓔꓴ ꓡ ꓢꓲ ꓬꓲ ꓐꓵ ꓞꓶꓽ ꓐꓽ ꓢꓽ ꓶꓹ ꓔꓸ ꓬꓰ ꓢꓲ ꓠꓬꓲ ꓬꓰ-ꓢꓴ ꓔꓬ ꓗꓪ ꓡ ꓡꓳ꓿
41010051	ꓬꓰ-ꓢꓴ ꓡꓰ ꓟꓬ ꓔꓶꓺ ꓔꓯ꓾ ꓥꓪ ꓡꓰ ꓠꓴ ꓐꓱ ꓶ ꓮꓸ ꓫꓵ ꓬꓰ ꓖꓶ ꓝꓲ ꓠꓲꓹ ꓫꓵˍ ꓡ?꓾ ꓐꓯˍ ꓕꓯ꓾ ꓟꓸ ꓒꓽꓳ꓾ ꓥꓪ ꓝꓮꓲ ꓠꓬꓲ ꓟꓳꓻ ꓡ ꓠꓲꓹ ꓫꓵˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41010052	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓙꓰ ꓛꓵˍ ꓡꓳ꓿ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓓ ꓡꓰ ꓝꓲꓳ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓞꓼ ꓐꓰ ꓠꓬꓲ ꓟꓳꓻ ꓡ ꓢꓲ꓾ ꓙ ꓖꓴ ꓗꓪ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
41011001	ꓙꓱ-ꓣꓴ-ꓢ-ꓡꓱ ꓗꓪ ꓬꓲ ꓪꓽ ꓠꓶꓽ ꓡ ꓕꓯ꓾ ꓮꓽ-ꓛꓬ-ꓪꓽ-ꓚꓲ ꓗꓪ ꓟ ꓐꓱ-ꓒ-ꓖꓶˍ ꓐꓰ ꓐꓱ-ꓕ-ꓠꓲ ꓗꓪ ꓛꓲ ꓡ ꓠꓬ꓾ ꓬꓰ-ꓢꓴ ꓡꓰ ꓛꓳꓽ ꓒꓯꓹ ꓠꓬꓲꓽ ꓣꓳ ꓔꓯ ꓝꓲ ꓩꓴ ꓗꓷ ꓢꓲ꓾
41011002	ꓠꓴ ꓪꓽ ꓠꓬ ꓔꓱꓹ ꓞꓹ ꓟ ꓘꓹ ꓗꓪ ꓓꓵꓽ ꓙꓰ꓿ ꓖꓳ ꓗꓪ ꓒꓻ ꓓꓵꓽ ꓡꓰ ꓟꓶꓽ ꓕꓯ꓾ ꓞꓳ ꓤ ꓮꓽ ꓟˍ ꓟꓲ ꓟꓽ ꓜꓶꓽ ꓠꓬꓲ ꓢꓰꓽ ꓟ ꓕꓳꓽ ꓡ ꓟꓴꓽ ꓤ ꓕꓲ ꓛꓲ ꓞꓳꓹ ꓔ ꓟ ꓠꓴ ꓪꓽ ꓟꓳꓻˍ ꓥꓳ꓿ ꓒꓶꓻ ꓢꓲ ꓢꓲꓺ ꓔꓯꓹ ꓖꓶ ꓡꓯ꓿
41011003	ꓮꓽ ꓟ ꓡꓰ ꓠꓴ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓕꓱ ꓡꓱ ꓬꓰˍ ꓡ?꓾ ꓐꓰ ꓐꓯ ꓡ ꓠꓬ꓾ ꓢꓲ ꓒꓽ ꓣꓱꓽ ꓬꓯꓼˍ ꓡꓳ꓾ ꓐꓯ ꓖꓶ꓿ ꓖꓳ ꓡꓱ ꓠꓬ ꓬꓲ ꓡꓰ ꓞꓼ ꓐꓰ ꓕꓱ ꓗꓪ ꓢꓲꓺ ꓡ ꓝꓲˍ ꓥꓳ꓾ ꓐꓯˍ ꓡꓳ꓿
41011004	ꓬꓲ ꓪꓽ ꓙꓰ ꓗꓷ ꓠꓬ꓾ ꓘꓹ ꓙ ꓖꓴ ꓐ ꓢꓲꓺ ꓗ ꓘꓶꓽ ꓓꓴꓽ ꓗꓪ꓾ ꓕꓳꓽ ꓡ ꓟꓴꓽ ꓤ ꓕꓲ ꓛꓲ ꓞꓳꓹ ꓔ ꓟ ꓔꓯ ꓟꓳꓻ ꓢꓲ ꓒꓶꓻ ꓔꓬ ꓕꓯ꓾
41011005	ꓖꓳ ꓗꓪ ꓦꓰꓼ ꓞꓹ ꓢꓴ ꓕꓲ ꓐꓱ ꓡꓰ ꓬꓲ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓕꓳꓽ ꓡ ꓟꓴꓽ ꓤ ꓔꓯ ꓒꓶꓻˍ ꓡ?꓾ ꓐꓯˍ ꓡꓳ꓿
41011006	ꓬꓲ ꓪꓽ ꓠꓬ ꓬꓰ-ꓢꓴ ꓟꓸ ꓔ ꓟ ꓡꓰ ꓐꓰ ꓐꓯ ꓖꓶ ꓗꓷ ꓠꓬ꓾ ꓢꓲꓺ ꓙꓰ ꓝꓲˍ ꓡꓳ꓿
41011007	ꓬꓰ-ꓢꓴ ꓔꓬ ꓗꓪ ꓢꓲꓺ ꓛꓲ ꓡ ꓢꓲ꓾ ꓬꓲ ꓪꓽ ꓚꓲꓸ ꓛꓬ ꓐꓵ ꓞꓶꓽ ꓕꓳ ꓡ ꓟꓴ ꓤ ꓕꓯ ꓢꓲ ꓗꓪ ꓘꓳꓽ ꓗꓷ ꓠꓬ ꓬꓰ-ꓢꓴ ꓜꓶꓽˍ ꓡꓳ꓿
41011008	ꓡꓽ ꓞꓳ ꓮꓽ ꓟꓬꓹ ꓠꓬ ꓙ ꓖꓴ ꓗꓪ ꓐꓵ ꓞꓶꓽ ꓘꓳꓽ ꓖꓶˍ ꓡꓳ꓿ ꓠꓱꓸ ꓐꓯꓼ ꓢꓴ ꓠꓬ ꓦ ꓟꓲ ꓦ ꓐꓽ ꓗꓪ ꓐꓰ ꓢꓲꓹ ꓒꓬꓽ ꓑꓳ ꓛꓵ ꓔꓯꓹ ꓡ ꓢꓲ ꓙ ꓖꓴ ꓗꓪ ꓘꓳꓽ ꓖꓶˍ ꓡꓳ꓿
41011009	ꓟꓲꓽ ꓕꓯꓽ ꓢꓲ ꓗꓪ ꓙꓰ ꓢꓴˍ ꓐꓰ ꓗꓸ ꓠꓯ ꓢꓲ ꓗꓪ ꓛꓳ ꓡ ꓢꓴ ꓠꓬ꓾ ꓪꓴ-ꓢ ꓔꓯ ꓫꓱꓸ ꓖꓶ꓾ ꓢꓲ ꓒꓽ ꓟꓬꓱꓺ ꓗꓪ ꓐꓰ ꓡꓻ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
41011010	ꓡꓻ ꓠꓹ ꓟ ꓣꓳ ꓒꓵꓽ ꓒ ꓓ-ꓪꓵ ꓬꓲ ꓗꓴꓷꓼ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓟꓴ ꓡꓳꓹ ꓬꓰ ꓟ ꓪꓴ-ꓢ ꓔꓯ ꓫꓱꓸ ꓖꓶ꓾ ꓐꓰ ꓘꓴˍ ꓡꓳ꓿
41011011	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓛꓲ ꓡ ꓕꓯ꓾ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓚꓳ ꓡꓳ ꓗꓪ ꓙꓳˍ ꓟ ꓮꓽ ꓙꓵ ꓔꓯ ꓡꓳꓸ ꓠꓬꓲˍ ꓡꓳ꓿ ꓖꓳ ꓕꓯ ꓟꓰꓻ ꓬꓰ ꓡ ꓠꓬꓲ꓾ ꓬꓲˍ ꓐꓰ ꓞꓲ ꓠꓬꓲꓽ ꓣꓳ ꓠꓬ ꓐꓱ-ꓕ-ꓠꓲ ꓘꓹ ꓗꓪ ꓙꓰˍ ꓡꓳ꓿
41011012	ꓗꓸ ꓠꓯ ꓕꓲ ꓠꓬꓲ ꓬꓲ ꓪꓽ ꓠꓬ ꓐꓱ-ꓕ-ꓠꓲ ꓘꓹ ꓗꓪ ꓐꓰ ꓡꓻ ꓕꓯ꓾ ꓬꓰ-ꓢꓴ ꓦꓰꓼ ꓟꓷꓼˍ ꓡꓳ꓿
41011013	ꓶꓽ ꓤ ꓗꓪ ꓬꓲ ꓒꓬꓽ ꓠꓱꓽˍ ꓟ ꓘꓶꓽ ꓢꓶꓽ ꓜꓲ ꓕꓲ ꓜꓲ ꓟꓳꓻ ꓗꓷ ꓠꓬ꓾ ꓬꓲ ꓢꓶꓽ ꓓꓱꓼ ꓟꓽ ꓓꓱꓼ ꓡꓳꓸ ꓠꓬꓲ ꓙꓰˍ ꓡꓳ꓿ ꓖꓳ ꓗꓪ ꓛꓲ ꓬꓰ ꓠꓬ ꓘꓶꓽ ꓢꓶꓽ ꓓꓱꓼ ꓝꓲꓸ ꓟꓽ ꓥ ꓠꓬꓲ꓾ ꓬꓲ ꓒꓬꓽ ꓟꓽ ꓥ ꓠꓬ ꓮꓸ ꓫꓵ ꓟꓽ ꓟꓳꓻ꓿
41011014	ꓖꓳ ꓡꓱ ꓠꓬ ꓬꓲ ꓡꓰ ꓢꓲꓹ ꓜꓲ ꓖꓳ ꓟ ꓔꓯ꓾ ꓕꓱ ꓡꓱ ꓖꓳ ꓑꓳ ꓮꓽ ꓟˍ ꓟꓲ ꓠꓴ ꓗꓪ ꓐꓰ ꓢꓶꓹ ꓢꓶꓽ ꓕꓽ ꓟꓶ ꓜꓽ ꓝꓲ꓾ ꓐꓯˍ ꓡꓳ꓿ ꓬꓲ ꓕꓱ ꓡꓱ ꓐꓯˍ ꓟ ꓔꓯ ꓬꓲ ꓛꓳꓽ ꓒꓯꓹ ꓐꓴˍ ꓟꓲ ꓑ ꓙꓽˍ ꓡꓳ꓿
41011015	ꓬꓲ ꓪꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓛꓲ ꓡ ꓡꓳ꓿ ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓖꓳ ꓗꓪ ꓶꓻ ꓡꓯꓼ ꓟꓴ ꓔꓬ ꓢꓴ ꓔꓯ ꓖꓼ ꓓꓳ ꓗꓷ ꓢꓲ ꓠꓬꓲ꓾ ꓒꓴ ꓑꓺ ꓢꓴ ꓢꓽ ꓡ ꓐꓰ꓾ ꓮꓸ ꓖꓴꓽ ꓪꓴꓽ ꓢꓴ ꓠꓬꓲꓸ ꓠꓸ ꓖꓴˍ ꓟꓲ ꓥꓸ ꓩꓴ ꓗꓷˍ ꓡꓳ꓿
41011016	ꓝꓮꓲ ꓬꓲ ꓠꓬ ꓮꓽ ꓟ ꓔꓯˍ ꓟꓲ ꓢꓲꓽ ꓫꓬ ꓦꓲ ꓗꓪ ꓶꓻ ꓡꓯꓼ ꓖꓴꓽ ꓙꓴꓽ ꓟꓽ ꓔꓯꓹ ꓗꓳꓸ ꓙꓰ ꓝꓲ꓿
41011017	ꓬꓲ ꓠꓬ ꓬꓲ ꓪꓽ ꓔꓯ ꓟꓸ ꓖꓶ ꓢꓲ꓾ ꓥꓪ ꓦꓲ ꓔꓯ ꓠꓽ ꓞꓳ ꓫꓵꓽ ꓞꓳ ꓙꓰ ꓐꓱ ꓶ ꓪꓽ ꓘꓴ ꓦꓲ꓾ ꓐꓰ ꓘꓴ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓾ ꓟꓽ ꓥ ꓡ? ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓥꓪ ꓦꓲ ꓔꓯ ꓦꓴꓺ ꓜꓽ ꓢꓴ ꓔꓬ ꓖꓴ ꓒꓬꓱꓼ ꓡ ꓝꓲˍ ꓡꓳ꓾ ꓐꓯˍ ꓡꓳ꓿
41011018	ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴ ꓐꓰ ꓙꓵꓽ ꓗ ꓟꓸ ꓒ ꓐꓴ ꓑ ꓙꓽ ꓗꓷ ꓠꓬ꓾ ꓬꓰ-ꓢꓴ ꓔꓯ ꓢꓰꓼ ꓗꓷ ꓠꓹ ꓟ ꓬꓲ ꓚꓱꓹ ꓧꓪˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓟꓸ ꓖꓶˍ ꓟ ꓔꓯ ꓞꓳ ꓜꓴ ꓒꓵꓽ ꓢꓲ ꓓꓵꓽ ꓙ ꓟꓶˍ ꓠꓬꓲ꓾ ꓞꓳ ꓪꓴꓽ ꓐꓴ ꓠꓬ ꓬꓲ ꓔꓯ ꓙꓳꓺˍ ꓡꓳ꓿
41011019	ꓟꓰꓻ ꓬꓰ ꓡ ꓠꓬ ꓬꓰ-ꓢꓴˍ ꓐꓰ ꓛꓳꓽ ꓒꓯ ꓐꓴ ꓠꓽ ꓡꓳ ꓒꓱ ꓗꓪ ꓐꓰ ꓓꓳ ꓙꓰˍ ꓡꓳ꓿
41011020	ꓗꓸ ꓠꓯꓸ ꓠꓯꓼ ꓬꓲ ꓪꓽ ꓗꓳꓸ ꓙꓰˍ ꓕꓯ꓾ ꓘꓶꓽ ꓢꓶꓽ ꓜꓲ ꓠꓬ ꓬꓲ ꓚꓰ ꓗꓪ ꓐꓰ ꓬꓲ ꓪꓴꓸ ꓓꓵ ꓗꓪ ꓛꓲ ꓙꓴꓺ ꓞꓹ ꓟ ꓔꓯ ꓟꓳꓻˍ ꓡꓳ꓿
41011021	ꓒꓲ-ꓕꓱ ꓠꓬ ꓬꓰ-ꓢꓴ ꓡꓰ ꓘꓶꓽ ꓢꓶ ꓜꓲ ꓔꓯ ꓙꓱꓽ ꓗꓷ ꓟ ꓔꓯ ꓓꓵꓽ ꓙ ꓛꓲ ꓡ ꓢꓲ ꓬꓲ ꓔꓯ꓾ ꓟꓸ ꓒꓽꓳ꓾ ꓡꓳꓸ ꓠꓬꓲ꓾ ꓠꓴ ꓡꓰ ꓙꓱꓽ ꓗꓷ ꓟ ꓘꓶꓽ ꓢꓶꓽ ꓜꓲ ꓠꓽ ꓙꓴꓺ ꓡꓰ ꓐꓷ꓾ ꓐꓯˍ ꓡꓳ꓿
41011022	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓕꓱ ꓡꓱ ꓒꓳꓹ ꓖꓶˍ ꓡꓳ꓿ ꓪꓴ-ꓢ ꓔꓯ ꓙꓵꓻ꓿
41011023	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱS ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓪꓽ ꓚꓲ ꓕꓱ ꓕꓲ ꓚꓲ ꓔꓯ꓾ ꓬꓲꓻ ꓡꓴꓽ ꓐꓱ ꓗꓪ ꓚꓵꓸ ꓓꓵꓽ ꓡꓰ ꓐꓯ ꓢꓲ꓾ ꓬꓲ ꓠꓲꓹ ꓟ ꓗꓪ ꓟꓽ ꓓꓵꓽ ꓙ ꓟꓬꓽ ꓟꓬꓽ ꓬꓲ ꓐꓯˍ ꓟ ꓡꓰ ꓐꓰ ꓒꓬꓱꓼ ꓡ ꓥꓳ꓾ ꓐꓰ ꓙꓵꓻˍ ꓕꓯ ꓠꓽ꓾ ꓬꓲ ꓐꓱ ꓶ ꓒꓬꓱꓼ ꓡ ꓥꓳ꓿
41011024	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓪꓽ ꓘꓴˍ ꓠꓬ꓾ ꓮꓸ ꓫꓵ ꓓꓰꓽˍ ꓟꓲ꓾ ꓟꓶꓻ ꓡꓰꓳ꓾ ꓐꓰ ꓙꓵꓻˍ ꓠꓬ ꓠꓴ ꓪꓽ ꓟꓶˍ ꓥꓳ꓿
41011025	ꓠꓴ ꓪꓽ ꓦꓰꓼ ꓞꓹ ꓢꓲ ꓪꓽ ꓘꓴꓻˍ ꓕꓯ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐ ꓡꓰ꓾ ꓠꓴ ꓪꓽ ꓛꓬꓻ ꓗꓷ ꓟ ꓖꓽ ꓖꓶ ꓡ ꓠꓹ ꓟ꓾ ꓢꓴ ꓡꓰ ꓠꓴ ꓪꓽ ꓔꓯ ꓛꓬ ꓞꓹ ꓟ ꓙꓳˍ ꓠꓬ ꓬꓲ ꓔꓯ ꓖꓽ ꓖꓶ꓿
41011026	ꓢꓴ ꓔꓯ ꓠꓴ ꓪꓽ ꓟꓽ ꓖꓽ ꓖꓶ ꓕꓯ ꓠꓽ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓴ ꓪꓽ ꓐꓹ ꓐˍ ꓟꓲ ꓠꓴ ꓪꓽ ꓛꓬ ꓗꓷ ꓟ ꓟꓽ ꓖꓽ ꓖꓶ ꓡ꓾ ꓐꓯˍ ꓡꓳ꓿
41011027	ꓬꓲ ꓪꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓝꓮꓲ ꓛꓲ ꓡ ꓢꓲ꓾ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓫꓱꓽ ꓚꓳ ꓔꓬ ꓕꓯ꓾ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴˍ ꓐꓰ꓾ ꓙꓵꓽ ꓗ ꓟꓸ ꓒ ꓐꓴˍ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓬꓲ ꓔꓯ ꓡ ꓢꓲ꓾
41011028	ꓠꓴ ꓬꓰˍ ꓟ ꓕꓱ ꓟꓬ ꓫꓵꓽ ꓠꓬ꓾ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓬꓰˍ ꓡ? ꓕꓱ ꓟꓬ ꓫꓵꓽ ꓬꓰ ꓠꓹ ꓟ ꓙꓵꓽ ꓪ ꓮꓽ ꓟ ꓡꓰ ꓠꓴ ꓔꓯ ꓖꓶ ꓡ ꓡ?꓾ ꓐꓰ ꓬꓲ ꓔꓯ ꓠ ꓠꓬꓲˍ ꓡꓳ꓿
41011029	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯˍ ꓟꓲ ꓥꓪ ꓕꓲ ꓘꓶ ꓠꓺ ꓠꓬꓲˍ ꓠꓬꓲ꓾ ꓥꓪ ꓔꓯ ꓒꓳꓹ ꓖꓶ ꓡꓯ꓿ ꓖꓳ ꓡꓱ ꓠꓬ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓥꓪ ꓕꓱ ꓟꓬ ꓫꓵꓽ ꓬꓰˍ ꓟ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓐꓯ ꓖꓶˍ ꓥꓳ꓿
41011030	ꓬꓳ-ꓦ ꓖꓳ ꓓꓱ ꓔꓲꓹ ꓟ ꓠꓬ꓾ ꓪꓴ-ꓢ ꓗꓪ ꓐꓰ ꓥ ꓡ? ꓞꓳ ꓤ ꓗꓪ ꓐꓰ ꓥ ꓡ? ꓥꓪ ꓔꓯ ꓒꓳꓹ ꓖꓶ ꓡꓯ꓾ ꓐꓯˍ ꓡꓳ꓿
41011031	ꓖꓳ ꓕꓯ ꓬꓲ ꓪꓽ ꓖꓪ ꓙꓱ ꓡꓯꓽ ꓘꓳ ꓢꓲ꓾ ꓪꓴ-ꓢ ꓙꓵꓽ ꓪ ꓗꓪ ꓐꓰ ꓥꓳ꓾ ꓐꓰ ꓣꓳ ꓒꓳꓹ ꓖꓶˍ ꓠꓬ꓾ ꓬꓲ ꓡꓰ ꓣꓳ ꓔꓯ꓾ ꓖꓳ ꓡꓱ ꓥ ꓠꓬ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓟꓽ ꓙꓵꓻ ꓡ?꓾ ꓐꓯ ꓡ ꓥꓳ꓿
41011032	ꓞꓳ ꓤ ꓗꓪ ꓐꓰ ꓥꓳ꓾ ꓐꓰ ꓒꓳꓹ ꓖꓶˍ ꓟꓲ꓾ ꓑ ꓫꓬꓼ ꓐꓴ ꓮꓽ ꓙꓵ ꓢꓴ ꓡꓰ ꓬꓳ-ꓦ ꓔꓯ ꓠꓽ ꓚꓵ ꓚꓵ ꓟꓷꓽ ꓠꓷꓹ ꓝꓸ ꓢꓴ ꓚꓬꓹ ꓔ ꓠꓬꓲ꓾ ꓑ ꓫꓬ ꓔꓯ ꓙꓳꓺ ꓓꓴ ꓙꓳˍ ꓡꓳ꓾ ꓐꓯ ꓡꓯꓽ ꓘꓳˍ ꓡꓳ꓿
41011033	ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓥꓪ ꓠꓴꓽ ꓟꓽ ꓢꓷꓸ꓾ ꓐꓰ ꓬꓰ-ꓢꓴ ꓔꓯ ꓒꓳꓹ ꓖꓶˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓬꓰˍ ꓟ ꓕꓱ ꓟꓬ ꓫꓵꓽˍ ꓟꓲ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓬꓰˍ ꓟ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓟꓽ ꓐꓯ ꓖꓶ꓾ ꓐꓯˍ ꓡꓳ꓿
41012001	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓔꓯ ꓥꓳꓽ ꓗꓪ ꓐꓰ ꓕꓱ ꓡꓱ ꓐꓯ ꓖꓶ ꓪꓴꓸ ꓔꓴˍ ꓡꓳ꓿ ꓡꓽ ꓞꓳ ꓕꓲ ꓣꓳ ꓠꓬ ꓛꓱꓼ ꓡꓱꓼ ꓕꓲ ꓐꓱ ꓔꓶ ꓢꓲ꓾ ꓚꓳ ꓡꓳ ꓡꓳ ꓐꓱ ꓚꓱꓺ ꓢꓲ ꓠꓬꓲ꓾ ꓛꓱꓼ ꓡꓱꓼ ꓢꓶꓽ ꓠꓬꓲꓸ ꓖꓴ ꓟꓲꓺ ꓘꓴ ꓚꓴꓸ ꓠꓬꓲ꓾ ꓡꓳꓸ ꓜꓳꓻ ꓦꓲꓻ ꓕꓲ ꓦꓲ ꓫꓬꓹ ꓠꓬꓲ ꓬꓰ ꓢꓲ꓾ ꓟꓬꓱꓽ ꓬꓰ ꓢꓴ ꓐꓴ ꓔꓯ ꓑꓯꓹ ꓖꓶ ꓗꓷ ꓠꓬ ꓬꓲ ꓠꓽ ꓠꓱꓸ ꓐꓯꓼ ꓕꓲ ꓗꓴꓷ ꓗꓪ ꓙꓰˍ ꓡꓳ꓿
41012002	ꓛꓱꓼ ꓡꓱꓼ ꓢꓶꓽ ꓫ ꓝꓲ ꓛꓲ ꓡ ꓠꓬ꓾ ꓟꓬꓱꓽ ꓬꓰ ꓢꓴ ꓐꓴ ꓗꓪ ꓐꓰ ꓛꓱꓼ ꓡꓱ ꓢꓶ ꓐꓱꓻ ꓟꓶ ꓡꓰ ꓠꓹ ꓟ꓾ ꓬꓲ ꓚꓳ ꓑꓸ ꓕꓲ ꓣꓳ ꓔꓯ ꓟꓬꓱꓽ ꓬꓰ ꓢꓴ ꓐꓴ ꓔꓬ ꓗꓪ ꓝꓲ ꓩꓴ ꓗꓷˍ ꓡꓳ꓿
41012003	ꓖꓳ ꓡꓱ ꓥ ꓟꓲ ꓬꓲ ꓪꓽ ꓡꓰ ꓚꓳ ꓑꓸ ꓖꓳ ꓟ ꓔꓯ ꓓꓶꓽ ꓢꓲ ꓬꓲ ꓖꓳꓽ ꓡꓰꓼ ꓙꓰ ꓝꓲˍ ꓡꓳ꓿
41012004	ꓚꓳ ꓑꓸ ꓝꓮꓲ ꓕꓲ ꓣꓳ ꓔꓯ ꓬꓲ ꓪꓽ ꓔꓬ ꓗꓪ ꓝꓲ ꓩꓴ ꓗꓷˍ ꓟꓲ꓾ ꓬꓲ ꓪꓽ ꓡꓰ ꓬꓲ ꓪꓴꓸ ꓓꓵ ꓗꓪ ꓠꓻ ꓓꓴꓻ ꓓꓴ ꓡꓰ ꓝꓲ ꓢꓲ꓾ ꓬꓲ ꓔꓯ ꓫꓸ ꓔꓳ ꓫ ꓒꓯꓼ ꓬꓰ ꓖꓶˍ ꓡꓳ꓿
41012005	ꓝꓮꓲ ꓕꓲ ꓣꓳ ꓝꓲ ꓩꓴ ꓗꓷˍ ꓟꓲ꓾ ꓬꓲ ꓪꓽ ꓡꓰ ꓬꓲ ꓔꓯ ꓢꓰꓼ ꓗꓷˍ ꓡꓳ꓿ ꓗꓸ ꓠꓯꓸ ꓠꓬ ꓠꓱꓸ ꓐꓯꓼ ꓮꓽ ꓟꓬꓹ ꓣꓳ ꓔꓯ ꓝꓲ ꓩꓴ ꓗꓷˍ ꓟꓲ꓾ ꓬꓲ ꓖꓳ ꓡꓱ ꓕꓲ ꓐꓱ ꓔꓯ ꓠꓬ ꓓꓶꓽ꓾ ꓕꓲ ꓐꓱ ꓔꓯ ꓠꓬ ꓢꓰꓼ ꓗꓷˍ ꓟ ꓙꓳˍ ꓡꓳ꓿
41012006	ꓖꓳ ꓗꓸ ꓠꓯ ꓐꓱ ꓢꓲ ꓒ ꓡꓰ ꓠꓲꓹ ꓠꓵˍ ꓟ ꓮ ꓐꓲ ꓔꓯ ꓝꓲ ꓩꓴ ꓗꓷ ꓠꓬ꓾ ꓬꓲ ꓪꓽ ꓠꓽ ꓬꓲ ꓔꓯ ꓒꓵꓽˍ ꓥꓳ꓾ ꓐꓰ ꓓꓵꓽ ꓙ ꓢꓲ꓾ ꓮꓽ ꓙꓵ ꓟ ꓗꓸ ꓠꓯꓸ ꓢꓲ ꓗꓪ ꓠꓬ ꓬꓲ ꓮ ꓐꓲ ꓔꓯ ꓝꓲ ꓩꓴ ꓗꓷˍ ꓡꓳ꓿
41012007	ꓖꓳ ꓡꓱ ꓥ ꓟꓲ ꓟꓬꓱꓽ ꓬꓰ ꓢꓴ ꓖꓳ ꓕꓲꓽ ꓧꓳꓽ ꓖꓪ ꓙꓱ ꓡꓯꓽ ꓘꓳ ꓢꓲ꓾ ꓕꓱ ꓟ ꓠꓽ ꓡꓯꓼ ꓪ ꓟꓶ ꓢꓴ ꓥ ꓠꓬꓲ꓾ ꓣꓳ ꓬꓲ ꓔꓯ ꓢꓰꓼ ꓗꓷ ꓠꓬ꓾ ꓬꓲ ꓡꓯꓼ ꓪ ꓠꓽ ꓣꓳ ꓔꓯ ꓟ ꓒꓬꓱꓼ ꓡ ꓥꓳ꓾ ꓐꓯˍ ꓡꓳ꓿
41012008	ꓖꓳ ꓡꓱ ꓠꓬ ꓬꓲ ꓔꓯ ꓣꓴ ꓢꓲ ꓢꓰꓼ ꓗꓷ ꓢꓲ ꓠꓬꓲ꓾ ꓐꓱ ꓠꓱ ꓫꓱꓸ ꓗꓪ ꓡꓳ ꓩꓴ ꓗꓷˍ ꓡꓳ꓿
41012009	ꓖꓳ ꓡꓱ ꓥ ꓠꓬ ꓐꓱꓻ ꓢꓲ ꓒꓽ ꓮ ꓡꓲ ꓬꓰˍ ꓥꓳ ꓪ? ꓬꓲ ꓡꓻ ꓢꓲ ꓟꓬꓱꓽ ꓬꓰ ꓢꓴ ꓐꓴ ꓔꓯ ꓢꓰꓼ ꓗꓷ ꓢꓲ ꓠꓬꓲ꓾ ꓐꓱ ꓠꓬ ꓠꓱꓸ ꓐꓯꓼ ꓢꓴ ꓔꓯ ꓖꓶˍ ꓥꓳ꓿
41012010	ꓢꓲꓽ ꓫꓬ ꓕꓳ ꓶ ꓗꓪ꓾ ꓦꓲ ꓫꓬꓹ ꓢꓴ ꓡꓰ ꓡꓳꓺ ꓗꓷ ꓟ Bꓸ ꓛꓲ ꓠꓬ꓾ ꓦꓲ ꓚꓰꓺ ꓬꓲ ꓡꓯꓼ ꓗꓪ ꓟ ꓡꓳ ꓓꓰ ꓓꓽ ꓟ ꓒꓬꓱꓼ ꓡꓺꓳ꓿
41012011	ꓕꓱ ꓟ ꓠꓬ ꓢꓲ ꓒꓽ ꓡꓰ ꓬꓰˍ ꓟ ꓥ ꓢꓲ꓾ ꓣꓳꓽ ꓡꓳꓸ ꓟꓳꓻ ꓢꓴ ꓮꓽ ꓙꓵ ꓓꓵꓽ ꓙ ꓟꓶ ꓓꓴ ꓥꓳ꓾ ꓐꓰ ꓐꓳ ꓔ ꓟ ꓔꓯ ꓠꓴ ꓪꓽ ꓟꓽ ꓵ ꓠꓬꓲ ꓡ? ꓐꓯˍ ꓡꓳ꓿
41012012	ꓞꓳ ꓪꓴꓽ ꓐꓴ ꓠꓬ꓾ ꓔꓯ ꓥꓳꓽ ꓕꓱ ꓟ ꓬꓲ ꓪꓽ ꓔꓯ ꓐꓯ ꓬꓯꓼˍ ꓟ ꓡꓳꓸ ꓓꓳ ꓡ ꓠꓬꓲ꓾ ꓬꓰ-ꓢꓴ ꓔꓯ ꓣꓴ ꓠꓲꓹ ꓫꓵˍ ꓟꓲ꓾ ꓞꓳ ꓜꓴ ꓔꓯ ꓙꓳꓺ ꓠꓬꓲ ꓬꓲ ꓪꓽ ꓠꓬ ꓬꓲ ꓔꓯ ꓧꓹ ꓔ ꓬꓰ ꓢꓲ ꓙꓰ ꓗꓷꓳ꓿
41012013	ꓖꓳ ꓗꓸ ꓠꓯꓸ ꓬꓰ-ꓢꓴ ꓔꓯ ꓬꓲ ꓚꓲꓸ ꓛꓬ ꓐꓯ ꓘꓶꓽ ꓗꓪ ꓐꓰ ꓠꓸ ꓟꓶ ꓡꓰ ꓝꓲ ꓠꓹ ꓟ꓾ ꓬꓲ ꓪꓽ ꓡꓰ ꓒ-ꓡꓲ-ꓢꓷ ꓐꓴˍ ꓐꓰ ꓩꓴ-ꓡꓲ ꓕꓲ ꓧꓳꓽ ꓟ ꓡꓽ ꓞꓳ ꓔꓯ ꓬꓲ ꓔꓬ ꓗꓪ ꓝꓲ ꓩꓴ ꓗꓷˍ ꓡꓳ꓿
41012014	ꓬꓲ ꓪꓽ ꓛꓲ ꓡ ꓠꓬ ꓬꓲ ꓔꓯ꓾ ꓟꓸ ꓒꓽꓳ꓾ ꓠꓴ ꓠꓽ ꓞꓳ ꓔꓱꓹ ꓥ ꓟ ꓐꓰ꓾ ꓮꓽ ꓟ ꓔꓯˍ ꓟꓲ ꓞꓳ ꓒꓬꓱꓽ ꓟꓽ ꓢꓲ ꓢꓲ꓾ ꓔꓱꓹ ꓔꓱꓹꓼ ꓐꓰ ꓪꓴ-ꓢ ꓙ ꓖꓴ ꓟꓸ ꓖꓶˍ ꓟ ꓥꓪ ꓠꓴꓽ ꓢꓷꓸˍ ꓡꓳ꓿ ꓢꓲ-ꓢ ꓔꓯ ꓝꓲꓸ ꓒꓴ ꓓꓳ ꓓ ꓡ?꓾ ꓟꓽ ꓓ ꓡ?
41012015	ꓥꓪ ꓠꓴꓽ ꓝꓲꓸ ꓒꓴ ꓓꓳ ꓠꓯꓹ ꓡ?꓾ ꓕꓽ ꓓꓳ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓲ ꓠꓽ ꓬꓲ ꓪꓽ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽˍ ꓟ ꓢꓷꓸˍ ꓠꓬꓲ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓫꓵꓽ ꓠꓬꓲˍ ꓡ? ꓓꓲ-ꓠ-ꓣꓲ ꓕꓲ ꓒꓯꓼ ꓥꓪ ꓔꓯ ꓔꓯꓹ ꓖꓶ ꓡꓯ꓾ ꓐꓯˍ ꓡꓳ꓿
41012016	ꓬꓲ ꓪꓽ ꓡꓰ ꓬꓲ ꓔꓯ ꓓꓲ-ꓠ-ꓣꓲ ꓕꓲ ꓒꓯꓼ ꓔꓯꓹ ꓖꓶ ꓡ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓞꓳ ꓐꓬꓱꓽˍ ꓐꓰ ꓕꓳ ꓶ ꓝꓳꓹ ꓕꓱ ꓟ ꓮꓽ ꓟ ꓔꓯꓸ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓲ ꓪꓽ ꓡꓰ꓾ ꓢꓲ-ꓢ ꓔꓯꓸ ꓟ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41012017	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓢꓲ-ꓢ ꓔꓯ ꓟ ꓢꓲ-ꓢ ꓔꓯ ꓖꓶ꓾ ꓪꓴ-ꓢ ꓔꓯ ꓟ ꓪꓴ-ꓢ ꓔꓯ ꓖꓶ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓠꓽ ꓬꓲ ꓔꓯ ꓮꓽ ꓘꓶꓸ ꓓꓵꓽ ꓙ ꓟꓶꓻ ꓡꓰꓳ꓿
41012018	ꓖꓳ ꓗꓸ ꓠꓯꓸ꓾ ꓢꓯꓸ ꓬꓲꓼ ꓡ ꓟ ꓟꓽ ꓙꓳ꓾ ꓐꓯ ꓢꓴ ꓢ-ꓓꓴ-ꓗꓷ ꓐꓴ ꓠꓬ ꓬꓰ-ꓢꓴ ꓔꓯ ꓡ ꓢꓲ ꓬꓲ ꓔꓯ ꓕꓱ ꓡꓱ ꓠ ꓠꓬꓲˍ ꓡꓳ꓿
41012019	ꓟꓸ ꓒꓽꓳ꓾ ꓟꓳ-ꓫꓲ ꓡꓰ ꓥꓪ ꓠꓴꓽ ꓔꓯ ꓕꓱ ꓡꓱ ꓐꓳ ꓔ ꓖꓶˍ ꓡꓳ꓿ ꓞꓳ ꓑ ꓤ ꓕꓲ ꓣꓳ ꓠꓬ ꓤ ꓟꓶ ꓙꓳ ꓡꓰ ꓗꓸ ꓠꓯꓸ꓾ ꓤ ꓠꓱ ꓟꓽ ꓙꓳ ꓢꓰꓽ ꓕꓯˍ ꓡꓰ ꓫꓵꓻˍ ꓠꓬ꓾ ꓬꓲ ꓠꓬꓲ ꓤ ꓡꓰ ꓬꓲ ꓟꓺ ꓡꓽ ꓔꓯ ꓫ ꓢꓲ꓾ ꓬꓲ ꓮꓸ ꓬꓲꓼ ꓐꓱ ꓶ ꓬꓲ ꓫꓵꓸ ꓚꓱꓸ ꓖꓶ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓿
41012020	ꓕꓲ ꓧꓪꓹ ꓙꓳˍ ꓠꓬ ꓤꓽ ꓫꓵꓽ ꓫꓵꓸ ꓙꓳˍ ꓡꓳ꓿ ꓤꓽ ꓪꓴꓽ ꓠꓬ ꓤ ꓟꓶ ꓫ ꓢꓲ꓾ ꓤ ꓠꓱ ꓟꓽ ꓙꓳ ꓙꓳ ꓫꓵꓳ꓿
41012021	ꓤꓽ ꓡꓰꓹˍ ꓟꓲ ꓬꓲ ꓔꓯ ꓫ ꓢꓲ꓾ ꓤ ꓠꓱ ꓟꓽ ꓙꓳ ꓙꓳ ꓫꓵꓳ꓿ ꓮꓸ ꓢꓺˍ ꓟꓲ ꓖꓳ ꓡꓱ ꓥꓳ꓿
41012022	ꓬꓲ ꓪꓽ ꓫꓵꓽ ꓫꓵꓸ ꓡꓱꓸꓼ ꓤ ꓠꓱ ꓟꓽ ꓙꓳ ꓙꓳ ꓫꓵꓳ꓿ ꓮꓽ ꓙꓵ ꓟ ꓗꓸ ꓠꓯꓸ ꓠꓬ ꓤ ꓟꓶ ꓤˍ ꓟꓲ ꓫꓵꓳ꓿
41012023	ꓬꓲ ꓪꓽ ꓫꓵꓽ ꓫꓵꓸ ꓡꓱꓸꓼ ꓤ ꓟꓶ ꓤ ꓖꓳ ꓟ ꓔꓯ ꓫ ꓠꓬꓲꓳ꓿ ꓢꓯꓸ ꓬꓲꓼ ꓡ ꓟ ꓗꓪ꓾ ꓬꓲ ꓠꓬ ꓮ ꓡꓲ ꓕꓲ ꓣꓳ ꓟ ꓤ ꓟꓶꓻ ꓒꓬꓱꓼ ꓡ ꓥꓳ ꓪ?꓾ ꓐꓯˍ ꓡꓳ꓿
41012024	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓥꓳꓽ ꓡꓰˍ ꓟ ꓠꓬ꓾ ꓢꓲꓽ ꓫꓬ ꓕꓳ ꓶˍ ꓐꓰ ꓪꓴ-ꓢ ꓪꓽ ꓠꓬꓲˍ ꓟ ꓔꓯ ꓟꓽ ꓢꓷꓸ ꓠꓬꓲ ꓥꓳ꓿
41012025	ꓮ ꓡꓲꓳ ꓐꓯ ꓠꓬ ꓫꓵꓻ ꓢꓴ ꓢꓯꓸ ꓬꓲꓼ ꓡ ꓕꓯ꓾ ꓬꓲ ꓪꓽ ꓠꓬ ꓤ ꓟꓶˍ ꓟꓲ ꓟꓽ ꓧꓪ꓾ ꓮꓸ ꓟꓲꓽˍ ꓟꓲ ꓟꓽ ꓩꓴ꓿ ꓬꓲ ꓪꓽ ꓠꓽ ꓟꓴꓽ ꓗꓪ ꓝꓲ ꓓꓴ ꓐꓴˍ ꓡꓰ ꓐꓰ ꓥ ꓡꓳ꓿
41012026	ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲˍ ꓟ ꓔꓯ ꓐꓯˍ ꓠꓬ꓾ ꓟꓳ-ꓫꓲ ꓡꓰ ꓐꓬꓻ ꓞꓹ ꓟ ꓢꓲꓹ ꓑꓳ ꓔꓯꓸ ꓟꓳꓸ ꓐꓳ ꓔ ꓟ ꓖꓳ ꓕꓲ ꓔꓳꓸ ꓗꓪ꓾ ꓪꓴ-ꓢ ꓡꓰ ꓟꓳ-ꓫꓲ ꓔꓯ꓾ ꓥꓪ ꓠꓽ ꓮ-ꓐ-ꓡ-ꓦ ꓬꓲ ꓪꓴ-ꓢˍ ꓐꓰ ꓬꓲ-ꓢ ꓬꓲ ꓪꓴ-ꓢˍ ꓐꓰ ꓬ-ꓗꓴ ꓬꓲ ꓪꓴ-ꓢ ꓥ ꓡꓳ꓾ ꓐꓰ ꓐꓳ ꓔ ꓟ ꓠꓴ ꓪꓽ ꓟꓽ ꓵꓺ ꓠꓬꓲ ꓡ?
41012027	ꓠꓴ ꓪꓽ ꓠꓬ ꓮꓽ ꓘꓶꓸ ꓓꓵꓽ ꓙ ꓥꓳꓽ ꓡꓰꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓫꓵꓻ ꓢꓴ ꓐꓴ ꓪꓴ-ꓢ ꓟꓽ ꓥ꓾ ꓢꓯꓸ ꓔꓬ ꓢꓴ ꓐꓴ ꓪꓴ-ꓢ ꓥ ꓡꓳ꓾ ꓐꓯ ꓖꓶˍ ꓡꓳ꓿
41012028	ꓬꓲ ꓪꓽ ꓧꓳꓺ ꓡꓯꓽ ꓘꓳ ꓔꓬ ꓕꓯ ꓙꓵꓽ ꓗ ꓟꓸ ꓒ ꓕꓲ ꓣꓳ ꓡ ꓢꓲ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓙꓲꓻ ꓙꓲˍ ꓐꓰ ꓒꓳꓹ ꓖꓶˍ ꓟ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓡꓰ ꓬꓰ-ꓢꓴ ꓔꓯ꓾ ꓪꓴ-ꓢ ꓕꓵꓼ ꓪ ꓮꓽ ꓙꓵ ꓟ ꓗꓪ ꓓꓽ ꓪꓴꓸ ꓠꓬ ꓮ ꓡꓲ ꓕꓲ ꓚꓱꓹ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41012029	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓓꓽ ꓪꓴꓸ ꓕꓲ ꓚꓱꓹ ꓠꓬ꓾ ꓬꓲ-ꓢꓷ-ꓡꓰꓼꓳ꓾ ꓠ ꓠꓹ꓿ ꓢꓲ ꓒꓽ ꓣꓳ ꓪꓴ-ꓢ ꓠꓬ ꓕꓲ ꓔꓲꓸˍ ꓡꓰꓽ ꓟ ꓢꓲ ꓒꓽ ꓥ ꓡꓳ꓿
41012030	ꓠꓴ ꓠꓬ ꓕꓲ ꓠꓲꓹ ꓟ ꓡꓱꓸꓼ꓾ ꓕꓲ ꓶꓺ ꓟꓬ ꓡꓱꓸꓼ꓾ ꓕꓲ ꓙꓽ ꓠꓲꓹ ꓡꓱꓸꓼ꓾ ꓕꓲ ꓢꓯꓼ ꓡꓱꓸꓼ꓾ ꓢꓲ ꓒꓽ ꓠꓴ ꓪꓴ-ꓢ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓯˍ ꓟ ꓕꓱ ꓟ ꓠꓬ ꓬꓲ ꓪꓴꓸ ꓕꓲ ꓚꓱꓹ ꓟ ꓥꓳ꓿
41012031	ꓠꓬꓲꓽ ꓚꓱꓹ ꓕꓲ ꓚꓱꓹ ꓟ ꓠꓬ꓾ ꓠꓴ ꓚꓲꓸ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓢꓴ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓯˍ ꓟ ꓕꓱ ꓟ ꓥꓳ꓿ ꓕꓱ ꓠꓬꓲꓽ ꓚꓱꓹ ꓕꓯ ꓢꓲ ꓪꓴꓽˍ ꓟ ꓕꓵꓼ ꓪ ꓟꓽ ꓙꓳ꓾ ꓐꓯ ꓖꓶˍ ꓡꓳ꓿
41012032	ꓖꓳ ꓡꓱ ꓠꓬ ꓙꓵꓽ ꓗ ꓟꓸ ꓒ ꓡꓰ ꓬꓲ ꓔꓯ꓾ ꓟꓸ ꓒꓽꓳ꓾ ꓠꓴ ꓐꓯ ꓬꓯꓼ ꓗꓷꓳ꓿ ꓬꓲ ꓕꓲ ꓔꓲꓸˍ ꓡꓰꓽ ꓪꓴ-ꓢ ꓥꓳ꓿ ꓬꓲ ꓟꓽ ꓥ ꓠꓬ ꓠꓱꓸ ꓐꓯꓼ ꓪꓴ-ꓢ ꓟꓽ ꓙꓳ꓿
41012033	ꓕꓲ ꓠꓲꓹ ꓟ ꓡꓱꓸꓼ꓾ ꓕꓲ ꓙꓽ ꓠꓲꓹ ꓡꓱꓸꓼ꓾ ꓕꓲ ꓢꓯꓼ ꓡꓱꓸꓼ ꓪꓴ-ꓢ ꓔꓯ ꓠꓲꓹ ꓠꓵˍ ꓟ ꓐꓰ꓾ ꓚꓲꓸ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ ꓢꓴ ꓔꓯ ꓠꓲꓹ ꓠꓵˍ ꓟ ꓠꓬ꓾ ꓕꓲ ꓟꓳꓻ ꓡꓱꓸꓼ ꓛꓴꓻ ꓔꓲ ꓖꓶˍ ꓟ ꓐꓰ꓾ ꓢꓰꓼ ꓔꓲ ꓓꓴ ꓥ ꓕ ꓑꓳꓸ ꓕꓯꓽ ꓢꓲ ꓒꓵꓽˍ ꓡꓳ꓾ ꓐꓯˍ ꓡꓳ꓿
41012034	ꓬꓲ ꓢꓷꓸ ꓠꓲꓹ ꓙꓳ ꓙꓳˍ ꓐꓰ ꓒꓳꓹ ꓖꓶˍ ꓟ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓠꓴ ꓠꓽ ꓪꓴ-ꓢ ꓗꓴꓷ ꓗꓪ ꓐꓰ ꓶꓽ ꓤꓻ ꓟꓽ ꓗꓷꓹ꓾ ꓐꓯ ꓖꓶˍ ꓡꓳ꓿ ꓖꓳ ꓗꓸ ꓠꓯ ꓮꓽ ꓟˍ ꓟꓲ ꓬꓰ-ꓢꓴ ꓔꓯ ꓮꓸ ꓫꓵ ꓠ ꓠꓬꓲ ꓟꓽ ꓑꓶ꓿
41012035	ꓬꓰ-ꓢꓴ ꓡꓰ ꓢꓲꓽ ꓫꓬ ꓦꓲ ꓗꓪ ꓟꓸ ꓟꓲꓽ ꓟꓸ ꓖꓶˍ ꓕꓯ꓾ ꓬꓲ ꓡꓰ ꓬꓲ ꓪꓽ ꓔꓯ ꓕꓱ ꓡꓱ ꓠ ꓠꓬꓲˍ ꓡꓳ꓿ ꓙꓵꓽ ꓗ ꓟꓸ ꓒ ꓐꓴ ꓡꓰ꓾ ꓙꓲ-ꓢꓴ ꓠꓬ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓥ ꓡꓳ꓾ ꓐꓰ ꓐꓯˍ ꓟ ꓮ ꓡꓲ ꓥ ꓡ?
41012036	ꓓ-ꓪꓵ ꓬꓲ ꓚꓲꓸ ꓛꓬ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ꓾ ꓢꓲ ꓒꓽ ꓡꓰ ꓥꓪ ꓢꓲ ꓒꓽ ꓔꓯ꓾ ꓠꓴ ꓔꓯ ꓛꓴꓽ ꓙꓳ ꓢꓴ ꓐꓴ ꓔꓯ ꓥꓪ ꓡꓰ ꓠꓴ ꓛꓲ ꓕꓳꓼ ꓕꓲꓺ ꓟꓽ ꓗꓷ ꓡꓰ ꓝꓲ ꓕ ꓑꓳꓸ꓾ ꓠꓴ ꓠꓬ ꓥꓪ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ꓾ ꓐꓯˍ ꓡꓳ꓿
41012037	ꓓ-ꓪꓵ ꓡꓰ ꓬꓲ ꓔꓯ ꓢꓲ ꓒꓽ ꓘꓴˍ ꓕꓯ ꓠꓽ꓾ ꓬꓲ ꓠꓬ ꓮ ꓡꓲ ꓐꓰ ꓢꓲꓸ ꓬꓲ ꓞꓲꓼ ꓤ ꓡꓯꓹ ꓤ ꓥ ꓢꓰꓽ ꓡ?꓾ ꓐꓯˍ ꓡꓳ꓿ ꓞꓳ ꓜꓴꓻ ꓠꓬ ꓬꓲ ꓔꓯ ꓠꓲꓹ ꓒꓴ ꓒꓴˍ ꓐꓰ ꓠ ꓠꓹˍ ꓡꓳ꓿
41012038	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓟꓸ ꓖꓶ ꓢꓲ꓾ ꓙꓵꓽ ꓗ ꓟꓸ ꓒ ꓐꓴ ꓔꓯ ꓤꓻ ꓟꓳ꓿ ꓬꓲ ꓪꓽ ꓠꓬ ꓐꓵ ꓞꓶ ꓐꓽ ꓢꓽ ꓖꓪꓽ ꓢꓲ ꓚꓳꓺ ꓙꓰ ꓠꓲꓹ ꓫꓵˍ ꓡꓳ꓿ ꓝꓮꓲ ꓠꓬ ꓙꓵꓺ ꓗꓪ ꓒꓵꓽ ꓗ ꓬꓰ ꓡ ꓟ ꓐꓰ꓾
41012039	ꓜꓲꓼ ꓦꓲꓻˍ ꓐꓰ ꓑꓮꓲꓽ ꓗꓪˍ ꓟꓲ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬꓲꓸ ꓠꓸ ꓖꓴ ꓗꓪˍ ꓡꓰꓽ ꓠꓬꓲꓸ ꓠꓸ ꓠꓲꓹ ꓫꓵˍ ꓡꓳ꓿
41012040	ꓬꓲ ꓪꓽ ꓠꓽ ꓟꓶꓽ ꓛꓵꓽ ꓟ ꓐꓴ ꓦꓲ ꓦꓴꓺ ꓜ ꓢꓲ꓾ ꓪꓽ ꓮꓸ ꓫꓵꓹ ꓫꓵꓺ ꓘꓴ ꓗꓶꓸˍ ꓡꓳ꓿ ꓡꓽ ꓞꓳ ꓕꓱ ꓕꓲ ꓧꓳꓽ ꓟ ꓠꓽ ꓪ ꓜꓲ ꓡꓲꓽˍ ꓟ ꓛꓬꓻ ꓒꓵꓽ ꓟꓶˍ ꓥꓳ꓾ ꓐꓯˍ ꓡꓳ꓿
41012041	ꓬꓰ-ꓢꓴ ꓠꓬ ꓒꓴ ꓔꓲ ꓖꓴ ꓔꓯꓸ ꓟꓳꓸ ꓒꓳꓹ ꓢꓲ꓾ ꓠꓬꓲꓸ ꓠꓸ ꓔꓬ ꓕꓯ꓾ ꓞꓳ ꓜꓴ ꓠꓬ ꓢꓲꓽ ꓫꓬ ꓦꓲꓻ ꓒꓴ ꓗꓶ ꓖꓴ ꓗꓪ ꓒꓴ ꓮ ꓡꓲ ꓔꓲꓺ ꓡ ꓟ ꓔꓯ ꓡꓳꓸ ꓠꓬꓲ ꓔꓬ ꓡꓳ꓿ ꓞꓳ ꓐꓳ ꓮꓽ ꓟꓬꓹ ꓠꓬ ꓒꓴ ꓮꓽ ꓟꓬꓹ ꓔꓲˍ ꓡꓳ꓿
41012042	ꓖꓳ ꓡꓱ ꓥ ꓟꓲ ꓫꓸˍ ꓟ ꓟꓶꓽ ꓛꓵꓽ ꓟ ꓕꓲ ꓣꓳ ꓠꓬ ꓙꓲꓽ ꓒꓬꓸ ꓤ ꓠꓬꓲꓽ ꓒꓬꓸ ꓔꓲꓺˍ ꓡꓳ꓿
41012043	ꓬꓲ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓘꓴ ꓔꓯꓹ ꓡ ꓢꓲ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓫꓸˍ ꓟ ꓟꓶꓽ ꓛꓵꓽ ꓟ ꓕꓱ ꓟ ꓠꓽ ꓠꓱꓸ ꓐꓯꓼ ꓮꓽ ꓙꓵ ꓢꓴ ꓟꓬ ꓟꓽ ꓞꓲꓺ ꓒꓴ ꓗꓶ ꓖꓴ ꓗꓪ ꓔꓲ ꓧꓳꓽ ꓗꓷꓳ꓿
41012044	ꓮ ꓡꓲꓳ ꓐꓯ ꓠꓬ ꓠꓱꓸ ꓐꓯꓼ ꓢꓴ ꓠꓽ ꓚꓲꓸ ꓛꓬ ꓣꓱꓽ ꓜꓰꓻ ꓡꓰ ꓟ ꓗꓪ ꓐꓰ ꓔꓲ ꓡ ꓡꓳ꓿ ꓬꓲ ꓠꓽ ꓬꓲ ꓫꓸˍ ꓟ ꓗꓪ꓾ ꓬꓲ ꓖꓳ ꓓꓱꓽ ꓦꓵꓻ ꓓꓴ ꓮꓽ ꓙꓵ ꓡꓱꓸꓼ ꓔꓲ ꓗꓷꓳ꓾ ꓐꓯˍ ꓡꓳ꓿
41013001	ꓢꓲꓽ ꓫꓬ ꓦꓲ ꓗꓪ ꓐꓰ ꓬꓰ-ꓢꓴ ꓓꓳ ꓙꓰ ꓔꓬ ꓕꓯ꓾ ꓬꓲ ꓛꓳꓽ ꓒꓯꓹ ꓗꓪ ꓟ ꓕꓲ ꓣꓳ ꓡꓰ ꓬꓲ ꓔꓯ꓾ ꓟꓸ ꓒꓽꓳ꓾ ꓮ ꓘꓶꓻ ꓛꓲ ꓓꓵꓽ ꓙ ꓟꓶ ꓓꓴ Bꓸ ꓛꓲˍ ꓐꓰ ꓮ ꓘꓶꓻ ꓛꓲ ꓐꓲꓻˍ ꓟ ꓦꓲ ꓔꓯ ꓡꓳꓸ ꓠꓬꓲ꓾ ꓐꓯˍ ꓡꓳ꓿
41013002	ꓬꓰ-ꓢꓴ ꓡꓰ ꓬꓲ ꓔꓯ꓾ ꓦꓲ ꓓ ꓟ ꓕꓱ ꓟꓬ ꓟ ꓔꓯ ꓠꓴ ꓪꓽ ꓟꓳꓻˍ ꓡ? ꓕꓱ ꓗꓪ ꓕꓲ ꓟ ꓕꓯꓽ ꓢꓲ ꓕꓲ ꓟ ꓜꓶꓻ ꓔ ꓟ Bꓸ ꓛꓲ ꓠꓬ꓾ ꓟꓽ ꓥꓸ ꓗꓷ ꓟ ꓟꓽ ꓙꓳ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
41013003	ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓔꓯ ꓔꓱꓹ ꓞꓹ ꓟ ꓮꓽ-ꓛꓬ-ꓪꓽ-ꓚꓲ ꓗꓪ ꓠꓬꓲꓸ ꓠꓸ ꓔꓬ ꓕꓯ꓾ ꓒꓲ-ꓕꓱˍ ꓐꓰ ꓬ-ꓗꓴˍ ꓐꓰ ꓬꓳ-ꓦˍ ꓐꓰ ꓯ-ꓓꓱ-ꓣꓴ ꓠꓬ ꓘꓳ ꓫꓱ ꓫꓱꓸˍ ꓬꓲ ꓔꓯ ꓠ ꓠꓬꓲ ꓡ ꓢꓲ꓾
41013004	ꓕꓱ ꓟꓬ ꓙꓰꓽ ꓟ ꓮ ꓕꓯꓽ ꓗꓷ ꓡꓰˍ ꓥꓳ ꓪ? ꓕꓱ ꓟꓬ ꓙꓰꓽ ꓟ ꓮꓽ ꓙꓵ ꓗꓷ ꓡꓰˍ ꓐꓰ ꓗꓹ ꓕꓯ ꓮꓸ ꓫꓵ ꓢꓷꓸ ꓡꓰ ꓓꓴ ꓓꓳ ꓡ ꓥꓳ ꓪ? ꓥꓪ ꓠꓴꓽ ꓔꓯ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
41013005	ꓬꓰ-ꓢꓴ ꓠꓬ ꓘꓶꓽ ꓒꓴ ꓢꓲ ꓬꓲ ꓪꓽ ꓔꓯ꓾ ꓮꓽ ꓟˍ ꓟꓲ ꓠꓴ ꓪꓽ ꓔꓯ ꓟꓽ ꓧꓳꓽ ꓪꓴꓸ ꓙꓰ ꓠꓹ ꓟ ꓤꓻ ꓟꓳ꓿
41013006	ꓡꓽ ꓞꓳ ꓮꓽ ꓟꓬꓹ ꓠꓬ ꓥꓪ ꓟꓬꓱꓺ ꓟꓯꓻ ꓢꓲ꓾ ꓥꓪ ꓠꓬ ꓙꓲ-ꓢꓴ ꓥ ꓡꓳ꓾ ꓐꓯ ꓢꓲ ꓠꓬꓲ꓾ ꓡꓽ ꓞꓳ ꓮꓽ ꓟꓬꓹ ꓔꓯ ꓧꓳꓽ ꓪꓴꓸ ꓙꓰˍ ꓥꓳ꓿
41013007	ꓠꓴ ꓪꓽ ꓠꓬ ꓢꓰꓼ ꓡꓯꓽ ꓘꓳˍ ꓟ ꓐꓰ ꓢꓰꓼ ꓡꓯꓽ ꓘꓳˍ ꓟ ꓓꓳꓽ ꓑ ꓙꓽˍ ꓕꓯ ꓕꓽ ꓙꓽ ꓫ꓿ ꓕꓱ ꓟꓬ ꓙꓰꓽ ꓟ ꓠꓽ ꓒꓬꓱꓼ ꓡ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓡꓳꓹ ꓬꓰ ꓝꓲꓸ ꓠꓽ ꓟꓽ ꓛꓲ ꓡ ꓢꓰꓽ꓿
41013008	ꓮ ꓡꓲꓳ ꓐꓯ ꓠꓬ ꓞꓳ ꓫꓵꓽ ꓛꓳꓽ ꓞꓳ ꓫꓵ ꓒꓳꓹ ꓡꓯꓽ ꓘꓳ ꓔꓴ ꓡ ꓥꓳ꓿ ꓗꓴꓷꓼ ꓛꓳꓽ ꓗꓴꓷꓼˍ ꓟꓲ ꓒꓳꓹ ꓡꓯꓽ ꓘꓳ ꓔꓴ ꓡ ꓥꓳ꓿ ꓕꓲ ꓖ ꓕꓲ ꓔꓳꓸ ꓟꓵꓽ ꓓꓵ ꓡ ꓥꓳ꓿ ꓦꓰꓼ ꓟꓷꓼ ꓘꓳˍ ꓟꓲ ꓓꓳ ꓡ ꓥꓳ꓿ ꓖꓳ ꓡꓱ ꓥ ꓟꓲ ꓕꓱ ꓟꓬ ꓙꓰꓽ ꓟ ꓠꓽ ꓦꓵꓻ ꓠꓻ ꓜꓲꓽ ꓪꓴꓸ ꓔꓴꓺˍ ꓟˍ ꓡꓰꓽ ꓥ ꓢꓰꓽ ꓡꓳ꓾ ꓐꓯˍ ꓡꓳ꓿
41013009	ꓠꓴ ꓪꓽ ꓤꓻ ꓟꓳ꓾ ꓮ ꓡꓲꓳ ꓐꓯ ꓠꓬ ꓢꓴ ꓡꓰ ꓠꓴ ꓪꓽ ꓔꓯ ꓐꓯ ꓟꓴ ꓜꓲꓼ ꓓꓴ ꓗꓪ ꓡꓯꓼ ꓙꓱ ꓗꓷ ꓡ ꓥꓳ꓿ ꓜꓲꓼ ꓦꓲ ꓗꓪˍ ꓟꓲ ꓠꓴ ꓪꓽ ꓔꓯ ꓓꓶꓽ ꓡ ꓥꓳ꓿ ꓝꓮꓲ ꓠꓴ ꓪꓽ ꓠꓬ ꓥꓪ ꓐꓱ ꓶ ꓢꓷꓸ ꓙ ꓟꓳꓻ ꓙ ꓟꓶ ꓠꓹ ꓟ꓾ ꓢꓲꓽ ꓒ ꓓ ꓟ ꓐꓴˍ ꓐꓰ ꓪ ꓔꓲ ꓐꓴ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓠ ꓗꓷ ꓡꓰˍ ꓥꓳ꓿
41013010	ꓶꓼ ꓓꓳ ꓫꓱꓹ ꓓꓳ ꓠꓬ꓾ ꓞꓳ ꓫꓵꓽ ꓞꓳ ꓙꓰꓽ ꓥ ꓕ ꓑꓳꓸ ꓔꓯ ꓧꓶꓸ ꓕꓯꓽˍ ꓡꓰ ꓚ ꓛꓲ ꓬꓰ ꓠ ꓗꓹ ꓡꓳ꓿
41013011	ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓞꓳꓹ ꓢꓲ ꓐꓯ ꓟꓴ ꓜꓲꓼ ꓓꓴ ꓗꓪ ꓡꓯꓼ ꓙꓱ ꓗꓷˍ ꓕꓯ꓾ ꓠꓴ ꓪꓽ ꓮ ꓡꓲ ꓫꓸ ꓕꓱ ꓠꓯꓹ ꓟ ꓕꓽ ꓙꓽ ꓫꓸ꓿ ꓖꓳ ꓕꓲ ꓝꓲꓸ ꓗꓪ ꓠꓴ ꓪꓽ ꓔꓯ ꓮꓸ ꓫꓵ ꓐꓯ ꓘꓶꓽ ꓖꓶ ꓡ ꓠꓬ ꓖꓳ ꓡꓱ ꓫꓸ ꓕꓱ꓿ ꓮ ꓡꓲꓳ ꓐꓯ ꓠꓬ ꓫꓸ ꓕꓱ ꓢꓴ ꓠꓽ ꓠꓴ ꓪꓽ ꓟꓽ ꓥ꓾ ꓢꓲ-ꓫꓬ-ꓟ-ꓦ ꓥ ꓡꓳ꓿
41013012	ꓮꓸ ꓬꓲꓼ ꓡꓰ ꓠꓬꓲꓺ ꓤ ꓔꓯ ꓫꓵꓻ ꓝꓲ ꓠꓹ ꓟ ꓡꓯꓼ ꓙꓱ ꓗꓷˍ ꓥꓳ꓿ ꓐꓹ ꓐꓽˍ ꓟꓲ ꓬꓲ ꓤ ꓠꓱ ꓔꓯ ꓡꓯꓼ ꓙꓱ ꓗꓷˍ ꓥꓳ꓿ ꓤ ꓠꓱ ꓐꓴˍ ꓟꓲ ꓬꓲ ꓪꓽ ꓐꓹ ꓐ ꓟꓹ ꓟ ꓐꓴ ꓔꓯ ꓒꓳꓹ ꓔꓴ ꓡ ꓢꓲ꓾ ꓬꓲ ꓪꓽ ꓔꓯ ꓢꓰꓼ ꓗꓷ ꓠꓹ ꓟ ꓡꓯꓼ ꓙꓱ ꓗꓷˍ ꓥꓳ꓿
41013013	ꓥꓪ ꓟꓬꓱ ꓪꓴꓸ ꓠꓬꓲ ꓮꓽ ꓙꓵ ꓢꓴ ꓠꓴ ꓪꓽ ꓔꓯ ꓠꓲꓹ ꓜꓳ ꓡ ꓥꓳ꓿ ꓖꓳ ꓡꓱ ꓥ ꓟꓲ ꓡꓳꓹ ꓬꓰ ꓗꓪ ꓛꓲ ꓜꓲꓽ ꓔ ꓢꓴ ꓠꓽ ꓚꓬꓴ ꓟꓶˍ ꓥꓳ꓾ ꓐꓯˍ ꓡꓳ꓿
41013014	ꓖꓳ ꓡꓱ ꓥ ꓟꓲ ꓙꓬꓺ ꓓꓷꓼ ꓓꓷꓼ ꓗꓷ ꓡꓰ ꓝꓲˍ ꓟ ꓠꓲꓹ ꓒꓳꓹ ꓓꓴ ꓖꓳ ꓟ ꓬꓲ ꓦꓰꓼ ꓖꓴ ꓟꓽ ꓥ ꓟ ꓗꓪ ꓦꓰꓼ ꓞꓹ ꓟ ꓔꓯ ꓠꓴ ꓪꓽ ꓟꓳꓻˍ ꓠꓬ꓾ (ꓕꓳ ꓶ ꓕꓱ ꓟ ꓵꓺ ꓢꓴ ꓙꓽ ꓜꓲꓼ ꓔ꓿) ꓬꓴ-ꓔ ꓟꓵꓽ ꓗꓪ ꓔꓬ ꓢꓴ ꓠꓬ ꓪꓽ ꓚꓲ ꓗꓪ ꓛꓰꓹ ꓙꓰ ꓝꓲ꓿
41013015	ꓦꓲ ꓪꓴꓸ ꓓꓵ ꓓꓰꓺ ꓗꓪ ꓔꓬ ꓢꓴ ꓠꓬ꓾ ꓦꓲ ꓠꓯꓸꓼ ꓗꓪ ꓖꓴꓽ ꓙꓴꓽ ꓣꓴ ꓬꓰ ꓠꓹ ꓟ ꓕꓽ ꓬꓯꓼ ꓙꓰ ꓝꓲ꓿
41013016	ꓦ ꓟꓲ ꓦ ꓐꓽ ꓗꓪ ꓔꓬ ꓢꓴˍ ꓟꓲ꓾ ꓐꓵ ꓞꓶ ꓣꓴ ꓬꓰ ꓠꓹ ꓟ ꓦꓲ ꓗꓪ ꓕꓽ ꓬꓲꓼ ꓙꓰ ꓝꓲ꓿
41013017	ꓦꓬꓼ ꓠꓬꓲ ꓖꓳ ꓟ ꓗꓪ꓾ ꓤ ꓠꓱ ꓶꓻ ꓞꓹ ꓢꓴˍ ꓐꓰ ꓮꓽ ꓚꓵꓹ ꓛꓵꓼˍ ꓟ ꓤ ꓠꓱ ꓙꓳ ꓢꓴ ꓠꓽ ꓫꓸ ꓙꓵˍ ꓥꓳ꓿
41013018	ꓕꓱ ꓟꓬ ꓙꓰꓽ ꓟ ꓠꓬ ꓙꓬ ꓝꓲꓸ ꓗꓪ ꓟꓽ ꓬꓯꓼ ꓡ ꓠꓹ ꓟ ꓪꓽ ꓘꓴ꓿
41013019	ꓮ ꓡꓲꓳ ꓐꓯ ꓠꓬ ꓦꓬꓼ ꓠꓬꓲ ꓖꓳ ꓟ ꓗꓪ ꓠꓽ ꓫꓸ ꓙꓵ ꓟꓷꓼ ꓙꓵˍ ꓟ ꓓꓳ ꓡ ꓥꓳ꓿ ꓪꓴ-ꓢ ꓡꓰ ꓟꓵꓽ ꓚꓰꓼ ꓟꓲ ꓚꓰꓼ ꓗꓷ ꓕ ꓑꓳꓸ ꓮ ꓟꓶ ꓒꓻ ꓛꓲ ꓖꓳ ꓟ ꓡꓰ ꓐꓰ ꓗꓹ ꓟ ꓟꓽ ꓙꓳ ꓠꓬꓲ꓿ ꓖꓳ ꓗꓸ ꓠꓯꓸˍ ꓟꓲ ꓟꓽ ꓙꓳ ꓡꓺꓳ꓿
41013020	ꓦꓬꓼ ꓠꓬꓲ ꓖꓳ ꓟ ꓔꓯ ꓢꓲ ꓒꓽ ꓡꓰ ꓟꓽ ꓠꓲꓸ ꓡꓰ ꓝꓲ ꓕꓯ ꓠꓽ꓾ ꓞꓳ ꓤ ꓪꓽ ꓤ ꓮꓽ ꓟˍ ꓟꓲ ꓡꓲꓹ ꓗꓷ ꓟꓽ ꓓ꓿ ꓖꓳ ꓡꓱ ꓥ ꓟꓲ ꓬꓲ ꓡꓰ ꓢꓲꓺ ꓔ ꓢꓴ ꓐꓱ ꓶ꓾ ꓦꓬꓼ ꓠꓬꓲ ꓖꓳ ꓟ ꓔꓯ ꓠꓲꓸ ꓡꓰ ꓝꓲˍ ꓥꓳ꓿
41013021	ꓖꓳ ꓕꓯ ꓮꓽ ꓟ ꓡꓰ ꓠꓴ ꓪꓽ ꓔꓯ꓾ ꓕꓱꓻꓽ꓾ ꓙꓲ-ꓢꓴ ꓕꓻ ꓔꓬ ꓡꓳ꓾ ꓖꓳꓻꓼ꓾ ꓖꓪꓻ ꓔꓬ ꓡꓳ꓾ ꓐꓯ ꓡ ꓠꓬ ꓕꓽ ꓙꓵꓻ꓿
41013022	ꓮ ꓡꓲꓳ ꓐꓯ ꓠꓬ ꓟꓽ ꓔꓱꓹ ꓟ ꓙꓲ-ꓢꓴ ꓐꓴˍ ꓐꓰ꓾ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓓꓳ ꓡ ꓢꓲ꓾ ꓢꓲꓺ ꓔ ꓢꓴ ꓔꓯ ꓧꓳꓽ ꓪꓴꓸ ꓙꓰ ꓐ ꓡ ꓐꓷˍ ꓠꓬ ꓧꓳꓽ ꓪꓴꓸ ꓙꓰ ꓠꓹ ꓟ꓾ ꓬꓲ ꓪꓽ ꓡꓰ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙ ꓟꓶ ꓓꓴ ꓟꓳꓸ ꓖꓶ ꓡ ꓥꓳ꓿
41013023	ꓖꓳ ꓡꓱ ꓠꓬꓲ ꓠꓴ ꓪꓽ ꓤꓻ ꓟꓳ꓿ ꓕꓱꓻꓽ꓾ ꓟꓽ ꓒꓬꓱꓼ ꓡ ꓧꓶꓸ ꓕꓯꓽˍ ꓡꓰ ꓠꓴ ꓪꓽ ꓔꓯ ꓮꓽ ꓙꓵ ꓡꓱꓸꓼ ꓐꓯ ꓔ ꓖꓶˍ ꓟ ꓥꓳ꓾ ꓐꓯˍ ꓡꓳ꓿
41013024	ꓫꓸ ꓙꓵ ꓟꓷꓼ ꓙꓵˍ ꓟ ꓦꓬꓼ ꓠꓬꓲ ꓖꓳ ꓟ ꓗꓸ ꓠꓯꓸ꓾ ꓟꓲꓽ ꓟꓲꓻ ꓠꓬ ꓠꓯꓺ ꓡꓰˍ ꓥꓳ꓿ ꓦ ꓐˍ ꓟꓲ ꓟꓽ ꓣꓳ ꓡ ꓗꓷ ꓡꓰˍ ꓥꓳ꓿
41013025	ꓗꓴ ꓤˍ ꓟꓲ ꓟꓴꓽ ꓗꓪ ꓗꓪ ꓐꓰ ꓞꓰ ꓡꓰˍ ꓥꓳ꓿ ꓟꓵꓽ ꓪꓴꓽ ꓗꓪ ꓟ ꓗꓴ ꓟ ꓤꓲꓺˍ ꓟꓲ ꓬꓲ ꓚꓳ ꓚꓱꓹ ꓗꓪ ꓐꓰ ꓧꓶꓸ ꓡꓰ ꓖꓴˍ ꓥꓳ꓿
41013026	ꓖꓳ ꓕꓯ ꓡ-ꓞꓳ-ꓮ-ꓐꓲ ꓠꓬ꓾ ꓮꓽ ꓘꓶꓸ ꓢꓯꓼ ꓙꓳ ꓪꓽ ꓠꓬꓲˍ ꓟ ꓐꓰ ꓟꓬꓱꓺ ꓓꓳꓽ ꓙꓳ ꓙꓳˍ ꓡꓰ꓾ ꓟꓴ ꓗꓴꓸ ꓜꓶꓽ ꓢꓲ ꓬꓯꓼ ꓡ ꓟ ꓔꓯ ꓬꓲ ꓪꓽ ꓟꓳꓻˍ ꓥꓳ꓿
41013027	ꓖꓳ ꓕꓯ ꓬꓲ ꓡꓰ ꓬꓲ ꓝꓲ ꓓꓴ ꓐꓴ ꓔꓯ ꓝꓲ ꓩꓴ ꓗꓷ ꓢꓲ꓾ ꓟꓴꓽ ꓗꓪ ꓠꓯꓸ ꓘꓪ꓾ ꓐꓶꓻ ꓓꓳ ꓐꓶꓻ ꓓꓵꓽ꓾ ꓖꓴ ꓪꓴꓸ ꓖꓴ ꓟꓶꓸ꓾ ꓕꓲꓽ ꓟꓲ ꓠꓯ ꓡꓱꓸꓼ ꓗꓪ ꓐꓰ ꓬꓲ ꓡꓰ ꓢꓲꓺ ꓔ ꓢꓴ ꓐꓴ ꓔꓯ ꓘꓴꓻ ꓜꓲꓼ ꓡ ꓥꓳ꓾ ꓐꓯˍ ꓡꓳ꓿
41013028	ꓘꓶꓽ ꓢꓶꓽ ꓜꓲ ꓗꓪ ꓐꓰ ꓔꓯ ꓥꓳꓽ ꓢꓳ꓿ ꓬꓲ ꓡꓯꓼ ꓗꓸ ꓡꓯꓸ ꓢꓲ ꓬꓲ ꓒꓬꓽ ꓠꓱꓽ ꓡ ꓕꓯ꓾ ꓟꓵꓽ ꓫꓱ ꓠꓶꓽ ꓡ ꓟ ꓔꓯ ꓠꓴ ꓪꓽ ꓢꓷꓸˍ ꓡꓳ꓿
41013029	ꓖꓳ ꓟ ꓡꓰ ꓐꓰ ꓕꓱ ꓟꓬ ꓙꓰꓽ ꓒꓬꓱꓼ ꓡ ꓔꓬ ꓟ ꓔꓯ ꓠꓴ ꓪꓽ ꓟꓳꓻˍ ꓠꓬ꓾ ꓗ ꓘꓶꓽ ꓓꓴꓽ ꓗꓪ ꓬꓦ ꓠꓶꓽ ꓡ ꓔꓬ ꓟ ꓔꓯˍ ꓟꓲ ꓠꓴ ꓪꓽ ꓢꓷꓸ ꓠꓯꓹ ꓡꓳ꓿
41013030	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱS ꓐꓯ ꓖꓶˍ ꓠꓬꓲ꓾ ꓕꓱ ꓕꓲ ꓤꓶ ꓟꓽ ꓡꓳꓹ ꓬꓰ ꓕꓯˍ ꓡꓰ ꓕꓱ ꓟꓬ ꓙꓰꓽ ꓮꓽ ꓙꓵ ꓒꓬꓱꓼ ꓡ ꓥꓳ꓿
41013031	ꓟꓴꓽ ꓗꓪ ꓟꓲ ꓠꓯ ꓠꓬ ꓡꓳꓹ ꓬꓰˍ ꓥꓳ꓿ ꓥꓪ ꓐꓯ ꓘꓶꓽ ꓠꓽ ꓟꓽ ꓡꓳꓹ ꓬꓰ꓿
41013032	ꓖꓳ ꓡꓱ ꓥ ꓟꓲ ꓖꓳ ꓕꓲ ꓠꓬꓲˍ ꓐꓰ ꓖꓳ ꓕꓲ ꓙꓵꓹ ꓠꓽ ꓮꓽ ꓟˍ ꓟꓲ ꓟꓽ ꓢꓷ꓿ ꓟꓴꓽ ꓗꓪ ꓗꓪ ꓟ ꓝꓲ ꓓꓴ ꓐꓴˍ ꓟꓲ ꓟꓽ ꓢꓷ꓿ ꓮ ꓐꓲˍ ꓟꓲ ꓟꓽ ꓢꓷ꓿ ꓮꓽ ꓐꓽˍ ꓡꓰ ꓢꓷꓸˍ ꓡꓳ꓿
41013033	ꓠꓴ ꓪꓽ ꓤꓻ ꓟꓳ꓾ ꓧꓪꓸ ꓛꓲꓽ ꓐꓰ ꓔꓬ ꓢꓲ ꓪꓽ ꓘꓴ꓿ ꓮ ꓡꓲꓳ ꓐꓯ ꓠꓬ ꓦꓬꓼ ꓠꓬꓲ ꓖꓳ ꓟ ꓮ ꓕꓯꓽ ꓕꓲ ꓝꓲꓸ ꓥ ꓟ ꓠꓴ ꓪꓽ ꓟꓽ ꓢꓷ꓿
41013034	ꓢꓲ ꓒꓽ ꓦꓬꓼ ꓠꓬꓲ ꓛꓲ ꓡ ꓟ ꓠꓬ꓾ ꓡꓽ ꓞꓳ ꓕꓲ ꓣꓳ ꓡꓰ ꓬꓲ ꓚꓳ ꓑꓸ ꓐꓴ ꓔꓯ ꓬꓲ ꓦꓲ ꓡꓯꓼ ꓙꓱ ꓔ ꓬꓰ ꓢꓲ꓾ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓟꓬꓱꓽ ꓐꓱꓻ ꓖꓶ ꓔ ꓬꓰ ꓢꓲ ꓠꓬꓲ꓾ ꓗ ꓘꓶꓽ ꓦꓴ ꓠꓬꓹ ꓢꓴ ꓔꓯˍ ꓟꓲ ꓧꓪꓸ ꓛꓲꓽ ꓛꓲ ꓐꓰ ꓔꓬ ꓠꓹ ꓟ ꓕꓵꓼ ꓪ ꓖꓶ ꓔ ꓬꓰ ꓠꓬ꓾ ꓠꓱꓸ ꓐꓯꓼ ꓕꓲ ꓗꓴꓷ ꓗꓪ ꓕꓲ ꓝꓲꓸ ꓔꓬ ꓬꓰ ꓟˍ ꓡꓰ ꓐꓰ ꓗꓹ ꓡꓳ꓿
41013035	ꓖꓳ ꓡꓱ ꓠꓬꓲ ꓧꓪꓸ ꓛꓲꓽ ꓐꓰ ꓔꓬ꓿ ꓮ ꓡꓲꓳ ꓐꓯ ꓠꓬ ꓦꓲ ꓢꓲ ꓒꓽ ꓮ ꓕꓯꓽ ꓕꓲ ꓝꓲꓸ ꓗꓪ ꓛꓲ ꓡ ꓟ ꓠꓴ ꓪꓽ ꓟꓽ ꓢꓷꓸ꓿ ꓟꓶꓼ ꓘꓶꓼ꓾ ꓦꓬꓼ ꓔꓱ ꓫꓵꓺ꓾ ꓥ ꓠꓬ꓾ ꓮꓸ Bꓸ ꓒ ꓐꓵꓻ ꓝꓲꓸ꓾ ꓥ ꓠꓬ꓾ ꓠꓯꓼ ꓝꓲꓸ ꓗꓪ ꓥ ꓟ ꓠꓴ ꓪꓽ ꓟꓽ ꓢꓷ꓿
41013036	ꓟꓽ ꓥ ꓠꓬ ꓬꓲ ꓞꓼ ꓐꓰ ꓛꓲ ꓡ ꓢꓲ꓾ ꓠꓴ ꓪꓽ ꓬꓲꓼ ꓟꓶ ꓔꓬ ꓟ ꓔꓯ ꓬꓲ ꓟꓳꓻˍ ꓥꓳ꓿
41013037	ꓠꓴ ꓪꓽ ꓔꓯ ꓥꓪ ꓐꓯˍ ꓟ ꓠꓬ ꓮꓽ ꓙꓵ ꓢꓴ ꓔꓯˍ ꓟꓲ ꓐꓯˍ ꓟ ꓥꓳ꓾ ꓧꓪꓸ ꓛꓲꓽ ꓐꓰ ꓔꓬ꓾ ꓐꓯˍ ꓡꓳ꓿
41014001	ꓦꓲ-ꓘꓳ-ꓑꓮꓲˍ ꓐꓰ ꓙꓵꓽ-ꓧꓶ-ꓟ-ꓣꓱ-ꓑꓮꓲꓽ ꓟꓽ ꓛꓲ ꓡ ꓢꓰꓽ ꓟ ꓠꓬꓲꓽ ꓠꓬꓲ ꓙꓳˍ ꓕꓯ꓾ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓠꓬ꓾ ꓖꓳꓼ ꓠꓲꓹ ꓡꓰ ꓬꓲ ꓔꓯ ꓮ ꓡꓲ ꓐꓰ ꓣꓴ ꓢꓲ ꓢꓰꓼ ꓗꓷ ꓠꓹ ꓟ ꓚꓱꓹ ꓧꓪ ꓔꓬ ꓡꓳ꓿
41014002	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓑ ꓫꓬꓼ ꓐꓴ ꓢꓴꓺ ꓔꓴ ꓡ ꓟ ꓔꓯ ꓙꓳꓺ ꓠꓬꓲ꓾ ꓑꓮꓲꓽ ꓦꓬꓼ ꓠꓬꓲ ꓗꓪ ꓠꓬ ꓕꓽ ꓬꓰ ꓡꓯ꓾ ꓐꓰ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
41014003	ꓬꓰ-ꓢꓴ ꓠꓬ ꓐꓱ-ꓕ-ꓠꓲ ꓗꓪ ꓔꓬ ꓢꓴ꓾ ꓔꓸ ꓟꓼ ꓩꓴ ꓓꓲꓻ ꓠꓬꓲ ꓟ ꓢꓲ-ꓟꓴ ꓦꓲ ꓗꓪ ꓜ ꓜꓽˍ ꓐꓰ ꓗꓳꓺ ꓔꓬ ꓕꓯ꓾ ꓒꓴˍ ꓟ ꓡꓳ-ꓐꓷ-ꓕꓴꓽ ꓗꓪ ꓮꓽ ꓘꓶꓸ ꓒꓵꓽˍ ꓟ ꓠ-ꓔꓷ ꓫꓳꓺ ꓠꓱ ꓞꓶꓻ ꓕꓲ ꓕꓴꓽ ꓙꓳ ꓢꓴ ꓤ ꓟꓶ ꓤ ꓕꓲ ꓣꓳ ꓡ ꓡꓳ꓿ ꓬꓲ ꓠꓬ ꓡꓳ-ꓐꓷ-ꓕꓴꓽ ꓔꓯ ꓲꓼ' ꓛꓱꓼ ꓗꓷ ꓢꓲ꓾ ꓬꓰ-ꓢꓴ ꓪꓴꓸ ꓓꓵ ꓗꓪ ꓧꓳꓸ ꓕꓲꓽ ꓖꓶˍ ꓡꓳ꓿
41014004	ꓖꓳ ꓗꓪ ꓔꓬ ꓢꓴ ꓕꓲ ꓐꓱ ꓠꓽ ꓖꓳ ꓟ ꓔꓯ ꓟꓽ ꓠꓲꓹ ꓒꓴ ꓠꓬꓲ ꓤ ꓟꓶ ꓤ ꓔꓯ꓾ ꓫꓳꓺ ꓠꓱ ꓞꓶꓻ ꓕꓱ ꓟ ꓮꓸ ꓫꓵ ꓪꓴꓸ ꓠꓬꓲ ꓮꓽ ꓔꓳ ꓔꓳ ꓒꓬꓹ ꓗꓷˍ ꓡ?
41014005	ꓮ ꓡꓲꓳ ꓐꓯ ꓠꓬ ꓫꓳꓺ ꓠꓱ ꓞꓶ ꓕꓱ ꓟ ꓠꓬ꓾ ꓢ ꓦꓬꓻ ꓓꓲ-ꓠ-ꓣꓲ ꓟꓽ ꓞꓲ ꓪꓴꓽ ꓗꓷ ꓢꓲ ꓞꓳ ꓫꓸ ꓔꓯ ꓖꓶˍ ꓠꓬ ꓙꓲˍ ꓡꓳ ꓫꓵꓽ ꓥ ꓡꓳ꓾ ꓐꓯˍ ꓡꓳ꓿
41014006	ꓬꓰ-ꓢꓴ ꓡꓰ꓾ ꓬꓲ ꓔꓯ ꓕꓽ ꓘꓶꓻ ꓡꓶꓽ꓿ ꓬꓲ ꓠꓬ ꓥꓪ ꓔꓯ ꓙꓲˍ ꓟ ꓕꓲ ꓫꓵꓽ ꓬꓰ ꓖꓶˍ ꓟ ꓗꓪ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓘꓶꓻ ꓡꓶꓽ ꓖꓶˍ ꓡ?
41014007	ꓮ ꓡꓲꓳ ꓐꓯ ꓠꓬ ꓞꓳ ꓫꓸ ꓠꓽ ꓮ ꓕꓯˍ ꓟꓲ ꓠꓴ ꓪꓽˍ ꓐꓰ ꓔꓬ ꓡꓳ꓿ ꓠꓴ ꓪꓽ ꓠꓬ ꓬꓲ ꓪꓽ ꓔꓯ ꓙꓲˍ ꓟ ꓮ ꓕꓯꓽ ꓬꓰ ꓖꓶ ꓠꓲꓹ ꓫꓵˍ ꓠꓬ ꓬꓰ ꓖꓶ ꓛꓵˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓽ ꓮ ꓕꓯꓽ ꓟꓲ ꓠꓴ ꓪꓽˍ ꓐꓰ ꓟꓽ ꓔꓬ꓿
41014008	ꓬꓲ ꓬꓰ ꓐ ꓡ ꓟ ꓠꓽ ꓬꓲ ꓬꓰ ꓗꓷꓳ꓿ ꓥꓪ ꓔꓯ ꓟꓽ ꓔꓵꓸ ꓧꓶꓸ ꓕꓯˍ ꓡꓰ ꓥꓪ ꓖꓳ ꓓꓱ ꓗꓪ ꓫꓳꓺ ꓠꓱ ꓞꓶ ꓧꓳꓸ ꓕꓲꓽ ꓖꓶꓽ ꓡ ꓟ ꓕꓱ ꓟ ꓠꓬ꓾ ꓥꓪ ꓔꓯ ꓔꓵꓸ ꓠꓹ ꓟ ꓙꓽ ꓖꓶˍ ꓟ ꓥ ꓡꓳ꓿
41014009	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓟꓵꓽ ꓗꓳꓹ ꓓꓵ ꓓꓵ ꓶꓼ ꓓꓳꓽ ꓫꓱꓹ ꓓꓳꓽ ꓮ ꓡꓲ ꓗꓪ ꓚ ꓛꓲ ꓬꓰˍ ꓟꓲ꓾ ꓤ ꓟꓶ ꓤ ꓕꓱ ꓟ ꓔꓯ ꓓꓵꓽ ꓙ ꓛꓲ ꓡ ꓓꓴ ꓬꓰ ꓠꓹ ꓟ꓾ ꓬꓲ ꓬꓰ ꓗꓷ ꓟ ꓟꓬꓱꓽˍ ꓟꓲ ꓚ ꓟꓸ ꓖꓶ ꓠ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
41014010	ꓖꓳ ꓗꓸ ꓠꓯꓸ ꓞꓲ ꓠꓬꓲꓽ ꓣꓳ ꓗꓪ ꓟ ꓘꓹ-ꓡꓲꓳ ꓢꓴ ꓬꓴ-ꓓ ꓠꓬ꓾ ꓬꓰ-ꓢꓴ ꓔꓯ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷ ꓠꓹ ꓟ ꓙꓰˍ ꓡꓳ꓿
41014011	ꓬꓴ-ꓓ ꓐꓯ ꓖꓶˍ ꓟ ꓔꓯ ꓬꓲ ꓪꓽ ꓑ ꓙꓽ ꓗꓷ ꓠꓬ ꓠꓲꓹ ꓒꓴ ꓢꓲ꓾ ꓬꓲ ꓔꓯ ꓒꓴ ꓖꓶꓽ ꓙꓺ ꓟꓳꓺˍ ꓡꓳ꓿ ꓖꓳ ꓡꓱ ꓠꓬꓲ ꓬꓴ-ꓓ ꓠꓬ ꓗꓸ ꓘꓳꓽˍ ꓟ ꓝꓲꓸ ꓗꓪ ꓮ ꓡꓲ ꓐꓰ ꓬꓰ-ꓢꓴ ꓔꓯ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷ ꓠꓹ ꓟ ꓬꓲ ꓑꓶꓸ ꓧꓪˍ ꓡꓳ꓿
41014012	ꓦꓲ-ꓘꓳ-ꓑꓮꓲꓽ ꓬꓰ ꓓꓴ ꓮ ꓣꓳ ꓢꓰꓼˍ ꓟ ꓦꓬꓼ ꓠꓬꓲ꓾ ꓙꓵꓽ ꓧꓶꓽ ꓟꓽ ꓣꓱꓽˍ ꓟ ꓑꓮꓲꓽ ꓬꓲ ꓪꓴꓸ ꓕꓲꓽ ꓠꓬꓲ ꓗꓪ꓾ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓦꓲ-ꓘꓳ-ꓑꓮꓲꓽ ꓬꓰ ꓠꓹ ꓟ ꓠꓴ ꓥꓪ ꓠꓴꓽ ꓔꓯ ꓮ ꓡꓲ ꓗꓪ ꓙꓰ ꓢꓲ ꓙꓽ ꓖꓶ ꓬꓰ ꓝꓲ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41014013	ꓬꓲ ꓡꓰ ꓛꓳꓽ ꓒꓯꓹ ꓠꓬꓲꓽ ꓣꓳ ꓔꓯ ꓝꓲ ꓩꓴ ꓗꓷ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓡꓳ ꓒꓱ ꓗꓪ ꓓꓵꓽ ꓙꓰ꓿ ꓖꓳ ꓗꓪ ꓬꓲꓻ ꓙꓬ ꓕꓲ ꓠꓱꓸ ꓐꓰꓻ ꓑꓱꓸ ꓔ ꓟ ꓡꓽ ꓞꓳ ꓕꓲ ꓣꓳ ꓔꓯ ꓠꓴ ꓪꓽ ꓔꓳꓹ ꓜꓳꓽˍ ꓥꓳ꓿ ꓖꓳ ꓕꓯ ꓬꓲ ꓔꓯ ꓛꓳ ꓙꓰ꓿
41014014	ꓬꓲ ꓓꓵꓽ ꓡꓰˍ ꓟ ꓦꓲꓻ ꓬꓲ ꓢꓲ ꓒꓽ ꓔꓯ꓾ ꓟꓸ ꓒ ꓡꓰ ꓥꓪˍ ꓐꓰ ꓥꓪ ꓛꓳꓽ ꓒꓯꓹ ꓐꓴ ꓕꓲ ꓪꓺꓼ ꓦꓲ-ꓘꓳ-ꓑꓮꓲꓽ ꓬꓰ ꓠꓹ ꓟ꓾ ꓪꓰ ꓤ ꓗꓳꓹ ꓮ ꓡꓲ ꓗꓪ ꓥ ꓡ?꓾ ꓐꓰ ꓐꓯˍ ꓡꓳ꓾ ꓐꓯ ꓖꓶ꓿
41014015	ꓖꓳ ꓡꓱ ꓠꓬ ꓬꓲ ꓡꓰ ꓣꓱꓽ ꓓꓴ ꓟꓴ ꓓꓴ ꓮꓽ ꓙꓵ ꓙꓽ ꓖꓶ ꓔ ꓟ꓾ ꓜꓳꓻ ꓗꓳꓹ ꓓꓽ ꓟ ꓕꓲ ꓗꓳꓹ ꓠꓴ ꓪꓽ ꓔꓯ ꓟꓳꓸ ꓖꓶ ꓡ ꓥꓳ꓿ ꓠꓴ ꓪꓽ ꓠꓬ ꓖꓳ ꓗꓪ ꓣꓳ ꓐꓱ ꓶ ꓙꓽ ꓖꓶ꓾ ꓐꓯˍ ꓡꓳ꓿
41014016	ꓖꓳ ꓡꓱ ꓠꓬ ꓛꓳꓽ ꓒꓯꓹ ꓖꓳ ꓠꓬꓲꓽ ꓣꓳ ꓓꓳ ꓙꓰ ꓢꓲ ꓡꓳ ꓒꓱ ꓗꓪ ꓓꓵꓽ ꓡꓰ ꓠꓬ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓐꓯˍ ꓟ ꓡꓰ ꓐꓰ ꓧꓪ ꓟꓳꓻ ꓢꓲ꓾ ꓖꓳ ꓗꓪ ꓦꓲ-ꓘꓳ-ꓑꓮꓲꓽ ꓜꓽ ꓓꓴ ꓙꓽ ꓖꓶˍ ꓡꓳ꓿
41014017	ꓟꓶꓼ ꓘꓶꓼ ꓕꓯ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓛꓲ ꓡ ꓡꓳ꓿
41014018	ꓬꓲ ꓪꓽ ꓠꓬ ꓗꓳꓺ ꓢꓲ ꓜ ꓜꓽ ꓔꓬ ꓕꓯ ꓬꓰ-ꓢꓴ ꓡꓰ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓥꓪˍ ꓐꓰ ꓕꓲ ꓪꓺꓼ ꓜ ꓜꓽ ꓔꓬ ꓢꓴ ꓠꓴ ꓪꓽ ꓗꓪ ꓟ ꓕꓲ ꓣꓳ ꓡꓰ ꓥꓪ ꓔꓯ ꓪꓴꓽ ꓜ ꓗꓷˍ ꓥꓳ꓾ ꓐꓯˍ ꓡꓳ꓿
41014019	ꓬꓲ ꓪꓽ ꓠꓬ ꓠꓲꓹ ꓟ ꓫꓸ ꓔꓴ ꓡ ꓢꓲ ꓕꓲ ꓣꓳ ꓗꓸ ꓠꓯꓸ ꓕꓲ ꓣꓳ꓾ ꓥꓪ ꓥ ꓡ?꓾ ꓥꓪ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41014020	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓞꓲ ꓠꓬꓲꓽ ꓣꓳ ꓗꓪ ꓟ꓾ ꓥꓪˍ ꓐꓰ ꓕꓲ ꓐꓯꓻꓼ ꓗꓪ ꓑ ꓑ ꓔꓲꓹ ꓜꓽ ꓢꓴ ꓖꓳ ꓕꓲ ꓣꓳ ꓟ ꓥꓳ꓿
41014021	ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓠꓽ ꓕꓳ ꓶ ꓗꓪ ꓐꓳ ꓔ ꓟ ꓡꓰ ꓐꓰ ꓫꓵꓻ ꓠ ꓗꓷ ꓡꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓡ-ꓞꓳ-ꓮ-ꓐꓲ ꓔꓯ ꓪꓴꓽ ꓜꓽ ꓢꓴ ꓖꓳ ꓕꓲ ꓣꓳ ꓠꓽ ꓫꓸ ꓙꓵˍ ꓥꓳ꓿ ꓖꓳ ꓕꓲ ꓣꓳ ꓟꓽ ꓦꓵꓻ ꓡ ꓗꓷ ꓐꓷˍ ꓠꓬ ꓬꓲ ꓐꓱ ꓶ ꓟꓬꓽ ꓠꓬꓲ ꓙꓲˍ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
41014022	ꓬꓲ ꓪꓽ ꓜ ꓜꓽˍ ꓐꓰ ꓬꓰˍ ꓕꓯ꓾ ꓬꓰ-ꓢꓴ ꓠꓬ ꓑ ꓑ ꓣꓴ ꓢꓲ ꓶꓼ ꓥꓳ ꓙꓱꓽ ꓗꓷ ꓠꓬ꓾ ꓦꓶꓹ ꓗꓷ ꓢꓲ ꓠꓬꓲ ꓬꓲ ꓪꓽ ꓔꓯ ꓖꓶ ꓢꓲ꓾ ꓠꓴ ꓪꓽ ꓣꓴ ꓢꓲ ꓜꓽ꓾ ꓕꓱ ꓟ ꓠꓽ ꓥꓪ ꓖꓳ ꓓꓱ ꓥ ꓡꓳ꓾ ꓐꓯˍ ꓡꓳ꓿
41014023	ꓝꓮꓲ ꓬꓲ ꓡꓴꓻ ꓗꓶꓸ ꓣꓴ ꓢꓲ ꓪꓴ-ꓢ ꓔꓯ ꓫꓸ ꓟꓳ ꓗꓷ ꓢꓲ ꓠꓬꓲ꓾ ꓬꓲ ꓪꓽ ꓔꓯ ꓖꓶ ꓗꓷ ꓠꓬ ꓮꓽ ꓙꓵ ꓢꓴ ꓓꓳꓻˍ ꓡꓳ꓿
41014024	ꓬꓲ ꓠꓬ ꓬꓲ ꓪꓽ ꓔꓯ꓾ ꓕꓱ ꓟ ꓠꓽ ꓮꓽ ꓟꓬꓹ ꓣꓳ ꓐꓱ ꓶ ꓧꓳꓸ ꓗꓷ ꓟ꓾ ꓥꓪ ꓘꓶꓽ ꓫꓵꓽ ꓫꓵꓽ ꓥ ꓡꓳ꓿
41014025	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓡꓱ ꓖꓳ ꓑꓳ ꓪꓴ-ꓢ ꓗꓴꓷ ꓠꓯꓸꓼ ꓗꓪ꓾ ꓛꓱꓼ ꓡꓱꓼ ꓢꓶꓽ ꓪꓴꓽ ꓬꓲꓻ ꓬꓲ ꓫꓵꓼ ꓓꓳꓻˍ ꓟ ꓖꓳ ꓕꓲ ꓠꓬꓲ ꓗꓪ ꓛꓲ꓾ ꓛꓱꓼ ꓡꓱ ꓢꓶꓽ ꓪꓴꓽ ꓬꓲꓻ ꓕꓱ ꓟ ꓥꓪ ꓟꓽ ꓓꓳꓻꓳ꓾ ꓐꓯˍ ꓡꓳ꓿
41014026	ꓬꓲ ꓪꓽ ꓟꓴꓽ ꓖꓪꓽ ꓕꓲ ꓚꓱꓹ ꓖꓪ ꓓꓳ ꓡꓰ ꓠꓬ꓾ ꓮꓽ-ꓛꓬ-ꓪꓽ-ꓚꓲ ꓗꓪ ꓙꓰˍ ꓡꓳ꓿
41014027	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓽ ꓙꓵ ꓢꓴ ꓠꓬ ꓥꓪ ꓑꓶ ꓓꓴ ꓡꓱꓸꓬ ꓥꓳ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓥꓪ ꓡꓰ ꓮ ꓣꓳ ꓡꓳꓸ ꓢꓴ ꓔꓯ ꓓꓶꓽ ꓢꓲ꓾ ꓮ ꓣꓳ ꓠꓽ ꓒꓬꓱꓺ ꓙꓰ ꓖꓴˍ ꓥꓳ꓾ ꓐꓰ ꓐꓳ ꓔ ꓡꓳ꓿
41014028	ꓖꓳ ꓡꓱ ꓥ ꓟꓲ ꓥꓪ ꓢꓯꓸ ꓬꓲꓼ ꓡ ꓗꓸ ꓠꓯꓸ꓾ ꓥꓪ ꓠꓬ ꓠꓴ ꓪꓽ ꓟꓲꓸ ꓙꓬꓽ ꓢꓲ ꓖ-ꓡꓲ-ꓡꓲ ꓟꓵꓽ ꓗꓪ ꓙꓰˍ ꓥꓳ꓾ ꓐꓯˍ ꓡꓳ꓿
41014029	ꓒꓲ-ꓕꓱ ꓠꓽ ꓬꓲ ꓔꓯ꓾ ꓮꓽ ꓙꓵ ꓢꓴ ꓡꓱꓸ ꓗꓷˍ ꓟꓲ ꓥꓪ ꓠꓽ ꓟꓽ ꓡꓱꓸ ꓗꓷ꓾ ꓐꓯˍ ꓡꓳ꓿
41014030	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓬꓲꓸ ꓟꓰ ꓢ ꓘꓪ ꓮꓸ Bꓸ ꓒꓽ ꓠꓬꓲꓽ ꓪꓴꓸ ꓟꓽ ꓐꓵꓻ ꓢꓰꓽ ꓕꓯˍ ꓡꓰ꓾ ꓠꓴ ꓥꓪ ꓔꓯ ꓟꓽ ꓣꓷꓠꓸ ꓢ ꓧꓪꓹ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
41014031	ꓖꓳ ꓡꓱ ꓥ ꓟꓲ ꓒꓲ-ꓕꓱ ꓠꓽ ꓟꓬꓽ ꓠꓬꓲ ꓕꓶꓻ ꓕꓶˍ ꓡꓰ꓾ ꓥꓪ ꓠꓬ ꓠꓴˍ ꓐꓰ ꓕꓲ ꓪꓺꓼ ꓫꓵ ꓠ ꓗꓹ ꓟꓲ ꓠꓴ ꓔꓯ ꓟꓽ ꓣꓷꓠꓸ ꓥꓪ ꓟꓽ ꓬꓰ꓾ ꓐꓯˍ ꓡꓳ꓿ ꓠꓱꓸ ꓐꓯꓼ ꓮꓽ ꓙꓵ ꓢꓴˍ ꓟꓲ ꓖꓳ ꓟ ꓡꓰ ꓐꓰ ꓐꓯˍ ꓡꓳ꓿
41014032	ꓬꓲ ꓪꓽ ꓠꓬ ꓖꓷ-ꓢꓷ-ꓟ-ꓠꓲ ꓟꓬꓱꓺ ꓔ ꓟ ꓕꓲ ꓔꓳꓸ ꓗꓪ ꓛꓲ ꓬꓰ ꓠꓬ꓾ ꓬꓲ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓥꓪ ꓪꓽ ꓘꓴ ꓓꓳ ꓡꓰ ꓗꓪ ꓛꓲ ꓠꓴ ꓪꓽ ꓕꓱ ꓗꓪ ꓠꓬꓲꓸ ꓠꓸ꓾ ꓐꓯˍ ꓡꓳ꓿
41014033	ꓬꓲ ꓠꓬ ꓒꓲ-ꓕꓱˍ ꓐꓰ ꓬ-ꓗꓴˍ ꓐꓰ ꓬꓳ-ꓦ ꓔꓯ ꓬꓲˍ ꓐꓰ ꓕꓲ ꓛꓳꓺꓼ ꓧꓳꓽ ꓙꓰ ꓢꓲ꓾ ꓮꓽ ꓘꓶꓸ ꓠꓲꓹ ꓫꓸ ꓟꓬ ꓫꓸ ꓔꓴ ꓡ ꓡꓳ꓿
41014034	ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓠꓽ ꓫꓵꓻ ꓠ ꓛꓲ ꓠꓲꓹ ꓟ ꓫꓸˍ ꓡꓳ꓿ ꓠꓴ ꓪꓽ ꓕꓱ ꓗꓪ ꓔꓬ ꓢꓲ ꓧꓪꓸ ꓛꓲꓽ ꓐꓰ ꓦꓴ ꓠꓬꓹ꓾ ꓐꓯ ꓖꓶˍ ꓡꓳ꓿
41014035	ꓬꓲ ꓠꓬ ꓟꓲꓸ ꓙꓬ ꓢꓲ ꓮꓽ ꓔꓲꓸ ꓤ ꓙꓰ ꓢꓲ꓾ ꓟꓲꓺ ꓛꓬ ꓗꓪ ꓟꓳꓼ ꓔ ꓢꓲ ꓠꓬꓲ꓾ ꓖꓳ ꓕꓲ ꓙꓵꓹ ꓟ ꓬꓲ ꓔꓯˍ ꓐꓰ ꓗꓳꓸ ꓙꓰ ꓐ ꓡ ꓠꓬ ꓗꓳꓸ ꓙꓰ ꓝꓲ꓾ ꓐꓰ ꓪꓽ ꓘꓴˍ ꓡꓳ꓿
41014036	ꓬꓲ ꓡꓰ꓾ ꓮꓽ ꓐꓽ ꓐꓹ ꓐꓽꓳ꓾ ꓠꓴ ꓠꓬ ꓮꓸ ꓫꓵˍ ꓟꓲ ꓬꓰ ꓐ ꓡ ꓡꓳ꓿ ꓡꓴ ꓗꓶꓸ ꓕꓱ ꓟ ꓥꓪ ꓔꓯˍ ꓐꓰ ꓣꓴ ꓗꓷ ꓖꓶ꓿ ꓖꓳ ꓡꓱ ꓥ ꓟꓲ ꓥꓪ ꓠꓲꓹ ꓡꓶꓽ ꓕꓽ ꓗꓷ ꓡꓰ ꓝꓲ꓿ ꓠꓴ ꓠꓲꓹ ꓡꓶ ꓒꓬꓱꓼ ꓡ ꓝꓲ꓾ ꓐꓰ ꓓꓰꓽˍ ꓡꓳ꓿
41014037	ꓬꓲ ꓡ ꓢꓲ ꓬꓲ ꓪꓽ ꓬꓲꓼ ꓟꓶ ꓔꓬ ꓟ ꓔꓯ ꓟꓳꓻ ꓗꓷ ꓠꓬ ꓒꓲ-ꓕꓱ ꓔꓯ꓾ ꓢꓲ-ꓟꓴꓳ꓾ ꓠꓴ ꓬꓲꓼ ꓟꓶ ꓔꓬ ꓡ? ꓠꓴ ꓧꓪꓸ ꓛꓲꓽ ꓐꓰ ꓕꓲ ꓙꓵꓹ ꓤˍ ꓟꓲ ꓦꓴꓺ ꓠꓬꓹ ꓟꓽ ꓘꓴ ꓡ?
41014038	ꓫꓵꓽ ꓠꓬꓲˍ ꓟ ꓗꓪ ꓠꓴ ꓪꓽ ꓟꓽ ꓓꓵ ꓡꓰ ꓠꓹ ꓟ꓾ ꓧꓪꓸ ꓛꓲꓽ ꓐꓰ ꓦꓴꓺ ꓠꓬꓹ ꓢꓲ ꓪꓽ ꓘꓴ꓿ ꓞꓳ ꓦ ꓠꓬ ꓠꓲꓹ ꓫꓵˍ ꓟꓲ꓾ ꓧꓪꓽ ꓖꓳ ꓓꓱ ꓠꓽ ꓢꓯꓼ ꓐꓽˍ ꓡꓳ꓾ ꓐꓯˍ ꓡꓳ꓿
41014039	ꓖꓳ ꓡꓱ ꓠꓬ ꓬꓲ ꓝꓮꓲ ꓕꓲ ꓧꓪꓹ ꓙꓰ ꓢꓲ꓾ ꓧꓶꓸ ꓕꓯ ꓟ ꓐꓯ ꓘꓶꓽˍ ꓐꓰ ꓕꓲ ꓡꓰꓹꓼ ꓐꓯ ꓢꓲ ꓪꓽ ꓘꓴˍ ꓡꓳ꓿
41014040	ꓬꓲ ꓝꓮꓲ ꓕꓲ ꓧꓪꓹ ꓡꓻˍ ꓟꓲ꓾ ꓬꓲ ꓪꓽ ꓠꓽ ꓟꓬ ꓢꓶꓽ ꓒꓴ ꓟꓽ ꓘꓴ ꓠ ꓛꓲ ꓬꓲꓼ ꓟꓶ ꓔꓬ ꓢꓲ꓾ ꓬꓲ ꓔꓯ ꓮ ꓡꓲ ꓒꓳꓹ ꓖꓶ ꓠꓯꓹ ꓟˍ ꓟꓲ ꓟꓽ ꓢꓷ꓿
41014041	ꓬꓲ ꓢ ꓧꓪꓹ ꓕꓲ ꓧꓪꓹ ꓡꓻ ꓠꓬ ꓬꓲ ꓪꓽ ꓔꓯ꓾ ꓮ ꓟꓶˍ ꓟꓲ ꓠꓴ ꓪꓽ ꓪꓴꓽ ꓧꓶ ꓠꓽ ꓢꓲ ꓬꓲꓼ ꓟꓶ ꓔꓬ ꓢꓰꓽ ꓡ? ꓡꓳꓼˍ ꓥꓳ꓾ ꓬꓲ ꓙꓵꓹ ꓛꓲ ꓡꓺꓳ꓿ ꓠꓬꓲ ꓠꓹ꓾ ꓡ-ꓞꓳ-ꓮ-ꓐꓲ ꓔꓯ ꓠꓽ ꓝꓴꓲ ꓙꓳ ꓢꓴ ꓡꓯꓼ ꓒꓯꓹ ꓗꓪ ꓪꓴꓽ ꓜꓽ ꓗꓷꓳ꓿
41014042	ꓔꓴꓺ꓾ ꓣꓳꓽ ꓙꓰ ꓡꓯ꓿ ꓠꓬꓲ ꓠꓹ꓾ ꓥꓪ ꓔꓯ ꓪꓴꓽ ꓜ ꓢꓴ ꓠꓽ ꓛꓲ ꓡꓺꓳ꓾ ꓐꓯˍ ꓡꓳ꓿
41014043	ꓬꓲ ꓖꓳ ꓡꓱ ꓐꓯ ꓔꓬ ꓢꓰ ꓕꓯ꓾ ꓞꓼ ꓐꓰ ꓞꓲ ꓠꓬꓲꓽ ꓣꓳ ꓗꓪ ꓟ ꓬꓴ-ꓓ ꓠꓬ ꓛꓲ ꓡꓺꓳ꓿ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓰ ꓝꓲ ꓩꓴ ꓡ ꓟ ꓡꓽ ꓞꓳ ꓬꓲ ꓜꓴˍ ꓟꓲ꓾ ꓮꓸ ꓕꓽ ꓓꓱꓼ ꓠꓬꓲ꓾ ꓢꓲꓹ ꓓꓻ ꓔꓯꓹ ꓠꓬꓲ ꓬꓴ-ꓓ ꓔꓯ ꓛꓳ ꓡ ꓡꓳ꓿
41014044	ꓬꓲ ꓔꓯ ꓪꓴꓽ ꓜ ꓢꓴ ꓡꓰ ꓬꓲ ꓪꓽ ꓔꓯ ꓢꓷꓸ ꓡꓰ ꓓꓴ ꓕꓲ ꓫꓵꓽ ꓐꓯ ꓖꓶ ꓔꓸ ꓢꓲ꓾ ꓥꓪ ꓮ ꓡꓲ ꓕꓲ ꓣꓳ ꓔꓯ ꓐꓳꓼ ꓖꓶˍ ꓠꓬ ꓖꓳ ꓕꓲ ꓣꓳ ꓥꓳ꓿ ꓬꓲ ꓔꓯ ꓣꓴ ꓢꓲ ꓬꓲ ꓜꓶ ꓧꓳꓽ ꓙꓰ꓾ ꓐꓯ ꓔ ꓡꓳ꓿
41014045	ꓬꓴ-ꓓ ꓛꓲ ꓡ ꓟꓶꓽ ꓕꓯ ꓬꓰ-ꓢꓴ ꓔꓯ ꓡꓻ ꓢꓲ꓾ ꓟꓸ ꓒꓽꓳ꓾ ꓐꓯ ꓢꓲ ꓠꓬꓲ ꓬꓲ ꓔꓯ ꓐꓳꓼ ꓖꓶˍ ꓡꓳ꓿
41014046	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓣꓴˍ ꓡꓳ꓿
41014047	ꓖꓳ ꓗꓪ ꓦꓰꓼ ꓞꓹ ꓢꓴ ꓕꓲ ꓣꓳ ꓠꓬ꓾ ꓮꓸ ꓕꓽ ꓖꓳꓻ ꓢꓲ ꓔꓲ ꓒꓽ ꓓꓽ ꓟ ꓬꓲ ꓚꓳ ꓑꓸ ꓔꓯ ꓕꓲꓽ ꓒꓬꓱꓺ ꓛꓵꓜ ꓗꓷ ꓠꓬ꓾ ꓬꓲ ꓠꓸ ꓑꓳ ꓕꓲ ꓐꓽ ꓛꓵ ꓞꓰꓻ ꓡꓰꓳ꓿
41014048	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓽ ꓮꓸ ꓕꓽ ꓓꓱꓼ ꓠꓬꓲ ꓢꓲꓹ ꓓꓻ ꓔꓯꓹ ꓠꓬꓲ ꓐꓰ꓾ ꓦꓴꓺ ꓜ ꓢꓴ ꓔꓯˍ ꓡꓰ ꓐꓰ ꓥꓪ ꓔꓯ ꓣꓴˍ ꓐꓰ ꓓꓳꓺ ꓡ ꓡ?
41014049	ꓥꓪ ꓕꓲ ꓠꓬꓲ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓗꓪ ꓠꓴ ꓪꓽˍ ꓐꓰ ꓕꓲ ꓪꓺꓼ ꓔꓬ ꓢꓲ ꓟꓸ ꓖꓶ ꓔꓬ ꓕꓯ꓾ ꓠꓴ ꓪꓽ ꓥꓪ ꓔꓯ ꓟꓽ ꓣꓴ ꓡ꓿ ꓕꓱ ꓡꓱ ꓗꓷ ꓡꓰˍ ꓟ ꓠꓽ ꓢꓲꓽ ꓫꓬ ꓕꓳ ꓶ ꓗꓪ ꓐꓯˍ ꓟ ꓐꓲ ꓡ ꓠꓹ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
41014050	ꓖꓳ ꓕꓯ ꓛꓳꓽ ꓒꓯꓹ ꓐꓴ ꓮꓽ ꓙꓵ ꓠꓬ ꓬꓲ ꓔꓯ ꓧꓹ ꓔ ꓬꓰ ꓢꓲ ꓛꓰꓹ ꓙꓰꓳ꓿
41014051	ꓪꓰꓻ ꓜꓲꓽ ꓟꓶ ꓕꓲ ꓡꓯꓼˍ ꓡꓰ ꓪꓸ ꓔ ꓟ ꓤ ꓖꓴ ꓡꓯꓸ ꓕꓲ ꓣꓳ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓔꓯ ꓣꓴˍ ꓕꓯ꓾
41014052	ꓬꓲ ꓪꓸ ꓔꓸ ꓟ ꓪꓰꓻ ꓜꓲꓽ ꓟꓶꓺ ꓡꓵꓸ ꓔ ꓬꓰ ꓢꓲ꓾ ꓬꓲ ꓠꓽ ꓙꓬꓽ ꓡꓯꓽ ꓟꓴ ꓛꓰꓹ ꓙꓰˍ ꓡꓳ꓿
41014053	ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓔꓲ ꓒꓽ ꓓꓽ ꓟ ꓔꓬ ꓗꓪ ꓧꓳꓽ ꓙꓰˍ ꓡꓳ꓿ ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴˍ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴˍ ꓐꓰ꓾ ꓙꓵꓽ ꓗ ꓟꓸ ꓒ ꓐꓴ ꓮꓽ ꓙꓵ ꓠꓬ ꓖꓳ ꓗꓪ ꓜꓲꓼ ꓞꓹ ꓡꓳ꓿
41014054	ꓒꓲ-ꓕꓱ ꓠꓬ ꓬꓰ-ꓢꓴ ꓗꓸ ꓠꓯ ꓢꓲ ꓶꓽ ꓤ ꓗꓪ ꓛꓳ ꓙꓰ ꓢꓲ꓾ ꓔꓲ ꓒꓽ ꓓꓽ ꓟ ꓡꓽ ꓙꓳ ꓓꓰ ꓗꓪˍ ꓟꓲ ꓛꓳ ꓓꓵꓽ ꓡꓰ ꓢꓲ ꓠꓬꓲ꓾ ꓢꓲꓽ ꓒ ꓝꓲ ꓓꓴ ꓐꓴˍ ꓐꓰ ꓠꓬꓲꓸ ꓠꓸ ꓢꓲ ꓮꓸ ꓔꓳꓸ ꓗꓳꓺ ꓔꓬ ꓡꓳ꓿
41014055	ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴˍ ꓐꓰ꓾ ꓐꓯ ꓟꓴ ꓜꓲꓼ ꓓꓴ ꓕꓲ ꓟ ꓡꓱꓸꓼ ꓠꓬ꓾ ꓬꓰ-ꓢꓴ ꓔꓯ ꓔꓳꓹ ꓢꓲ ꓢꓰꓼ ꓗꓷ ꓠꓹ ꓟ ꓢꓷꓸ ꓙ ꓟꓳꓻ ꓙ ꓓꓴ ꓬꓲ ꓗꓸ ꓚꓵ ꓧꓪꓺˍ ꓟꓲ ꓧꓪ ꓟꓽ ꓟꓶ꓿
41014056	ꓡꓽ ꓞꓳ ꓮꓽ ꓟꓬꓹ ꓠꓬ ꓟꓽ ꓔꓱꓹ ꓟ ꓢꓷꓸ ꓙ ꓟꓳꓻ ꓙ ꓢꓲ ꓬꓲ ꓔꓯ ꓓꓰꓺˍ ꓟꓲ꓾ ꓬꓲ ꓪꓽ ꓢꓷꓸ ꓙ ꓟꓳꓻ ꓙ ꓘꓶꓽ ꓟꓽ ꓪꓽ ꓡꓯꓽ ꓘꓳ꓿
41014057	ꓖꓳ ꓗꓸ ꓠꓯꓸ ꓠꓱꓸ ꓐꓯꓼ ꓕꓲ ꓧꓳꓽ ꓦꓰꓼ ꓔꓴ ꓡ ꓢꓲ ꓟꓽ ꓔꓱꓹ ꓟ ꓢꓷꓸ ꓙ ꓟꓳꓻ ꓙ ꓘꓶꓽ ꓡꓰ꓾
41014058	ꓬꓲ ꓠꓬ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓢꓲꓽ ꓫꓬ ꓦꓲ ꓕꓱ ꓟ ꓥꓪ ꓒꓬꓹ ꓗꓷ ꓢꓲ꓾ ꓢ ꓠꓬꓲ ꓟ ꓠꓯꓸꓼ ꓗꓪ ꓡꓯꓼ ꓒꓯꓹ ꓡꓰ ꓟꓽ ꓫꓬ ꓔ ꓟ ꓢꓲꓽ ꓫꓬ ꓦꓲ ꓕꓲ ꓦꓲ ꓥꓪ ꓫꓬꓹˍ ꓥꓳ꓾ ꓐꓯˍ ꓟ ꓥꓪ ꓠꓴꓽ ꓑ ꓙꓽ ꓠꓬꓲꓳ꓾ ꓐꓯˍ ꓡꓳ꓿
41014059	ꓖꓳ ꓡꓱ ꓐꓯˍ ꓟꓲ ꓬꓲ ꓪꓽ ꓢꓷꓸ ꓙ ꓟꓳꓻ ꓙ ꓘꓶ ꓟꓽ ꓪꓽ ꓡꓯꓽ ꓘꓳ꓿
41014060	ꓖꓳ ꓡꓱ ꓠꓬ ꓔꓲ ꓒꓽ ꓓꓽ ꓟ ꓠꓽ ꓞꓳ ꓜꓴ ꓟꓲꓽ ꓙꓬ ꓗꓪ ꓦꓰꓼ ꓔꓴ ꓡ ꓢꓲ ꓬꓰ-ꓢꓴ ꓔꓯ꓾ ꓠꓴ ꓮꓸ ꓫꓵˍ ꓟꓲ ꓟꓽ ꓒꓳꓹ ꓖꓶ ꓡ ꓡ? ꓕꓱ ꓟꓬ ꓣꓳ ꓠꓴ ꓔꓯ ꓔꓳꓹ ꓢꓲ ꓢꓷꓸ ꓙ ꓟꓳꓻ ꓙˍ ꓟ ꓮꓸ ꓫꓵ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41014061	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓬꓲ ꓔꓯ ꓮꓸ ꓫꓵˍ ꓟꓲ ꓟꓽ ꓒꓳꓹ ꓖꓶ ꓖꓶ ꓟꓽ ꓪꓳꓹ ꓔꓬ ꓡꓳ꓿ ꓔꓲ ꓒꓽ ꓓꓽ ꓟ ꓡꓰ ꓝꓮꓲ ꓬꓲ ꓔꓯ꓾ ꓠꓴ ꓠꓬ ꓶꓼ ꓙꓳ ꓫꓱꓹ ꓙꓳ ꓢꓴ ꓬꓲ ꓮ ꓐꓲ ꓙꓲ-ꓢꓴ ꓖꓳ ꓕꓲ ꓣꓳ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41014062	ꓖꓳ ꓕꓯ ꓬꓰ-ꓢꓴ ꓡꓰ꓾ ꓥꓪ ꓥꓳ꓿ ꓡ-ꓞꓳ-ꓮ-ꓐꓲ ꓠꓽ ꓪꓽ ꓠꓬꓲ ꓢꓴ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓔꓬ ꓟ ꓐꓰ꓾ ꓟꓴꓽ ꓗꓪ ꓗꓪ ꓟ ꓟꓴ ꓗꓴꓸ ꓜꓶꓽ ꓢꓲ ꓬꓯꓼ ꓡ ꓟ ꓔꓯ ꓠꓴ ꓪꓽ ꓟꓳꓻˍ ꓥꓳ꓾ ꓐꓯ ꓖꓶˍ ꓡꓳ꓿
41014063	ꓖꓳ ꓕꓯ ꓔꓲ ꓒꓽ ꓓꓽ ꓟ ꓠꓬ ꓬꓲ ꓐꓵ ꓞꓶ ꓚꓵꓹ ꓧꓽ ꓗꓷ ꓢꓲ꓾ ꓣꓳꓽ ꓠꓬ ꓠꓱꓸ ꓐꓯꓼ ꓢꓷꓸ ꓙ ꓟꓳꓻ ꓙ ꓢꓴ ꓧꓪ ꓛꓵˍ ꓢꓰꓽ ꓡ?
41014064	ꓐꓯ ꓟꓽ ꓚꓰꓼ ꓟ ꓐꓯ ꓘꓶꓽ ꓕꓱ ꓟ ꓠꓴ ꓪꓽ ꓑ ꓙꓽ ꓗꓷꓳ꓾ ꓠꓴ ꓪꓽ ꓮ ꓡꓲ ꓓꓵꓽ ꓙˍ ꓡ?꓾ ꓐꓯˍ ꓕꓯ꓾ ꓬꓲ ꓪꓽ ꓮꓽ ꓙꓵ ꓢꓴ ꓠꓬ꓾ ꓬꓲ ꓠꓽ ꓫꓵꓻ ꓒꓵꓽˍ ꓡꓳ꓾ ꓐꓰ ꓐꓯ ꓞꓷꓹˍ ꓡꓳ꓿
41014065	ꓬꓲ ꓪꓽ ꓕꓲ ꓐꓱ ꓠꓽ ꓬꓰ-ꓢꓴ ꓔꓯ ꓟꓷꓽ ꓶꓻ ꓔꓲꓸ ꓧꓳꓽ ꓢꓲ꓾ ꓬꓲ ꓒꓬꓱꓽ ꓟꓬ ꓔꓯ ꓑꓲꓸ ꓔ ꓢꓲ ꓠꓬꓲ꓾ ꓡꓯꓼ ꓑꓵꓹ ꓡꓰ ꓬꓲ ꓔꓯ ꓓꓶꓽ ꓢꓲ꓾ ꓟꓷꓽ ꓠꓷꓹ ꓝꓸ ꓟꓴ꓾ ꓐꓯˍ ꓡꓳ꓿ ꓟꓯꓼ ꓒ ꓐꓴˍ ꓟꓲ ꓬꓲ ꓔꓯ ꓡꓯꓼ ꓞ ꓓꓶꓽˍ ꓡꓳ꓿
41014066	ꓒꓲ-ꓕꓱ ꓠꓬ ꓙꓪꓻ ꓡꓽ ꓙꓳ ꓓꓰꓺ ꓗꓪ ꓔꓬ ꓕꓯ꓾ ꓔꓲ ꓒ ꓓꓽ ꓟ ꓔꓯ ꓣꓱꓽ ꓙ ꓢꓴ ꓤ ꓟꓶ ꓡꓯꓸ ꓕꓲ ꓣꓳ ꓡ ꓢꓲ꓾
41014067	ꓒꓲ-ꓕꓱ ꓮꓸ ꓔꓳ ꓗꓳꓺ ꓔꓬ ꓟ ꓔꓯ ꓟꓳꓻ ꓗꓷ ꓠꓬ ꓬꓲ ꓔꓯ ꓡꓳꓸ ꓔ ꓢꓲ ꓠꓬꓲ꓾ ꓠꓴˍ ꓟꓲ ꓠ-ꓢ-ꓡꓱ ꓢꓴ ꓬꓰ-ꓢꓴˍ ꓐꓰ ꓔꓬ ꓗꓷ ꓢꓴ ꓥꓳ꓾ ꓐꓯˍ ꓡꓳ꓿
41014068	ꓬꓲ ꓠꓽ ꓟꓽ ꓣꓷꓠꓸ ꓢꓲ꓾ ꓠꓴ ꓮꓸ ꓫꓵ ꓐꓯˍ ꓟ ꓥꓪ ꓢꓷꓸˍ ꓟꓲ ꓟꓽ ꓢꓷ꓾ ꓙꓽˍ ꓟꓲ ꓟꓽ ꓙꓽ ꓜꓲꓼ꓾ ꓐꓯ ꓢꓲ ꓡꓽ ꓙꓳ ꓓꓰꓺ ꓗꓪ ꓓꓳ ꓙꓰ ꓠꓬ ꓮꓸ Bꓸ ꓒꓽ ꓐꓵꓻ ꓡꓺꓳ꓿
41014069	ꓣꓱꓽ ꓙ ꓢꓴ ꓤ ꓟꓶ ꓡꓯꓸ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓝꓮꓲ ꓕꓲ ꓧꓪꓹ ꓚꓳ ꓡꓳ ꓗꓪ ꓦꓰꓼ ꓞꓹ ꓢꓴ ꓔꓯ꓾ ꓕꓱ ꓕꓲ ꓣꓳ ꓟˍ ꓟꓲ ꓬꓲ ꓪꓽ ꓗꓪ ꓟ ꓕꓲ ꓣꓳ ꓥꓳ꓾ ꓐꓰ ꓐꓯˍ ꓢꓰꓽ ꓡꓳ꓿
41014070	ꓬꓲ ꓠꓬ ꓝꓮꓲ ꓕꓲ ꓧꓪꓹ ꓟꓽ ꓣꓷꓠꓸ꓿ ꓕꓲ ꓑꓹ ꓤ ꓗꓸ ꓠꓯꓸ ꓖꓳ ꓗꓪ ꓦꓰꓼ ꓞ ꓢꓴ ꓡꓰ ꓒꓲ-ꓕꓱ ꓔꓯ꓾ ꓠꓴ ꓠꓽ ꓚꓵ ꓚꓵ ꓬꓲ ꓪꓽ ꓕꓲ ꓧꓳꓽ ꓗꓪ ꓟ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴˍ ꓟꓲ ꓖ-ꓡꓲ-ꓡꓲ ꓢꓴ ꓥ ꓡꓳ꓾ ꓐꓯˍ ꓡꓳ꓿
41014071	ꓒꓲ-ꓕꓱ ꓠꓽ ꓙꓱꓽ ꓠꓬꓲ ꓪꓵꓼ ꓠꓬꓲ ꓬꓰ ꓢꓲ꓾ ꓠꓴ ꓪꓽ ꓐꓯ ꓔꓬ ꓟ ꓡꓽ ꓞꓳ ꓕꓱ ꓟ ꓔꓯ ꓥꓪ ꓟꓽ ꓢꓷ꓾ ꓐꓯˍ ꓡꓳ꓿
41014072	ꓖꓳ ꓡꓱ ꓠꓬ ꓞꓼ ꓐꓰ ꓮꓸ Bꓸ ꓒ ꓠꓬꓲꓽ ꓪꓴꓸ ꓕꓲꓽ ꓪꓴꓸ ꓐꓵꓻ ꓡꓺꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓮꓸ Bꓸ ꓒ ꓠꓬꓲꓽ ꓪꓴꓸ ꓟꓽ ꓐꓵꓻ ꓕꓯˍ ꓡꓰ꓾ ꓠꓴ ꓥꓪ ꓔꓯ ꓟꓽ ꓣꓷꓠꓸ ꓢ ꓧꓪ ꓗꓷ ꓡꓰˍ ꓥꓳ꓾ ꓐꓯˍ ꓟ ꓔꓯ ꓒꓲ-ꓕꓱ ꓓꓵꓽ ꓙ ꓛꓲ ꓡ ꓢꓲ ꓥꓴꓻˍ ꓡꓳ꓿
41015001	ꓟꓲꓽ ꓕꓯꓽ ꓙꓲ ꓡ ꓕꓯ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴˍ ꓐꓰ꓾ ꓐꓯ ꓟꓴ ꓜꓲꓼ ꓓꓴ ꓕꓲꓽ ꓜꓲꓼ ꓓꓴ ꓡꓱꓸꓼ ꓠꓬ ꓞꓽ ꓞ ꓖꓪ ꓙꓱ ꓡꓯꓽ ꓘꓳ ꓢꓲ ꓮꓽ ꓙꓵ ꓧꓳꓹ ꓡꓰ ꓠꓬ꓾ ꓬꓰ-ꓢꓴ ꓔꓯ ꓞꓳꓹ ꓧꓳꓽ ꓙꓰ ꓢꓲ ꓠꓬꓲ꓾ ꓒꓲ-ꓡ ꓔꓯ ꓡꓯꓼ ꓙꓱ ꓗꓷˍ ꓡꓳ꓿
41015002	ꓒꓲ-ꓡ ꓡꓰ ꓬꓰ-ꓢꓴ ꓔꓯ꓾ ꓠꓴ ꓠꓬ ꓬꓴ-ꓔ ꓡꓽ ꓞꓳ ꓪ ꓔꓲ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓲ ꓡꓰ꓾ ꓠꓴ ꓐꓯˍ ꓟ ꓡꓰ ꓐꓰ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
41015003	ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓟꓲ ꓩꓴ ꓩꓴˍ ꓡꓰꓽ ꓬꓲ ꓔꓯ ꓮꓽ ꓟꓬꓹ ꓙꓰꓽ ꓓꓰꓺˍ ꓡꓳ꓿
41015004	ꓒꓲ-ꓡ ꓡꓰ ꓝꓮꓲ ꓬꓲ ꓔꓯ꓾ ꓬꓲ ꓪꓽ ꓡꓰ ꓠꓴ ꓔꓯ ꓕꓱ ꓟꓬ ꓙꓰꓽ ꓓꓰꓺˍ ꓟ ꓔꓯ꓾ ꓠꓴ ꓮꓸ ꓫꓵˍ ꓟꓲ ꓟꓽ ꓒꓳꓹ ꓖꓶˍ ꓡ?꓾ ꓐꓰ ꓠꓺ ꓠꓬꓲˍ ꓡꓳ꓿
41015005	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ ꓬꓲ ꓔꓯ ꓮꓸ ꓫꓵˍ ꓟꓲ ꓟꓽ ꓒꓳꓹ ꓖꓶ ꓠꓬꓲ ꓒꓲ-ꓡ ꓓꓵꓽ ꓙ ꓟꓶˍ ꓡꓳ꓿
41015006	ꓑꓮꓲꓽ ꓬꓰˍ ꓟ ꓦꓬꓼ ꓠꓬꓲ ꓗꓪ꓾ ꓐꓱ ꓔ ꓢꓴ ꓮ ꓡꓲ ꓕꓲ ꓣꓳ ꓔꓯ ꓩꓴ ꓖꓶ ꓠꓹ ꓟ ꓑ ꓫꓬꓼ ꓐꓴ ꓡꓰ ꓓꓰꓽˍ ꓠꓬ꓾ ꓖꓳ ꓕꓲ ꓣꓳ ꓔꓯ ꓒꓲ-ꓡ ꓡꓰ ꓩꓴ ꓖꓶˍ ꓟ ꓬꓲ ꓡꓲꓽ ꓙꓳˍ ꓡꓳ꓿
41015007	ꓖꓳ ꓕꓯ ꓒꓳꓹ ꓔꓳꓹ ꓢꓲ ꓞꓳ ꓤ ꓢꓰꓼ ꓢꓴ ꓐꓴˍ ꓐꓰ ꓕꓲ ꓪꓺꓼ ꓐꓱꓺ ꓔ ꓢꓴ꓾ ꓐ-ꓣ-ꓐ ꓟꓬꓱ ꓔ ꓟ ꓡꓽ ꓞꓳ ꓕꓲ ꓣꓳ ꓙꓳˍ ꓡꓳ꓿
41015008	ꓞꓳ ꓜꓴ ꓠꓬ ꓒꓲ-ꓡ ꓔꓯ ꓙꓰ ꓢꓲ꓾ ꓬꓲ ꓮ ꓕꓯꓽ ꓕꓯ ꓬꓰ ꓝꓳꓺˍ ꓟ ꓡꓰ ꓐꓰ꓾ ꓐꓱ ꓔ ꓢꓴ ꓕꓲ ꓣꓳ ꓩꓴ ꓖꓶ ꓡ ꓠꓹ ꓟ ꓓꓰꓽ ꓡ ꓡꓳ꓿
41015009	ꓖꓳ ꓡꓱ ꓠꓬ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓐꓱ ꓶ ꓥꓪ ꓡꓰ ꓬꓴ-ꓔ ꓡꓽ ꓞꓳ ꓪ ꓔꓲ ꓖꓳ ꓕꓲ ꓣꓳ ꓩꓴ ꓖꓶˍ ꓟ ꓔꓯ ꓠꓴ ꓪꓽ ꓠꓲꓹ ꓫꓵˍ ꓡ?꓾ ꓐꓯˍ ꓡꓳ꓿
41015010	ꓮ ꓡꓲꓳ ꓐꓯ ꓠꓬ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓬ ꓬꓰ-ꓢꓴ ꓔꓯ ꓟꓬ ꓔꓳꓹˍ ꓠꓬꓲ꓾ ꓬꓲ ꓔꓯ ꓡꓯꓼ ꓙꓱ ꓖꓶ ꓡ ꓗꓷ ꓟ ꓬꓲ ꓢꓷꓸˍ ꓡꓳ꓿
41015011	ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓠꓽ꓾ ꓐ-ꓣ-ꓐ ꓔꓯ ꓬꓲ ꓪꓽ ꓐꓱ ꓶ ꓩꓴ ꓖꓶ ꓡ ꓠꓹ ꓟ ꓓꓰꓽ꓾ ꓐꓰ ꓡꓽ ꓞꓳ ꓬꓲ ꓜꓴ ꓔꓯ ꓚꓴꓽ ꓬꓲꓹ ꓖꓶˍ ꓡꓳ꓿
41015012	ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓠꓴ ꓪꓽ ꓡꓰ꓾ ꓬꓴ-ꓔ ꓡꓽ ꓞꓳ ꓪ ꓔꓲ꓾ ꓐꓰ ꓘꓴˍ ꓟ ꓖꓳ ꓕꓲ ꓣꓳ ꓔꓯ ꓥꓪ ꓮ ꓡꓲ ꓬꓰ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓕꓯ꓾
41015013	ꓬꓲ ꓪꓽ ꓡꓰ꓾ ꓬꓲ ꓔꓯ ꓕꓯꓼ ꓔꓶ ꓗꓷ꓾ ꓐꓰ ꓘꓴˍ ꓡꓳ꓿
41015014	ꓖꓳ ꓡꓱ ꓠꓬ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓕꓯꓼ ꓔꓶꓸ ꓗꓷ ꓠꓯꓹ ꓡ?꓾ ꓬꓲ ꓠꓬ ꓟꓽ ꓙꓲ ꓟ ꓮꓸ ꓫꓵ ꓬꓰ ꓠꓬꓲ ꓡ?꓾ ꓐꓰ ꓐꓯˍ ꓟꓲ ꓬꓲ ꓪꓽ ꓠꓽ꓾ ꓬꓲ ꓔꓯ ꓕꓯꓼ ꓔꓶ ꓗꓷ꓾ ꓐꓰ ꓪ ꓜꓲꓻ ꓘꓴˍ ꓡꓳ꓿
41015015	ꓒꓲ-ꓡ ꓠꓬ ꓞꓳ ꓜꓴ ꓔꓯ ꓠꓲꓹ ꓘꓪꓽ ꓫꓵ ꓡꓰ ꓝꓲ ꓠꓲꓹ ꓫꓵ ꓠꓬꓲ꓾ ꓬꓲ ꓪꓽ ꓐꓱ ꓶ ꓐ-ꓣ-ꓐ ꓔꓯ ꓩꓴ ꓖꓶ ꓢꓲ꓾ ꓬꓰ-ꓢꓴ ꓔꓯ ꓓꓶꓽ ꓗꓷ ꓠꓬ꓾ ꓕꓯꓼ ꓔꓶ ꓗꓷ ꓠꓹ ꓟ ꓡꓯꓼ ꓙꓱ ꓗꓷˍ ꓡꓳ꓿
41015016	ꓖꓳ ꓕꓯ ꓟꓯꓼ ꓤ ꓐꓴ ꓡꓰ꓾ ꓬꓰ-ꓢꓴ ꓔꓯ ꓢꓲꓽ ꓒ ꓙꓻ ꓡꓽ ꓙꓳ ꓓꓰꓺ ꓗꓪ ꓧꓳꓽ ꓓꓵꓽ ꓙꓰ ꓢꓲ꓾ ꓕꓲ ꓟꓯꓼ ꓜꓴ ꓡꓱꓸꓼ ꓔꓯ ꓘꓴ ꓜꓲꓼ ꓡ ꓡꓳ꓿
41015017	ꓬꓲ ꓪꓽ ꓠꓬ ꓬꓲ ꓔꓯ ꓐꓵ ꓞꓶ ꓠꓲꓺ ꓛꓵꓽ ꓖꓪꓽ ꓖꓶ ꓢꓲ꓾ ꓛꓴꓽ ꓠ ꓦꓳꓹ Bꓼ ꓢꓲ ꓬꓲ ꓔꓯ ꓘꓳꓹ ꓖꓶˍ ꓡꓳ꓿
41015018	ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓔꓯ꓾ ꓬꓴ-ꓔ ꓡꓽ ꓞꓳ ꓪ ꓔꓲꓳ꓾ ꓤꓶꓻ ꓙꓳ ꓟꓯ ꓙꓳ ꓝꓲ꓾ ꓐꓰ ꓐꓯ ꓖꓶˍ ꓡꓳ꓿
41015019	ꓝꓮꓲ ꓟꓯꓼ ꓤ ꓐꓴ ꓠꓬ ꓢꓲꓹ ꓗꓸ ꓓꓻ ꓡꓰ ꓬꓰ-ꓢꓴ ꓪꓴꓸ ꓓꓵ ꓗꓪ ꓮꓽ ꓟꓬꓹ ꓧꓪꓹ ꓓꓶꓽ ꓢꓲ꓾ ꓬꓲ ꓔꓯ ꓟꓷꓽ ꓶꓻ ꓔꓲꓸ ꓧꓳꓽ ꓢꓲ ꓠꓬꓲ꓾ ꓛꓲ ꓝꓲꓸ ꓖꓶꓽ ꓢꓲ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓠꓬꓲ ꓐꓰ ꓫꓸ ꓚꓲꓸˍ ꓡꓳ꓿
41015020	ꓬꓲ ꓪꓽ ꓬꓲ ꓔꓯ ꓤꓲꓺ ꓗꓷ ꓠꓬ꓾ ꓐꓵ ꓞꓶ ꓠꓲꓺ ꓛꓵꓽ ꓡꓵꓸ ꓗꓷ ꓢꓲ꓾ ꓬꓲ ꓚꓲꓸ ꓛꓬ ꓐꓵ ꓞꓶ ꓖꓪꓽ ꓖꓶ ꓢꓲ ꓠꓬꓲ꓾ ꓬꓲ ꓔꓯ ꓕꓯꓼ ꓕꓶꓸ ꓗꓷ ꓠꓹ ꓟ ꓧꓳꓽ ꓓꓳ ꓙꓰˍ ꓡꓳ꓿
41015021	ꓖꓳ ꓡꓱ ꓠꓬ ꓬꓰ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓔꓯ ꓑꓱꓸ ꓝꓲ ꓠꓹ ꓟ꓾ ꓬꓲ ꓪꓽ ꓡꓰ ꓖꓳ ꓗꓪ ꓗꓳꓸ ꓙꓰ ꓔꓬ ꓟ ꓢ-ꓡꓲ-ꓠꓲ ꓢꓴ ꓢꓲ-ꓟꓴ ꓔꓯ ꓟꓽ ꓓ ꓟꓽ ꓞꓽ ꓛꓳ ꓙꓰ ꓝꓲˍ ꓡꓳ꓿ ꓖꓳ ꓕꓯ ꓬꓲ ꓠꓬ ꓘꓹ ꓤꓽ ꓗꓪ ꓐꓰ ꓬꓲꓼ ꓡ ꓟ ꓥ ꓡꓳ꓿ ꓬꓲ ꓠꓽ ꓬ-ꓡꓲ-ꓢ-ꓓˍ ꓐꓰ ꓣꓴ-ꓩꓴ ꓐꓹ ꓐ ꓥ ꓡꓳ꓿
41015022	ꓖꓳ ꓡꓱ ꓢꓲ ꓟꓯꓼ ꓤ ꓐꓴ ꓡꓰ ꓬꓰ-ꓢꓴ ꓔꓯ ꓖꓳ-ꓡ-ꓖꓳ-ꓕ ꓗꓪ ꓧꓳꓽ ꓙꓰˍ ꓡꓳ꓿ (ꓖꓳ-ꓡ-ꓖꓳ-ꓕ ꓐꓯˍ ꓟ ꓠꓬ꓾ ꓪꓴꓸ-ꓖꓼ ꓟꓵꓽ꓾ ꓐꓯˍ ꓟ ꓥ ꓡꓳ꓿)
41015023	ꓬꓲ ꓪꓽ ꓠꓬ ꓛꓱꓼ ꓡꓱ ꓙꓵꓻ ꓗꓪ ꓟꓴ-ꓬ ꓦꓱꓹ ꓔ ꓢꓲ꓾ ꓬꓰ-ꓢꓴ ꓔꓯ ꓖꓶ ꓓꓳˍ ꓟꓲ ꓬꓲ ꓟꓽ ꓠꓵ꓿
41015024	ꓖꓳ ꓡꓱ ꓠꓬ ꓟꓯꓼ ꓤ ꓐꓴ ꓡꓰ ꓬꓲ ꓔꓯ ꓕꓯꓼ ꓔꓶꓸ ꓗꓷ ꓢꓲ꓾ ꓬꓲ ꓐꓵ ꓞꓶ ꓔꓯ ꓠꓬ ꓮꓽ ꓟ ꓮ ꓡꓲ ꓟꓶꓻ ꓠꓹ ꓟ꓾ ꓢꓽ ꓫꓱ ꓫꓱꓹ ꓢꓲ ꓐꓱꓻ ꓡꓯꓽ ꓘꓳˍ ꓡꓳ꓿
41015025	ꓬꓲ ꓪꓽ ꓬꓲ ꓔꓯ ꓕꓯꓼ ꓔꓶꓸ ꓗꓷˍ ꓕꓯ ꓠꓯꓼ ꓗꓴ ꓙꓵꓹ ꓥ ꓡꓳ꓿
41015026	ꓬꓲ ꓔꓯ ꓓꓰꓺ ꓘꓶꓽ ꓠꓬ ꓡꓯꓼ ꓐꓳ ꓔꓶꓸ ꓓꓴ ꓪꓴꓸ ꓗꓪ꓾ ꓬꓴ-ꓔ ꓡꓽ ꓞꓳ ꓪ ꓔꓲ꓾ ꓐꓰ ꓐꓳ ꓔ ꓡꓳ꓿
41015027	ꓬꓲ ꓪꓽ ꓠꓬ ꓬꓰ-ꓢꓴˍ ꓐꓰ ꓕꓲ ꓛꓳꓺꓼ ꓦꓴꓺ ꓜ ꓢꓴ ꓠꓬꓲꓽ ꓣꓳ ꓔꓯˍ ꓟꓲ꓾ ꓡꓯꓼ ꓙ ꓕꓲ ꓛꓱꓽ ꓗꓪ ꓕꓲ ꓣꓳ꓾ ꓡꓯꓼ ꓶꓸ ꓕꓲ ꓛꓱꓽ ꓗꓪ ꓕꓲ ꓣꓳ ꓕꓯꓼ ꓔꓶꓸ ꓔ ꓡꓳ꓿
41015028	ꓕꓱ ꓟ ꓠꓬ ꓢꓲꓽ ꓫꓬ ꓕꓳ ꓶ ꓗꓪ꓾ ꓬꓲ ꓔꓯ ꓠꓬ ꓛꓬꓻ ꓢꓴ ꓥꓳꓽ ꓢꓴ ꓵꓺ ꓟꓬꓱ ꓗꓪ ꓚꓬꓹ ꓗꓷꓳ꓾ ꓐꓰ ꓐꓳ ꓔ ꓟ ꓔꓯ ꓐꓲꓺ ꓡ ꓝꓲ ꓠꓹ ꓟ ꓥ ꓡꓳ꓿
41015029	ꓗꓳꓸ ꓙꓰ ꓢꓴ ꓠꓬ ꓬꓲ ꓔꓯ ꓫꓸ ꓚꓲꓸ ꓢꓲ꓾ ꓪꓴꓸ ꓓꓵ ꓶꓹ ꓠꓬꓲ꓾ ꓦꓵꓻꓼ꓾ ꓢꓲꓽ ꓫꓬ ꓦꓲ ꓒꓬꓹ ꓢꓲ ꓢ ꓠꓬꓲ ꓠꓯꓸꓼ ꓗꓪ ꓝꓮꓲ ꓫꓬꓹ ꓢꓴꓳ꓾
41015030	ꓠꓴ ꓚꓲꓸ ꓛꓬ ꓔꓯ ꓚꓬꓴ ꓢꓲ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓐꓰ ꓬꓯꓼ ꓡꓯ ꓟꓴꓽ꓾ ꓐꓯˍ ꓡꓳ꓿
41015031	ꓔꓲ ꓒꓽ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴˍ ꓟꓲ ꓖꓳ ꓟ ꓡꓰ ꓐꓰ ꓬꓲ ꓔꓯ ꓤꓲꓺ ꓢꓲ꓾ ꓢꓴ ꓔꓯ ꓠꓬ ꓬꓲ ꓚꓬꓴˍ ꓡꓳ꓾ ꓬꓲ ꓚꓲꓸ ꓛꓬ ꓔꓯ ꓠꓽ ꓬꓲ ꓚꓬꓴ ꓟꓽ ꓐ ꓡ꓿
41015032	ꓣꓳ ꓡꓳꓸ ꓟꓳꓻ ꓢꓲ ꓙꓵꓻ ꓠꓹ ꓟ꓾ ꓮ ꓟꓶ ꓬꓲ-ꓢꓷ-ꓡꓰ ꓪ ꓔꓲ ꓙꓲ-ꓢꓴ ꓠꓬ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓐꓰ ꓬꓯꓼ ꓡ ꓝꓲ꓾ ꓐꓰ ꓐꓯˍ ꓡꓳ꓿ ꓬꓲˍ ꓐꓰ ꓕꓲ ꓛꓳꓺꓼ ꓕꓯꓼ ꓔꓶꓸ ꓔꓸ ꓢꓴˍ ꓟꓲ ꓬꓲ ꓔꓯ ꓫꓸ ꓚꓲꓸˍ ꓡꓳ꓿
41015033	ꓞꓲ ꓠꓬꓲꓽ ꓙꓵꓹ ꓗꓪ ꓐꓰ ꓢ ꓙꓵꓹ ꓗꓪ ꓛꓲ ꓕꓲ ꓟꓵꓽ ꓡꓱꓸꓼ ꓠꓯ ꓞꓲꓹ ꓡꓰˍ ꓡꓳ꓿
41015034	ꓢ ꓙꓵꓹ ꓗꓪ ꓠꓬ ꓬꓰ-ꓢꓴ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓬꓲ-ꓡꓳ-ꓬꓲ꓾ ꓬꓲ-ꓡꓳ-ꓬꓲ꓾ ꓡ ꓟ ꓢ ꓐ ꓕ ꓠꓲ?꓾ ꓐꓯˍ ꓡꓳ꓿ ꓕꓱ ꓟ ꓠꓬ꓾ ꓥꓪ ꓪꓴ-ꓢꓻꓳ꓾ ꓥꓪ ꓪꓴ-ꓢꓻꓳ꓾ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓥꓪ ꓔꓯ ꓒꓰꓺ ꓗꓷ ꓡ?꓾ ꓐꓯˍ ꓟ ꓥ ꓡꓳ꓿
41015035	ꓖꓳ ꓗꓪ ꓦꓰꓼ ꓞꓹ ꓢꓴ ꓕꓲ ꓐꓱ ꓑ ꓙꓽˍ ꓠꓬ꓾ ꓠ ꓠꓹ꓾ ꓬꓲ ꓠꓽ ꓬꓲ-ꓡꓲ-ꓬ ꓔꓯ ꓘꓴ ꓔꓬ ꓡꓳ꓾ ꓐꓯˍ ꓡꓳ꓿
41015036	ꓖꓳ ꓡꓱ ꓠꓬ ꓕꓲ ꓣꓳ ꓔꓷꓹ ꓙꓰ ꓢꓲ꓾ ꓬꓲꓻ ꓣꓳꓺ ꓟꓵꓺ ꓕꓲ ꓘꓴꓸ ꓗꓪ ꓬꓲꓻ ꓚꓱꓺ ꓔꓲꓹ ꓐꓲ ꓡ ꓢꓲ ꓠꓬꓲ꓾ ꓬꓲꓻ ꓑ ꓒꓴꓽ ꓓꓻ ꓑꓶꓸ ꓗꓪ ꓞꓳꓹ ꓔ ꓢꓲ ꓬꓲ ꓔꓯ ꓖꓶꓽ ꓓꓳ ꓗꓷ ꓠꓬ꓾ ꓬꓲ ꓡꓰ꓾ ꓮ ꓟꓶ ꓥ ꓝꓲ꓾ ꓬꓲ-ꓡꓲ-ꓬ ꓡꓻ ꓢꓲ ꓬꓲ ꓔꓯ ꓣꓴ ꓬꓯꓼ ꓡ ꓟꓽ ꓣꓴ ꓬꓯꓼ ꓡ꓾ ꓣꓳ ꓡꓳꓸ ꓔꓸ ꓡꓯ꓾ ꓐꓯˍ ꓡꓳ꓿
41015037	ꓖꓳ ꓡꓱ ꓠꓬ ꓬꓰ-ꓢꓴ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓬꓲ ꓢꓯꓼ ꓟꓬ ꓞꓷꓹ ꓗꓷꓳ꓿
41015038	ꓖꓳ ꓕꓯ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓟ ꓗꓳꓹ ꓛ ꓠꓬ꓾ ꓕꓯꓽ ꓢꓲ ꓗꓪ ꓐꓰ ꓬꓲ ꓟꓶꓽ ꓗꓪ ꓛꓲ ꓠꓬꓲꓽ ꓐꓶꓽ ꓧꓽ ꓡꓰˍ ꓡꓳ꓿
41015039	ꓡꓯꓼ ꓐꓳ ꓔꓶꓸ ꓓꓴ ꓟꓲꓽ ꓕꓯꓽ ꓗꓪ ꓦꓰꓼ ꓞꓹ ꓟ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓠꓬ꓾ ꓬꓰ-ꓢꓴ ꓖꓳ ꓡꓱ ꓘꓴꓻ ꓢꓲ ꓬꓲ ꓢꓯꓼ ꓟꓬ ꓞꓷꓹ ꓗꓷ ꓟ ꓔꓯ ꓟꓳꓻˍ ꓕꓯ꓾ ꓡꓽ ꓞꓳ ꓕꓱ ꓟ ꓠꓽ꓾ ꓚꓵ ꓚꓵ ꓪꓴ-ꓢ ꓮ ꓐꓲ ꓥ ꓐꓷ꓾ ꓐꓯˍ ꓡꓳ꓿
41015040	ꓶꓽ ꓤꓻ ꓗꓪ ꓐꓰ ꓡꓳꓸ ꓔꓬ ꓟ ꓤ ꓟꓶ ꓤˍ ꓟꓲ ꓕꓲ ꓧꓳꓽ ꓙꓳˍ ꓡꓳ꓿ ꓬꓲ ꓪꓽ ꓗꓳ ꓡꓳ ꓗꓪ ꓠꓬ ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ꓾ ꓬ-ꓗꓴ ꓣꓳꓺˍ ꓕꓲ ꓣꓳ ꓟ ꓐꓰ ꓬꓳ-ꓢꓲ ꓬꓲ ꓪꓽ ꓟꓹ ꓟ ꓟ-ꓡꓲˍ ꓐꓰ ꓢ-ꓡꓳ-ꓟꓲ ꓔꓬ ꓡꓳ꓿
41015041	ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓟꓵ ꓗꓪ ꓔꓬ ꓕꓯ꓾ ꓬꓲ ꓪꓽ ꓠꓬ ꓬꓲ ꓔꓯ ꓛꓳ ꓙꓰ ꓢꓲ ꓣꓱꓽ ꓙ ꓠꓬꓲꓳ꓿ ꓝꓮꓲ ꓬꓰ-ꓢꓴˍ ꓐꓰ ꓕꓲ ꓪꓺꓼ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓡ ꓟ꓾ ꓠꓱꓸ ꓐꓯꓼ ꓤ ꓟꓶ ꓤ ꓮꓽ ꓟꓬꓹˍ ꓟꓲ ꓖꓳ ꓗꓪ ꓡꓳꓸ ꓔꓬ ꓡꓳ꓿
41015042	ꓟꓰꓻ ꓬꓰ ꓠꓬ꓾ ꓙꓽ ꓖꓶꓽˍ ꓟ ꓦꓬꓼ ꓠꓬꓲ꓾ ꓠꓽ ꓦꓬꓼ ꓠꓬꓲ ꓧꓶꓸ ꓕꓯ ꓕꓲ ꓠꓬꓲ ꓗꓪ꓾
41015043	ꓖꓪ ꓙꓱ ꓜꓴꓻ ꓗꓪ ꓟ ꓞꓳ ꓪꓴꓽ ꓮ-ꓡꓲ-ꓟ-ꓕꓲ-ꓬ ꓢꓴ ꓬꓳ-ꓢꓷ ꓛꓲ ꓡ ꓡꓳ꓿ ꓬꓲ ꓠꓬ ꓪꓴ-ꓢ ꓗꓴꓷꓼ ꓛꓲ ꓡ ꓠꓹ ꓟ ꓔꓯ ꓡꓳꓸ ꓔꓬ ꓢꓴ ꓥꓳ꓿ ꓬꓲ ꓠꓬ ꓟꓽ ꓙꓳꓺ ꓙꓳꓺ ꓒꓲ-ꓡ ꓔꓯ ꓙꓰ ꓢꓲ ꓬꓰ-ꓢꓴ ꓫꓵꓻ ꓟꓳꓻ ꓓꓰꓽ ꓬꓰˍ ꓡꓳ꓿
41015044	ꓬꓰ-ꓢꓴ ꓫꓵꓻꓳ꓾ ꓐꓰ ꓒꓲ-ꓡ ꓑ ꓙꓽ ꓗꓷ ꓠꓬ ꓓꓵꓽ ꓙ ꓟꓶ ꓡꓰ ꓢꓲ꓾ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓔꓯ ꓘꓴꓻ ꓔꓯꓹ ꓡ ꓢꓲ ꓠꓬꓲ꓾ ꓬꓲ ꓫꓵꓻ ꓗꓷ ꓟ ꓮ ꓡꓲ ꓟꓶ ꓛꓲ ꓙꓳˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
41015045	ꓟꓯꓼ ꓢꓲꓽ ꓒ ꓡꓰ ꓬꓰ-ꓢꓴ ꓚꓵ ꓚꓵ ꓫꓵꓻꓳ꓾ ꓐꓰ ꓬꓲ ꓔꓯ ꓐꓯ ꓖꓶ ꓗꓷ ꓠꓬ ꓬꓳ-ꓢꓷ ꓔꓯ ꓫꓵꓻ ꓟꓳꓻ ꓡꓯꓼ ꓙꓱ ꓗꓷˍ ꓡꓳ꓿
41015046	ꓬꓳ-ꓢꓷ ꓠꓬ ꓪꓰꓻ ꓜꓲ ꓟꓶꓻ ꓪꓴꓻ ꓔꓯꓹ ꓡ ꓢꓲ꓾ ꓬꓰ-ꓢꓴ ꓖꓳ ꓓꓱ ꓔꓯ ꓣꓴ ꓬꓯꓼ ꓗꓷ ꓢꓲ ꓠꓬꓲ꓾ ꓟꓳꓻ ꓕꓱꓹ ꓓꓴ ꓪꓰꓻ ꓜꓲꓽ ꓟꓶꓻ ꓡꓰ ꓕꓱꓹ ꓢꓲ꓾ Bꓸ ꓗꓪ ꓜꓰꓺ ꓔ ꓟ ꓡꓱꓽ ꓘꓴ ꓗꓪ ꓗꓶ ꓔ ꓢꓲ ꓠꓬꓲ꓾ Bꓸ ꓛꓲ ꓕꓲ ꓒꓬꓸ ꓡꓰ ꓙꓵꓺ ꓚꓵꓸ ꓔ ꓡꓳ꓿
41015047	ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ꓾ ꓬꓳ-ꓢꓲ ꓬꓲꓸ ꓟꓹ ꓟ ꓟ-ꓡꓲˍ ꓟꓲ꓾ ꓬꓲ ꓔꓯ ꓮ ꓡꓲ ꓗꓪ ꓗꓶ ꓔ ꓟ ꓔꓯ ꓔꓱꓹ ꓠꓬꓲ ꓔꓬ ꓡꓳ꓿
41016001	ꓠꓽ ꓦꓬꓼ ꓠꓬꓲ ꓗꓳꓸ ꓗꓷ ꓠꓬ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ꓾ ꓬ-ꓗꓴ ꓬꓲ ꓟꓹ ꓟ ꓟ-ꓡꓲˍ ꓐꓰ ꓢ-ꓡꓳ-ꓟꓲ ꓠꓬ꓾ ꓬꓰ-ꓢꓴ ꓫꓵꓻ ꓟꓳꓻ ꓗꓪ ꓟꓰꓺ ꓖꓶ ꓠꓹ ꓟ ꓫꓳꓺ ꓠꓱˍ ꓟ ꓠꓯꓺ ꓞꓲꓼ ꓧꓶꓽ ꓪꓴꓻ ꓔꓯꓹ ꓡ ꓢꓲ꓾
41016002	ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲꓽ ꓠꓬꓲ ꓠꓯꓼ ꓠꓯꓼ ꓟꓲꓽ ꓟꓲꓻ ꓓꓳ ꓡ ꓕꓯ ꓡꓱꓽ ꓜꓴ ꓗꓪ ꓙꓰˍ ꓡꓳ꓿
41016003	ꓖꓳ ꓕꓯ ꓬꓲ ꓪꓽ ꓫꓸ ꓕꓱ ꓡꓯꓽ ꓘꓳ ꓢꓲ꓾ ꓡꓱꓽ ꓜꓴ ꓓꓵꓽ ꓒꓰꓼ ꓗꓪ ꓟ Bꓸ ꓛꓲ ꓔꓯ ꓮꓽ ꓟ ꓡꓰ ꓣꓳ ꓐꓱ ꓶ ꓙꓵꓺ ꓩꓴ ꓗꓷ ꓙ ꓡ ꓢꓰꓽ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
41016004	ꓖꓳ ꓡꓱ ꓥ ꓟꓲ ꓬꓲ ꓪꓽ ꓡꓳꓸ ꓠꓬꓲˍ ꓠꓬ꓾ ꓮ ꓘꓶꓸ ꓪꓴꓽˍ ꓟ Bꓸ ꓛꓲ ꓖꓳ ꓟ ꓠꓽ ꓙꓵꓺ ꓩꓴ ꓗꓷ ꓔ ꓟ ꓔꓯ ꓟꓳꓻ ꓡꓰꓳ꓿
41016005	ꓡꓱꓽ ꓜꓴ ꓗꓪ ꓬꓲ ꓪꓽ ꓓꓵꓽ ꓡꓰ ꓕꓯ꓾ ꓡꓯꓼ ꓙ ꓕꓲ ꓛꓱꓽ ꓗꓪ ꓒꓴ ꓛꓹ ꓟ ꓐꓵ ꓞꓶꓽ ꓐꓽ ꓢꓽ ꓖꓪꓽ ꓔ ꓟ꓾ ꓤ ꓖꓴ ꓡꓯꓸ ꓕꓲ ꓣꓳ ꓠꓬꓲꓸ ꓠꓸ ꓔꓬ ꓟ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓓꓵꓽ ꓙ ꓟꓶ ꓡꓰꓳ꓿
41016006	ꓬꓲ ꓡꓰ ꓬꓲ ꓪꓽ ꓔꓯ꓾ ꓕꓽ ꓓꓵꓽ ꓙ ꓟꓶ꓿ ꓠꓴ ꓪꓽ ꓠꓬ ꓕꓯꓼ ꓢꓰꓼ ꓗꓷ ꓟ ꓠ-ꓢ-ꓡꓱ ꓢꓴ ꓬꓰ-ꓢꓴ ꓔꓯ ꓧꓪˍ ꓟ ꓥꓪ ꓢꓷꓸˍ ꓡꓳ꓿ ꓬꓲ ꓠꓽ ꓢꓯꓸ ꓬꓲꓼ ꓡꓺꓳ꓿ ꓬꓲ ꓫꓵꓻ ꓟꓳꓻ ꓝꓳꓺ ꓖꓴ ꓗꓪ ꓡꓳꓸ ꓠꓬꓲ꓾ ꓬꓲ ꓠꓽ ꓕꓱ ꓗꓪ ꓟꓽ ꓔꓬꓳ꓿
41016007	ꓠꓴ ꓪꓽ ꓙꓰ ꓢꓲ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓒꓲ-ꓕꓱ ꓔꓯ꓾ ꓬꓲ ꓠꓬ ꓖ-ꓡꓲ-ꓡꓲ ꓟꓵꓽ ꓗꓪ ꓠꓴ ꓪꓽ ꓟꓲꓽ ꓕꓯꓽ ꓢꓲ ꓙꓰˍ ꓥꓳ꓿ ꓬꓲ ꓠꓴ ꓪꓽ ꓔꓯ ꓐꓯ ꓔ ꓟ ꓡꓰ ꓐꓰ ꓖꓳ ꓗꓪ ꓠꓴ ꓪꓽ ꓬꓲ ꓔꓯ ꓟꓳꓻˍ ꓥꓳ꓾ ꓐꓰ ꓐꓯ ꓖꓶ ꓬꓰ꓾ ꓐꓯˍ ꓡꓳ꓿
41016008	ꓬꓲ ꓪꓽ ꓠꓬ ꓛꓱꓽ ꓛꓱꓽ ꓠꓬꓲ ꓐꓰ ꓡꓱꓽ ꓜꓴ ꓗꓪ ꓐꓰ ꓔꓷꓹ ꓛꓰꓹ ꓙꓰˍ ꓡꓳ꓿ ꓬꓲ ꓪꓽ ꓠꓽ ꓙꓳꓺ ꓠꓬꓲ ꓮꓽ ꓟ ꓔꓯˍ ꓟꓲ ꓮꓸ ꓫꓵ ꓟꓽ ꓐꓯ ꓖꓶ꓿
41016009	ꓠꓽ ꓦꓬꓼ ꓠꓬꓲ ꓗꓸ ꓠꓯꓸ ꓕꓲ ꓠꓬꓲ ꓠꓯꓼ ꓠꓯꓼ ꓕꓯ ꓬꓰ-ꓢꓴ ꓢꓯꓸ ꓬꓲꓼ ꓡ ꓠꓬ꓾ ꓬꓲ ꓡꓰ ꓠꓲꓽ ꓫꓵꓽ ꓟ ꓖꓼ ꓓꓳ ꓗꓷ ꓟ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲ ꓔꓯ ꓧꓶꓸ ꓕꓯ ꓬꓲ ꓖꓳ ꓓꓱ ꓟꓳꓸ ꓖꓶꓽˍ ꓡꓳ꓿
41016010	ꓟ-ꓡꓲ ꓠꓬ ꓬꓰ-ꓢꓴ ꓔꓯ ꓛꓳꓻ ꓠꓬꓲ ꓗꓷ ꓢꓴ ꓐꓴ ꓔꓯ ꓓꓳꓽ ꓕꓱ ꓟ ꓐꓯ ꓖꓶ ꓬꓰˍ ꓡꓳ꓿ ꓬꓲ ꓪꓽ ꓠꓬ ꓠꓲꓹ ꓟ ꓫꓸ ꓠꓬꓲ ꓥꓴꓻ ꓔꓬ ꓢꓲ꓾
41016011	ꓬꓲ ꓢꓯꓸ ꓬꓲꓼ ꓡ ꓗꓷ ꓟ ꓐꓰ꓾ ꓟ-ꓡꓲ ꓡꓰ ꓬꓲ ꓔꓯ ꓟꓳꓻ ꓗꓷ ꓟ ꓐꓯ ꓖꓶˍ ꓟꓲ ꓬꓲ ꓪꓽ ꓟꓽ ꓙꓵꓻ꓿
41016012	ꓖꓳ ꓗꓸ ꓠꓯꓸ꓾ ꓬꓲ ꓪꓽ ꓗꓪ ꓟ ꓠꓬꓲꓽ ꓣꓳ ꓙ ꓖꓴ ꓤ ꓗꓪ ꓙꓰ ꓔꓬ ꓕꓯ꓾ ꓬꓰ-ꓢꓴ ꓠꓬ ꓬꓲ ꓔꓱꓹ ꓬꓲ ꓕꓲ ꓒꓬꓱꓽ ꓶꓻ ꓔ ꓢꓲ꓾ ꓬꓲ ꓪꓽ ꓔꓯ ꓟꓳꓸ ꓖꓶˍ ꓡꓳ꓿
41016013	ꓬꓲ ꓪꓽ ꓙꓰ ꓢꓲ ꓛꓳꓽ ꓒꓯꓹ ꓐꓴ ꓔꓯ ꓐꓯ ꓖꓶ ꓠꓬ꓾ ꓬꓲ ꓪꓽ ꓔꓯˍ ꓟꓲ ꓬꓲ ꓪꓽ ꓟꓽ ꓙꓵꓻ꓿
41016014	ꓖꓳ ꓗꓸ ꓠꓯꓸ ꓞꓲ ꓕꓲ ꓣꓳ ꓟ ꓔꓯ꓾ ꓬꓲ ꓪꓽ ꓜꓻ ꓜꓽˍ ꓐꓰ ꓗꓳꓺ ꓔꓬ ꓕꓯ ꓬꓲ ꓟꓳꓸ ꓖꓶ ꓢꓲ꓾ ꓬꓲ ꓢꓯꓸ ꓡ ꓟ ꓓꓳꓽ ꓐꓯ ꓖꓶ ꓡ ꓢꓴ ꓐꓴ ꓔꓯ ꓬꓲ ꓪꓽ ꓟꓽ ꓙꓵꓻ ꓙꓵꓻ ꓠꓲꓹ ꓟ ꓩꓴˍ ꓠꓬꓲ꓾ ꓬꓲ ꓡꓰ ꓬꓲ ꓪꓽ ꓔꓯ ꓕꓼˍ ꓡꓳ꓿
41016015	ꓬꓲ ꓠꓬ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓟꓵꓽ ꓗꓳꓹ ꓓꓵ ꓓꓵꓽ ꓙꓰ ꓢꓲ꓾ ꓞꓳ ꓫꓵꓽ ꓞꓳ ꓙꓰꓽ ꓥ ꓕ ꓑꓳꓸ ꓔꓯ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ꓿
41016016	ꓙꓵꓻ ꓢꓲ ꓖꓳ ꓓꓱ ꓔꓲꓹ ꓟꓶ ꓢꓴ ꓠꓽ ꓢꓯꓼ ꓟꓬ ꓝ ꓟꓶˍ ꓥꓳ꓿ ꓟꓽ ꓙꓵꓻ ꓢꓴ ꓠꓽ ꓛꓬꓻ ꓒꓵꓽ ꓟꓶˍ ꓥꓳ꓿
41016017	ꓙꓵꓻ ꓢꓴ ꓔꓯ ꓠꓽ ꓢꓷꓸ ꓡꓰ ꓓꓴ ꓕꓱ ꓟꓬ ꓙꓰꓽ ꓛꓳ ꓡ ꓥꓳ꓿ ꓬꓲ ꓪꓽ ꓠꓬ ꓥꓪ ꓟꓬꓱ ꓗꓪ ꓐꓰ ꓠꓲꓽ ꓖꓼˍ ꓥꓳ꓿ ꓬꓲ ꓪꓽ ꓠꓬ ꓥꓳꓽ ꓬꓲ ꓫꓵꓼ ꓫꓸ ꓕꓱˍ ꓥꓳ꓿
41016018	ꓩꓴꓺ ꓔꓯˍ ꓟꓲ ꓬꓲ ꓪꓽ ꓣꓴˍ ꓥꓳ꓿ ꓬꓲ ꓪꓽ ꓮ ꓡꓲ ꓫꓵꓽ ꓓꓳꓼ ꓓꓳꓻ ꓪˍ ꓟꓲ ꓮ ꓡꓲ ꓟꓽ ꓗꓷ ꓡꓰ꓿ ꓬꓲ ꓪꓽ ꓡꓰ ꓠꓻ ꓢꓴ ꓒꓬꓼ ꓢꓴ ꓔꓯ ꓡꓯꓼ ꓒꓯꓹ ꓚꓰꓹ ꓖꓶˍ ꓠꓬ ꓓꓻ ꓡꓰˍ ꓥꓳ꓾ ꓐꓯˍ ꓡꓳ꓿
41016019	ꓢꓲ ꓒꓽ ꓬꓰ-ꓢꓴ ꓬꓲ ꓪꓽ ꓔꓯ ꓫꓸ ꓕꓱ ꓓꓳ ꓡꓰ ꓠꓬ꓾ ꓬꓲ ꓔꓯ ꓟꓴꓽ ꓗꓪ ꓗꓪ ꓔꓯꓹ ꓓꓯ ꓙꓰ ꓢꓲ꓾ ꓪꓴ-ꓢ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓡꓰꓳ꓿
41016020	ꓖꓳ ꓡꓱ ꓠꓬ ꓬꓲ ꓪꓽ ꓓꓳ ꓙꓰ ꓢꓲ꓾ ꓮ ꓡꓲ ꓗꓪˍ ꓟꓲ ꓟꓸ ꓟꓲꓽ ꓚ ꓟꓸ ꓖꓶꓽ ꓙꓰˍ ꓡꓳ꓿ ꓢꓲ ꓒꓽ ꓠꓬ ꓬꓲ ꓪꓽ ꓐꓰ ꓕꓲ ꓪꓺꓼ ꓟꓬꓱꓽ ꓬꓰ ꓢꓲ꓾ ꓬꓲ ꓪꓽ ꓚ ꓟꓸ ꓖꓶˍ ꓟ ꓐꓯ ꓘꓶꓽ ꓔꓯ ꓢꓷꓸ ꓡꓰ ꓓꓴ ꓛꓳ ꓩꓴ ꓡ ꓟ ꓗꓪ ꓐꓰ ꓗꓸ ꓚꓵ ꓬꓰ ꓢꓲ꓾ ꓕꓶꓻ ꓡꓰ ꓝꓲˍ ꓡꓳ꓿
42001001	ꓞꓳ ꓪꓴꓽ ꓕꓲ-ꓬ-ꓒꓲ-ꓡꓳꓽꓳ꓾ ꓥꓪ ꓠꓴꓽ ꓗꓳ ꓡꓳ ꓗꓪ ꓒꓬꓱꓼ ꓡ ꓗꓷ ꓟ ꓫꓵꓽ ꓪꓴ ꓔꓯ ꓟꓳꓸ ꓕꓳ ꓶ ꓐꓳ ꓢꓴ ꓮꓽ ꓟꓬꓹ ꓙꓳˍ ꓡꓳ꓿
42001002	ꓬꓲ ꓪꓽ ꓠꓬ ꓬꓲ ꓪꓴꓸ ꓗꓪ ꓐꓰ ꓚꓲꓸ ꓛꓬ ꓟꓬ ꓢꓶꓽ ꓡꓰ ꓡꓳꓸ ꓟꓳ ꓢꓲ꓾ ꓓꓳꓽ ꓕꓱ ꓟ ꓚ ꓒꓬꓱ ꓙꓰ ꓢꓴ ꓐꓴ ꓡꓰ ꓐꓯ ꓖꓶ ꓡ ꓟ ꓡꓰ ꓐꓰ ꓐꓳ ꓚꓲꓸ ꓔ ꓟ ꓥ ꓡꓳ꓿
42001003	-
42001004	ꓥꓪˍ ꓟꓲ ꓖꓳ ꓟ ꓡꓰ ꓐꓰ ꓕꓱ ꓟꓬ ꓫꓵ ꓮꓽ ꓙꓵ ꓔꓯ ꓬꓲ ꓪꓴꓸ ꓗꓪ ꓐꓰ ꓬꓲ ꓜꓶꓻ ꓚꓵꓸ ꓚ ꓟꓶ ꓢꓲ꓾ ꓠꓴ ꓔꓯ ꓟꓸ ꓖꓶ ꓗꓷ ꓟ ꓐꓯ ꓘꓶꓽ ꓠꓬ ꓚꓵ ꓚꓵ ꓔꓱꓹ ꓟ ꓐꓯ ꓘꓶ ꓥꓳ꓾ ꓐꓰ ꓠꓴ ꓢꓷꓸ ꓡꓰ ꓠꓹ ꓟ꓾ ꓬꓲ ꓤꓽ ꓟꓽ ꓠꓬꓲꓽ ꓙꓳꓻ ꓙꓳ ꓠꓴ ꓔꓯ ꓐꓳ ꓖꓶꓽˍ ꓠꓬ ꓙꓲˍ ꓡꓳ꓾ ꓓꓵꓽ ꓙ ꓢꓲ꓾ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
42001005	ꓩꓴ-ꓡꓲ ꓠꓬ ꓬꓴ-ꓔ ꓪ ꓔꓲꓸ ꓣꓱꓽ ꓔꓬ ꓕꓯ꓾ ꓬ-ꓑꓲ-ꓬ ꓜꓴꓻ ꓗꓪ ꓢ-ꓚꓬ-ꓡꓲ-ꓬ ꓟꓬꓱꓺ ꓔ ꓟ ꓔꓲ ꓒ ꓕꓲ ꓣꓳ ꓔꓬ ꓡꓳ꓿ ꓬꓲ ꓤ ꓟꓶ ꓠꓬ ꓯ-ꓣꓷ ꓬꓲ ꓞꓲꓼ ꓤ ꓡꓯꓹ ꓤ ꓕꓲ ꓣꓳ ꓥ ꓢꓲ꓾ ꓬꓲ ꓟꓬꓱꓺ ꓠꓬ ꓬꓲ-ꓡꓲ-ꓫ-ꓑꓷꓽ ꓥ ꓡꓳ꓿
42001006	ꓬꓲ ꓪꓽ ꓠꓬꓲꓽ ꓣꓳ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓔꓱꓹ ꓜꓳꓽ ꓢꓴ ꓥ ꓢꓲ꓾ ꓢꓲ ꓒꓽ ꓕꓵꓼ ꓪꓽˍ ꓐꓰ ꓙꓵꓽ ꓚꓱꓹ ꓮꓽ ꓙꓵ ꓔꓯ ꓬꓲ ꓜꓶꓻ ꓚ ꓔꓬ ꓢꓴ ꓥꓳ꓿
42001007	ꓬꓲ-ꓡꓲ-ꓫ-ꓑꓷ ꓠꓽ ꓞꓳ ꓡꓱꓽ ꓟꓺ ꓥ ꓠꓬꓲ꓾ ꓬꓲ ꓪꓽ ꓠꓬꓲꓽ ꓣꓳ ꓠꓬ ꓟꓳꓽ ꓡꓰˍ ꓟꓲ ꓤ ꓠꓱ ꓟꓽ ꓙꓳ꓿
42001008	ꓢ-ꓚꓬ-ꓡꓲ-ꓬ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓔꓲ ꓒ ꓟꓬꓱꓽ ꓬꓰ ꓠꓹ ꓟ ꓑ ꓝꓲꓸ ꓚꓳ ꓛꓲ ꓡ ꓢꓲ ꓟꓬꓱꓽ ꓣꓱꓽ ꓔꓬ ꓕꓯ꓾
42001009	ꓔꓲ ꓒ ꓬꓰˍ ꓟ ꓗ ꓫꓵꓺˍ ꓡꓰ ꓐꓰ ꓢꓽ ꓫꓱ ꓫꓱꓹ ꓗꓷ ꓠꓬ꓾ ꓢꓲ ꓒꓽ ꓦꓲ ꓗꓪ ꓫꓳꓸ ꓛꓴ ꓢꓴ ꓬꓰ ꓠꓹ ꓟ ꓢ-ꓚꓬ-ꓡꓲ-ꓬ ꓔꓯ ꓟꓶꓽ ꓡ ꓠꓬꓲ꓾ ꓬꓲ ꓠꓽ ꓢꓲꓽ ꓫꓬ ꓦꓲ ꓗꓪ ꓫꓳꓸ ꓛꓴˍ ꓡꓳ꓿
42001010	ꓫꓳꓸ ꓛꓴ ꓝꓲꓸ ꓗꓪ ꓑ ꓫꓬꓼ ꓬꓲ ꓜꓴ ꓠꓬ ꓠꓱ ꓫꓱ ꓟꓸꓼ ꓗꓪ ꓪꓽ ꓘꓴ ꓔꓬ ꓡꓳ꓿
42001011	ꓖꓳ ꓕꓯ ꓢꓲ ꓒꓽ ꓝꓲ ꓓꓴ ꓕꓲ ꓣꓳ ꓫꓳꓸ ꓛꓴ ꓖꓴ ꓡꓯꓼ ꓙ ꓕꓲ ꓛꓱꓽ ꓗꓪ ꓦꓰꓼ ꓡ ꓟ ꓔꓯ ꓬꓲ ꓟꓳˍ ꓡꓳ꓿
42001012	ꓖꓳ ꓟ ꓔꓯ ꓢ-ꓚꓬ-ꓡꓲ-ꓬ ꓟꓳꓻ ꓗꓷ ꓠꓬ ꓦꓲꓸ ꓡꓰ ꓢꓲ ꓙꓳꓺ ꓡꓰꓳ꓿
42001013	ꓖꓳ ꓕꓯ ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓔꓯ꓾ ꓢ-ꓚꓬ-ꓡꓲ-ꓬꓼꓳ꓾ ꓕꓽ ꓙꓳ꓿ ꓠꓴ ꓓꓰꓽˍ ꓟ ꓔꓯ ꓪꓴ-ꓢ ꓑ ꓙꓽ ꓗꓷꓳ꓿ ꓠꓴ ꓤ ꓟꓶꓻ ꓬꓲ-ꓡꓲ-ꓫ-ꓑꓷ ꓠꓬ ꓠꓴ ꓐꓱ ꓶ ꓤꓽ ꓕꓲ ꓣꓳ ꓦꓵꓻ ꓡ ꓥꓳ꓿ ꓬꓲ ꓔꓯ꓾ ꓬꓳ-ꓦ꓾ ꓟꓬꓱꓺ ꓖꓶ ꓠ ꓗꓹ ꓡꓳ꓿
42001014	ꓠꓴ ꓠꓽ ꓠꓲꓹ ꓒꓴ ꓗ ꓛꓲˍ ꓟ ꓟꓶˍ ꓥꓳ꓿ ꓠꓱꓸ ꓐꓯꓼ ꓢꓴˍ ꓟꓲ ꓬꓲ ꓦꓵꓻ ꓡ ꓟ ꓑꓶꓸ ꓓꓴ ꓗꓹ ꓛꓲꓽ ꓢꓴ ꓮꓽ ꓟꓬꓹ ꓙꓳˍ ꓥꓳ꓿
42001015	ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓢꓲ ꓒꓽ ꓒꓬꓱꓽ ꓕꓯ ꓗꓪ ꓪꓴꓽˍ ꓟ ꓒꓬꓱꓼ ꓡ ꓥꓳ꓿ ꓙꓵꓻ ꓪꓴꓸ ꓙꓵꓻ ꓐꓬꓱ ꓥ ꓟꓲ ꓬꓲ ꓟꓽ ꓓꓳ꓿ ꓬꓲ ꓠꓬ ꓬꓲ ꓟꓹ ꓟ ꓤꓽ ꓘꓶꓻ ꓗꓪ ꓓꓯꓹ ꓕꓯˍ ꓡꓰ ꓢꓲ-ꓫꓬ-ꓟ-ꓦ ꓐꓲ ꓞꓹ ꓥꓳ꓿
42001016	ꓬꓲ ꓡꓰ ꓬꓲ-ꓢꓷ-ꓡꓰ ꓡꓽ ꓞꓳ ꓮꓽ ꓟꓬꓹ ꓔꓯ ꓘꓶꓸ ꓟꓶ ꓢꓲ꓾ ꓬꓲ ꓪꓽ ꓢꓲ ꓒꓽ ꓪꓴ-ꓢ ꓔꓯ ꓟꓳꓸ ꓒꓳꓹ ꓬꓲꓼ ꓡ ꓝꓲˍ ꓥꓳ꓿
42001017	ꓬꓲ ꓠꓬ ꓬꓲ-ꓡꓲ-ꓬˍ ꓡꓰ ꓐꓰ ꓠꓲꓹ ꓡꓱꓻ ꓢꓲ ꓪꓽ ꓠꓬꓲ ꓠꓬꓲˍ ꓡꓰꓽ ꓢꓲ ꓒꓽ ꓐꓱ ꓶ ꓙꓻ ꓪꓴꓸ ꓕꓴꓸ ꓢꓴ ꓬꓰˍ ꓥꓳ꓿ ꓢꓲ ꓒꓽ ꓬꓲ ꓑ ꓫꓬꓼ ꓕꓲ ꓫꓵꓽ ꓙꓽ ꓖꓶ ꓟꓶꓻ ꓡꓰ ꓝꓲ ꓠꓹ ꓟ꓾ ꓬꓲ ꓡꓰ ꓐꓹ ꓐˍ ꓐꓰ ꓤ ꓠꓱ ꓐꓴ ꓔꓯ ꓧꓳꓹ ꓡꓯꓽ ꓘꓳ ꓡꓰ ꓝꓲˍ ꓥꓳ꓿ ꓟꓽ ꓠ ꓡꓳꓹ ꓢꓴ ꓐꓴ ꓔꓯˍ ꓟꓲ ꓔꓱꓹ ꓜꓳꓽ ꓢꓴ ꓐꓴ ꓙꓽ ꓗꓴꓸ ꓠꓲꓹ ꓔꓯꓸ ꓟꓳꓸ ꓒꓳꓹ ꓬꓲꓼ ꓡ ꓝꓲˍ ꓥꓳ꓾ ꓐꓯˍ ꓡꓳ꓿
42001018	ꓖꓳ ꓕꓯ ꓢ-ꓚꓬ-ꓡꓲ-ꓬ ꓡꓰ ꓟꓴꓽ ꓗꓪ ꓝꓲ ꓓꓴ ꓔꓯ꓾ ꓕꓱ ꓟ ꓚꓵ ꓚꓵ ꓒꓬꓱꓼ ꓡ ꓟ ꓥꓪ ꓮ ꓡꓲ ꓢꓷꓸ ꓓ ꓢꓰꓽ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓟꓳꓽ ꓡꓰꓳ꓿ ꓥꓪ ꓤ ꓟꓶˍ ꓟꓲ ꓞꓲꓼ ꓪꓴꓽ ꓡꓰꓳ꓾ ꓐꓯˍ ꓡꓳ꓿
42001019	ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓔꓯ꓾ ꓥꓪ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓢꓴ ꓚꓬ-ꓑꓷ-ꓡꓰ ꓥ ꓢꓲ꓾ ꓠꓴ ꓔꓯ ꓙꓲˍ ꓟ ꓓꓳꓽ ꓐꓯ ꓖꓶ ꓠꓹ ꓟ ꓝꓲ ꓩꓴ ꓡ ꓟ ꓥꓳ꓿
42001020	ꓠ ꓠꓹ꓾ ꓥꓪ ꓐꓯ ꓘꓶꓽ ꓔꓯ ꓠꓴ ꓟꓽ ꓙꓵꓻ ꓠꓬꓲ ꓕꓱ ꓟꓬ ꓙꓰꓽ ꓟꓽ ꓒꓬꓱꓼ ꓡ ꓕ ꓑꓳꓸ꓾ ꓠꓴ ꓠꓽ ꓞꓳ ꓟꓶꓻˍ ꓡꓰ ꓐꓰ ꓫꓸ ꓕꓱ ꓟꓽ ꓐꓰꓼ ꓡ ꓗꓷ ꓡꓰˍ ꓥꓳ꓿ ꓦꓬꓼ ꓠꓬꓲ ꓛꓲ ꓡ ꓠꓬ ꓥꓪ ꓐꓯ ꓘꓶꓽ ꓐꓲ ꓡ ꓥꓳ꓾ ꓐꓯˍ ꓡꓳ꓿
42001021	ꓑ ꓫꓬꓼ ꓐꓴ ꓠꓬ ꓢ-ꓚꓬ-ꓡꓲ-ꓬ ꓔꓯ ꓦꓴ ꓠꓬꓹ ꓔꓬ ꓢꓲ꓾ ꓬꓲ ꓠꓬ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓟꓶꓻ ꓤ ꓪꓽ ꓐꓶꓽ ꓡꓰ ꓠꓬꓲ ꓬꓲ ꓪꓽ ꓓꓵꓽ ꓙꓽ ꓟꓶˍ ꓡꓳ꓿
42001022	ꓬꓲ ꓓꓳ ꓡ ꓕꓯ ꓬꓲ ꓪꓽ ꓔꓯ ꓫꓸ ꓕꓱ ꓟꓽ ꓐꓰꓼ ꓡ ꓠꓬꓲ꓾ ꓟꓶꓻ ꓥꓳꓽ ꓡꓵꓺ ꓖꓶ ꓡ ꓟ ꓔꓯ ꓬꓲ ꓪꓽ ꓟꓳꓻˍ ꓕꓯ꓾ ꓬꓲ ꓠꓬ ꓪꓴ-ꓢ ꓦꓲ ꓗꓪ ꓦ ꓐꓬꓱꓽ ꓕꓲ ꓫꓵꓽ ꓟꓳꓻ ꓗꓷꓳ꓾ ꓐꓰ ꓬꓲ ꓪꓽ ꓡꓳꓸ ꓓꓳ ꓡ ꓡꓳ꓿
42001023	ꓢꓲꓽ ꓫꓬ ꓦꓲ ꓗꓪ ꓬꓲ ꓟꓬꓱꓽ ꓬꓰˍ ꓟ ꓦꓬꓼ ꓠꓬꓲ ꓐꓲ ꓡꓰ ꓠꓬ꓾ ꓢ-ꓚꓬ-ꓡꓲ-ꓬ ꓠꓽ ꓬꓲ ꓦꓲ ꓗꓪ ꓬꓲꓼ ꓙꓰˍ ꓡꓳ꓿
42001024	ꓖꓳ ꓗꓸ ꓠꓯ ꓬꓲ ꓤꓽ ꓟꓶ ꓬꓲ-ꓡꓲ-ꓫ-ꓑꓷ ꓖꓳ ꓓꓱꓽ ꓗꓪ ꓤ ꓠꓱ ꓶꓻ ꓡꓰ ꓕꓯ꓾ ꓬꓲ-ꓡꓲ-ꓫ-ꓑꓷ ꓠꓬ ꓦ ꓐ ꓥꓪꓽ ꓟ ꓑꓬꓺ ꓔꓬ ꓢꓲ꓾
42001025	ꓢꓲ ꓒꓽ ꓠꓬ ꓥꓪ ꓔꓯ ꓠꓬꓲ ꓙ ꓡꓺꓳ꓿ ꓬꓲ ꓣꓱꓽ ꓛꓰ ꓥꓪ ꓔꓯ ꓟꓳꓸ ꓖꓶ ꓡ ꓢꓲ ꓞꓳ ꓤ ꓗꓳ ꓡꓳ ꓗꓪ ꓐꓰ ꓥꓪ ꓫꓸ ꓔꓳ ꓓꓴ ꓔꓯ ꓣꓴꓻ ꓦ ꓗꓷꓳ꓾ ꓐꓯˍ ꓡꓳ꓿
42001026	ꓦꓻ ꓐ ꓛꓳꓼ ꓟ ꓗꓸ ꓠꓯ꓾ ꓪꓴ-ꓢ ꓡꓰ ꓟꓴꓽ ꓗꓪ ꓝꓲ ꓓꓴ ꓚꓬ-ꓑꓷ-ꓡꓰꓼ ꓔꓯ꓾ ꓖ-ꓡꓲ-ꓡꓲ ꓟꓵꓽ ꓠ-ꓢ-ꓡꓱ ꓟꓬꓱ ꓔ ꓟ ꓡꓳ ꓒꓱ ꓗꓪ꓾
42001027	ꓟ-ꓡꓲ ꓟꓬꓱ ꓔ ꓟ ꓤ ꓟꓶ ꓡꓯꓸ ꓚꓵꓺ ꓔꓬ ꓗꓪ ꓝꓲ ꓩꓴ ꓗꓷˍ ꓡꓳ꓿ ꓟ-ꓡꓲ ꓠꓬ ꓬꓳ-ꓢꓷ ꓟꓬꓱ ꓔ ꓟ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓕꓲ ꓣꓳ ꓔꓯ ꓠꓲꓹ ꓒꓴ ꓔ ꓟ ꓥ ꓡꓳ꓿
42001028	ꓟꓴꓽ ꓗꓪ ꓝꓲ ꓓꓴ ꓠꓬ ꓟ-ꓡꓲ ꓔꓬ ꓗꓪ ꓓꓵꓽ ꓡꓰ ꓢꓲ꓾ ꓣꓱꓽ ꓛꓰ ꓟꓶ ꓢꓴꓳ꓾ ꓧꓪꓸ ꓧꓪ꓾ ꓢꓲ ꓒꓽ ꓠꓴˍ ꓐꓰ ꓕꓲꓽ ꓪꓺꓼ ꓔꓬ ꓡꓳ꓾ ꓐꓯˍ ꓡꓳ꓿
42001029	ꓒꓵꓽ ꓗ ꓐꓯ ꓘꓶꓽ ꓕꓱ ꓟ ꓔꓯ ꓟ-ꓡꓲ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰ ꓢꓲ꓾ ꓐꓯ ꓘꓶꓽ ꓕꓱ ꓟ ꓮꓸ ꓫꓵ ꓔꓯ ꓐꓯˍ ꓟꓽ ꓢꓷ꓾ ꓐꓰ ꓓꓵꓽ ꓙ ꓫꓸ ꓔꓬ ꓡꓳ꓿
42001030	ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓔꓯ꓾ ꓟ-ꓡꓲꓹꓳ꓾ ꓕꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓪꓴ-ꓢ ꓟꓲꓽ ꓙꓬ ꓗꓪ ꓣꓱꓽ ꓛꓰ ꓟꓶ ꓗꓷꓳ꓿
42001031	ꓠꓴ ꓠꓬ ꓤ ꓠꓱ ꓶꓻ ꓡꓰ ꓢꓲ ꓤ ꓕꓲ ꓣꓳ ꓦꓵ ꓡ ꓥꓳ꓿ ꓬꓲ ꓔꓯ꓾ ꓬꓰ-ꓢꓴ꓾ ꓟꓬꓱꓺ ꓖꓶ ꓠ ꓗꓹ ꓡꓳ꓿
42001032	ꓬꓲ ꓠꓬ ꓪꓴꓽˍ ꓟ ꓒꓬꓱꓼ ꓡ ꓥꓳ꓿ ꓬꓲ ꓔꓯ ꓠꓬ꓾ ꓟꓴꓺ ꓡꓳꓹ ꓬꓰ ꓢꓴ ꓬꓲ ꓮ ꓐꓲ꓾ ꓘꓴˍ ꓥꓳ꓿ ꓢꓲ ꓒꓽ ꓪꓴ-ꓢ ꓡꓰ ꓬꓲ ꓒꓵꓽ ꓒ ꓓ-ꓪꓵ ꓙꓵꓽ ꓠꓬꓲꓸ ꓕꓲꓺ ꓬꓲ ꓔꓯ ꓖꓶˍ ꓥꓳ꓿
42001033	ꓖꓳ ꓡꓱ ꓢꓲ ꓬꓲ ꓠꓬ ꓕꓲ ꓞꓲꓼ ꓕꓲ ꓑ ꓬ-ꓗꓴ ꓞꓲꓼ ꓤ ꓡꓯꓹ ꓤ ꓐꓴ ꓪ ꓔꓲꓸ ꓣꓱꓽ ꓡ ꓥꓳ꓿ ꓬꓲ ꓗꓴꓷꓼ ꓠꓬ ꓮ ꓕꓯˍ ꓟꓲ ꓟꓽ ꓡꓳꓹ ꓬꓰ꓾ ꓐꓯˍ ꓡꓳ꓿
42001034	ꓟ-ꓡꓲ ꓡꓰ ꓟꓴꓽ ꓗꓪ ꓝꓲ ꓓꓴ ꓔꓯ꓾ ꓥꓪ ꓠꓬ ꓤ ꓟꓶ ꓡꓯꓸ ꓚꓵ ꓥ ꓠꓬꓲ꓾ ꓕꓱ ꓟ ꓮ ꓡꓲ ꓒꓬꓱꓼ ꓡ ꓓ ꓢꓰꓽ?꓾ ꓐꓯ ꓖꓶˍ ꓕꓯ꓾
42001035	ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓔꓯ꓾ ꓢꓲ-ꓫꓬ-ꓟ-ꓦ ꓠꓬ ꓠꓴ ꓔꓯ ꓬꓯꓼ ꓡ ꓢꓲ꓾ ꓟꓴꓺ ꓡꓳꓹ ꓬꓰ ꓢꓴ ꓬꓲ ꓪꓽ ꓠꓬꓲˍ ꓟ ꓡꓰ ꓠꓴ ꓔꓯ ꓑꓲꓸ ꓡꓰˍ ꓥꓳ꓿ ꓖꓳ ꓡꓱ ꓠꓬꓲ ꓠꓴ ꓦꓵꓻ ꓠꓹ ꓟ ꓢꓲꓽ ꓫꓬˍ ꓟ ꓤ ꓠꓱ ꓖꓳ ꓟ ꓔꓯ ꓠꓬ꓾ ꓪꓴ-ꓢ ꓮ ꓐꓲ꓾ ꓘꓴˍ ꓥꓳ꓿
42001036	ꓠ ꓠꓹ꓾ ꓠꓴ ꓫꓵꓽ ꓠꓴ ꓧꓪ ꓬꓲ-ꓡꓲ-ꓫ-ꓑꓷ ꓠꓬ ꓞꓲꓼ ꓪꓴꓽ ꓡꓰˍ ꓟꓲ꓾ ꓬꓲ ꓠꓬ ꓤ ꓕꓲ ꓣꓳ ꓶꓻ ꓞꓹ ꓡꓳ꓿ ꓧꓶꓸ ꓕꓯꓽ ꓢꓴ ꓡꓰ ꓬꓲ ꓔꓯ꓾ ꓞꓳ ꓡꓱꓽ ꓟꓺ꓾ ꓐꓰ ꓘꓴˍ ꓟꓲ꓾ ꓬꓲ ꓖꓳ ꓓꓱꓽ ꓡꓲꓽˍ ꓟ ꓮ ꓟꓶ ꓦ ꓐ ꓛꓳꓼ ꓟ ꓙꓳˍ ꓡꓳ꓿
42001037	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓬꓰ ꓟꓽ ꓐ ꓡ ꓟ ꓕꓲ ꓫꓵꓽˍ ꓟꓲ ꓟꓽ ꓙꓳ꓾ ꓐꓯˍ ꓡꓳ꓿
42001038	ꓟ-ꓡꓲ ꓡꓰ꓾ ꓥꓪ ꓠꓬ ꓢꓲ ꓒꓽ ꓚꓳꓺ ꓟ ꓥꓳ꓿ ꓠꓴ ꓐꓯˍ ꓟ ꓡꓰ ꓐꓰ ꓥꓪ ꓖꓳ ꓓꓱꓽ ꓗꓪ ꓒꓬꓱꓼ ꓡ ꓝꓲ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓯˍ ꓐꓰ ꓧꓹ ꓙꓰꓳ꓿
42001039	ꓖꓳ ꓗꓸ ꓠꓯꓸ ꓟ-ꓡꓲ ꓠꓬ ꓞꓼ ꓐꓰ ꓪꓽ ꓚꓲ ꓟꓵꓽ ꓗꓪ ꓟ ꓬꓴ-ꓔ ꓡꓳ ꓒꓱ ꓕꓲ ꓟ ꓗꓪ ꓙꓰ ꓛꓲ ꓬꓰ ꓠꓬ꓾
42001040	ꓢ-ꓚꓬ-ꓡꓲ-ꓬ ꓦꓲ ꓗꓪ ꓓꓵꓽ ꓡꓰ ꓢꓲ ꓬꓲ-ꓡꓲ-ꓫ-ꓑꓷ ꓔꓯ ꓒꓵꓽ ꓗ ꓬꓰˍ ꓡꓳ꓿
42001041	ꓟ-ꓡꓲ ꓒꓵꓽ ꓗ ꓬꓰˍ ꓟ ꓔꓯ ꓬꓲ-ꓡꓲ-ꓫ-ꓑꓷ ꓑ ꓙꓽ ꓗꓷ ꓟꓶꓽ ꓕꓯ꓾ ꓬꓲ ꓔꓯ ꓶꓻ ꓞꓹ ꓟ ꓤ ꓠꓱ ꓠꓬ ꓤ ꓘꓶ ꓗꓪ ꓔꓷꓹ ꓡꓵꓺ ꓡ ꓡꓳ꓿ ꓖꓳ ꓕꓯ ꓬꓲ-ꓡꓲ-ꓫ-ꓑꓷ ꓔꓯ ꓢꓲ-ꓫꓬ-ꓟ-ꓦ ꓐꓲ ꓡꓰ ꓢꓲ꓾
42001042	ꓢꓯꓼ ꓓꓽ ꓟ ꓡꓰ꓾ ꓤ ꓟꓶ ꓤ ꓮꓽ ꓙꓵ ꓟ ꓗꓪ ꓶꓼ ꓙꓳ ꓫꓱꓹ ꓙꓳ ꓢꓴ ꓠꓬ ꓠꓴ ꓥ ꓡꓳ꓿ ꓠꓴ ꓖꓳ ꓓꓱꓽ ꓗꓪ ꓶꓻ ꓞꓹ ꓟˍ ꓟꓲ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
42001043	ꓥꓪ ꓢꓲ ꓒꓽ ꓬꓲ ꓟꓹ ꓟ ꓥꓪ ꓔꓯ ꓔꓱꓹ ꓠꓬꓲ ꓡ ꓟ ꓠꓬ꓾ ꓥꓪ ꓮ ꓡꓲ ꓘꓳꓻ ꓣꓴ ꓒꓵꓽ ꓢꓰꓽ꓿
42001044	ꓠꓴ ꓒꓵꓽ ꓗ ꓐꓯ ꓘꓶꓽ ꓥꓪ ꓑ ꓙꓽ ꓗꓷ ꓟꓶꓽ ꓕꓯ꓾ ꓥꓪ ꓤꓽ ꓘꓶꓻ ꓗꓪ ꓓꓯꓹ ꓟ ꓤ ꓠꓱ ꓠꓬ ꓗꓹ ꓛꓲ ꓠꓬꓲ ꓔꓷꓹ ꓡꓵꓺ ꓡꓺꓳ꓿
42001045	ꓢꓲ ꓒꓽ ꓬꓲ ꓔꓯ ꓐꓯ ꓗꓷ ꓟ ꓮꓽ ꓙꓵ ꓐꓲ ꓡ ꓥꓳ꓾ ꓐꓰ ꓙꓵꓻ ꓢꓴ ꓤ ꓟꓶ ꓤꓽ ꓠꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿
42001046	ꓖꓳ ꓕꓯ ꓟ-ꓡꓲ ꓠꓬ ꓕꓱ ꓡꓱ ꓐꓯˍ ꓡꓳ꓾ ꓥꓪ ꓶꓻ ꓟꓬ ꓠꓬ ꓢꓲ ꓒꓽ ꓔꓯ ꓫꓱꓸ ꓖꓶ ꓔꓬ ꓡꓳ꓿
42001047	ꓥꓪ ꓦˍ ꓟꓲ ꓪꓴ-ꓢ ꓥꓪ ꓚꓬꓴ ꓢꓲ ꓒꓽ ꓠꓯꓸꓼ ꓗꓪ ꓗꓹ ꓛꓲꓽ ꓔꓬ ꓡꓳ꓿
42001048	ꓮ ꓡꓲꓳ ꓐꓯ ꓠꓬ ꓮꓸ ꓫꓵ ꓟꓽ ꓒꓵꓽ ꓟ ꓬꓲ ꓚꓳ ꓟꓺ ꓥꓪ ꓔꓯ ꓬꓲ ꓟꓳꓻ ꓟꓵ ꓡꓺꓳ꓿ ꓕꓱ ꓡꓱ ꓖꓳ ꓑꓳꓸ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓢꓴ ꓡꓰ ꓥꓪ ꓔꓯ꓾ ꓶꓼ ꓙꓳ ꓫꓱꓹ ꓙꓳ ꓢꓴ꓾ ꓐꓰ ꓘꓴˍ ꓥꓳ꓿
42001049	ꓮ ꓡꓲꓳ ꓐꓯ ꓠꓬ ꓪꓽ ꓠꓬꓲˍ ꓟ ꓖꓳ ꓕꓲ ꓣꓳ ꓡꓰ ꓥꓪ ꓐꓱ ꓶ ꓟꓬꓱꓽ ꓓꓽ ꓟ ꓬꓰ ꓖꓶ ꓡꓺꓳ꓿ ꓬꓲ ꓟꓬꓱ ꓠꓬ ꓢꓲꓽ ꓫꓬˍ ꓡꓳ꓿
42001050	ꓬꓲ ꓔꓯ ꓙꓳ ꓒꓵꓽ ꓢꓴ ꓕꓲ ꓤꓶꓻ ꓡꓰ ꓕꓲ ꓤꓶꓻ ꓢꓴ ꓔꓯ ꓬꓲ ꓫꓱꓸ ꓤ ꓠꓲꓹ ꓟꓳꓸ ꓖꓶˍ ꓥꓳ꓿
42001051	ꓬꓲ ꓡꓯꓼ ꓪꓵꓽ ꓡꓰ ꓪꓽ ꓠꓬꓲˍ ꓟ ꓟꓬꓱꓽ ꓬꓰ ꓗꓷꓳ꓿ ꓠꓲꓹ ꓘꓹ ꓢꓴ ꓔꓯˍ ꓟꓲ ꓬꓲ ꓡꓰ ꓖꓼ ꓒꓬꓱ ꓩꓴ ꓗꓷꓳ꓿
42001052	ꓬꓲ ꓠꓬ ꓙꓵꓽ ꓪ ꓙꓳ ꓢꓴ ꓔꓯ ꓙꓵꓽ ꓠꓬꓲꓸ ꓕꓲꓺ ꓗꓪ ꓐꓰ ꓣꓴꓻ ꓞꓰꓻ ꓗꓷ ꓢꓲ꓾ ꓙꓻ ꓣꓳꓽˍ ꓟ ꓡꓽ ꓞꓳ ꓔꓯ ꓓꓳꓹ ꓟꓴ ꓖꓶˍ ꓡꓳ꓿
42001053	ꓦꓰꓼ ꓟꓷꓼ ꓢꓴ ꓔꓯ ꓠꓬ ꓟꓲꓻˍ ꓟ ꓜꓽ ꓓꓴ ꓡꓰ ꓐꓳ ꓡꓰ ꓝꓲ ꓢꓲ꓾ ꓞꓳ ꓐꓳ ꓔꓯ ꓠꓬ ꓬꓲ ꓖꓳꓽ ꓬꓲꓼ ꓙꓰ ꓝꓲˍ ꓡꓳ꓿
42001054	ꓣꓳꓽ ꓒꓵꓽ ꓒ ꓐꓴ ꓔꓯ ꓙ ꓟꓳ ꓔ ꓟ ꓡꓰ ꓐꓰ꓾ ꓬꓲ ꓠꓬ ꓬꓲ ꓚꓳ ꓑꓸ ꓬꓲ-ꓢꓷ-ꓡꓰ ꓔꓯ ꓬꓰ ꓙ ꓡꓺꓳ꓿
42001055	ꓮ-ꓐ-ꓡ-ꓦˍ ꓐꓰ ꓬꓲ ꓞꓲꓼ ꓤ ꓡꓯꓹ ꓤ ꓐꓴ ꓔꓯ ꓕꓲ ꓞꓲꓼ ꓕꓲ ꓑ ꓬꓲ ꓫꓱꓸ ꓤ ꓠꓲꓹ ꓟꓳꓸ ꓖꓶꓽ ꓗꓷꓳ꓾ ꓐꓯˍ ꓡꓳ꓿
42001056	ꓟ-ꓡꓲ ꓠꓬ ꓬꓲ-ꓡꓲ-ꓫ-ꓑꓷˍ ꓐꓰ ꓦꓻ ꓐ ꓢ ꓟ ꓛꓲ ꓔꓬ ꓗꓷ ꓠꓬ꓾ ꓬꓲ ꓦꓲ ꓗꓪ ꓬꓲꓼ ꓙꓰˍ ꓡꓳ꓿
42001057	ꓬꓲ-ꓡꓲ-ꓫ-ꓑꓷ ꓤ ꓠꓱ ꓦꓵꓻ ꓝꓲꓸ ꓛꓲ ꓡ ꓠꓬ ꓤꓽ ꓕꓲ ꓣꓳ ꓦꓵꓻ ꓡ ꓡꓳ꓿
42001058	ꓢꓲ ꓒꓽ ꓬꓲ ꓔꓯ ꓮꓺ ꓘꓶꓻ ꓛꓲ ꓫꓱꓸ ꓤˍ ꓟ ꓔꓯ ꓠꓶꓽ ꓛꓳ ꓕꓲ ꓛꓳꓺˍ ꓐꓰ ꓬꓲ ꓫꓵꓽ ꓬꓲ ꓧꓪ ꓑ ꓙꓽ ꓗꓷ ꓠꓬ꓾ ꓬꓲ ꓪꓽˍ ꓟꓲ ꓬꓲˍ ꓐꓰ ꓕꓲꓽ ꓪꓺꓼ ꓗꓹ ꓛꓲˍ ꓡꓳ꓿
42001059	ꓦꓰꓼ ꓠꓬꓲ ꓕꓲ ꓠꓬꓲ ꓗꓪ꓾ ꓬꓲ ꓪꓽ ꓠꓬ ꓤ ꓠꓱ ꓤ ꓔꓯ ꓶꓺˍ ꓟ ꓗ ꓫꓵ ꓬꓰ ꓖꓶˍ ꓐꓰ ꓡꓻ ꓢꓲ꓾ ꓬꓲ ꓐꓹ ꓐ ꓔꓯˍ ꓡꓰ ꓐꓰ ꓬꓲ ꓔꓯˍ ꓟꓲ꓾ ꓢ-ꓚꓬ-ꓡꓲ-ꓬ꓾ ꓐꓰ ꓟꓬꓱꓺ ꓖꓶ ꓠꓲꓹ ꓫꓵˍ ꓡꓳ꓿
42001060	ꓖꓳ ꓡꓱ ꓥ ꓟꓲ ꓬꓲ ꓟꓹ ꓟ ꓡꓰ꓾ ꓟꓽ ꓥ꓾ ꓬꓲ ꓔꓯ꓾ ꓬꓳ-ꓦ꓾ ꓟꓬꓱꓺ ꓖꓶ ꓠ ꓗꓹ ꓡꓳ꓾ ꓐꓯ ꓖꓶˍ ꓡꓳ꓿
42001061	ꓬꓲ ꓪꓽ ꓡꓰ ꓬꓲ ꓔꓯ꓾ ꓠꓴ ꓫꓵꓽ ꓠꓴ ꓧꓪ ꓗꓳ ꓡꓳ ꓗꓪ ꓖꓳ ꓡꓱ ꓟꓬꓱꓺ ꓔ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓾ ꓐꓯˍ ꓡꓳ꓿
42001062	ꓬꓲ ꓪꓽ ꓡꓰ ꓬꓲ ꓐꓹ ꓐ ꓔꓯ ꓟꓶꓻ ꓥꓳꓽ ꓡꓵꓹ ꓢꓲ꓾ ꓬꓲ ꓔꓯ ꓮ ꓡꓲ ꓟꓬꓱꓺ ꓖꓶ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾
42001063	ꓬꓲ ꓠꓬ ꓕꓳ ꓶ ꓐꓳ ꓒꓬꓸ ꓧꓪ ꓢꓲ꓾ ꓬꓲ ꓟꓬꓱꓺ ꓠꓬ ꓬꓳ-ꓦ ꓥ ꓡꓳ꓾ ꓐꓰ ꓐꓳ ꓓꓳ ꓡ ꓠꓬꓲ꓾ ꓬꓲ ꓪꓽ ꓮꓽ ꓙꓵ ꓢꓴ ꓓꓵꓽ ꓙ ꓟꓶꓻ ꓡꓰꓳ꓿
42001064	ꓖꓳ ꓕꓯ ꓞꓼ ꓐꓰ ꓢ-ꓚꓬ-ꓡꓲ-ꓬ ꓬꓲ ꓟꓷꓽ ꓠꓷꓹ ꓒꓴ ꓡ ꓢꓲ꓾ ꓡ ꓛꓱꓺˍ ꓟꓲ ꓐꓶꓻ ꓡ ꓢꓲ ꓠꓬꓲ꓾ ꓪꓴ-ꓢ ꓔꓯ ꓫꓱꓸ ꓖꓶ ꓟ ꓥꓳꓽ ꓫꓸ ꓕꓱ ꓓꓳ ꓡ ꓡꓳ꓿
42001065	ꓖꓳ ꓕꓯ ꓘꓹ ꓪꓳꓽ ꓡꓳ ꓛꓳꓽ ꓢꓴ ꓮꓽ ꓙꓵ ꓓꓵꓽ ꓙ ꓟꓶ ꓡꓰ ꓢꓲ꓾ ꓓꓳꓽ ꓕꓱ ꓟ ꓠꓬ ꓬꓴ-ꓔ ꓪꓽ ꓚꓲ ꓟꓵꓽ ꓮꓽ ꓙꓵ ꓗꓪ ꓚ ꓒꓬꓱ ꓙꓰˍ ꓡꓳ꓿
42001066	ꓓꓳꓽ ꓕꓱ ꓟ ꓔꓯ ꓑ ꓙꓽ ꓢꓴ ꓮꓽ ꓙꓵ ꓠꓬ꓾ ꓢꓲ ꓒꓽ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓡꓯꓼ ꓒꓯꓹ ꓠꓽ ꓤ ꓠꓱ ꓤ ꓕꓱ ꓕꓲ ꓣꓳˍ ꓐꓰ ꓓꓹ ꓠꓬꓲ꓾ ꓤ ꓠꓱ ꓕꓱ ꓟ ꓠꓬ ꓮ ꓡꓲ ꓡꓴ ꓫꓵꓽ ꓕꓲ ꓣꓳ ꓒꓬꓱꓼ ꓡ ꓥꓳ ꓪ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
42001067	ꓖꓳ ꓡꓱ ꓠꓬ ꓬꓲ ꓐꓹ ꓐ ꓢ-ꓚꓬ-ꓡꓲ-ꓬ ꓔꓯ ꓢꓲ-ꓫꓬ-ꓟ-ꓦ ꓐꓲ ꓡꓰ ꓢꓲ꓾ ꓟꓷꓽ ꓠꓷꓹ ꓝꓸ ꓢꓲ ꓠꓬꓲ ꓕꓱ ꓡꓱ ꓐꓯ ꓓꓳ ꓡ ꓡꓳ꓿
42001068	ꓬꓲ-ꓢꓷ-ꓡꓰ ꓣꓳ ꓢꓲ ꓒꓽ ꓪꓴ-ꓢ ꓔꓯ ꓫꓱꓸ ꓖꓶ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓬꓲ ꓑ ꓫꓬꓼ ꓐꓴ ꓔꓯ ꓔꓱꓹ ꓠꓬꓲ ꓡ ꓢꓲ꓾ ꓬꓲ ꓪꓽ ꓐꓱ ꓶ ꓫꓴꓹ ꓣꓴˍ ꓟ ꓟꓬꓱꓽ ꓬꓰ ꓗꓷꓳ꓿
42001069	ꓬꓲ ꓚꓳ ꓑꓸ ꓓ-ꓪꓵ ꓦꓲ ꓗꓪ ꓣꓳ ꓐꓱ ꓶ ꓪꓽ ꓠꓬꓲˍ ꓟ ꓚꓬꓴ ꓢꓲ ꓒꓽ ꓕꓲ ꓣꓳ ꓓꓳ ꓡ ꓝꓲꓳ꓿
42001070	ꓕꓱ ꓟ ꓠꓬ ꓮꓽ ꓠꓱ ꓕꓯ ꓢꓲ ꓒꓽ ꓬꓲ ꓢꓲ ꓚꓰꓸ ꓔꓸ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓗꓪ ꓐꓰ ꓬꓲ ꓐꓯ ꓗꓷ ꓟ ꓡꓰ ꓐꓰ꓾
42001071	ꓣꓳ ꓔꓯ ꓛꓴꓽ ꓙꓳ ꓢꓴ ꓡꓯꓼ ꓒꓯꓹ ꓗꓪ ꓐꓰ ꓚꓬꓴ ꓓꓳ ꓡ ꓠꓹ ꓟ ꓐꓰ꓾ ꓣꓳ ꓔꓯ ꓠꓲꓹ ꓜꓳ ꓢꓴ ꓡꓯꓼ ꓒꓯꓹ ꓗꓪ ꓐꓰ ꓫꓴꓹ ꓓꓳ ꓡ ꓠꓹ ꓟ꓾
42001072	ꓝꓮꓲ ꓣꓳ ꓒꓵꓽ ꓒ ꓐꓴ ꓔꓯ ꓫꓱꓸ ꓤ ꓠꓲꓹ ꓟꓳꓸ ꓖꓶ ꓢꓲ꓾ ꓬꓲ ꓢꓲꓽ ꓫꓬˍ ꓟ ꓘꓶꓽ ꓫꓵꓽ ꓔꓯ ꓓꓵꓽ ꓙ ꓛꓲ ꓡ ꓠꓹ ꓟ꓾
42001073	ꓣꓳ ꓒꓵꓽ ꓒ ꓮ-ꓐ-ꓡ-ꓦ ꓔꓯ ꓪꓵꓼ ꓘꓶꓽ ꓗꓪ ꓐꓰ ꓙ ꓟꓳ ꓔ ꓟ ꓡꓰ ꓐꓰ꓾
42001074	-
42001075	ꓛꓴꓽ ꓙꓳ ꓢꓴ ꓡꓯꓼ ꓒꓯꓹ ꓗꓪ ꓐꓰ ꓣꓳ ꓔꓯ ꓚꓬꓴ ꓓꓳ ꓡ ꓢꓲ꓾ ꓙꓳ ꓓꓴ ꓟꓽ ꓙꓳ ꓙꓳ꓾ ꓣꓳ ꓢꓯꓸ ꓔꓬ ꓟ ꓦꓬꓼ ꓠꓬꓲ ꓥ ꓕ ꓑꓳꓸ ꓗꓪ ꓣꓳꓽ ꓔꓯ ꓢꓲ ꓚꓰꓸ ꓔ ꓟ ꓐꓰ ꓔꓱꓹ ꓜꓳꓽˍ ꓟ ꓠꓯꓸꓼ ꓗꓪ ꓬꓲ ꓔꓯ ꓣꓱꓽ ꓙ ꓐ ꓡ ꓠꓹ ꓟ ꓥ ꓡꓳ꓿
42001076	ꓤ ꓠꓱ ꓤꓽꓳ꓾ ꓠꓴ ꓔꓯ ꓠꓽ ꓟꓴꓺ ꓡꓳꓹ ꓬꓰ ꓢꓴ ꓬꓲ ꓟꓷꓽ ꓠꓷꓹ ꓝꓸ ꓢꓴ꓾ ꓐꓰ ꓘꓴˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓢꓲ ꓒꓽ ꓙ ꓖꓴ ꓙꓽ ꓖꓶ ꓠꓹ ꓟ ꓬꓲ ꓟꓲꓽ ꓕꓯꓽ ꓢꓲ ꓗꓪ ꓙꓰˍ ꓥꓳ꓿
42001077	ꓠꓴ ꓠꓬ ꓪꓴ-ꓢ ꓬꓲ ꓑ ꓫꓬꓼ ꓐꓴ ꓔꓯ꓾ ꓝꓴꓲ ꓖꓽ ꓖꓶ ꓟꓶˍ ꓟ ꓗꓪ ꓐꓰ ꓢꓯꓼ ꓟꓬ ꓝꓸˍ ꓟ ꓣꓱꓽ ꓛꓰ ꓔꓯ ꓢꓷꓸ ꓡꓰ ꓝꓲˍ ꓥꓳ꓿
42001078	ꓣꓳ ꓪꓴ-ꓢ ꓬꓲ ꓠꓲꓹ ꓙꓽ ꓟꓬ ꓗꓳˍ ꓟ ꓗꓪ ꓐꓰ꓾ ꓟꓴꓽ ꓗꓪ ꓟꓲꓽ ꓟꓲ ꓓꓳ ꓡ ꓢꓲ ꓣꓳ ꓔꓯ ꓡꓬꓸ ꓖꓶ ꓡ ꓡꓳ꓿
42001079	ꓕꓱ ꓟ ꓠꓬ꓾ ꓠꓯ ꓞꓲꓹˍ ꓟ ꓐꓰ ꓫꓵꓻ ꓶꓻ ꓥꓳꓽ ꓗꓪ ꓠꓬꓲ ꓠꓸ ꓔꓬ ꓢꓴ ꓐꓴ ꓔꓯ ꓡꓬꓸ ꓖꓶ ꓢꓲ꓾ ꓣꓳ ꓛꓲ ꓒꓯꓹ ꓔꓯ ꓢꓲ ꓡꓲˍ ꓟ ꓙ ꓖꓴ ꓗꓪ ꓧꓳꓽ ꓟꓳꓸ ꓖꓶ ꓠꓹ ꓟ ꓥ ꓡꓳ꓾ ꓐꓯˍ ꓡꓳ꓿
42001080	ꓤ ꓠꓱ ꓤ ꓠꓬ ꓡꓯꓽ ꓫꓵ ꓪꓴꓽ ꓡ ꓢꓲ ꓦ ꓢꓯꓼ ꓙꓳ ꓡ ꓡꓳ꓿ ꓬꓲ-ꓢꓷ-ꓡꓰ ꓡꓽ ꓞꓳ ꓔꓯꓺ ꓟꓳꓸ ꓖꓶˍ ꓟ ꓦꓬꓼ ꓠꓬꓲ ꓟꓽ ꓛꓲ ꓡ ꓕ ꓑꓳꓸ꓾ ꓬꓲ ꓠꓬ ꓡꓲ ꓛꓲ ꓗꓪ ꓔꓬ ꓡꓳ꓿
42002001	ꓦꓬꓼ ꓠꓬꓲ ꓖꓳ ꓟ ꓗꓪ ꓢꓲ-ꓢ ꓮ-ꓗꓴ-ꓢꓶ-ꓔꓴ ꓡꓰ ꓙꓵꓽˍ ꓟ ꓟꓵꓽ ꓮꓽ ꓙꓵ ꓗꓪ ꓔꓬ ꓢꓴ ꓵ ꓟꓬꓱ ꓐꓳ ꓠ ꓗꓹ ꓡꓳ꓾ ꓐꓰ ꓕꓵꓼ ꓪꓽ ꓖꓶ ꓩꓴ ꓗꓷˍ ꓡꓳ꓿
42002002	ꓞꓳ ꓤ ꓵ ꓟꓬꓱ ꓐꓳˍ ꓟ ꓕꓱ ꓟ ꓠꓬ꓾ ꓚꓲ-ꓡꓲ-ꓠꓴꓽ ꓠꓬ ꓫꓲ-ꓡꓲ-ꓬ ꓟꓵꓽ ꓢꓲꓽ ꓒ ꓣꓱꓽˍ ꓕꓯ꓾ ꓬꓲ ꓪꓴꓸ ꓕꓲ ꓧꓪꓹ ꓐꓳˍ ꓟ ꓥ ꓡꓳ꓿
42002003	ꓮꓽ ꓙꓵ ꓢꓴ ꓠꓬ ꓟꓬꓱ ꓐꓳ ꓠꓹ ꓟ꓾ ꓮꓽ ꓟ ꓡꓳ ꓒꓱ ꓗꓪ ꓮꓽ ꓟ ꓙꓰˍ ꓡꓳ꓿
42002004	ꓬꓳ-ꓢꓷˍ ꓟꓲ ꓓ-ꓪꓵ ꓕꓲ ꓪꓳꓼ ꓢꓴ ꓥ ꓠꓬꓲ꓾ ꓖ-ꓡꓲ-ꓡꓲ ꓟꓵꓽ ꓠ-ꓢ-ꓡꓱ ꓡꓳ ꓒꓱ ꓗꓪ ꓐꓰ꓾ ꓬꓴ-ꓔ ꓟꓵꓽ ꓓ-ꓪꓵ ꓡꓳ ꓒꓱ ꓐꓱ-ꓡꓱ-ꓦꓱ ꓗꓪ ꓓꓯ ꓙꓰˍ ꓡꓳ꓿
42002005	ꓬꓲˍ ꓐꓰ ꓬꓲ ꓔꓯ ꓖꓶ ꓔ ꓟ ꓟ-ꓡꓲˍ ꓟꓲ ꓟꓬꓱ ꓐꓳˍ ꓐꓰ ꓙꓰˍ ꓡꓳ꓿ ꓖꓳ ꓕꓯ ꓟ-ꓡꓲ ꓠꓬ ꓖꓳ ꓓꓱꓽ ꓡꓲꓽ ꓢꓲ꓾
42002006	ꓬꓲ ꓪꓽ ꓖꓳ ꓗꓪ ꓔꓬ ꓕꓯ꓾ ꓟ-ꓡꓲ ꓬꓲ ꓤ ꓠꓱ ꓦꓵˍ ꓟ ꓦꓬꓼ ꓠꓬꓲ ꓛꓲ ꓡ ꓡꓳ꓿
42002007	ꓬꓲ ꓠꓬ ꓤꓽ ꓪꓴꓽ ꓕꓲ ꓣꓳ ꓦꓵꓻ ꓡ ꓕꓯ꓾ ꓮ ꓑꓱꓺ ꓡꓰ ꓕꓱꓹ ꓢꓲ꓾ ꓪꓰ ꓤꓽ ꓦꓲ ꓗꓪ ꓬꓲ ꓪꓽ ꓐꓱ ꓶ ꓔꓬ ꓖꓴ ꓟꓽ ꓙꓳ ꓠꓬꓲ꓾ ꓙꓱꓽ ꓤ ꓡꓴꓻ ꓕꓴ ꓗꓪ ꓫꓵꓸ ꓔ ꓡꓳ꓿
42002008	ꓖꓳ ꓕꓯ ꓖꓳ ꓕꓲ ꓟꓵꓽ ꓗꓪ ꓮ ꓣꓳ ꓡꓳꓸ ꓢꓴ ꓠꓬ ꓡꓲ ꓛꓲ ꓗꓪ꓾ ꓢ ꓘꓪ ꓕꓯ ꓮ ꓣꓳ ꓜꓴꓻ ꓔꓯ ꓦꓴꓺ ꓠꓬꓹ ꓔꓬ ꓡꓳ꓿
42002009	ꓢꓲ ꓒꓽ ꓝꓲ ꓓꓴ ꓕꓲ ꓣꓳ ꓠꓬ ꓬꓲ ꓪꓽ ꓒꓻ ꓕꓲ ꓗꓪ ꓦꓰꓼ ꓡ ꓢꓲ꓾ ꓢꓲ ꓒꓽ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓬꓲ ꓪꓽ ꓚꓳ ꓡꓳ ꓗꓪ ꓡꓬꓸ ꓡ ꓠꓬꓲ ꓬꓲ ꓪꓽ ꓮꓽ ꓘꓶꓸ ꓙꓳˍ ꓡꓳ꓿
42002010	ꓖꓳ ꓡꓱ ꓠꓬ ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓪꓽ ꓔꓯ꓾ ꓕꓽ ꓙꓳ꓾ ꓠ ꓠꓹ꓾ ꓥꓪ ꓠꓬ ꓞꓳ ꓫꓵꓽ ꓮꓽ ꓙꓵ ꓐꓱ ꓶ ꓮꓽ ꓘꓶꓸ ꓗꓹ ꓛꓲˍ ꓟ ꓓꓳꓽ ꓠꓴ ꓪꓽ ꓔꓯ ꓐꓯ ꓖꓶ ꓡ ꓟ ꓥꓳ꓿
42002011	ꓮ ꓡꓲꓳ ꓐꓯ ꓠꓬ ꓠꓬꓲꓸ ꓠꓬꓲ ꓓ-ꓪꓵ ꓡꓳ ꓒꓱ ꓗꓪ꓾ ꓠꓴ ꓪꓽ ꓐꓱ ꓶ ꓚꓬꓴ ꓢꓲ ꓒꓽ ꓕꓲ ꓣꓳ ꓦꓵꓻ ꓔ ꓡꓳ꓿ ꓬꓲ ꓠꓬ ꓢꓲ ꓒꓽ ꓙꓲ-ꓢꓴ ꓥ ꓡꓳ꓿
42002012	ꓖꓳ ꓟ ꓢꓷꓸ ꓡꓰ ꓓꓴ ꓠꓬ꓾ ꓮꓸ ꓑꓱ ꓡꓰ ꓕꓱꓹ ꓢꓲ ꓡꓴꓻ ꓕꓴ ꓗꓪ ꓫꓵꓸ ꓔ ꓟ ꓞꓳ ꓫꓵꓼ ꓤꓽ ꓕꓲ ꓣꓳ ꓠꓴ ꓪꓽ ꓟꓳˍ ꓥꓳ꓾ ꓐꓯˍ ꓡꓳ꓿
42002013	ꓖꓳ ꓕꓯ ꓞꓼ ꓐꓰ ꓟꓴꓽ ꓗꓪ ꓝꓲ ꓓꓴ ꓬꓲ ꓜꓴꓻ ꓠꓬ ꓝꓲ ꓓꓴ ꓖꓳ ꓕꓲ ꓣꓳˍ ꓐꓰ ꓕꓲ ꓛꓳꓺꓼ ꓦꓰꓼ ꓡ ꓢꓲ꓾ ꓪꓴ-ꓢ ꓔꓯ ꓫꓱꓸ ꓖꓶ ꓢꓲ ꓠꓬꓲ꓾
42002014	ꓟꓴ ꓡꓳꓹ ꓗꓪ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ꓾ ꓟꓲ ꓠꓯ ꓗꓪ ꓬꓲ ꓠꓲꓹ ꓒꓴˍ ꓟ ꓞꓳ ꓤ ꓔꓯ ꓢꓲ ꓡꓲ ꓟ ꓟꓶꓻ ꓝꓲ꓾ ꓐꓯˍ ꓡꓳ꓿
42002015	ꓟꓴꓽ ꓗꓪ ꓝꓲ ꓓꓴ ꓐꓴ ꓬꓲ ꓪꓽ ꓔꓯ ꓧꓹ ꓗꓷ ꓢꓲ ꓟꓴꓽ ꓗꓪ ꓗꓪ ꓓꓯ ꓙꓰ ꓗꓸ ꓠꓯꓸ ꓮ ꓣꓳ ꓡꓳꓸ ꓢꓴ ꓐꓴ ꓠꓽ꓾ ꓮ ꓟꓶ ꓣꓳꓽ ꓠꓬ ꓢꓲ ꓒꓽ ꓣꓳ ꓔꓯ ꓟꓸ ꓖꓶ ꓡ ꓟ ꓐꓯ ꓘꓶꓽ ꓒꓬꓱꓼ ꓡ ꓗꓷ ꓟ ꓔꓯ ꓡꓳꓸ ꓠꓬꓲ ꓠꓹ ꓟ꓾ ꓐꓱ-ꓡꓱ-ꓦꓱ ꓗꓪ ꓙꓰ ꓡꓯ꓾ ꓐꓯ ꓡꓯꓽ ꓘꓳˍ ꓡꓳ꓿
42002016	ꓬꓲ ꓪꓽ ꓖꓳ ꓗꓪ ꓠꓲꓹ ꓞ ꓙꓰ ꓗꓷ ꓠꓬ꓾ ꓟ-ꓡꓲˍ ꓐꓰ ꓬꓳ-ꓢꓷˍ ꓐꓰ ꓡꓴꓻ ꓕꓴ ꓗꓪ ꓫꓵꓸ ꓔ ꓟ ꓞꓳ ꓫꓵꓼ ꓤꓽ ꓔꓯ ꓧꓪ ꓟꓶˍ ꓡꓳ꓿
42002017	ꓬꓲ ꓪꓽ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓤ ꓠꓱ ꓤ ꓔꓯ ꓖꓴ ꓢꓲ ꓬꓲ ꓪꓽ ꓔꓯ ꓐꓯ ꓖꓶ ꓡ ꓟ ꓐꓯ ꓘꓶꓽ ꓖꓳ ꓟ ꓐꓯ ꓐꓯ ꓒꓬꓱ ꓙꓰˍ ꓡꓳ꓿
42002018	ꓖꓳ ꓕꓯ ꓮ ꓣꓳ ꓡꓳꓸ ꓢꓴ ꓐꓴ ꓡꓰ ꓐꓯˍ ꓟ ꓔꓯ ꓑ ꓙꓽ ꓢꓴ ꓮꓽ ꓙꓵ ꓓꓵꓽ ꓙ ꓟꓶ ꓡꓰˍ ꓡꓳ꓿
42002019	ꓖꓳ ꓡꓱ ꓥ ꓟꓲ ꓟ-ꓡꓲ ꓠꓬ ꓐꓯ ꓘꓶꓽ ꓕꓱ ꓟꓬ ꓟ ꓔꓯ ꓬꓲ ꓠꓲꓹ ꓟ ꓗꓪ ꓗꓶ ꓔꓸ ꓢꓲ ꓓꓵꓽ ꓙ ꓠꓬꓲ ꓔꓬ ꓡꓳ꓿
42002020	ꓮ ꓣꓳ ꓡꓳꓸ ꓢꓴ ꓐꓴ ꓠꓬ ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓪꓽ ꓔꓯ ꓐꓯ ꓖꓶ ꓡ ꓟ ꓡꓰ ꓐꓰ꓾ ꓑˍ ꓟꓲ ꓑꓺ ꓙꓽ ꓢꓲ ꓟꓳˍ ꓟꓲ ꓟꓳꓻ ꓗꓷ ꓠꓬꓲ꓾ ꓬꓲ ꓪꓽ ꓠꓬ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓬꓲ ꓫꓱꓸ ꓖꓶ ꓠꓬꓲ ꓐꓰ ꓬꓲꓼ ꓙꓰˍ ꓡꓳ꓿
42002021	ꓦꓰꓼ ꓠꓬꓲ ꓕꓲ ꓠꓬꓲ ꓗꓪ꓾ ꓤ ꓠꓱ ꓤ ꓔꓯ ꓶꓺˍ ꓟ ꓗ ꓫꓵꓺ ꓬꓰˍ ꓟ ꓦꓬꓼ ꓠꓬꓲ ꓐꓲꓺ ꓡ ꓠꓬ꓾ ꓧꓶꓸ ꓕꓯ ꓬꓲ ꓟꓹ ꓟ ꓖꓳ ꓓꓱꓽ ꓗꓪ ꓟꓽ ꓶꓻ ꓡꓰ ꓢꓰ ꓕꓯˍ ꓡꓰ ꓟꓴꓽ ꓗꓪ ꓝꓲ ꓓꓴ ꓡꓰ ꓐꓯ ꓖꓶ ꓡ ꓟ ꓡꓰ ꓐꓰ꓾ ꓬꓲ ꓔꓯ꓾ ꓬꓰ-ꓢꓴ꓾ ꓟꓬꓱꓺ ꓖꓶˍ ꓡꓳ꓿
42002022	ꓟꓳ-ꓫꓲ ꓙꓵꓽ ꓗ ꓔꓯ ꓛꓳ ꓢꓲ꓾ ꓢꓲꓽ ꓫꓬ ꓡꓰ ꓝꓲˍ ꓟ ꓦꓬꓼ ꓠꓬꓲ ꓐꓲ ꓡ ꓕꓯ꓾ ꓬꓲ ꓪꓽ ꓠꓬ ꓤ ꓠꓱ ꓤ ꓔꓯ ꓟꓯꓻ ꓔ ꓢꓲ꓾ ꓪꓴ-ꓢ ꓔꓯ ꓔꓲ ꓚꓰꓸ ꓖꓶ ꓠꓹ ꓟ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰˍ ꓡꓳ꓿
42002023	(ꓮ ꓡꓲꓳ ꓐꓯˍ ꓠꓬ ꓢꓲ ꓒꓽ ꓙꓵꓽ ꓗ ꓗꓪ꓾ ꓬꓲ ꓪꓴꓸ ꓦꓵꓻ ꓟꓶˍ ꓟ ꓤꓽ ꓪꓴꓽ ꓮ ꓡꓲ ꓕꓲ ꓣꓳˍ ꓟꓲ ꓢꓲ ꓒꓽ ꓔꓯ ꓔꓲ ꓚꓰꓸ ꓖꓶ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓿)
42002024	ꓬꓲ ꓪꓽ ꓠꓬ ꓢꓲ ꓒꓽ ꓙꓵꓽ ꓗ ꓗꓪ꓾ ꓮꓸ ꓖꓴꓽ ꓕꓲ ꓜꓱꓻ꓾ ꓥ ꓠꓬ ꓓꓱꓽ ꓑꓶ ꓤꓽ ꓠꓬꓲꓽ ꓟ꓾ ꓐꓯ ꓔ ꓟ ꓡꓰ ꓐꓰ ꓪꓴ-ꓢ ꓔꓯ ꓔꓲ ꓖꓶ ꓬꓰˍ ꓡꓳ꓿
42002025	ꓖꓳ ꓕꓯ ꓙꓱ-ꓣꓴ-ꓢ-ꓡꓱ ꓗꓪ ꓢꓲ-ꓟꓰ ꓟꓬꓱ ꓔ ꓢꓴ ꓕꓲ ꓣꓳ ꓔꓬ ꓡꓳ꓿ ꓕꓱ ꓕꓲ ꓣꓳ ꓠꓬ ꓔꓱꓹ ꓜꓳꓽˍ ꓟ ꓐꓰ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓥ ꓢꓲ꓾ ꓬꓲ-ꓢꓷ-ꓡꓰ ꓔꓯ ꓠꓲꓹ ꓗꓴꓺ ꓖꓶ ꓡ ꓢꓴ ꓔꓯ ꓦꓴ ꓠꓬꓹ ꓔꓬ ꓢꓴ ꓥ ꓢꓲ ꓠꓬꓲ꓾ ꓢꓲ-ꓫꓬ-ꓟ-ꓦˍ ꓟꓲ ꓬꓲˍ ꓐꓰ ꓔꓬ ꓡꓳ꓿
42002026	ꓢꓲ ꓒꓽ ꓬꓲ ꓙꓲ-ꓢꓴ ꓔꓯ ꓟꓽ ꓟꓳꓻ ꓕ ꓑꓳꓸ ꓠꓴ ꓠꓬ ꓟꓽ ꓫꓵ ꓡ꓾ ꓐꓰ ꓢꓲ-ꓫꓬ-ꓟ-ꓦ ꓡꓰ ꓬꓲ ꓔꓯ ꓟꓳꓸ ꓖꓶ ꓔ ꓟ ꓥ ꓡꓳ꓿
42002027	ꓢꓲ-ꓫꓬ-ꓟ-ꓦ ꓡꓰ ꓬꓲ ꓔꓯ ꓬꓲꓼ ꓠꓬꓲꓸ ꓖꓶꓽˍ ꓟ ꓔꓯ ꓛꓳ ꓢꓲ꓾ ꓬꓲ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰˍ ꓡꓳ꓿ ꓬꓰ-ꓢꓴ ꓬꓲ ꓐꓹ ꓐ ꓟꓹ ꓟ ꓠꓬ꓾ ꓙꓵꓽ ꓗ ꓗꓪ ꓟ ꓗ ꓫꓵ ꓐꓯˍ ꓟ ꓡꓰ ꓐꓰ ꓬꓰ ꓠꓹ ꓟ ꓤ ꓠꓱ ꓤ ꓔꓯ ꓔꓯꓹ ꓓꓵꓽ ꓡ ꓕꓯ꓾
42002028	ꓢꓲ-ꓟꓰ ꓠꓬ ꓬꓰ-ꓢꓴ ꓔꓯ ꓬꓲ ꓡꓯꓼ ꓖꓳꓼ ꓗꓪ ꓔꓯꓹ ꓔ ꓢꓲ꓾ ꓪꓴ-ꓢ ꓔꓯ ꓫꓱꓸ ꓖꓶ ꓢꓲ ꓠꓬꓲ꓾
42002029	ꓢꓲ ꓒꓽꓳ꓾ ꓠꓴ ꓐꓯˍ ꓟ ꓡꓰ ꓐꓰ꓾ ꓮ ꓟꓶ ꓠꓴ ꓚꓳ ꓑꓸ ꓥꓪ ꓔꓯ ꓧꓪꓸ ꓧꓪˍ ꓐꓰ ꓙꓰ ꓝꓲ ꓡꓯ꓿
42002030	-
42002031	ꓠꓴ ꓡꓰ ꓞꓳ ꓫꓵꓽ ꓐꓴ ꓟꓲꓽ ꓕꓯꓽ ꓗꓪ ꓙꓽ ꓖꓶ ꓔ ꓟ꓾ ꓠꓴ ꓫꓴꓹ ꓣꓴˍ ꓟ ꓣꓱꓽ ꓛꓰ ꓔꓯ ꓥꓪ ꓟꓳꓻ ꓪ ꓡꓰꓳ꓿
42002032	ꓬꓲ ꓠꓬ ꓐꓶꓽ ꓞꓳ ꓔꓯ ꓡꓬꓸ ꓖꓶˍ ꓟ ꓠꓬꓲ ꓟꓳꓻ ꓓꓴ ꓥ ꓢꓲ꓾ ꓠꓴ ꓑ ꓫꓬꓼ ꓬꓲ-ꓢꓷ-ꓡꓰ ꓐꓴ ꓟꓬꓱ ꓓꓳꓽ ꓥ ꓡꓳ꓾ ꓐꓯˍ ꓡꓳ꓿
42002033	ꓖꓳ ꓡꓱ ꓠꓬ ꓬꓰ-ꓢꓴ ꓔꓯ ꓖꓴꓻˍ ꓟ ꓐꓯ ꓘꓶꓽ ꓕꓱ ꓟ ꓗꓪ ꓐꓰ꓾ ꓬꓲ ꓐꓹ ꓐ ꓟꓹ ꓟ ꓓꓵꓽ ꓙꓽ ꓟꓶˍ ꓡꓳ꓿
42002034	ꓢꓲ-ꓟꓰ ꓡꓰ ꓬꓲ ꓪꓽ ꓔꓯ ꓶꓼ ꓥꓳꓽ ꓙꓱ ꓖꓶ ꓢꓲ ꓬꓲ ꓟꓹ ꓟ ꓟ-ꓡꓲ ꓔꓯ꓾ ꓠ ꓠꓹ꓾ ꓤ ꓠꓱ ꓕꓱ ꓟ ꓠꓬ ꓬꓲ-ꓢꓷ-ꓡꓰ ꓮꓽ ꓟꓬꓹ ꓣꓳ ꓔꓯ ꓚꓬꓴ ꓟꓶꓻ ꓝꓲ ꓠꓹ ꓟ ꓐꓰ꓾ ꓝꓮꓲ ꓮꓽ ꓟꓬꓹ ꓣꓳ ꓔꓯ ꓡꓱꓸ ꓗꓷ ꓝꓲ ꓠꓹ ꓟ ꓪꓴ-ꓢ ꓡꓰ ꓢꓲ ꓚꓰꓸ ꓔ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓠꓽ ꓢꓴ ꓡꓰ ꓐꓯ ꓔꓳꓹ ꓡ ꓠꓯꓹ ꓟ ꓢꓷꓸ ꓡꓰ ꓓꓴ ꓒꓬꓱꓼ ꓡ ꓥꓳ꓿
42002035	ꓝꓮꓲ ꓠꓬ ꓮꓽ ꓟꓬꓹ ꓣꓳ ꓓꓵꓽ ꓙˍ ꓟ ꓔꓯꓺ ꓟꓳꓸ ꓖꓶ ꓓꓳ ꓡ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓢꓲ ꓚꓰꓸ ꓔ ꓢꓴ ꓥ ꓡꓳ꓿ ꓠꓴ ꓚꓲꓸ ꓛꓬ ꓠꓲꓹ ꓟ ꓔꓯˍ ꓟꓲ ꓬꓲ ꓑꓶꓸ ꓓꓴ ꓮꓸ ꓕꓽ ꓪꓴꓸ ꓒꓲꓹ ꓡꓰ ꓗꓸ ꓙ ꓙꓰˍ ꓟ ꓡꓰ ꓐꓰ꓾ ꓗꓸ ꓬꓯꓼ ꓡ ꓥꓳ꓾ ꓐꓯˍ ꓡꓳ꓿
42002036	ꓝꓮꓲ ꓬꓹ-ꓫꓱ ꓕꓲ ꓪꓳꓼ ꓢꓴ ꓩ-ꓠꓴ-ꓡꓲ ꓬꓲ ꓮꓸ ꓟꓲꓽ꓾ ꓟꓷꓽ ꓠꓷꓹ ꓝꓸ ꓟ ꓬꓹ-ꓠ ꓟꓬꓱ ꓔ ꓟ ꓞꓳ ꓟꓳꓽ ꓟꓺ ꓕꓲ ꓣꓳ ꓔꓬ ꓡꓳ꓿ ꓬꓲ ꓔꓯ ꓝꓱꓺ ꓗꓷ ꓗꓸ ꓠꓯꓸ ꓫꓵꓽ ꓘꓳꓼ ꓕꓲ ꓘꓳ ꓗꓪ ꓬꓲ ꓤꓽ ꓖꓴ ꓫꓵꓻ ꓢꓲ꓾
42002037	ꓬꓲ ꓠꓬ ꓦꓰꓼ ꓞꓲ ꓡꓲ ꓘꓳꓼ ꓐꓲꓺ ꓡ ꓟ ꓟꓶꓽ ꓛꓵꓽ ꓟ ꓟꓳꓽ ꓕꓲ ꓣꓳ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓠꓽ ꓮ ꓕꓯˍ ꓟꓲ ꓢꓲꓽ ꓫꓬ ꓦꓲ ꓗꓪ ꓐꓰ ꓟꓽ ꓓꓳ ꓙꓰ ꓙꓰ꓾ ꓜꓽ ꓓꓴ ꓚꓲꓸˍ ꓟ ꓐꓰ ꓪꓽ ꓘꓴˍ ꓟ ꓡꓰ ꓟꓳꓼ ꓡꓳ ꓢ ꓘꓪ ꓪꓴ-ꓢ ꓔꓯ ꓣꓱꓽ ꓙˍ ꓡꓳ꓿
42002038	ꓖꓳ ꓕꓲ ꓙꓵꓹ ꓗꓪ ꓬꓲˍ ꓟꓲ ꓬꓲ ꓪꓽ ꓔꓬ ꓗꓪ ꓡ ꓢꓲ꓾ ꓪꓴ-ꓢ ꓔꓯ ꓫꓸ ꓟꓳ ꓢꓲ ꓠꓬꓲ꓾ ꓤ ꓠꓱ ꓤ ꓔꓯ ꓖꓴ ꓢꓲ꓾ ꓙꓱ-ꓣꓴ-ꓢ-ꓡꓱ ꓔꓯ ꓫꓴꓹ ꓣꓴ ꓡ ꓟ ꓔꓯ ꓡꓳꓸ ꓔꓬ ꓢꓴ ꓮꓽ ꓙꓵ ꓔꓯ ꓐꓯ ꓟꓸ ꓖꓶˍ ꓡꓳ꓿
42002039	ꓬꓳ-ꓢꓷˍ ꓐꓰ ꓟ-ꓡꓲ ꓠꓬ ꓢꓲ ꓒꓽ ꓙꓵꓽ ꓗ ꓗꓪ ꓐꓯ ꓔ ꓟ ꓮꓽ ꓙꓵ ꓬꓰ ꓓꓳ ꓡꓰ ꓕꓯ꓾ ꓖ-ꓡꓲ-ꓡꓲ ꓟꓵ ꓬꓲ ꓪꓽ ꓚꓲꓸ ꓛꓬ ꓡꓳ ꓒꓱ ꓠ-ꓢ-ꓡꓱ ꓗꓪ ꓬꓲꓼ ꓙꓰˍ ꓡꓳ꓿
42002040	ꓤ ꓠꓱ ꓤ ꓠꓬ ꓪꓴꓽ ꓡ ꓢꓲ ꓢꓯꓼ ꓙꓳ ꓡ ꓡꓳ꓿ ꓙꓽ ꓜꓲꓼ ꓠꓲꓹˍ ꓟꓲ ꓟꓬꓽ ꓡ ꓢꓲ꓾ ꓪꓴ-ꓢ ꓣꓱꓽ ꓛꓰ ꓬꓲ ꓔꓯ ꓛꓳ ꓞꓹ ꓡꓳ꓿
42002041	ꓕꓲ ꓘꓳꓼ ꓡꓰ ꓕꓲ ꓘꓳꓼ ꓦꓲ-ꓘꓳ-ꓑꓮꓲ ꓬꓰˍ ꓕꓯ꓾ ꓬꓰ-ꓢꓴ ꓬꓲ ꓐꓹ ꓐ ꓟꓹ ꓟ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓙꓰˍ ꓡꓳ꓿
42002042	ꓬꓲ ꓞꓲ ꓠꓬꓲꓽ ꓘꓳꓼ ꓐꓲ ꓡ ꓕꓯˍ ꓟꓲ꓾ ꓬꓲ ꓪꓽ ꓠꓬ ꓬꓲ ꓖꓳ ꓡꓱ ꓑꓮꓲꓽ ꓗꓪ ꓙꓰˍ ꓡꓳ꓿
42002043	ꓑꓮꓲꓽ ꓬꓰ ꓓꓳ ꓡꓰ ꓢꓲ ꓬꓲ ꓪꓽ ꓬꓲꓼ ꓙꓰˍ ꓕꓯ꓾ ꓤꓽ ꓖꓴ ꓡꓯꓸ ꓤ ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓔꓲꓹ ꓬꓰˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓐꓹ ꓐ ꓟꓹ ꓟ ꓠꓽ ꓟꓽ ꓢꓷꓸ꓿
42002044	ꓬꓲ ꓪꓽ ꓠꓬ ꓬꓰ-ꓢꓴ ꓠꓽ ꓕꓲ ꓛꓳꓺꓼ ꓐꓰ ꓫꓱꓽ ꓢꓴ ꓗꓳ ꓡꓳ ꓗꓪ ꓙꓰ ꓔꓬ ꓡꓳ꓾ ꓐꓰ ꓓꓵꓽ ꓙ ꓢꓲ ꓕꓲ ꓠꓬꓲ ꓙ ꓖꓴ ꓫꓱꓽ ꓗꓷ ꓠꓬ꓾ ꓬꓲ ꓪꓽ ꓫꓵꓽ ꓤ ꓧꓪ ꓤˍ ꓐꓰ ꓢꓷꓸˍ ꓟ ꓡꓽ ꓞꓳ ꓗꓳ ꓡꓳ ꓗꓪ ꓬꓲ ꓔꓯ ꓧꓪ ꓠꓬꓲˍ ꓟꓲ꓾
42002045	ꓧꓪ ꓟꓽ ꓟꓳꓻ ꓠꓬꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓡꓽ ꓙꓰ ꓢꓲ ꓬꓲ ꓔꓯ ꓧꓪ ꓬꓰˍ ꓡꓳ꓿
42002046	ꓢ ꓠꓬꓲ ꓧꓪ ꓗꓷ ꓠꓬ ꓬꓲ ꓠꓽ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ꓾ ꓟꓸ ꓒꓽ ꓐꓴˍ ꓐꓰ ꓕꓲꓽ ꓪꓺꓼ ꓠꓬꓲꓸ ꓠꓸ ꓔꓬ ꓢꓲ꓾ ꓬꓲ ꓪꓽ ꓔꓯ ꓠ ꓠꓹ ꓠꓬꓲ꓾ ꓝꓮꓲ ꓬꓲ ꓪꓽ ꓔꓯ ꓠ ꓠꓬꓲꓺ ꓠꓬꓲ ꓐꓰ ꓬꓰ ꓔꓬ ꓟ ꓗꓪ ꓬꓲ ꓔꓯ ꓧꓪ ꓟꓶˍ ꓡꓳ꓿
42002047	ꓬꓲ ꓔꓯ ꓑ ꓙꓽ ꓢꓴ ꓮꓽ ꓙꓵ ꓠꓬ ꓬꓲ ꓙꓽ ꓜꓲꓼˍ ꓟ ꓐꓰ ꓬꓲ ꓒꓳꓹ ꓖꓶ ꓘꓶꓽ ꓔꓯ ꓓꓵꓽ ꓙ ꓟꓶˍ ꓡꓳ꓿
42002048	ꓬꓲ ꓐꓹ ꓐ ꓟꓹ ꓟ ꓬꓲ ꓔꓯ ꓟꓳꓻ ꓗꓷ ꓠꓬ ꓓꓵꓽ ꓙ ꓟꓶ ꓢꓲ꓾ ꓬꓲ ꓟꓹ ꓟ ꓡꓰ ꓬꓲ ꓔꓯ꓾ ꓥꓪ ꓤꓽꓳ꓾ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓠꓴꓽ ꓔꓯ ꓕꓱ ꓡꓱ ꓬꓰ ꓖꓶˍ ꓡ? ꓠꓴ ꓐꓹ ꓐˍ ꓐꓰ ꓥꓪ ꓠꓬ ꓠꓴ ꓐꓱ ꓶ ꓙꓽ ꓫꓸ ꓠꓬꓲ ꓐꓰ ꓠꓴ ꓔꓯ ꓧꓪ ꓗꓷꓳ꓾ ꓐꓯˍ ꓡꓳ꓿
42002049	ꓬꓲ ꓡꓰ꓾ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓧꓪˍ ꓡ? ꓥꓪ ꓠꓬ ꓥꓪ ꓐꓹ ꓐ ꓟꓬꓱꓽ ꓬꓰ ꓠ ꓗꓹ ꓟ ꓠꓴ ꓪꓽ ꓟꓽ ꓢꓷ ꓡ?꓾ ꓐꓯˍ ꓡꓳ꓿
42002050	ꓖꓳ ꓡꓱ ꓥ ꓟꓲ ꓬꓲ ꓐꓯˍ ꓟ ꓐꓯ ꓘꓶꓽ ꓕꓱ ꓟ ꓔꓯ ꓬꓲ ꓪꓽ ꓟꓽ ꓙꓽ ꓜꓲꓼ꓿
42002051	ꓖꓳ ꓗꓸ ꓠꓯꓸ ꓬꓲ ꓠꓬ ꓬꓲ ꓪꓽˍ ꓐꓰ ꓕꓲ ꓛꓳꓺꓼ ꓠ-ꓢ-ꓡꓱ ꓗꓪ ꓬꓯꓼ ꓙꓰ ꓢꓲ꓾ ꓬꓲ ꓪꓽ ꓙꓵꓽˍ ꓟ ꓔꓯ ꓛꓳˍ ꓡꓳ꓿ ꓬꓲ ꓟꓹ ꓟ ꓠꓽ ꓐꓯ ꓘꓶꓽ ꓕꓱ ꓟꓬ ꓟ ꓮ ꓙꓵꓽ ꓬꓲ ꓠꓲꓹ ꓟ ꓗꓪ ꓚꓲꓸ ꓔ ꓡꓳ꓿
42002052	ꓬꓰ-ꓢꓴ ꓠꓬ ꓙꓽ ꓜꓲꓼ ꓠꓲꓹˍ ꓐꓰ ꓬꓲ ꓖꓳ ꓓꓱꓽˍ ꓐꓰ꓾ ꓪꓴ-ꓢˍ ꓐꓰ ꓞꓳ ꓤ ꓬꓲ ꓔꓯ ꓠꓲꓹ ꓒꓴˍ ꓟ ꓮ ꓙꓵꓽ ꓗꓪ ꓪꓴꓽ ꓡ ꓡꓳ꓿
42003001	ꓢꓲ-ꓢ ꓕꓲ-ꓐꓲ-ꓡꓴ ꓪ ꓔꓲꓸ ꓣꓱꓽˍ ꓟ ꓞꓲ ꓥꓪꓽ ꓘꓳꓼ ꓕꓲ ꓘꓳꓼ ꓗꓪ꓾ ꓒ-ꓕꓲ-ꓢꓶ ꓒꓲꓹ-ꓡꓽ ꓠꓬ ꓬꓴ-ꓔ ꓫꓴ ꓙꓵꓽ ꓒ ꓓꓽ ꓟ ꓣꓱˍ ꓡꓳ꓿ ꓩꓴ-ꓡꓲ ꓠꓬ ꓖ-ꓡꓲ-ꓡꓲ ꓫꓴ ꓙꓵꓽ ꓢꓴ ꓣꓱˍ ꓡꓳ꓿ ꓬꓲ ꓠꓬꓲ ꓤꓽ ꓒꓲ-ꓡꓲ ꓠꓬ ꓬꓲ-ꓕꓴ-ꓡꓲ-ꓬ ꓫꓴˍ ꓐꓰ ꓕꓷ-ꓡ-ꓘꓳ-ꓠꓲ ꓟꓵꓽ ꓗꓪ ꓫꓴ ꓙꓵꓽ ꓢꓴ ꓣꓱˍ ꓡꓳ꓿
42003002	ꓝꓮꓲ ꓡꓲ-ꓢ-ꓠꓰ ꓠꓬ ꓬ-ꓑꓲ-ꓡꓲ-ꓠꓲ ꓗꓪ ꓫꓴꓺ ꓙꓵꓽ ꓢꓴ ꓣꓱꓽˍ ꓡꓳ꓿ ꓮ-ꓠꓯ-ꓢꓲˍ ꓐꓰ ꓘꓷꓹ-ꓬ-ꓒ ꓠꓬ ꓔꓲ ꓒ ꓓꓽ ꓟ ꓣꓱꓽˍ ꓡꓳ꓿ ꓦꓬꓼ ꓠꓬꓲ ꓖꓳ ꓟ ꓗꓪ ꓢ-ꓚꓬ-ꓡꓲ-ꓬ ꓬꓲ ꓤ ꓬꓳ-ꓦ ꓔꓯ ꓡꓲ ꓛꓲ ꓗꓪ ꓪꓴ-ꓢ ꓐꓯ ꓘꓶꓽ ꓛꓲ ꓡ ꓡꓳ꓿
42003003	ꓬꓳ-ꓦ ꓠꓬ ꓝꓴꓲ ꓖꓽ ꓖꓶ ꓟꓶ ꓠꓹ ꓟ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓖꓳ ꓓꓱꓽ ꓔꓲꓹˍ ꓟ ꓟꓸ ꓟꓲ ꓚ ꓟꓸ ꓖꓶˍ ꓐꓰ꓾ ꓬꓳ-ꓔ ꓬꓲꓽ ꓟ ꓚꓳ ꓡꓳ ꓗꓪ ꓟ ꓟꓵꓽ ꓗꓪ ꓡ ꓡꓳ꓿
42003004	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓕꓳ ꓶ ꓗꓪ꓾ ꓡꓲ ꓛꓲ ꓗꓪ ꓡꓽ ꓞꓳ ꓕꓲ ꓣꓳ ꓘꓴꓻ ꓔꓬ ꓟ ꓢꓯꓼ ꓠꓬ꓾ ꓢꓲ ꓒꓽ ꓙ ꓖꓴ ꓠꓴ ꓪꓽ ꓙꓽ ꓖꓶ꓾ ꓬꓲ ꓚꓱꓹ ꓔꓱꓹ ꓔꓱꓹꓼ ꓐꓰ ꓫꓬꓹ꓿
42003005	ꓡꓳꓻ ꓘꓴꓽ ꓥ ꓕ ꓑꓳꓸ ꓔꓯ ꓡꓴꓽ ꓐꓲ ꓡ ꓝꓲ ꓢꓲ꓾ ꓪꓽ ꓡꓴꓸ ꓪꓽ ꓔꓺ ꓮꓽ ꓙꓵ ꓔꓯ ꓱ' ꓡꓰ ꓝꓲˍ ꓥꓳ꓿ ꓖꓳꓼ ꓖꓳꓼ ꓧꓶꓸ ꓧꓶ ꓟ ꓔꓯ ꓔꓱꓹ ꓡꓰ ꓝꓲ ꓢꓲ꓾ ꓟꓴ ꓟꓴ ꓱꓺ ꓱ ꓟ ꓙ ꓖꓴ ꓠꓬ ꓓꓰ ꓓꓰˍ ꓡꓰꓽ ꓒꓬꓱꓼ ꓡ ꓥꓳ꓿
42003006	ꓞꓳ ꓫꓵꓽ ꓥ ꓕ ꓑꓳꓸ ꓠꓬ ꓪꓴ-ꓢ ꓬꓲ ꓢꓯꓼ ꓟꓬ ꓝꓸ ꓟ ꓣꓱꓽ ꓛꓰ ꓔꓯ ꓟꓳꓻ ꓪˍ ꓥꓳ꓾ ꓐꓰ ꓐꓳ ꓔ ꓟ ꓐꓯ ꓘꓶˍ ꓡꓰ ꓐꓰ ꓒꓬꓱꓼ ꓡ ꓟ ꓥꓳ꓿
42003007	ꓬꓳ-ꓦ ꓡꓰ꓾ ꓖꓳ ꓓꓱꓽ ꓔꓲꓹ ꓟꓶꓻ ꓡꓰ ꓠꓹ ꓟ ꓬꓲ ꓔꓯ ꓡ ꓢꓴ ꓞꓳ ꓜꓴꓻ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓾ ꓓꓳꓼ ꓩꓴ ꓬꓲ ꓤ ꓐꓴꓳ꓾ ꓡ ꓠꓹ ꓟ ꓠꓲꓹ ꓟ ꓦꓶˍ ꓟ ꓔꓯˍ ꓐꓰ ꓛꓰꓹ ꓙꓰ ꓠꓹ ꓟ꓾ ꓮꓽ ꓟ ꓡꓰ ꓠꓴ ꓪꓽ ꓔꓯ ꓬꓲꓼ ꓠꓬꓲꓸ ꓖꓶˍ ꓡ?
42003008	ꓓꓵꓽ ꓙ ꓒꓳꓹ ꓬꓲꓼ ꓡ ꓟ ꓔꓯ ꓪꓽˍ ꓟ ꓟꓬꓱꓽ ꓬꓰ ꓓꓳ ꓡꓯ꓿ ꓠꓴ ꓪꓽ ꓠꓬ꓾ ꓣꓳ ꓒꓵꓽ ꓒ ꓠꓽ ꓮ-ꓐ-ꓡ-ꓦ ꓥ ꓡꓳ꓾ ꓕꓽ ꓐꓯ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓪꓴ-ꓢ ꓠꓬ Bꓸ ꓛꓲ ꓕꓱ ꓟꓬ ꓟ ꓔꓯ꓾ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓒꓬꓱꓼ ꓡ ꓝꓲ ꓐ ꓡ ꓡꓳ꓿
42003009	ꓮꓸ ꓞꓳꓹ ꓠꓬ ꓮ ꓟꓶꓺˍ ꓡꓰ ꓢꓲꓹ ꓜꓲꓻ ꓬꓲ ꓚꓰꓺ ꓗꓪ ꓟꓳꓸ ꓞꓹ ꓡꓳ꓿ ꓙꓲˍ ꓟ ꓢꓶꓹ ꓢꓶꓽ ꓟꓽ ꓓꓱꓼˍ ꓟ ꓢꓲꓹ ꓜꓲꓻ ꓮꓽ ꓙꓵ ꓘꓷꓹ ꓩꓴ ꓗꓷ ꓢꓲ꓾ ꓮꓸ ꓔꓳꓸ ꓗꓪ ꓡꓳ ꓧꓳꓽ ꓗꓷˍ ꓥꓳ꓾ ꓐꓯ ꓖꓶˍ ꓡꓳ꓿
42003010	ꓞꓳ ꓜꓴꓻ ꓡꓰ ꓬꓲ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓠꓴꓽ ꓮ ꓡꓲ ꓬꓰ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓕꓯ꓾
42003011	ꓬꓳ-ꓦ ꓡꓰ ꓬꓲ ꓪꓽ ꓔꓯ꓾ ꓐꓵ ꓞꓶꓽ ꓠꓬꓲꓽ ꓘꓳꓹ ꓙꓳ ꓢꓴ ꓠꓬ ꓟꓽ ꓙꓳ ꓢꓴ ꓔꓯ ꓐꓱꓻ ꓖꓶ꓿ ꓜꓽ ꓓꓴ ꓙꓳ ꓢꓴˍ ꓟꓲ ꓟꓽ ꓙꓳ ꓢꓴ ꓔꓯ ꓖꓶ ꓜꓽ꓾ ꓐꓰ ꓒꓳꓹ ꓖꓶˍ ꓡꓳ꓿
42003012	ꓝꓲꓸ ꓫ ꓢꓴˍ ꓟꓲ ꓖꓳ ꓓꓱꓽ ꓔꓲꓹ ꓟꓶ ꓠꓹ ꓟ ꓡ ꓢꓲ꓾ ꓟꓸ ꓒꓽꓳ꓾ ꓥꓪ ꓠꓴꓽ ꓮ ꓡꓲ ꓬꓰ ꓠ ꓗꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42003013	ꓬꓳ-ꓦ ꓡꓰ꓾ ꓠꓴ ꓪˍ ꓟꓲ ꓐꓯ ꓞꓷꓹ ꓔ ꓟ ꓕꓯꓽ ꓢꓲ ꓕꓽ ꓧꓪ꓾ ꓐꓯ ꓖꓶˍ ꓡꓳ꓿
42003014	ꓟꓯꓼ ꓤˍ ꓟꓲ ꓬꓲ ꓔꓯ꓾ ꓥꓪ ꓠꓴꓽ ꓡꓲS꓾ ꓮ ꓡꓲ ꓬꓰ ꓠ ꓗꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓳ-ꓦ ꓡꓰ꓾ ꓢꓴ ꓔꓯ ꓜꓲꓽ ꓜꓲ ꓑꓰꓹ ꓑꓰ ꓕꓽ ꓬꓰ꓿ ꓢꓴ ꓔꓯ ꓮꓽ ꓔꓳ ꓕꓽ ꓓꓰꓺ꓿ ꓠꓴ ꓪꓽ ꓟꓶˍ ꓟ ꓪꓽ ꓒꓵꓽ ꓔꓯ ꓠꓲꓹ ꓘꓪꓽ ꓫꓵ꓾ ꓐꓯ ꓖꓶˍ ꓡꓳ꓿
42003015	ꓑ ꓫꓬꓼ ꓐꓴ ꓠꓬ ꓙꓲ-ꓢꓴ ꓡ ꓠꓹ ꓟ ꓔꓯ ꓦꓴ ꓠꓬꓹ ꓔꓬ ꓟ ꓥ ꓠꓬꓲ꓾ ꓮꓽ ꓙꓵ ꓢꓴ ꓠꓲꓹ ꓟ ꓗꓪ꓾ ꓬꓳ-ꓦ ꓠꓬ ꓙꓲ-ꓢꓴ ꓖꓳ ꓕꓲ ꓣꓳ ꓥ ꓟꓽ ꓥ꓾ ꓐꓰ ꓓꓵꓽ ꓙ ꓠꓬꓲ ꓔꓬ ꓡꓳ꓿
42003016	ꓬꓳ-ꓦ ꓡꓰ ꓬꓲ ꓪꓽ ꓮꓽ ꓙꓵ ꓢꓴ ꓔꓯ꓾ ꓥꓪ ꓠꓽ ꓠꓴ ꓪꓽ ꓔꓯ ꓬꓲꓻ ꓙꓬ ꓗꓪ ꓖꓳ ꓓꓱꓽ ꓔꓲꓹ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓢꓶꓸ ꓟꓽ ꓞꓲ ꓪꓽ ꓠꓬꓲˍ ꓟ ꓕꓲ ꓣꓳ ꓡꓻ ꓥꓳ꓿ ꓥꓪ ꓠꓬ ꓬꓲ ꓛꓲꓺ ꓠꓲ ꓦꓲ ꓚ ꓒꓶꓻ ꓖꓶ ꓠꓹ ꓟˍ ꓟꓲ ꓟꓽ ꓒꓵꓽ꓿ ꓬꓲ ꓠꓽ ꓢꓲ-ꓫꓬ-ꓟ-ꓦˍ ꓐꓰ ꓮꓸ ꓔꓳꓸ ꓡꓰ ꓠꓴ ꓪꓽ ꓔꓯ ꓔꓲꓹ ꓖꓶ ꓡ ꓥꓳ꓿
42003017	ꓬꓲ ꓡꓯꓼ ꓒꓯꓹ ꓗꓪ ꓪꓺ ꓟ ꓔꓯꓹ ꓔ ꓢꓲ꓾ ꓫꓪ ꓓꓶꓽ ꓓꓰ ꓔꓯ ꓫꓬꓻ ꓡꓰ ꓝꓲˍ ꓥꓳ꓿ ꓫꓪ ꓠꓬ ꓫꓪ ꓗꓹ ꓗꓪ ꓫꓺ ꓔ ꓥꓳ꓿ ꓬꓲ ꓒꓲꓻ ꓠꓽ ꓟꓽ ꓫꓵꓻ ꓮ ꓔꓳꓸ ꓗꓪ ꓛꓴꓻ ꓗꓷˍ ꓥꓳ꓾ ꓐꓯˍ ꓡꓳ꓿
42003018	ꓬꓳ-ꓦ ꓠꓬ ꓶꓼ ꓓꓳ ꓫꓱꓹ ꓓꓳ ꓟꓸ ꓟꓲꓽ ꓚ ꓟꓸ ꓖꓶˍ ꓟ ꓐꓰ ꓕꓲ ꓛꓳꓺꓼ꓾ ꓠꓱꓸ ꓐꓯ ꓐꓯ ꓘꓶꓽ ꓮꓽ ꓟꓬꓹ ꓡꓰ ꓑ ꓫꓬꓼ ꓐꓴ ꓔꓯ ꓘꓶꓸ ꓖꓶˍ ꓡꓳ꓿
42003019	ꓖꓳ ꓡꓱ ꓥ ꓟꓲ ꓫꓴꓺ ꓙꓵꓽ ꓒ ꓩꓴ-ꓡꓲ ꓠꓬ ꓬꓲ ꓠꓬꓲ ꓤ ꓒꓲ-ꓡꓲ ꓤ ꓟꓶꓻ ꓩꓴ-ꓡꓳ-ꓓꓲ ꓔꓯ ꓫˍ ꓟ ꓐꓰ꓾ ꓬꓲ ꓬꓰˍ ꓟ ꓥꓶˍ ꓟ ꓠꓱꓸ ꓐꓯꓼ ꓟꓬꓱꓽ ꓮꓽ ꓙꓵ ꓑꓶꓸ ꓓꓴ꓾ ꓬꓳ-ꓦ ꓡꓰ ꓬꓲ ꓔꓯ ꓕꓼˍ ꓠꓬꓲ꓾
42003020	ꓬꓳ-ꓦ ꓔꓯ ꓐꓱ ꓓꓴꓽ ꓗꓪ ꓐꓱ ꓗꓷˍ ꓟ ꓕꓱ ꓕꓲ ꓫꓵˍ ꓟꓲ ꓬꓰ ꓡꓴꓽ ꓡ ꓡꓳ꓿
42003021	ꓑ ꓫꓬꓼ ꓐꓴ ꓔꓯ ꓖꓳ ꓓꓱꓽ ꓔꓲꓹ ꓖꓶ ꓔꓬ ꓟ ꓗꓪ꓾ ꓬꓰ-ꓢꓴˍ ꓟꓲ ꓖꓳ ꓓꓱꓽ ꓔꓲꓹ ꓟꓶꓻ ꓡꓰˍ ꓡꓳ꓿ ꓖꓳ ꓡꓱ ꓢꓲ꓾ ꓬꓲ ꓪꓽ ꓘꓴ ꓔꓬ ꓕꓯ ꓟꓴꓽ ꓗꓪ ꓒꓴ ꓡ ꓢꓲ ꓠꓬꓲ꓾
42003022	ꓢꓲ-ꓫꓬ-ꓟ-ꓦ ꓠꓬ ꓮꓸ ꓖꓴꓽˍ ꓡꓰ ꓐꓰ ꓬꓲ ꓔꓯ ꓥꓳꓽ ꓡ ꓡꓳ꓿ ꓖꓳ ꓕꓯ ꓟꓴꓽ ꓗꓪ ꓗꓪ ꓐꓰ ꓢꓯꓼ ꓕꓲ ꓟ ꓓꓳ ꓡ ꓢꓲ꓾ ꓠꓴ ꓠꓬ ꓥꓪ ꓠꓲꓹ ꓠꓵˍ ꓟ ꓮ ꓐꓲ ꓥ ꓡꓳ꓿ ꓠꓴ ꓔꓯ ꓥꓪ ꓮꓽ ꓘꓶꓸ ꓠꓲꓹ ꓒꓴˍ ꓡꓳ꓾ ꓐꓯˍ ꓡꓳ꓿
42003023	ꓬꓰ-ꓢꓴ ꓟꓸ ꓟꓲꓽ ꓟꓸ ꓪꓴꓸ ꓔꓴˍ ꓕꓯ꓾ ꓬꓲ ꓠꓬ ꓢ ꓞꓲ ꓘꓳꓼ ꓖꓼ ꓡꓯꓼ ꓖꓼ ꓙꓲ ꓙꓳˍ ꓡꓳ꓿ ꓢꓴ ꓠꓬ꓾ ꓬꓲ ꓠꓽ ꓬꓳ-ꓢꓷ ꓬꓲ ꓤ ꓥꓳ꓾ ꓓꓵꓽ ꓙˍ ꓡꓳ꓿ ꓬꓳ-ꓢꓷ ꓠꓬ ꓫꓲ-ꓡꓲꓽ ꓬꓲ ꓤ ꓥꓳ꓿
42003024	ꓫꓲ-ꓡꓲꓽ ꓠꓬ ꓟ-ꓕꓲ-ꓕ ꓬꓲ ꓤ ꓥꓳ꓿ ꓟ-ꓕꓲ-ꓕ ꓠꓬ ꓡꓱ-ꓬꓲ ꓬꓲ ꓤ ꓥꓳ꓿ ꓡꓱ-ꓬꓲ ꓠꓬ ꓟꓷꓽ-ꓚꓲ ꓬꓲ ꓤ ꓥꓳ꓿ ꓟꓷꓽ-ꓚꓲ ꓠꓬ ꓙ-ꓠ ꓬꓲ ꓤ ꓥꓳ꓿ ꓙ-ꓠ ꓠꓬ ꓬꓳ-ꓢꓷ ꓬꓲ ꓤ ꓥꓳ꓿
42003025	ꓬꓳ-ꓢꓷ ꓠꓬ ꓟ-ꓕ-ꓕꓲ-ꓬ ꓬꓲ ꓤ ꓥꓳ꓿ ꓟ-ꓕ-ꓕꓲ-ꓬ ꓠꓬ ꓮ-ꓟꓳ-ꓢꓲ ꓬꓲ ꓤ ꓥꓳ꓿ ꓮ-ꓟꓳ-ꓢꓲ ꓠꓬ ꓠꓰ-ꓬꓴ-ꓟꓷ ꓬꓲ ꓤ ꓥꓳ꓿ ꓠꓰ-ꓬꓴ-ꓟꓷ ꓠꓬ ꓬꓲ-ꓢꓶ-ꓡꓲ ꓬꓲ ꓤ ꓥꓳ꓿ ꓬꓲ-ꓢꓶ-ꓡꓲ ꓠꓬ ꓠꓺ-ꓖꓷ ꓬꓲ ꓤ ꓥꓳ꓿
42003026	ꓠ-ꓖꓷ ꓠꓬ ꓟ-ꓬ ꓬꓲ ꓤ ꓥꓳ꓿ ꓟ-ꓬ ꓠꓬ ꓟ-ꓕ-ꓕꓲ-ꓬ ꓬꓲ ꓤ ꓥꓳ꓿ ꓟ-ꓕ-ꓕꓲ-ꓬ ꓠꓬ ꓢꓲ-ꓟꓲꓽ ꓬꓲ ꓤ ꓥꓳ꓿ ꓢꓲ-ꓟꓲ ꓠꓬ ꓬꓳ-ꓢꓷ-ꓘꓷ ꓬꓲ ꓤ ꓥꓳ꓿ ꓬꓳ-ꓢꓷ-ꓘꓷ ꓠꓬ ꓙꓳ-ꓓ ꓬꓲ ꓤ ꓥꓳ꓿
42003027	ꓙꓳ-ꓓ ꓠꓬ ꓬꓳ-ꓬ-ꓠ ꓬꓲ ꓤ ꓥꓳ꓿ ꓬꓳ-ꓬ-ꓠ ꓠꓬ ꓡꓲ-ꓢ ꓬꓲ ꓤ ꓥꓳ꓿ ꓡꓲ-ꓢ ꓠꓬ ꓢꓳ-ꓡꓳ-ꓑ-ꓑꓷꓽ ꓬꓲ ꓤ ꓥꓳ꓿ ꓢꓳ-ꓡꓳ-ꓑ-ꓑꓷ ꓠꓬ ꓢ-ꓡ-ꓕꓰ ꓬꓲ ꓤ ꓥꓳ꓿ ꓢ-ꓡ-ꓕꓰ ꓠꓬ ꓠꓰ-ꓡꓲ ꓬꓲ ꓤ ꓥꓳ꓿
42003028	ꓠꓰ-ꓡꓲ ꓠꓬ ꓟꓷ-ꓚꓲꓺ ꓬꓲ ꓤ ꓥꓳ꓿ ꓟꓷ-ꓚꓲ ꓠꓬ ꓬ-ꓔꓲ ꓬꓲ ꓤ ꓥꓳ꓿ ꓬ-ꓔꓲꓺ ꓠꓬ ꓗꓳ-ꓢꓽ ꓬꓲ ꓤ ꓥꓳ꓿ ꓗꓳ-ꓢ ꓠꓬ ꓬꓲ-ꓟꓳ-ꓓꓽ ꓬꓲ ꓤ ꓥꓳ꓿ ꓬꓲ-ꓟꓳ-ꓓ ꓠꓬ ꓱ-ꓣ ꓬꓲ ꓤ ꓥꓳ꓿
42003029	ꓱ-ꓣ ꓠꓬ ꓬꓳ-ꓫꓴ ꓬꓲ ꓤ ꓥꓳ꓿ ꓬꓳ-ꓫꓴ ꓠꓬ ꓬꓲ-ꓡꓲ-ꓰ-ꓜꓷ ꓬꓲ ꓤ ꓥꓳ꓿ ꓬꓲ-ꓡꓲ-ꓰ-ꓜꓷ ꓠꓬ ꓬꓳ-ꓡꓲꓽ ꓬꓲ ꓤ ꓥꓳ꓿ ꓬꓳ-ꓡꓲꓽ ꓠꓬ ꓟ-ꓕꓲ-ꓕ ꓬꓲ ꓤ ꓥꓳ꓿ ꓟ-ꓕꓲ-ꓕ ꓠꓬ ꓡꓱ-ꓬꓲ ꓬꓲ ꓤ ꓥꓳ꓿
42003030	ꓡꓱ-ꓬꓲ ꓠꓬ ꓢꓲ-ꓟꓰ ꓬꓲ ꓤ ꓥꓳ꓿ ꓢꓲ-ꓟꓰ ꓠꓬ ꓬꓴ-ꓔ ꓬꓲ ꓤ ꓥꓳ꓿ ꓬꓴ-ꓔ ꓠꓬ ꓬꓳ-ꓢꓷ ꓬꓲ ꓤ ꓥꓳ꓿ ꓬꓳ-ꓢꓷ ꓠꓬ ꓬꓳ-ꓠ-ꓟꓴ ꓬꓲ ꓤ ꓥꓳ꓿ ꓬꓳ-ꓠ-ꓟꓴ ꓠꓬ ꓬꓲ-ꓡꓲ-ꓬ-ꓘꓷ ꓬꓲ ꓤ ꓥꓳ꓿
42003031	ꓬꓲ-ꓡꓲ-ꓬ-ꓘꓷ ꓠꓬ ꓟꓲ-ꓡꓳ-ꓬ ꓬꓲ ꓤ ꓥꓳ꓿ ꓟꓲ-ꓡꓳ-ꓬ ꓠꓬ ꓟꓱ-ꓠꓽ ꓬꓲ ꓤ ꓥꓳ꓿ ꓟꓱ-ꓠ ꓠꓬ ꓟ-ꓓ-ꓕ ꓬꓲ ꓤ ꓥꓳ꓿ ꓟ-ꓓ-ꓕ ꓠꓬ ꓠ-ꓔ-ꓠ ꓬꓲ ꓤ ꓥꓳ꓿ ꓠ-ꓔ-ꓠ ꓠꓬ ꓓ-ꓪꓵ ꓬꓲ ꓤ ꓥꓳ꓿
42003032	ꓓ-ꓪꓵ ꓠꓬ ꓬꓰ-ꓫꓲ ꓬꓲ ꓤ ꓥꓳ꓿ ꓬꓰ-ꓫꓲ ꓠꓬ ꓳ-ꓐꓷ ꓬꓲ ꓤ ꓥꓳ꓿ ꓳ-ꓐꓷ ꓠꓬ ꓐꓳ-ꓮ-ꓢꓶ ꓬꓲ ꓤ ꓥꓳ꓿ ꓐꓳ-ꓮ-ꓢꓶ ꓠꓬ ꓢ-ꓟꓱ ꓬꓲ ꓤ ꓥꓳ꓿ ꓢ-ꓟꓱ ꓠꓬ ꓠ-ꓢꓷ ꓬꓲ ꓤ ꓥꓳ꓿
42003033	ꓠ-ꓢꓷ ꓠꓬ ꓬ-ꓟꓲ-ꓠ-ꓓ ꓬꓲ ꓤ ꓥꓳ꓿ ꓬ-ꓟꓲ-ꓠ-ꓓ ꓠꓬ ꓮ-ꓣ-ꓟꓷ ꓬꓲ ꓤ ꓥꓳ꓿ ꓮ-ꓣ-ꓟꓷ ꓠꓬ ꓧꓷ-ꓞꓷ-ꓠꓳ ꓬꓲ ꓤ ꓥꓳ꓿ ꓧꓷ-ꓞꓷ-ꓠꓳ ꓠꓬ ꓩ-ꓡꓷ-ꓢꓶ ꓬꓲ ꓤ ꓥꓳ꓿ ꓩ-ꓡꓷ-ꓢꓶ ꓠꓬ ꓬꓴ-ꓔ ꓬꓲ ꓤ ꓥꓳ꓿
42003034	ꓬꓴ-ꓔ ꓠꓬ ꓬ-ꓗꓴ ꓬꓲ ꓤ ꓥꓳ꓿ ꓬ-ꓗꓴ ꓠꓬ ꓬꓲ-ꓢ ꓬꓲ ꓤ ꓥꓳ꓿ ꓬꓲ-ꓢ ꓠꓬ ꓮ-ꓐ-ꓡ-ꓦ ꓬꓲ ꓤ ꓥꓳ꓿ ꓮ-ꓐ-ꓡ-ꓦ ꓠꓬ ꓕ-ꓣ ꓬꓲ ꓤ ꓥꓳ꓿ ꓕ-ꓣ ꓠꓬ ꓠ-ꓧꓳ ꓬꓲ ꓤ ꓥꓳ꓿
42003035	ꓠ-ꓧꓳ ꓠꓬ ꓢꓲ-ꓣꓴ ꓬꓲ ꓤ ꓥꓳ꓿ ꓢꓲ-ꓣꓴ ꓠꓬ ꓣ-ꓪꓴ ꓬꓲ ꓤ ꓥꓳ꓿ ꓣ-ꓪꓴ ꓠꓬ ꓩꓽ-ꓡꓷꓽ ꓬꓲ ꓤ ꓥꓳ꓿ ꓩ-ꓡꓷ ꓠꓬ ꓫꓲ-ꓑꓷꓽ ꓬꓲ ꓤ ꓥꓳ꓿ ꓫꓲ-ꓑꓷ ꓠꓬ ꓫ-ꓡ ꓬꓲ ꓤ ꓥꓳ꓿
42003036	ꓫ-ꓡ ꓠꓬ ꓗꓷ-ꓠꓽ ꓬꓲ ꓤ ꓥꓳ꓿ ꓗꓷ-ꓠ ꓠꓬ ꓬ-ꓩ-ꓫ-ꓓ ꓬꓲ ꓤ ꓥꓳ꓿ ꓬ-ꓩ-ꓫ-ꓓ ꓠꓬ ꓫꓱ-ꓟꓷ ꓬꓲ ꓤ ꓥꓳ꓿ ꓫꓱ-ꓟꓷ ꓠꓬ ꓠꓳ-ꓪ ꓬꓲ ꓤ ꓥꓳ꓿ ꓠꓳ-ꓪ ꓠꓬ ꓡ-ꓟꓷꓽ ꓬꓲ ꓤ ꓥꓳ꓿
42003037	ꓡ-ꓟꓷ ꓠꓬ ꓟ-ꓕꓴ-ꓢ-ꓡ ꓬꓲ ꓤ ꓥꓳ꓿ ꓟ-ꓕꓴ-ꓢ-ꓡ ꓠꓬ ꓬꓲꓼ-ꓠꓽ ꓬꓲ ꓤ ꓥꓳ꓿ ꓬꓲ-ꓠ ꓠꓬ ꓬ-ꓡꓰꓼ ꓬꓲ ꓤ ꓥꓳ꓿ ꓬ-ꓡꓰ ꓠꓬ ꓟꓯ-ꓧꓷ-ꓡꓰ-ꓡꓷ ꓬꓲ ꓤ ꓥꓳ꓿ ꓟꓯ-ꓧꓷ-ꓡꓰ-ꓡꓷ ꓠꓬ ꓗꓷ-ꓠ ꓬꓲ ꓤ ꓥꓳ꓿
42003038	ꓗꓷ-ꓠ ꓠꓬ ꓬꓲ-ꓠꓳ-ꓢꓲ ꓬꓲ ꓤ ꓥꓳ꓿ ꓬꓲ-ꓠꓳ-ꓢꓲ ꓠꓬ ꓢꓷ-ꓕꓱ ꓬꓲ ꓤ ꓥꓳ꓿ ꓢꓷ-ꓕꓱ ꓠꓬ ꓮꓸ-ꓓꓯꓽ ꓬꓲ ꓤ ꓥꓳ꓿ ꓮ-ꓓꓯ ꓠꓬ ꓪꓴ-ꓢ ꓬꓲ ꓤ ꓥꓳ꓿
42004001	ꓬꓰ-ꓢꓴ ꓠꓬ ꓢꓲ-ꓫꓬ-ꓟ-ꓦ ꓐꓲ ꓞꓹ ꓢꓲ꓾ ꓬꓳ-ꓔ ꓬꓲꓽ ꓟ ꓗꓪ ꓐꓰ ꓬꓲꓼ ꓡ ꓗꓸ ꓠꓯ꓾ ꓢꓲ-ꓫꓬ-ꓟ-ꓦ ꓡꓰ ꓬꓲ ꓔꓯ ꓡꓲ ꓛꓲ ꓗꓪ ꓡꓲ ꓞꓲ ꓠꓬꓲ ꓧꓳꓽ ꓔꓬ ꓕꓯ꓾
42004002	ꓠꓲꓽ ꓪ ꓔꓲꓸ ꓡꓰ ꓬꓲ ꓔꓯ ꓫꓵꓽ ꓠꓬꓲˍ ꓡꓳ꓿ ꓬꓰ-ꓢꓴ ꓠꓬ ꓟꓽ ꓜꓽ ꓟꓽ ꓓꓳꓻ ꓡꓲ ꓞꓲ ꓦꓬꓼ ꓡꓲ ꓞꓲ ꓠꓬꓲ ꓔꓬ ꓗꓷ ꓠꓬ ꓦꓰ ꓟꓷꓼˍ ꓡꓳ꓿
42004003	ꓖꓳ ꓕꓯ ꓠꓲꓽ ꓪ ꓔꓲꓸ ꓡꓰ ꓬꓰ-ꓢꓴ ꓔꓯ꓾ ꓠꓴ ꓠꓬ ꓪꓴ-ꓢ ꓮ ꓐꓲ ꓥ ꓕꓯ ꓠꓽ꓾ Bꓸ ꓛꓲ ꓕꓱ ꓕꓲ ꓘꓴꓸ ꓔꓯ ꓑ ꓑ ꓒꓬꓱꓼ ꓡ ꓠꓹ ꓟ ꓕꓵꓼ ꓪꓽ ꓖꓶ ꓟꓴꓽ꓾ ꓐꓯˍ ꓡꓳ꓿
42004004	ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶꓽ ꓢꓲ꓾ ꓞꓳ ꓤꓽ ꓠꓬ ꓜꓽ ꓓꓴ ꓗꓪ ꓐꓰˍ ꓡꓰꓽ ꓢꓯꓸ ꓔꓬ ꓟ ꓟꓽ ꓥ꓾ ꓐꓰ ꓐꓳ ꓔ ꓡꓳ꓾ ꓐꓯ ꓖꓶˍ ꓡꓳ꓿
42004005	ꓖꓳ ꓡꓱ ꓠꓬ ꓠꓲꓽ ꓪ ꓔꓲꓸ ꓡꓰ ꓬꓲ ꓔꓯ ꓟꓴˍ ꓟ ꓕꓲ ꓖ ꓗꓪ ꓧꓳꓽ ꓓꓯ ꓙꓰ ꓢꓲ꓾ ꓟꓵꓽ ꓗꓳꓹ ꓓꓵ ꓓꓵ ꓟ ꓗꓴꓷꓼ ꓮꓽ ꓙꓵ ꓡꓱꓸꓼ ꓬꓲ ꓔꓯ ꓕꓲ ꓑꓹ ꓤ ꓖꓴ ꓟꓸ ꓖꓶ ꓢꓲ ꓠꓬꓲ꓾
42004006	ꓙꓵꓽ ꓪˍ ꓐꓰ ꓟꓬꓱꓺ ꓓꓳꓽ ꓕꓱ ꓟ ꓮꓽ ꓙꓵ ꓥꓪ ꓡꓰ ꓠꓴ ꓔꓯ ꓖꓶˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ ꓥꓪ ꓔꓯ ꓡꓯꓼ ꓙꓱ ꓖꓶꓽ ꓔ ꓟ ꓥ ꓠꓬꓲ꓾ ꓥꓪ ꓮꓽ ꓟ ꓔꓯ ꓖꓶ ꓠꓲꓹ ꓫꓵˍ ꓟꓲ ꓖꓶ ꓓꓻˍ ꓟ ꓥ ꓡꓳ꓿
42004007	ꓖꓳ ꓡꓱ ꓠꓬꓲ ꓠꓴ ꓥꓪ ꓔꓯ ꓪꓴꓸ ꓓꓵ ꓕꓱꓼˍ ꓠꓬ꓾ ꓕꓱ ꓟ ꓮꓽ ꓙꓵ ꓠꓴ ꓔꓯꓸ ꓟ ꓒꓬꓱꓼ ꓡ ꓥꓳ꓾ ꓐꓯˍ ꓡꓳ꓿
42004008	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓠꓬ ꓢꓲ ꓒꓽ ꓠꓴ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓬꓲ ꓔꓯˍ ꓡꓰꓽ ꓣꓱꓽ ꓙ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓾ ꓐꓯ ꓖꓶˍ ꓡꓳ꓿
42004009	ꓖꓳ ꓡꓱ ꓠꓬ ꓠꓲꓽ ꓪ ꓔꓲꓸ ꓡꓰ ꓬꓲ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓧꓳꓽ ꓙꓰ ꓢꓲ꓾ ꓢꓲꓽ ꓫꓬ ꓦꓲ ꓟꓴ ꓓꓰꓺˍ ꓟ ꓕꓲ ꓔꓳꓸ ꓗꓪ ꓦꓰꓼ ꓔꓬ ꓝꓲ ꓢꓲ ꓠꓬꓲ꓾ ꓠꓴ ꓠꓬ ꓪꓴ-ꓢ ꓮ ꓐꓲ ꓥ ꓕꓯ ꓠꓽ ꓕꓱ ꓗꓪ ꓐꓰ ꓔꓷꓹ ꓬꓯꓼ ꓙꓰ꓿
42004010	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓢꓲ ꓒꓽ ꓡꓰ ꓬꓲ ꓝꓲ ꓓꓴ ꓐꓴ ꓔꓯ ꓠꓴ ꓐꓱ ꓶ ꓕꓵꓼ ꓪꓽ ꓖꓶ ꓢꓲ꓾ ꓠꓴ ꓔꓯ ꓔ ꓙ ꓝꓲˍ ꓥꓳ꓿
42004011	ꓝꓮꓲ꓾ ꓠꓴ ꓛꓲ ꓒꓯꓹ ꓠꓬ Bꓸ ꓛꓲ ꓗꓪ ꓟꓽ ꓕꓯꓼ ꓡꓰ ꓠꓹ ꓟ ꓬꓲ ꓪꓽ ꓡꓯꓼ ꓒꓯꓹ ꓡꓰ ꓠꓴ ꓔꓯ ꓓꓽ ꓔꓸ ꓖꓶˍ ꓥꓳ꓾ ꓐꓰ ꓐꓳ ꓔ ꓡꓳ꓾ ꓐꓯˍ ꓡꓳ꓿
42004012	ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓢꓲ ꓒꓽ ꓠꓴ ꓪꓴ-ꓢ ꓔꓯ ꓠꓴ ꓫꓵꓽ ꓠꓬꓲ ꓟꓽ ꓓ꓾ ꓐꓰ ꓕꓳ ꓶ ꓗꓪ ꓓꓯꓹ ꓡꓳ꓾ ꓐꓯ ꓖꓶˍ ꓡꓳ꓿
42004013	ꓠꓲꓽ ꓪ ꓔꓲꓸ ꓬꓲ ꓫꓵꓽ ꓠꓬꓲ ꓖꓴ ꓡꓰ ꓠꓬ꓾ ꓬꓰ-ꓢꓴ ꓔꓯꓸˍ ꓐꓰ ꓕꓲ ꓝꓲꓸ ꓤ ꓧꓹ ꓙꓰˍ ꓡꓳ꓿
42004014	ꓖꓳ ꓕꓯ ꓬꓰ-ꓢꓴ ꓠꓬ ꓢꓲ-ꓫꓬ-ꓟ-ꓦ ꓪꓽ ꓠꓬꓲˍ ꓟ ꓐꓲ ꓞ ꓢꓲ꓾ ꓖ-ꓡꓲ-ꓡꓲ ꓟꓵꓽ ꓗꓪ ꓬꓲꓼ ꓙꓰˍ ꓡꓳ꓿ ꓬꓲ ꓓꓳꓽ ꓠꓬ ꓚꓳ ꓡꓳ ꓟ ꓟꓵꓽ ꓮꓽ ꓙꓵ ꓗꓪ ꓐꓯ ꓒꓬꓱ ꓙꓰˍ ꓡꓳ꓿
42004015	ꓬꓲ ꓠꓬ ꓬꓲ ꓪꓽ ꓜꓲꓼ ꓦꓲ ꓮꓽ ꓙꓵ ꓗꓪ ꓟꓸ ꓟꓲꓽ ꓟꓸ ꓖꓶ ꓢꓲ꓾ ꓮꓽ ꓙꓵ ꓢꓴ ꓬꓲ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
42004016	ꓬꓰ-ꓢꓴ ꓠꓬ ꓬꓲ ꓪꓴꓽ ꓡ ꓟ ꓟꓵꓽ ꓠ-ꓢ-ꓡꓱ ꓗꓪ ꓛꓲ ꓡ ꓢꓲ꓾ ꓬꓲ ꓬꓰ ꓝꓳꓺ ꓡꓰ ꓟ ꓡꓰ ꓐꓰ ꓠꓽ ꓦꓬꓼ ꓠꓬꓲ ꓕꓯ ꓜꓲꓼ ꓦꓲ ꓗꓪ ꓓꓵꓽ ꓙꓰ ꓢꓲ ꓠꓬꓲ꓾ ꓢꓲꓽ ꓫꓬ ꓕꓳ ꓶ ꓵ ꓠꓹ ꓟ ꓦꓰꓼ ꓔꓴ ꓡ ꓡꓳ꓿
42004017	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓕꓳ ꓶ ꓡꓲꓺ ꓬꓲ ꓔꓯ ꓖꓶ ꓢꓲ꓾ ꓬꓲ ꓡꓰ ꓒꓶꓺ ꓗꓷ ꓠꓬ꓾
42004018	ꓢꓲ ꓒꓽ ꓬꓲ ꓦ ꓠꓬ ꓥꓪ ꓔꓯ ꓥꓳꓽ ꓞꓹ ꓡꓳ꓿ ꓮ ꓡꓲꓳ ꓐꓯ ꓠꓬ꓾ ꓞꓳ ꓫꓸ ꓔꓯ ꓶꓼ ꓓꓳ ꓫꓱꓹ ꓓꓳꓽ ꓚ ꓟꓸ ꓖꓶ ꓠꓹ ꓟ ꓬꓲ ꓡꓰ ꓥꓪ ꓔꓯ ꓟꓰꓺ ꓞꓶ ꓡꓰ ꓟꓰꓺ ꓗꓷꓳ꓿ ꓪꓳꓽ ꓞ ꓢꓴ ꓔꓯ ꓩꓴ ꓗꓷˍ ꓟ ꓓꓳꓽ ꓚ ꓟꓸ ꓠꓹ ꓟ꓾ ꓟꓬ ꓔꓶ ꓢꓴ ꓐꓴ ꓠꓬꓲ ꓟꓳꓻ ꓡ ꓠꓹ ꓟ꓾ ꓠꓬꓲꓸ ꓬꓯꓼ ꓢꓴ ꓔꓯ ꓩꓴ ꓗꓷ ꓟ ꓟꓶ ꓝꓲ ꓠꓹ ꓟ ꓐꓰ꓾
42004019	ꓢꓲ ꓒꓽ ꓡꓰ ꓞꓳ ꓤ ꓔꓯ ꓘꓳꓻ ꓣꓴˍ ꓟ ꓘꓳꓼ ꓚ ꓟꓸ ꓖꓶ ꓠꓹ ꓟ꓾ ꓬꓲ ꓥꓪ ꓔꓯ ꓝꓲ ꓩꓴ ꓡꓺꓳ꓾ ꓐꓰ ꓐꓳ ꓔ ꓟ ꓕꓲ ꓔꓳꓸ ꓧꓪ ꓟꓶˍ ꓡꓳ꓿
42004020	ꓬꓲ ꓡꓰ ꓕꓳ ꓶ ꓡꓲ ꓔꓯ ꓡꓲꓺ ꓗꓷ ꓢꓲ꓾ ꓜꓲꓼ ꓦꓲ ꓗꓪ ꓟ ꓕꓳ ꓶ ꓫ ꓢꓴ ꓔꓯ ꓡꓲꓸ ꓖꓶ ꓢꓲ ꓠꓬꓲ ꓠꓬꓲꓸ ꓠꓸ ꓗꓷ ꓠꓬ꓾ ꓜꓲꓼ ꓦꓲ ꓗꓪ ꓔꓬ ꓢꓴ ꓮꓽ ꓙꓵ ꓬꓲ ꓔꓯ ꓜꓲꓽ ꓜꓲˍ ꓡꓰꓽ ꓡꓳꓸ ꓔꓬ ꓡꓳ꓿
42004021	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓢꓲꓽ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓐꓯ ꓘꓶꓽ ꓕꓱ ꓟ ꓠꓬ ꓠꓬꓲꓸ ꓠꓬꓲ ꓠꓴ ꓪꓽ ꓑ ꓙꓽˍ ꓟ ꓗꓪ ꓐꓲ ꓡꓰꓳ꓾ ꓐꓯ ꓖꓶˍ ꓡꓳ꓿
42004022	ꓖꓳ ꓕꓯ ꓮꓽ ꓙꓵ ꓢꓴ ꓠꓬ ꓬꓲ ꓔꓯ ꓓꓳꓹ ꓟꓴ ꓢꓲ꓾ ꓬꓲ ꓡꓰ ꓐꓯ ꓓꓳ ꓡ ꓟ ꓣꓱꓽ ꓛꓰ ꓙꓳˍ ꓟ ꓐꓯ ꓘꓶꓽ ꓔꓯ ꓓꓵꓽ ꓙ ꓟꓶ ꓢꓲ ꓠꓬꓲ꓾ ꓕꓱ ꓕꓲ ꓣꓳ ꓠꓬ ꓬꓳ-ꓢꓷ ꓬꓲ ꓤ ꓟꓽ ꓥ ꓡ?꓾ ꓐꓯˍ ꓡꓳ꓿
42004023	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ꓾ ꓠꓻ ꓫꓬꓹ ꓒꓽꓳ꓾ ꓠꓴ ꓚꓲꓸ ꓛꓬ ꓠꓻ ꓠꓴ ꓫꓬꓹ꓾ ꓐꓯˍ ꓟ ꓥꓳꓽ ꓜꓱ ꓕꓱ ꓟ ꓐꓰ꓾ ꓥꓪ ꓠꓴꓽ ꓑ ꓙꓽ ꓗꓷ ꓟ꓾ ꓘ-ꓒꓱ-ꓠꓴ ꓗꓪ ꓠꓴ ꓬꓰ ꓗꓷ ꓟ ꓟꓬꓱꓽ ꓮꓽ ꓙꓵ ꓕꓻ ꓠꓴ ꓟꓵꓽ ꓠꓴ ꓡꓳꓻ ꓗꓪˍ ꓟꓲ ꓬꓰ꓾ ꓐꓰ ꓮ ꓡꓲ ꓥ ꓟꓲ ꓥꓪ ꓔꓯ ꓐꓯ ꓡ ꓥꓳ꓾ ꓐꓯˍ ꓡꓳ꓿
42004024	ꓝꓮꓲ ꓬꓲ ꓡꓰ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓟꓷꓽ ꓠꓷꓹ ꓝꓸ ꓢꓴ ꓮꓽ ꓟ ꓔꓯˍ ꓟꓲ ꓬꓲ ꓚꓲꓸ ꓛꓬ ꓟꓵꓽ ꓗꓪ ꓘꓳꓻ ꓣꓴˍ ꓟ ꓟꓽ ꓙꓳ꓿
42004025	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ-ꓡꓲ-ꓬ ꓔꓬ ꓟ ꓦꓬꓼ ꓠꓬꓲ ꓗꓪ꓾ ꓢ ꓘꓳꓼ ꓐꓶꓽ ꓟꓶꓽ ꓦ ꓟꓽ ꓦ ꓗꓷ ꓡꓰ ꓢꓲ꓾ ꓕꓲ ꓟꓵꓽ ꓡꓱꓸꓼ ꓗꓪ ꓦꓰꓼ ꓟꓷꓼ ꓘꓳꓼ ꓓꓽ ꓟ ꓓꓳˍ ꓕꓯ꓾ ꓬꓲ-ꓢꓷ-ꓡꓰ ꓟꓵꓽ ꓗꓪ ꓟꓶꓽ ꓛꓵꓽ ꓟ ꓮꓽ ꓟꓬꓹ ꓙꓳˍ ꓡꓳ꓿
42004026	ꓖꓳ ꓡꓱ ꓥ ꓟꓲ ꓢꓲ-ꓓꓳ ꓟꓵꓽ ꓢ-ꓡꓷ-ꓩ ꓡꓳ ꓒꓱ ꓗꓪ ꓟ ꓟꓶꓽ ꓛꓵꓽ ꓟ ꓕꓲ ꓣꓳ ꓔꓯˍ ꓡꓰꓽ ꓟ ꓥ ꓠꓬ꓾ ꓬꓲ ꓪꓽ ꓖꓳ ꓟꓬ ꓟ ꓮꓽ ꓟ ꓔꓬ ꓗꓪˍ ꓟꓲ ꓬꓲ-ꓡꓲ-ꓬ ꓔꓯ ꓟꓽ ꓝꓲ ꓩꓴ ꓗꓷ꓿
42004027	ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓡꓲ-ꓫ ꓔꓬ ꓕꓯ꓾ ꓬꓲ-ꓢꓷ-ꓡꓰ ꓟꓵꓽ ꓗꓪ ꓔꓸ ꓟꓼ ꓩꓴ ꓓꓲ ꓢꓴ ꓮꓽ ꓟꓬꓹ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓫꓲ-ꓡꓲ-ꓬꓼ ꓢꓴ ꓠꓰ-ꓬ-ꓟꓷꓽ ꓟꓽ ꓥ ꓠꓬ꓾ ꓠꓱꓸ ꓐꓯ ꓕꓲ ꓣꓳˍ ꓟꓲ ꓟꓽ ꓫꓬꓻ ꓡꓰ꓾ ꓐꓯˍ ꓡꓳ꓿
42004028	ꓜꓲꓼ ꓦꓲ ꓗꓪ ꓟ ꓡꓽ ꓞꓳ ꓮꓽ ꓙꓵ ꓐꓯ ꓘꓶꓽ ꓕꓱ ꓟ ꓑ ꓙꓽ ꓗꓷ ꓠꓬ꓾ ꓠꓲꓹ ꓟ ꓮꓽ ꓘꓶꓸ ꓦꓶꓻ ꓠꓬꓲ꓾
42004029	ꓔꓴ ꓡ ꓢꓲ꓾ ꓬꓲ ꓔꓯ ꓡꓳ ꓒꓱ ꓗꓪ ꓐꓰ ꓖꓼ ꓓꓳ ꓩꓴ ꓗꓷ ꓢꓲ ꓠꓬꓲ꓾ ꓬꓲ ꓪꓽ ꓡꓳ ꓒꓱ ꓜꓶꓻ ꓔ ꓖꓴ ꓪꓽ ꓡꓵꓸ ꓘꓶꓽ ꓗꓪ ꓧꓳꓽ ꓙꓰ ꓢꓲ꓾ ꓬꓲ ꓔꓯ ꓓꓱꓽ ꓞꓰꓻ ꓩꓴ ꓗꓷˍ ꓐꓰ ꓬꓰˍ ꓡꓳ꓿
42004030	ꓖꓳ ꓡꓱ ꓥ ꓟꓲ ꓬꓲ ꓠꓽ ꓬꓲ ꓪꓽ ꓗꓳ ꓡꓳ ꓗꓪ ꓐꓰ ꓗꓳꓸ ꓙꓰ ꓢꓲ ꓙꓰ ꓗꓷꓳ꓿
42004031	ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓟꓵꓽ ꓘꓹ-ꓒꓱ-ꓠꓴ ꓟꓬꓱꓺ ꓔ ꓟ ꓡꓳ ꓒꓱ ꓗꓪ ꓬꓯꓼ ꓡ ꓡꓳ꓿ ꓠꓽ ꓦꓬꓼ ꓠꓬꓲ ꓗꓪ ꓬꓲ ꓠꓬ ꓬꓲ ꓪꓽ ꓔꓯ ꓟꓸ ꓟꓲꓽ ꓟꓸ ꓖꓶˍ ꓡꓳ꓿
42004032	ꓬꓲ ꓟꓸ ꓖꓶˍ ꓟ ꓔꓯ ꓬꓲ ꓪꓽ ꓓꓵꓽ ꓙ ꓟꓶˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓐꓯ ꓘꓶ ꓠꓽ ꓙꓵꓽ ꓪ ꓙꓳˍ ꓡꓳ꓿
42004033	ꓜꓲꓼ ꓦꓲ ꓠꓯꓸꓼ ꓗꓪ ꓟꓽ ꓫꓬ ꓠꓲꓽ ꓓꓯꓹ ꓟ ꓞꓳ ꓑꓸ ꓤ ꓕꓲ ꓣꓳ ꓔꓬ ꓡꓳ꓿ ꓠꓲꓽ ꓠꓬ ꓢꓯꓼ ꓓꓽ ꓟ ꓡꓰ ꓘꓴꓻ ꓢꓲ꓾
42004034	ꓠ-ꓢ-ꓡꓱ ꓢꓴ ꓬꓰ-ꓢꓴꓳ꓾ ꓠꓴ ꓠꓬ ꓥꓪ ꓠꓴꓽˍ ꓐꓰ ꓮꓸ ꓫꓵ ꓗꓴꓸ ꓙꓲꓽ ꓙꓳˍ ꓡ? ꓥꓪ ꓠꓴꓽ ꓔꓯ ꓟꓶꓽ ꓬꓰ ꓝꓲˍ ꓐꓰ ꓡꓻ ꓡ? ꓠꓴ ꓮꓽ ꓟ ꓥ ꓟ ꓥꓪ ꓢꓷꓸˍ ꓡꓳ꓿ ꓠꓴ ꓠꓽ ꓪꓴ-ꓢ ꓬꓲ ꓢꓲꓽ ꓫꓬ ꓢꓴ ꓖꓳꓻ ꓕꓲ ꓣꓳ ꓟ ꓥꓳ꓾ ꓐꓯˍ ꓡꓳ꓿
42004035	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ ꓕꓼ ꓢꓲ꓾ ꓕꓽ ꓪꓳꓹ꓾ ꓬꓲ ꓔꓯˍ ꓐꓰ ꓓꓳ ꓡꓯ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓠꓲꓽ ꓡꓰ ꓮꓽ ꓙꓵ ꓢꓴ ꓟꓳꓻ ꓟꓳꓻ ꓡꓰꓽ ꓖꓳ ꓕꓲ ꓣꓳ ꓔꓯ ꓚꓵꓹ ꓓꓳꓽ ꓗꓷ ꓢꓲ꓾ ꓬꓲ ꓔꓯˍ ꓐꓰ ꓓꓳ ꓡ ꓡꓳ꓿ ꓡꓽ ꓞꓳ ꓖꓳ ꓕꓲ ꓣꓳ ꓠꓽ ꓮ ꓡꓲˍ ꓟꓲ ꓟꓽ ꓗꓷ ꓡꓰ꓿
42004036	ꓖꓳ ꓡꓱ ꓠꓬ ꓮꓽ ꓙꓵ ꓢꓴ ꓓꓵꓽ ꓙ ꓟꓶ ꓡꓰ ꓢꓲ꓾ ꓟꓽ ꓫꓬ ꓠꓲꓽ ꓔꓯˍ ꓟꓲ ꓬꓲ ꓙꓵꓽ ꓪˍ ꓐꓰ ꓪꓽ ꓠꓬꓲˍ ꓟ ꓡꓰ ꓕꓵꓼ ꓪꓽ ꓖꓶꓽ ꓗꓷ ꓠꓬ ꓓꓳ ꓙꓰˍ ꓟ ꓕꓱ ꓟ ꓠꓬ꓾ ꓮ ꓡꓲ ꓡꓳ ꓫꓵꓽ ꓟꓸ ꓟꓲꓽ ꓥ ꓡ?꓾ ꓐꓰ ꓠ ꓠꓬꓲ ꓡꓯꓽ ꓘꓳˍ ꓡꓳ꓿
42004037	ꓖꓳ ꓡꓱ ꓢꓲ ꓬꓰ-ꓢꓴ ꓬꓲ ꓓꓳꓽ ꓠꓬ ꓚꓳ ꓡꓳ ꓟ ꓟꓵꓽ ꓮꓽ ꓙꓵ ꓗꓪ ꓚ ꓒꓬꓱ ꓙꓰˍ ꓡꓳ꓿
42004038	ꓬꓰ-ꓢꓴ ꓠꓬ ꓜꓲꓼ ꓦꓲ ꓗꓪ ꓐꓰ ꓓꓳ ꓙꓰ ꓢꓲ꓾ ꓢꓲ-ꓟꓴ ꓦꓲ ꓗꓪ ꓓꓵꓽ ꓡꓰˍ ꓡꓳ꓿ ꓢꓲ-ꓟꓴ ꓟꓹ ꓟ ꓑꓯꓹ ꓠꓬ ꓖꓳ ꓓꓱꓽ ꓮꓽ ꓘꓶꓸ ꓛꓴ ꓞꓻ ꓢꓲ ꓠꓻ ꓔꓬ ꓠꓬꓲ꓾ ꓬꓲ ꓪꓽ ꓠꓬ ꓬꓲ ꓐꓱ ꓶ ꓬꓰ-ꓢꓴ ꓔꓯ ꓓꓰꓽˍ ꓡꓳ꓿
42004039	ꓬꓰ-ꓢꓴ ꓠꓬ ꓬꓲ ꓒꓻ ꓕꓲ ꓗꓪ ꓦꓰꓼ ꓞ ꓢꓲ꓾ ꓬꓲ ꓖꓳ ꓓꓱꓽ ꓮꓽ ꓘꓶꓸ ꓞꓻ ꓢꓲ ꓠꓻˍ ꓟ ꓔꓯ ꓕꓼ ꓗꓷ ꓠꓬ ꓓꓻ ꓡꓰꓳ꓿ ꓖꓳ ꓡꓱ ꓠꓬ ꓬꓲ ꓞꓼ ꓐꓰ ꓔꓴ ꓡ ꓢꓲ ꓬꓲ ꓪꓽ ꓔꓯ ꓜ ꓫꓬꓹ ꓖꓶ ꓜꓽˍ ꓡꓳ꓿
42004040	ꓟꓲꓽ ꓟꓲ ꓓꓵꓽ ꓡꓰˍ ꓕꓯ꓾ ꓠꓻ ꓫꓵꓽ ꓠꓻ ꓙꓰ ꓠ ꓢꓴ ꓮꓽ ꓙꓵ ꓔꓯ ꓬꓲ ꓪꓽ ꓡꓰ ꓬꓲ ꓔꓬ ꓗꓪ ꓧꓳꓽ ꓡ ꓠꓬ꓾ ꓬꓰ-ꓢꓴ ꓡꓰ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓡꓯꓼ ꓒꓯꓹ ꓚꓰꓹ ꓖꓶ ꓢꓲ ꓫꓬꓹ ꓓꓻ ꓡꓰ ꓝꓲˍ ꓡꓳ꓿
42004041	ꓝꓮꓲ ꓠꓬ ꓮꓽ ꓟꓬꓹ ꓣꓳ ꓖꓳ ꓓꓱꓽ ꓗꓪ ꓐꓰ ꓠꓲꓽ ꓓꓳ ꓡ ꓢꓲ꓾ ꓠꓴ ꓠꓬ ꓪꓴ-ꓢ ꓬꓲ ꓮ ꓐꓲ ꓥꓳ꓾ ꓐꓰ ꓘꓴˍ ꓡꓳ꓿ ꓠꓲꓽ ꓠꓬ꓾ ꓬꓲ ꓠꓽ ꓙꓲ-ꓢꓴ ꓥ ꓟ ꓢꓷꓸˍ ꓠꓬꓲ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓕꓼ ꓢꓲ ꓟꓽ ꓫꓸ ꓕꓱ ꓝꓲ꓿
42004042	ꓟꓲꓽ ꓕꓯꓽ ꓙꓲ ꓡ ꓕꓯ꓾ ꓬꓰ-ꓢꓴ ꓠꓬ ꓡꓲ ꓛꓲ ꓟꓵꓽ ꓕꓲ ꓔꓳꓸ ꓗꓪ ꓓꓳ ꓙꓰˍ ꓡꓳ꓿ ꓖꓳ ꓡꓱ ꓠꓬ ꓞꓳ ꓜꓴ ꓡꓰ ꓬꓲ ꓔꓯ ꓧꓪ ꓢꓲ ꓧꓪ ꓟꓶ ꓗꓷ ꓠꓬ꓾ ꓬꓲ ꓪꓽˍ ꓐꓰ ꓟꓽ ꓧꓹ ꓙꓰ ꓠꓹ ꓟ ꓬꓲ ꓔꓯ ꓗꓽ ꓔꓸˍ ꓐꓰ ꓬꓰˍ ꓡꓳ꓿
42004043	ꓬꓲ ꓠꓽ ꓬꓲ ꓪꓽ ꓔꓯ꓾ ꓥꓪ ꓠꓬ ꓠꓱꓸ ꓐꓯꓼ ꓡꓳ ꓒꓱ ꓗꓪˍ ꓟꓲ ꓪꓴ-ꓢ ꓗꓴꓷꓼ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶꓽ ꓠ ꓗꓹ ꓡꓳ꓿ ꓕꓱ ꓡꓱ ꓬꓰ ꓠꓹ ꓟ ꓥꓪ ꓔꓯ ꓝꓲ ꓩꓴ ꓡ ꓟ ꓥ ꓡꓳ꓾ ꓐꓯˍ ꓡꓳ꓿
42004044	ꓖꓳ ꓡꓱ ꓢꓲ ꓬꓰ-ꓢꓴ ꓠꓬ ꓬꓴ-ꓔ ꓟꓵꓽˍ ꓐꓰ ꓖ-ꓡꓲ-ꓡꓲ ꓟꓵꓽ ꓗꓪ ꓟ ꓜꓲꓼ ꓦꓲ ꓮꓽ ꓟꓬꓹ ꓗꓪ ꓡꓯꓼ ꓫꓵ ꓟꓸ ꓟꓲꓽ ꓚ ꓟꓸ ꓖꓶˍ ꓡꓳ꓿
42005001	ꓕꓲ ꓠꓬꓲ ꓙꓳˍ ꓠꓬ ꓬꓰ-ꓢꓴ ꓠꓽ ꓖꓶ-ꓠꓲ-ꓢ-ꓡꓱ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓦꓰꓼ ꓞꓹ ꓕꓯ꓾ ꓞꓳ ꓜꓴꓻ ꓞꓳ ꓟꓯꓼ ꓠꓬ ꓪꓴ-ꓢ ꓐꓯ ꓘꓶꓽ ꓠ ꓠꓹ ꓠꓹ ꓟ ꓬꓲ ꓔꓯ ꓝꓲꓽ ꓡꓙ ꓡꓳ꓿
42005002	ꓬꓲ ꓠꓬ ꓬꓲꓻ ꓡꓴ ꓐꓱ ꓘꓶꓽ ꓗꓪ ꓡꓲ ꓠꓬꓲꓽ ꓟ ꓓꓹ ꓟ ꓔꓯ ꓟꓳꓻˍ ꓡꓳ꓿ ꓥꓪꓸ ꓓꓳꓽ ꓢꓴ ꓠꓽ ꓡꓲ ꓖꓳ ꓟ ꓗꓪ ꓐꓰ ꓓꓳ ꓙꓰ ꓢꓲ ꓥꓪꓸ ꓑꓱꓸ ꓞꓲꓽ ꓔꓬ ꓡꓳ꓿
42005003	ꓬꓰ-ꓢꓴ ꓠꓬ ꓢꓲꓹ-ꓟꓴꓽ ꓡꓲ ꓗꓪ ꓓꓵꓽ ꓙꓰ ꓢꓲ꓾ ꓡꓲ ꓔꓯ ꓬꓲꓻ ꓙꓬ ꓘꓶꓽ ꓗꓪ ꓐꓰ ꓮ ꓔꓲꓸ ꓤ ꓓꓱꓽ ꓩꓴ ꓗꓷ ꓠꓹ ꓟ ꓓꓰꓽ ꓗꓷ ꓠꓬ꓾ ꓬꓲ ꓠꓽ ꓡꓲ ꓗꓪ ꓠꓬꓲꓸ ꓠꓸ ꓢꓲ ꓞꓳ ꓜꓴꓻ ꓔꓯ ꓟꓸ ꓖꓶˍ ꓡꓳ꓿
42005004	ꓟꓸ ꓟꓲꓽ ꓚ ꓓꓳ ꓡꓰ ꓠꓬ ꓬꓰ-ꓢꓴ ꓡꓰ ꓢꓲ-ꓟꓴ ꓔꓯ꓾ ꓬꓲꓻ ꓙꓬ ꓠꓯꓸˍ ꓟ ꓗꓪ ꓡꓲ ꓗꓴꓸ ꓙꓰ ꓢꓲ꓾ ꓥꓪꓸ ꓑꓱꓸ ꓩꓴ ꓬꓯꓼ ꓗꓷ꓾ ꓐꓯ ꓖꓶˍ ꓡꓳ꓿
42005005	ꓢꓲ-ꓟꓴ ꓒꓳꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓥꓪ ꓠꓴꓽ ꓠꓬ ꓕꓲ ꓦꓬꓼ ꓡꓱꓸꓼ ꓮꓽ ꓘꓶꓸ ꓢꓯꓼ ꓕꓵꓼ ꓗꓷˍ ꓟꓲ ꓮꓸ ꓫꓵ ꓓꓳꓽ ꓟꓽ ꓟꓶ꓿ ꓖꓳ ꓡꓱ ꓥ ꓟꓲ ꓠꓴ ꓡꓰ ꓐꓯˍ ꓠꓬꓲ꓾ ꓥꓪꓸ ꓑꓱꓸ ꓩꓴ ꓬꓯꓼ ꓗꓷˍ ꓥꓳ꓾ ꓐꓯ ꓢꓲ꓾
42005006	ꓬꓲ ꓪꓽ ꓡꓰ ꓥꓪꓸ ꓑꓱꓸ ꓩꓴ ꓬꓯꓼ ꓗꓷ ꓠꓬ꓾ ꓥꓪꓸ ꓬꓲ ꓜꓴꓻ ꓓꓽ ꓟ ꓪꓴꓻ ꓡꓰ ꓢꓲ ꓥꓪꓸ ꓑꓱꓸ ꓧꓽ ꓡꓰˍ ꓐꓰ ꓗꓹ ꓡꓳ꓿
42005007	ꓖꓳ ꓕꓯ ꓬꓲ ꓪꓽ ꓔꓯ ꓬꓰ ꓙ ꓡ ꓠꓹ ꓟ꓾ ꓠꓱꓸ ꓐꓯꓼ ꓕꓲ ꓡꓲ ꓗꓪ ꓔꓬ ꓟ ꓛꓳꓽ ꓒꓯꓹ ꓐꓴ ꓔꓯ ꓡꓯꓼ ꓟꓰꓼ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡ ꓢꓲ ꓡꓲ ꓠꓬꓲꓽ ꓟ ꓗꓪ ꓥꓪꓸ ꓗꓶ ꓐꓲ ꓡꓰ ꓠꓬꓲ꓾ ꓡꓲ ꓠꓬ ꓬꓲꓻ ꓙꓬ ꓠꓯꓸꓼ ꓗꓪ ꓦꓱꓺ ꓓꓵꓽ ꓡꓰˍ ꓐꓰ ꓗꓹ ꓡꓳ꓿
42005008	ꓢꓲ-ꓟꓴ ꓒꓲ-ꓕꓱ ꓖꓳ ꓟ ꓔꓯ ꓟꓳꓻ ꓗꓷ ꓠꓬ ꓬꓰ-ꓢꓴ ꓟꓲꓽ ꓕꓯꓽ ꓢꓲ ꓗꓪ ꓟꓳꓼ ꓡꓰ ꓢꓲ꓾ ꓢꓲ ꓒꓽꓳ꓾ ꓥꓪ ꓔꓯˍ ꓐꓰ ꓧꓹ ꓙꓰ꓾ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓝꓴꓲ ꓙꓳ ꓢꓴ ꓥ ꓡꓳ꓾ ꓐꓯˍ ꓡꓳ꓿
42005009	ꓒꓲ-ꓕꓱˍ ꓐꓰ ꓕꓲꓽ ꓪꓺꓼ ꓥꓪꓸ ꓓꓳꓽ ꓢꓴ ꓛꓳꓽ ꓒꓯꓹ ꓐꓴ ꓮꓽ ꓙꓵˍ ꓟꓲ꓾ ꓕꓲ ꓓꓳꓽˍ ꓗꓪ ꓥꓪꓸ ꓕꓱ ꓟꓬ ꓓꓳꓽ ꓟꓶˍ ꓟ ꓔꓯ ꓓꓵꓽ ꓙ ꓟꓶˍ ꓡꓳ꓿
42005010	ꓖꓳ ꓟ ꓡꓰ ꓐꓰ ꓢꓲ-ꓟꓴ ꓬꓲ ꓛꓳ ꓒꓯ꓾ ꓜꓲ-ꓐꓱ-ꓓꓲ ꓬꓲ ꓤ ꓬ-ꓗꓴˍ ꓐꓰ ꓬꓳ-ꓦˍ ꓟꓲ ꓓꓵꓽ ꓙ ꓟꓶˍ ꓡꓳ꓿ ꓬꓰ-ꓢꓴ ꓠꓬ ꓢꓲ-ꓟꓴ ꓔꓯ꓾ ꓕꓽ ꓙꓳ꓾ ꓕꓱ ꓡꓱ ꓖꓳ ꓑꓳꓸ ꓠꓴ ꓠꓬ ꓥꓪꓸ ꓓꓳꓽ ꓟꓶˍ ꓟ ꓡꓰ ꓐꓰ ꓡꓽ ꓞꓳ ꓧꓪ ꓟꓶˍ ꓥꓳ꓾ ꓐꓯ ꓖꓶˍ ꓡꓳ꓿
42005011	ꓬꓲ ꓪꓽ ꓡꓰ ꓡꓲ ꓖꓳ ꓠꓬꓲꓽ ꓟ ꓔꓯ ꓬꓲꓻ ꓙꓬ ꓘꓶꓽ ꓗꓪ ꓖꓳꓻ ꓛꓲ ꓡ ꓠꓬ꓾ ꓬꓲ ꓪꓽ ꓙꓳˍ ꓟ ꓮꓽ ꓙꓵ ꓗꓶ ꓔꓸ ꓬꓰ ꓢꓲ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
42005012	ꓕꓲ ꓧꓪꓹ ꓙꓳˍ ꓠꓬ ꓬꓰ-ꓢꓴ ꓠꓬ ꓡꓳ ꓒꓱ ꓕꓲ ꓟ ꓗꓪ ꓔꓬ ꓕꓯ꓾ ꓕꓲ ꓖꓳ ꓓꓱꓽ ꓡꓱꓸꓼ ꓔꓸ ꓟꓼ ꓩꓴ ꓓꓲꓻ ꓢꓴ ꓕꓲ ꓣꓳ ꓡ ꓢꓲ꓾ ꓬꓰ-ꓢꓴ ꓔꓯ ꓟꓳꓻ ꓗꓷ ꓠꓬ ꓬꓲ ꓟꓲꓽ ꓕꓯꓽ ꓗꓪ ꓟꓳꓼ ꓡꓰ ꓢꓲ ꓬꓲ ꓔꓯ ꓓꓰꓽ ꓢꓲ ꓠꓬꓲ꓾ ꓢꓲ ꓒꓽꓳ꓾ ꓠꓴ ꓠꓲꓹ ꓫꓵˍ ꓠꓬ ꓥꓪ ꓔꓯ ꓫꓬꓻ ꓡꓰ ꓝꓲ ꓐ ꓡ ꓡꓳ꓾ ꓐꓰ ꓐꓯˍ ꓡꓳ꓿
42005013	ꓬꓰ-ꓢꓴ ꓠꓬ ꓬꓲ ꓡꓯꓼ ꓒꓯꓹ ꓡꓰ ꓬꓲ ꓔꓯ ꓫꓱꓹ ꓖꓶ ꓢꓲ꓾ ꓥꓪ ꓠꓲꓹ ꓫꓵˍ ꓡꓳ꓾ ꓠꓴ ꓫꓬꓻ ꓡꓰ G꓾ ꓐꓯ ꓖꓶˍ ꓡꓳ꓿ ꓖꓳ ꓕꓯ ꓔꓸ ꓟꓼ ꓩꓴ ꓓꓲꓻˍ ꓟ ꓠꓬ ꓞꓼ ꓐꓰ ꓓꓻ ꓡꓰꓳ꓿
42005014	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓮꓽ ꓟ ꓔꓯˍ ꓟꓲ ꓕꓽ ꓐꓯ ꓖꓶ꓿ ꓖꓳ ꓡꓱ ꓥ ꓟꓲ ꓠꓴ ꓓꓻ ꓡꓰ ꓟ ꓢꓷꓸ ꓙ ꓟꓳ ꓙ ꓓꓴ ꓬꓰ ꓠꓹ ꓟ꓾ ꓠꓴ ꓙꓰ ꓢꓲ ꓔꓲ ꓒ ꓐꓴ ꓔꓯ ꓠꓴ ꓖꓳ ꓓꓱꓽ ꓟꓳꓸ ꓖꓶ ꓬꓰ ꓢꓲ ꓠꓬꓲ꓾ ꓠꓴ ꓫꓬꓻ ꓡꓰ ꓟ ꓑꓶꓸ ꓓꓴ ꓟꓳ-ꓫꓲ ꓡꓰ ꓐꓯ ꓔ ꓟ ꓡꓰ ꓐꓰ ꓔꓲ ꓓꓴ ꓔꓲ ꓖꓶ ꓬꓰ꓾ ꓐꓰ ꓕꓵꓼ ꓪꓽ ꓖꓶˍ ꓡꓳ꓿
42005015	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓬꓲ ꓓꓳꓽ ꓠꓬ ꓟꓬꓽ ꓠꓬꓲ ꓐꓯ ꓒꓬꓱ ꓙꓰˍ ꓡꓳ꓿ ꓞꓳ ꓜꓴ ꓓꓽ ꓟ ꓠꓬ ꓟꓸ ꓟꓲꓽ ꓠ ꓠꓹ ꓢꓲ ꓠꓻ ꓒꓬꓼ ꓫꓬꓹ ꓟꓶ ꓠꓹ ꓟ ꓬꓰ-ꓢꓴ ꓔꓬ ꓗꓪ ꓜꓲꓼ ꓡ ꓡꓳ꓿
42005016	ꓖꓳ ꓡꓱ ꓥ ꓟꓲ ꓕꓲ ꓧꓪꓹ ꓧꓪꓹ ꓬꓰ-ꓢꓴ ꓠꓬ ꓡꓲ ꓛꓲ ꓢꓲ ꓡꓲ ꓟ ꓗꓪ ꓙꓰ ꓢꓲ ꓪꓽ ꓘꓴ ꓬꓰˍ ꓡꓳ꓿
42005017	ꓕꓲ ꓠꓬꓲ ꓙꓳˍ ꓠꓬ꓾ ꓬꓰ-ꓢꓴ ꓟꓸ ꓟꓲꓽ ꓟꓸ ꓔꓬ ꓕꓯ꓾ ꓖ-ꓡꓲ-ꓡꓲ ꓟꓵꓽ ꓕꓲ ꓘꓹ ꓡꓰ ꓕꓲ ꓘˍ ꓐꓰ ꓬꓴ-ꓔ ꓟꓵˍ ꓐꓰ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓡꓻ ꓟ ꓒ-ꓡꓲ-ꓢꓷ ꓐꓴˍ ꓐꓰ ꓙꓵ ꓗ ꓟꓸ ꓒ ꓐꓴ ꓠꓬ ꓖꓳ ꓗꓪ ꓠꓬꓲꓸ ꓠꓸ ꓔꓬ ꓡꓳ꓿ ꓠꓻ ꓒꓬꓽ ꓫꓬꓹ ꓖꓶ ꓠꓹ ꓟ ꓢꓲ ꓒꓽ ꓬꓲ ꓪꓽ ꓠꓬꓲˍ ꓟ ꓠꓬ ꓬꓰ-ꓢꓴ ꓔꓯ ꓛꓳ ꓞꓹ ꓡꓳ꓿
42005018	ꓖꓳ ꓕꓯ ꓛꓲ ꓫꓵꓻ ꓡꓯꓼ ꓫꓵ ꓠꓬꓲ ꓬꓲꓼ ꓖꓴ ꓗꓪ ꓓꓳꓽ ꓞꓹ ꓢꓴ ꓕꓲ ꓣꓳ ꓔꓯ ꓢꓴ ꓡꓰ ꓑꓱꓸ ꓡ ꓡꓳ꓿ ꓬꓲ ꓪꓽ ꓠꓬ ꓬꓲ ꓔꓯ ꓑꓱꓸ ꓓꓵꓽ ꓙꓰ ꓢꓲ ꓬꓰ-ꓢꓴ ꓟꓲꓽ ꓙꓬ ꓗꓪ ꓗꓶ ꓔꓸ ꓠꓲꓹ ꓫꓵˍ ꓡꓳ꓿
42005019	ꓖꓳ ꓡꓱ ꓥ ꓟꓲ ꓞꓳ ꓜꓴꓻ ꓞꓳ ꓟꓯꓼ ꓑꓶꓸ ꓓꓴ ꓑꓱꓸ ꓓꓵꓽ ꓙꓰ ꓚꓱꓹ ꓧꓪ ꓟꓽ ꓟꓳꓻ ꓠꓬꓲ꓾ ꓦꓲ ꓪꓴꓸ ꓓꓵ ꓓꓰꓺ ꓗꓪ ꓓꓯ ꓙꓰ ꓢꓲ꓾ ꓦꓲ ꓪꓵ ꓔ ꓟ ꓥꓼ ꓒꓲꓽ ꓥꓸ ꓗꓷ ꓢꓲ ꓠꓬꓲ꓾ ꓬꓲˍ ꓐꓰ ꓬꓲ ꓬꓲꓼ ꓖꓴ ꓔꓯ ꓮꓽ ꓙꓵ ꓢꓴ ꓗꓳ ꓡꓳ ꓗꓪ꓾ ꓬꓰ-ꓢꓴ ꓟꓲꓽ ꓙꓬꓽ ꓢꓲ ꓗꓪ ꓩꓴ ꓬꓯꓼ ꓗꓷˍ ꓡꓳ꓿
42005020	ꓬꓲ ꓪꓽ ꓙꓵꓻ ꓠꓲꓹ ꓔꓯ ꓬꓰ-ꓢꓴ ꓟꓳꓻ ꓗꓷ ꓠꓬ꓾ ꓬꓲ ꓡꓰ ꓛꓲ ꓫꓵ ꓡꓯꓼ ꓫꓵ ꓢꓴ ꓔꓯ꓾ ꓞꓳ ꓑꓸ ꓤꓽꓳ꓾ ꓠꓴ ꓝꓴꓲ ꓖꓽ ꓖꓶ ꓗꓷꓳ꓾ ꓐꓯ ꓖꓶˍ ꓡꓳ꓿
42005021	ꓙꓵ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓕꓱ ꓟ ꓔꓯ ꓑ ꓙꓽˍ ꓕꓯ꓾ ꓐꓯ ꓟꓽ ꓚꓰꓼ ꓟ ꓐꓯ ꓢꓴ ꓕꓱ ꓕꓲ ꓣꓳ ꓮꓽ ꓟ ꓥ ꓡ? ꓪꓴ-ꓢ ꓬꓲ ꓕꓲ ꓣꓳˍ ꓡꓰ ꓟꓽ ꓥ ꓠꓬ ꓝꓴꓲ ꓮꓽ ꓟ ꓖꓽ ꓖꓶ ꓐ ꓡ ꓡ?꓾ ꓐꓰ ꓓꓵꓽ ꓙ ꓔꓬ ꓡꓳ꓿
42005022	ꓬꓲ ꓪꓽ ꓕꓱ ꓡꓱ ꓓꓵꓽ ꓙ ꓔꓬ ꓟ ꓔꓯ ꓬꓰ-ꓢꓴ ꓢꓷꓸˍ ꓠꓬꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓲꓹ ꓟ ꓗꓪ ꓮꓸ ꓫꓵ ꓪꓴꓸ ꓠꓬꓲ ꓕꓱ ꓡꓱ ꓓꓵꓽ ꓙ ꓔꓬ ꓡ?
42005023	ꓠꓴ ꓝꓴꓲ ꓖꓽ ꓖꓶ ꓗꓷꓳ꓾ ꓐꓯˍ ꓟ꓾ ꓥ ꓠꓬ꓾ ꓔꓴ ꓢꓲ ꓙ ꓖꓴ ꓫꓱ꓾ ꓐꓯˍ ꓟ꓾ ꓮ ꓡꓲ ꓕꓲ ꓘꓶ ꓐꓯ ꓢꓻˍ ꓡ?
42005024	ꓡ-ꓞꓳ-ꓮ-ꓐꓲ ꓠꓽ ꓟꓲ ꓠꓯ ꓗꓪ ꓝꓴꓲ ꓖꓽ ꓖꓶ ꓓꓴ ꓙꓵꓽ ꓪ ꓙꓳˍ ꓟ ꓠꓴ ꓪꓽ ꓢꓷꓸ ꓡꓰ ꓠꓹ ꓟ ꓕꓱ ꓡꓱ ꓬꓰˍ ꓥꓳ꓾ ꓐꓯ ꓢꓲ꓾ ꓬꓲ ꓡꓰ ꓛꓲ ꓫꓵꓻ ꓡꓯꓼ ꓫꓵ ꓢꓴ ꓔꓯ꓾ ꓠꓴ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓔꓴ꓾ ꓠꓴ ꓘꓳꓽ ꓓꓳ ꓔꓯꓹ ꓔ ꓢꓲ ꓠꓴ ꓦꓲ ꓗꓪ ꓬꓲꓼ ꓙꓰ G꓾ ꓐꓯ ꓖꓶˍ ꓡꓳ꓿
42005025	ꓖꓳ ꓡꓱ ꓠꓬ ꓬꓲ ꓠꓽ ꓬꓲ ꓪꓽ ꓟꓲꓽ ꓙꓬ ꓗꓪ ꓞꓼ ꓐꓰ ꓔꓴ ꓡ ꓢꓲ꓾ ꓬꓲ ꓘꓳꓽ ꓓꓳꓻ ꓔꓯꓹ ꓔ ꓢꓲ ꓠꓬꓲ꓾ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓬꓲ ꓐꓰ ꓬꓲ ꓦꓲ ꓗꓪ ꓬꓲꓼ ꓙꓰˍ ꓡꓳ꓿
42005026	ꓖꓳ ꓡꓱ ꓠꓬ ꓮꓽ ꓙꓵ ꓢꓴ ꓮꓽ ꓘꓶꓸ ꓓꓵꓽ ꓙ ꓮ'ꓺ ꓡꓰ ꓢꓲ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿ ꓝꓮꓲ ꓬꓲ ꓪꓽ ꓠꓲꓹ ꓟ ꓗꓪ ꓙꓳ ꓒꓵꓽ ꓠꓲꓹ ꓐꓲ ꓡꓰ ꓢꓲ꓾ ꓠꓬꓲꓸ ꓠꓬꓲ ꓣꓳꓽ ꓠꓬ ꓓꓵꓽ ꓙ ꓟꓶ ꓓꓴ ꓟꓳꓻ ꓗꓷꓳ꓾ ꓐꓯˍ ꓡꓳ꓿
42005027	ꓖꓳ ꓗꓸ ꓠꓯꓸ ꓬꓰ-ꓢꓴ ꓓꓳ ꓙꓰ ꓕꓯ꓾ ꓡꓱ-ꓬꓲ꓾ ꓟꓬꓱ ꓔ ꓟ ꓝꓲꓸ ꓫ ꓒ ꓕꓲ ꓣꓳ ꓝꓲꓸ ꓫ ꓖꓴ ꓗꓪ ꓠꓬꓲꓸ ꓠꓸ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓔꓯ ꓛꓳꓻ ꓡꓯ꓾ ꓐꓯ ꓖꓶˍ ꓡꓳ꓿
42005028	ꓖꓳ ꓕꓯ ꓡꓱ-ꓬꓲ ꓠꓬ ꓬꓲ ꓙꓳˍ ꓟ ꓮꓽ ꓙꓵ ꓗꓶ ꓔꓸ ꓬꓰ ꓢꓲ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
42005029	ꓖꓳ ꓗꓸ ꓠꓯꓸ ꓡꓱ-ꓬꓲ ꓡꓰ ꓬꓲ ꓦꓲ ꓗꓪ ꓬꓰ-ꓢꓴ ꓔꓯ ꓜꓻ ꓓꓽ ꓟ ꓕꓲ ꓜꓽ ꓘꓴ ꓖꓶ ꓜꓽˍ ꓡꓳ꓿ ꓝꓲꓸ ꓫ ꓢꓴ ꓮꓽ ꓟꓬꓹ ꓕꓲ ꓜꓴꓻˍ ꓐꓰ ꓠꓱꓸ ꓐꓯꓼ ꓢꓴ ꓐꓴˍ ꓟꓲ ꓬꓲ ꓪꓽˍ ꓐꓰ ꓕꓲꓽ ꓪꓺꓼ ꓜ ꓜꓽˍ ꓡꓳ꓿
42005030	ꓖꓳ ꓕꓯ ꓒ-ꓡꓲ-ꓢꓷ ꓐꓴˍ ꓐꓰ ꓬꓲ ꓪꓽ ꓕꓲ ꓢꓳꓺ ꓗꓪ ꓟ ꓙꓵ ꓗ ꓟꓸ ꓒ ꓐꓴ ꓠꓬ ꓬꓰ-ꓢꓴ ꓛꓳꓽ ꓒꓯꓹ ꓐꓴ ꓔꓯ꓾ ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓐꓴˍ ꓐꓰ ꓕꓲꓽ ꓪꓺꓼ ꓜꓽ ꓓꓳˍ ꓡ?꓾ ꓐꓰ ꓱꓽ ꓠꓱꓽˍ ꓡꓳ꓿
42005031	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓟꓽ ꓠꓻ ꓟꓽ ꓒꓬꓽ ꓢꓴ ꓠꓬ ꓠꓻ ꓫꓬꓹ ꓒ ꓔꓯ ꓣꓱꓽ ꓟ ꓬꓯꓼ꓿ ꓠꓻ ꓢꓴ ꓒꓬꓽ ꓢꓴ ꓠꓽ ꓣꓱꓽ ꓬꓯꓼˍ ꓡꓳ꓿
42005032	ꓥꓪ ꓠꓬ ꓔꓱꓹ ꓜꓳꓽ ꓢꓴ ꓔꓯ ꓘꓴˍ ꓐꓰ ꓡꓻ ꓟ ꓟꓽ ꓥ꓿ ꓝꓴꓲ ꓙꓳ ꓢꓴ ꓔꓯ ꓓꓵꓽ ꓙ ꓒꓳꓹ ꓡꓰꓼ ꓡ ꓝꓲ ꓠꓹ ꓟ ꓘꓴˍ ꓐꓰ ꓡꓻ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
42005033	ꓬꓲ ꓪꓽ ꓡꓰ ꓬꓰ-ꓢꓴ ꓔꓯ꓾ ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓛꓳꓽ ꓒꓯꓹ ꓐꓴ ꓠꓬ꓾ ꓟꓽ ꓠꓽ ꓠꓽ ꓜꓽ ꓓꓴ ꓚꓲꓸ ꓢꓲ ꓪꓽ ꓘꓴˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓛꓳꓽ ꓒꓯꓹ ꓐꓴ ꓠꓽ ꓜ ꓠꓬꓲ ꓓꓳ ꓠꓬꓲ ꓬꓰ ꓔꓬ ꓡꓳ꓾ ꓐꓯˍ ꓡꓳ꓿
42005034	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓤ ꓟꓶꓻ ꓝꓱꓺ ꓑꓮꓲꓽ ꓗꓪ ꓟꓯꓸ ꓡꓯꓸ ꓒ ꓔꓬ ꓢꓰꓽ ꓕꓯ ꓪꓰ ꓤ ꓐꓴ ꓔꓯ ꓜꓽ ꓓꓴ ꓚꓲꓸ ꓝꓲ ꓚꓰꓼ ꓡ?
42005035	ꓖꓳ ꓡꓱ ꓥ ꓟꓲ ꓟꓯꓸ ꓡꓯꓸ ꓒ ꓔꓯ ꓠꓬ ꓬꓲ ꓪꓽ ꓗꓪ ꓐꓰ ꓣꓴ ꓔꓯꓹ ꓙꓰˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓿ ꓖꓳ ꓕꓯ ꓠꓽ ꓬꓲ ꓪꓽ ꓜꓽ ꓓꓴ ꓚꓲꓸˍ ꓥꓳ꓾ ꓐꓯ ꓖꓶˍ ꓡꓳ꓿
42005036	ꓬꓰ-ꓢꓴ ꓡꓰ ꓔꓯ ꓥꓳꓽ ꓕꓲ ꓟ ꓣꓱꓽ ꓢꓲ ꓬꓲ ꓪꓽ ꓔꓯ꓾ ꓐꓵ ꓞꓶꓽ ꓫꓵꓼ ꓕꓲ ꓡꓯꓼ ꓚꓵꓹ ꓧꓽ ꓗꓷ ꓢꓲ ꓐꓵ ꓞꓶꓽ ꓐꓰꓽ ꓗꓪ ꓑꓱꓺ ꓢꓴ ꓟꓽ ꓙꓳ꓿ ꓖꓳ ꓡꓱ ꓬꓰˍ ꓠꓬ꓾ ꓬꓲ ꓠꓽ ꓐꓵ ꓞꓶꓽ ꓫꓵꓼ ꓔꓯ ꓚꓵꓹ ꓧꓽ ꓠ ꓗꓷ ꓡꓰ ꓢꓲ꓾ ꓑꓱꓺ ꓔ ꓥ ꓟꓲ ꓬꓲ ꓐꓰꓽ ꓔꓯ ꓟꓽ ꓧꓳꓹ ꓐꓰ ꓗꓹ ꓥꓳ꓿
42005037	ꓝꓮꓲ ꓛꓱꓼ ꓡꓱ ꓙꓵꓻ ꓫꓵꓼ ꓠꓬ ꓧꓪꓽ ꓙꓲ ꓡꓵꓸ ꓐꓰꓽ ꓗꓪ ꓧꓳꓽ ꓢꓴ ꓟꓽ ꓙꓳ꓿ ꓖꓳ ꓡꓱ ꓬꓰˍ ꓠꓬ꓾ ꓛꓱꓼ ꓡꓱ ꓙꓵꓻ ꓫꓵꓼ ꓡꓰ ꓧꓪꓽ ꓙꓲ ꓡꓵꓸ ꓐꓰꓽ ꓔꓯ ꓐꓶꓽ ꓡꓰ ꓝꓲ ꓢꓲ꓾ ꓛꓱꓼ ꓡꓱ ꓙꓵꓻˍ ꓟꓲ ꓧꓳꓸ ꓡꓰˍ ꓥꓳ꓿ ꓧꓪꓽ ꓙꓲ ꓡꓵꓸˍ ꓟꓲ ꓐꓬꓺ ꓡꓰˍ ꓥꓳ꓿
42005038	ꓛꓱꓼ ꓡꓱ ꓙꓵꓻ ꓫꓵꓼ ꓠꓽ ꓧꓪ ꓙꓲ ꓡꓵꓸ ꓫꓵꓼ ꓗꓪ ꓧꓳꓽ ꓠ ꓗꓹ ꓡꓳ꓿
42005039	ꓛꓱꓼ ꓡꓱ ꓙꓵꓻ ꓬꓲ ꓡꓵ ꓓꓳꓻ ꓝꓳ ꓢꓴ ꓠꓬ ꓛꓱꓼ ꓡꓱ ꓙꓵꓻ ꓬꓲ ꓫꓵꓼ ꓓꓳ ꓠꓲꓹ ꓟꓽ ꓫꓵ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ꓾ ꓙꓵꓻ ꓡꓵ ꓟꓬꓽ ꓠꓬꓲ ꓙꓲˍ ꓡꓳ꓾ ꓐꓰ ꓐꓯˍ ꓥꓳ꓾ ꓐꓯˍ ꓡꓳ꓿
42006001	ꓠꓽ ꓦꓬꓼ ꓠꓬꓲ ꓗꓪ ꓬꓰ-ꓢꓴ ꓠꓬ ꓫꓪ ꓟꓲ ꓗꓪ ꓐꓰ ꓗꓳꓸ ꓙꓰˍ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓫꓪ ꓠꓱꓺ ꓞꓷꓹ ꓢꓲ ꓠꓵꓹ ꓜꓽˍ ꓡꓳ꓿
42006002	ꓖꓳ ꓕꓯ ꓒ-ꓡꓲ-ꓢꓷ ꓐꓴ ꓕꓲ ꓐꓱ ꓡꓰ꓾ ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓠ ꓦꓬꓼ ꓠꓬꓲ ꓗꓪ ꓬꓰ ꓟꓽ ꓓ ꓟ ꓬꓰˍ ꓡ?꓾ ꓐꓯˍ ꓡꓳ꓿
42006003	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓓ-ꓪꓵˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓦꓰꓼ ꓟꓷꓼˍ ꓕꓯ ꓬꓲ ꓪꓽ ꓮ ꓡꓲ ꓬꓰ ꓗꓷ ꓟ ꓔꓯ ꓠꓴ ꓪꓽ ꓟꓽ ꓵ ꓠꓬꓲˍ ꓡ?
42006004	ꓬꓲ ꓠꓬ ꓪꓴ-ꓢ ꓦꓲ ꓗꓪ ꓓꓵ ꓡꓰ ꓢꓲ꓾ ꓔꓲ ꓒ ꓟꓽ ꓥ ꓠꓬ ꓮꓽ ꓟˍ ꓟꓲ ꓜꓽ ꓟꓽ ꓓ ꓟ꓾ ꓲ'ꓺ ꓔꓸ ꓟ ꓑ ꓑ ꓜꓽ ꓢꓲ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯˍ ꓟꓲ ꓖꓶ ꓜꓽˍ ꓡꓳ꓿
42006005	ꓡꓽ ꓞꓳ ꓮ ꓐꓲ ꓠꓽ ꓠꓽ ꓦꓬꓼ ꓠꓬꓲ ꓬꓲ ꓢꓲ ꓒꓽ ꓥ ꓡꓳ꓾ ꓐꓯ ꓖꓶˍ ꓡꓳ꓿
42006006	ꓠꓽ ꓦꓬꓼ ꓠꓬꓲ ꓠꓱꓸ ꓐꓯꓼ ꓕꓲ ꓠꓬꓲ ꓗꓪ꓾ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓵ ꓡꓰ ꓢꓲ ꓟꓸ ꓟꓲꓽ ꓟꓸ ꓖꓶ ꓔꓬ ꓕꓯ꓾ ꓖꓳ ꓗꓪ ꓡꓯꓼ ꓙ ꓐꓽ ꓙꓴꓺ ꓡꓰ ꓢꓴ ꓕꓲ ꓣꓳ ꓔꓬ ꓡꓳ꓿
42006007	ꓙꓵ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓬꓲ ꓔꓯ ꓓꓰꓺ ꓖꓴ ꓧꓪ ꓠꓲꓹ ꓫꓵ ꓠꓬꓲ꓾ ꓠꓽ ꓦꓬꓼ ꓠꓬꓲ ꓗꓪ ꓬꓲ ꓠꓻ ꓫꓬꓹ ꓖꓶ ꓟꓽ ꓫꓬꓹ ꓖꓶ ꓐꓰ ꓬꓲ ꓜꓶꓻ ꓡꓳꓸ ꓠꓬꓲ ꓔꓬ ꓡꓳ꓿
42006008	ꓬꓰ-ꓢꓴ ꓠꓬ ꓬꓲ ꓪꓽ ꓓꓵꓽ ꓙ ꓔꓬ ꓟ ꓔꓯ ꓢꓷꓸˍ ꓠꓬꓲ꓾ ꓡꓯꓼ ꓒꓯꓹ ꓙꓴꓺ ꓡꓰ ꓢꓴ ꓔꓯ꓾ ꓔꓴ ꓢꓲ ꓮꓽ ꓙꓵ ꓟꓲꓽ ꓙꓬꓽ ꓢꓲ ꓗꓪ ꓡꓯ꓾ ꓐꓯˍ ꓕꓯ꓾ ꓬꓲ ꓡ ꓢꓲ ꓦꓰꓼ ꓡ ꓡꓳ꓿
42006009	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓕꓲ ꓘꓶꓽ ꓠ ꓠꓬꓲˍ ꓠꓬꓲ꓾ ꓠꓽ ꓦꓬꓼ ꓠꓬꓲ ꓗꓪ꓾ ꓙꓲˍ ꓟ ꓐꓰ ꓟꓽ ꓙꓲ ꓟ꓾ ꓢꓯꓼ ꓟꓬ ꓚꓬꓴˍ ꓟ ꓐꓰ ꓢꓯꓼ ꓟꓬ ꓔꓯ ꓐꓬꓺ ꓡꓰ ꓝꓲˍ ꓟ꓾ ꓮ ꓡꓲ ꓕꓲ ꓫꓵꓽ ꓟ ꓬꓰ ꓓꓻ ꓡ?꓾ ꓐꓯˍ ꓡꓳ꓿
42006010	ꓖꓳ ꓡꓱ ꓢꓲ ꓬꓲ ꓠꓬ ꓚꓳꓺ ꓡꓳ ꓐꓰ ꓬꓲ ꓪꓽ ꓮꓽ ꓙꓵ ꓔꓯ ꓡꓳꓸ ꓠꓬꓲ ꓢꓲ꓾ ꓡꓯꓼ ꓒꓯꓹ ꓙꓴꓺ ꓡꓰ ꓢꓴ ꓖꓳ ꓕꓲ ꓣꓳ ꓔꓯ꓾ ꓠꓴ ꓡꓯꓼ ꓒꓯꓹ ꓛꓱ ꓓꓳ ꓡꓯ꓾ ꓐꓯ ꓖꓶˍ ꓡꓳ꓿ ꓖꓳ ꓕꓯ ꓬꓲ ꓡꓯꓼ ꓒꓯꓹ ꓛꓱꓺ ꓓꓳ ꓡ ꓠꓬ ꓓꓻ ꓡꓰꓳ꓿
42006011	ꓬꓲ ꓪꓽ ꓠꓽ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓢꓲ꓾ ꓬꓰ-ꓢꓴ ꓔꓯ ꓮ ꓡꓲ ꓬꓰ ꓠꓯꓹ ꓟ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
42006012	ꓦꓬꓼ ꓠꓬꓲ ꓖꓳ ꓟ ꓗꓪ ꓬꓰ-ꓢꓴ ꓠꓬ ꓪꓽ ꓘꓴ ꓠꓹ ꓟ ꓪꓽ ꓚꓲ ꓗꓪ ꓓꓯ ꓙꓰ ꓢꓲ꓾ ꓕꓲ ꓦꓬꓼ ꓡꓱꓸꓼ ꓪꓴ-ꓢ ꓔꓯ ꓪꓽ ꓘꓴˍ ꓡꓳ꓿
42006013	ꓟꓲꓽ ꓕꓯꓽ ꓙꓲ ꓡ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓘꓴ ꓔꓯꓹ ꓡ ꓢꓲ꓾ ꓬꓲ ꓪꓽ ꓗꓪ ꓐꓰ ꓞꓲ ꓠꓬꓲꓽ ꓣꓳ ꓢꓲ ꓓꓳ ꓡ ꓢꓲ ꓠꓬꓲ꓾ ꓬꓲ ꓪꓽ ꓔꓯ꓾ ꓝꓲ-ꓓꓴ꓾ ꓐꓰ ꓟꓬꓱꓺ ꓖꓶˍ ꓡꓳ꓿
42006014	ꓕꓱꓻ ꓞꓲ ꓠꓬꓲꓽ ꓣꓳ ꓟ ꓠꓬ꓾ ꓒꓲ-ꓕꓱ ꓟꓬꓱ ꓔ ꓟ ꓢꓲ-ꓟꓴˍ ꓐꓰ ꓬꓲ ꓠꓬꓲ ꓤ ꓯ-ꓓꓱ-ꓣꓴ꓾ ꓬ-ꓗꓴˍ ꓐꓰ ꓬꓳ-ꓦ꓾ ꓒꓲ-ꓡꓲˍ ꓐꓰ ꓐ-ꓕꓳ-ꓡꓱ-ꓟꓲ꓾
42006015	ꓟ-ꓕꓲˍ ꓐꓰ ꓕꓳ-ꓟ ꓐꓰ ꓮ-ꓡꓱ-ꓒꓲ ꓬꓲ ꓮ ꓐꓲ ꓬ-ꓗꓴˍ ꓐꓰ ꓠꓲꓹ ꓡꓱ ꓢꓴ꓾ ꓐꓰ ꓘꓴˍ ꓟ ꓢꓲ-ꓟꓴˍ ꓐꓰ꓾
42006016	ꓬ-ꓗꓴ ꓬꓲ ꓤ ꓬꓴ-ꓔˍ ꓐꓰ ꓗꓸ ꓠꓯꓸ ꓕꓯ ꓢꓲ ꓒꓽ ꓔꓯ ꓪꓴꓽ ꓜ ꓢꓴ ꓒꓬꓱꓼ ꓡ ꓟ꓾ ꓘꓹ-ꓡꓲꓳ ꓢꓴ ꓬꓴ-ꓓ ꓕꓱ ꓞꓲ ꓠꓬꓲꓽ ꓣꓳ ꓥ ꓡꓳ꓿
42006017	ꓬꓰ-ꓢꓴ ꓠꓬ ꓬꓲ ꓪꓽˍ ꓐꓰ ꓬꓯꓼ ꓙꓰ ꓢꓲ꓾ ꓪꓽ ꓓꓰ ꓕꓲ ꓓꓰ ꓗꓪ ꓦꓰꓼ ꓞꓹ ꓡꓳ꓿ ꓖꓳ ꓗꓪ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓜꓴ ꓓꓽ ꓟ ꓐꓰ꓾ ꓬꓴ-ꓔ ꓟꓵꓽ ꓮ ꓙꓵˍ ꓐꓰ ꓙꓱ-ꓣꓴ-ꓢ-ꓡꓱˍ ꓐꓰ ꓕꓲ-ꓬˍ ꓐꓰ ꓢꓲ-ꓓꓳ ꓟꓵꓽ ꓗꓪ ꓟ ꓬꓲꓻ ꓡꓴꓽ ꓐꓱ ꓓꓽ ꓟ ꓘꓶꓽ ꓗꓪ ꓐꓰ ꓡꓻ ꓟ ꓑ ꓫꓬꓼ ꓬꓲ ꓜꓴꓻ ꓓꓽ ꓟ ꓠꓬ꓾
42006018	ꓬꓲ ꓚ ꓟꓸ ꓖꓶˍ ꓟ ꓟꓸ ꓟꓲꓽ ꓔꓯ ꓠ ꓠꓹ ꓠꓹ ꓟ ꓐꓰ ꓠꓻ ꓫꓬꓹ ꓟꓶ ꓠꓹ ꓟ ꓡ ꓡꓳ꓿ ꓝꓮꓲ ꓟꓽ ꓫꓬ ꓠꓲꓽ ꓡꓰ ꓘꓶꓻ ꓡꓶꓽ ꓔꓬ ꓢꓴ ꓐꓴˍ ꓐꓰ꓾ ꓠꓻ ꓫꓵꓽ ꓠꓻ ꓙꓰ ꓠꓻ ꓔꓬ ꓢꓴ ꓐꓴ ꓔꓯ ꓫꓬꓹ ꓓꓻ ꓡꓰ ꓝꓲˍ ꓡꓳ꓿
42006019	ꓬꓰ-ꓢꓴ ꓖꓳ ꓓꓱꓽ ꓗꓪ ꓐꓰ ꓪꓽ ꓠꓬꓲˍ ꓟ ꓓꓳ ꓡ ꓢꓲ꓾ ꓬꓲ ꓪꓽ ꓮꓽ ꓙꓵ ꓢꓴ ꓔꓯ ꓫꓬꓹ ꓓꓻ ꓡꓰˍ ꓠꓬꓲ꓾ ꓡꓽ ꓞꓳ ꓬꓲ ꓜꓴ ꓮꓽ ꓙꓵ ꓠꓬ ꓬꓲ ꓔꓯ ꓫꓱꓹ ꓟꓶ ꓠꓹ ꓟ ꓢꓯꓼ ꓕꓵꓼˍ ꓡꓳ꓿
42006020	ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓡꓳꓸ ꓢꓲ ꓕꓱ ꓡꓱ ꓐꓯˍ ꓡꓳ꓾ ꓞꓳ ꓫ ꓠꓴ ꓪꓽ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓗꓴꓷꓼ ꓠꓽ ꓠꓴ ꓪꓽ ꓔꓯ ꓟ ꓥ ꓡꓳ꓿
42006021	ꓮ ꓟꓶ ꓦꓰꓼ ꓟꓷꓼ ꓔꓬ ꓢꓴ ꓠꓴ ꓪꓽ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓒ ꓐꓳꓺꓼ ꓐꓰ ꓟꓶˍ ꓥꓳ꓿ ꓮ ꓟꓶ ꓥꓴꓻ ꓔꓬ ꓢꓴ ꓠꓴ ꓪꓽ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓪꓽ ꓧꓷꓼ ꓪꓽ ꓡꓰꓼ ꓗꓷ ꓡꓰˍ ꓥꓳ꓿
42006022	ꓡ-ꓞꓳ-ꓮ-ꓐꓲ ꓥꓪ ꓪꓴꓸ ꓠꓬꓲ꓾ ꓢꓴ ꓡꓰ ꓠꓴ ꓪꓽ ꓔꓯ ꓠꓲꓹ ꓜꓳ ꓡ꓾ ꓥ ꓠꓬ ꓒꓰꓺ ꓗꓷ ꓡ꓾ ꓥ ꓠꓬ ꓫꓸ ꓝꓲꓸ ꓡ꓾ ꓥ ꓠꓬ ꓠꓴ ꓪꓽ ꓔꓯ ꓞꓳ ꓥꓶ ꓚꓬꓹ ꓢꓲ ꓗꓺ ꓩꓴ ꓡ ꓠꓬ꓾ ꓠꓴ ꓪꓽ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
42006023	ꓖꓳ ꓕꓲ ꓠꓬꓲ ꓗꓪ ꓠꓴ ꓪꓽ ꓠꓽ ꓗꓹ ꓛꓲ ꓠꓬꓲ ꓔꓷꓹ ꓔꓴ ꓡ ꓛꓵˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓪ ꓠꓴ ꓪꓽ ꓡꓯꓼ ꓫꓴ ꓠꓽ ꓬꓲ ꓓꓽ ꓟ ꓥ ꓡꓳ꓿ ꓬꓲ ꓪꓽ ꓒꓵꓽ ꓒ ꓐꓴ ꓡꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓬꓰ ꓖꓶ ꓟˍ ꓟꓲ ꓬꓲ ꓖꓳ ꓡꓱ ꓥ ꓡꓳ꓿
42006024	ꓞꓳ ꓐꓳ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓮ ꓟꓶˍ ꓡꓰ ꓔꓬ ꓢˍ ꓟ ꓟꓶ ꓗꓷꓳ꓿
42006025	ꓮ ꓟꓶ ꓜꓽ ꓐꓳ ꓓꓳꓻ ꓐꓳ ꓔꓬ ꓢꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯˍ ꓠꓬ ꓠꓴ ꓪꓽ ꓠꓽ ꓦꓰꓼ ꓟꓷꓼ ꓫꓸ ꓜꓲꓽ ꓠ ꓗꓷ ꓡꓰˍ ꓥꓳ꓿ ꓮ ꓟꓶ ꓪꓽ ꓧꓷꓼ ꓪꓽ ꓡꓰꓼ ꓗꓹ ꓢꓴ ꓠꓴ ꓪˍ ꓟꓲ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯˍ ꓠꓬ ꓠꓴ ꓪꓽ ꓠꓽ ꓠꓲꓹ ꓙꓽ ꓫꓸ ꓠꓬꓲ ꓥꓴꓻ ꓠ ꓗꓷ ꓡꓰˍ ꓥꓳ꓿
42006026	ꓡꓽ ꓞꓳ ꓮꓽ ꓙꓵ ꓡꓰ ꓠꓴ ꓪꓽ ꓠꓽ ꓙꓲˍ ꓡꓳ꓾ ꓐꓯˍ ꓠꓬ꓾ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓒꓵꓽ ꓒ ꓐꓴˍ ꓟꓲ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓬꓲ ꓖꓳ ꓡꓱ ꓫꓱꓸ ꓖꓶ ꓠꓬꓲꓳ꓿
42006027	ꓖꓳ ꓡꓱ ꓥ ꓟꓲ ꓥꓪ ꓔꓯ ꓠ ꓠꓹ ꓔꓬ ꓢꓴ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓔꓯ ꓛꓴꓽ ꓙꓳ ꓢꓴ ꓔꓯ ꓠꓲꓹ ꓠꓵ ꓢꓲ꓾ ꓠꓴ ꓪꓽ ꓔꓯ ꓠꓲꓹ ꓜꓳ ꓢꓴ ꓔꓯ ꓙꓲˍ ꓟ ꓬꓰ ꓖꓶ꓿
42006028	ꓠꓴ ꓪꓽ ꓔꓯ ꓙꓱꓽ ꓢꓴ ꓔꓯ ꓶꓼ ꓥꓳ ꓙꓱꓽ ꓖꓶ꓿ ꓠꓴ ꓪꓽ ꓔꓯ ꓘꓶꓻ ꓙꓵ ꓢꓴ ꓐꓱ ꓶ ꓪꓽ ꓘꓴ ꓙ꓿
42006029	ꓠꓴ ꓪꓽ ꓒꓬꓱꓽ ꓟꓬ ꓕꓱ ꓕꓲ ꓒꓳꓹ ꓗꓪ ꓓꓶꓽ ꓡ ꓢꓴ ꓔꓯ ꓠꓬ꓾ ꓖꓳ ꓕꓲ ꓒꓳꓹˍ ꓟꓲ ꓟꓳꓸ ꓖꓶ꓿ ꓠꓴ ꓐꓵ ꓞꓶꓽ ꓕꓯꓽ ꓢꓲ ꓕꓲ ꓘꓳꓹ ꓟ ꓦꓴꓺ ꓡ ꓢꓴ ꓔꓯ ꓠꓬ ꓠꓯꓸ ꓘꓪ ꓕꓲ ꓘꓳꓹ ꓟˍ ꓟꓲ ꓖꓶ ꓩꓴ ꓗꓷ꓿
42006030	ꓠꓴ ꓔꓯ ꓓꓰꓽ ꓢꓴ ꓮꓽ ꓙꓵ ꓔꓯ ꓖꓶ꓿ ꓠꓴ ꓖꓴꓽ ꓙꓴ ꓦꓴꓺ ꓔꓯꓹ ꓙꓰ ꓢꓴ ꓔꓯˍ ꓐꓰ ꓝꓮꓲ ꓕꓽ ꓧꓪ ꓔꓯꓹ ꓬꓲꓼ ꓡ꓿
42006031	ꓠꓴ ꓪꓽ ꓔꓯ ꓢꓴ ꓡꓰ ꓮ ꓡꓲ ꓬꓰ ꓖꓶ ꓡ ꓝꓲ ꓠꓲꓹ ꓫꓵˍ ꓠꓬ꓾ ꓠꓴ ꓪꓽˍ ꓟꓲ ꓬꓲ ꓪꓽ ꓔꓯ ꓖꓳ ꓡꓱ ꓬꓰ ꓖꓶ꓿
42006032	ꓠꓴ ꓪꓽ ꓠꓽ ꓠꓴ ꓪꓽ ꓔꓯ ꓠꓲꓹ ꓠꓵ ꓢꓴ ꓔꓯˍ ꓡꓰ ꓠꓲ ꓠꓵˍ ꓠꓬ꓾ ꓮꓸ ꓫꓵ ꓙꓲ ꓖꓴ ꓙꓳˍ ꓡ? ꓮ ꓡꓲꓳ ꓐꓯ ꓠꓬ ꓝꓴꓲ ꓙꓳ ꓢꓴ ꓐꓴˍ ꓟꓲ꓾ ꓬꓲ ꓪꓽ ꓔꓯ ꓠꓲꓹ ꓠꓵ ꓢꓴ ꓔꓯ ꓬꓲ ꓪꓽ ꓠꓲ ꓠꓵˍ ꓡꓳ꓿
42006033	ꓠꓴ ꓪꓽ ꓠꓬ꓾ ꓠꓴ ꓪꓽ ꓔꓯ ꓙꓲˍ ꓟ ꓬꓰ ꓖꓶ ꓡ ꓢꓴ ꓔꓯˍ ꓡꓰꓽ ꓙꓲˍ ꓟ ꓬꓰ ꓡꓲꓸ ꓖꓶˍ ꓠꓬ꓾ ꓮꓸ ꓫꓵ ꓙꓲꓻ ꓖꓴ ꓙꓳˍ ꓡ? ꓮ ꓡꓲꓳ ꓐꓯ ꓠꓬ ꓝꓴꓲ ꓬꓰ ꓢꓴ ꓐꓴˍ ꓟꓲ ꓖꓳ ꓡꓱ ꓬꓰˍ ꓡꓳ꓿
42006034	ꓠꓴ ꓪꓽ ꓠꓬ ꓚꓱꓹ ꓖꓶꓽ ꓓꓴ ꓙꓳꓻ ꓢꓴ ꓔꓯˍ ꓡꓰꓽ ꓛꓵꓽ ꓖꓶ ꓥꓪꓸ ꓖꓶˍ ꓠꓬ꓾ ꓮꓸ ꓫꓵ ꓙꓲ ꓖꓴ ꓙꓳˍ ꓡ? ꓝꓴꓲ ꓬꓰ ꓢꓴˍ ꓟꓲ ꓚꓱꓹ ꓖꓶ ꓡ ꓝꓲ ꓠꓹ ꓟ ꓝꓴꓲ ꓬꓰ ꓢꓴ ꓔꓯ ꓛꓵꓽ ꓖꓶˍ ꓡꓳ꓿
42006035	ꓠꓴ ꓪꓽ ꓠꓽ ꓛꓴꓽ ꓙꓳ ꓢꓴ ꓔꓯ ꓠꓲꓹ ꓠꓵ ꓢꓲ ꓬꓲ ꓪꓽ ꓔꓯ ꓙꓲˍ ꓟ ꓬꓰ ꓖꓶ꓿ ꓝꓮꓲ ꓠꓬ ꓢꓴꓻ ꓔꓯ ꓛꓵꓽ ꓖꓶꓽˍ ꓠꓬ꓾ ꓚꓱꓹ ꓖꓶ ꓡ ꓠꓹ ꓟ ꓔꓯ ꓕꓽ ꓥꓳ ꓡꓳꓸ꓿ ꓖꓳ ꓡꓱ ꓠꓬ ꓠꓴ ꓪꓽ ꓡꓯꓼ ꓫꓴ ꓠꓽ ꓬꓲ ꓓꓽ ꓟ ꓥ ꓢꓲ꓾ ꓟꓴꓺ ꓡꓳꓹ ꓬꓰ ꓢꓴ ꓬꓲ ꓤ ꓠꓱ ꓬꓰ ꓪꓺˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢˍ ꓟꓲ꓾ ꓫꓸ ꓟꓳ ꓠꓲꓹ ꓟꓽ ꓙꓳ ꓢꓴ ꓐꓴˍ ꓐꓰ ꓞꓳ ꓥꓶ ꓐꓴ ꓔꓯ ꓕꓲꓽ ꓡꓰꓹꓼ ꓐꓰ ꓙꓽ ꓗꓳˍ ꓡꓳ꓿
42006036	ꓟꓴꓽ ꓗꓪ ꓗꓪ ꓟ ꓠꓴ ꓪꓽ ꓐꓹ ꓐ ꓮ ꓡꓲ ꓫꓱꓸ ꓤˍ ꓠꓬ꓾ ꓠꓴ ꓪˍ ꓟꓲ ꓖꓳ ꓡꓱ ꓫꓱꓸ ꓤ ꓠ ꓗꓹ ꓡꓳ꓿
42006037	ꓠꓴ ꓪꓽ ꓠꓬ ꓢꓴ ꓔꓯ ꓕꓽ ꓙꓽ ꓘꓶꓽ꓾ ꓖꓳ ꓡꓱ ꓠꓬ ꓠꓴ ꓪꓽ ꓔꓯˍ ꓟꓲ ꓟꓽ ꓙꓽ ꓘꓶꓽ ꓡ꓿ ꓢꓴ ꓔꓯ ꓐꓯ ꓟꓴ ꓕꓽ ꓞꓷꓹ꓿ ꓖꓳ ꓡꓱ ꓠꓬ ꓠꓴ ꓪꓽ ꓔꓯˍ ꓟꓲ ꓐꓯ ꓟꓴ ꓟꓽ ꓞꓷꓹ ꓡ꓿ ꓢꓴ ꓔꓯ ꓖꓽ ꓖꓶ꓿ ꓖꓳ ꓡꓱ ꓠꓬ ꓠꓴ ꓪꓽ ꓔꓯˍ ꓟꓲ ꓖꓽ ꓖꓶ ꓡ ꓥꓳ꓿
42006038	ꓠꓴ ꓪꓽ ꓡꓰ ꓢꓴ ꓔꓯ ꓖꓶꓽˍ ꓠꓬ꓾ ꓠꓴ ꓪꓽ ꓔꓯ ꓖꓶ ꓡ ꓥꓳ꓿ ꓕꓰ ꓡꓱ ꓬꓰˍ ꓠꓬ꓾ ꓙꓳꓻ ꓓꓴ ꓪꓴꓽˍ ꓟ ꓗꓪ ꓶꓹ ꓠꓬꓲ ꓠꓬꓲꓸ ꓠꓬꓲ꓾ ꓡꓶꓽ ꓡꓶˍ ꓡꓰ ꓙꓳꓻ ꓢꓲ ꓠꓴ ꓪꓽ ꓔꓯ ꓧꓳꓽ ꓖꓶ ꓡ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓮꓸ ꓫꓵ ꓙꓳꓻ ꓓꓴ ꓡꓰ ꓢꓴ ꓔꓯ ꓙꓳꓻ ꓖꓶˍ ꓠꓬ꓾ ꓢꓴˍ ꓟꓲ ꓖꓳ ꓡꓱ ꓫꓵꓽ ꓙꓳꓻ ꓓꓴ ꓡꓰ ꓠꓴ ꓪꓽ ꓔꓯ ꓙꓳꓻ ꓡꓲꓸ ꓖꓶ ꓡ ꓥꓳ꓾ ꓐꓯˍ ꓡꓳ꓿
42006039	ꓬꓲ ꓝꓮꓲ ꓔꓯ ꓥꓳꓽ ꓣꓱꓽ ꓢꓲ ꓬꓲ ꓪꓽ ꓔꓯ꓾ ꓟꓬ ꓔꓶ ꓠꓬ ꓟꓬ ꓔꓶ ꓔꓯ ꓙ ꓖꓴ ꓧꓳꓽ ꓙꓰ ꓗꓴˍ ꓡ? ꓖꓳ ꓡꓱ ꓬꓰˍ ꓠꓬ ꓠꓬꓲꓽ ꓣꓳ ꓡꓱꓸꓼ ꓟꓲꓻ ꓘꓴꓻ ꓗꓪ ꓞꓰ ꓓꓵꓽ ꓡꓰˍ ꓥꓳ꓾ ꓟꓽ ꓥ ꓡ?
42006040	ꓢꓳ ꓢꓴ ꓠꓬ ꓟꓸ ꓒ ꓕꓯꓽ ꓢꓲ ꓟꓽ ꓪꓴꓽ꓿ ꓢꓳ ꓖꓴ ꓡꓰ ꓢꓴ ꓮꓽ ꓙꓵ ꓠꓽ ꓬꓲ ꓟꓸ ꓒˍ ꓐꓰ ꓕꓲꓽ ꓡꓰꓹꓼ ꓒꓬꓱꓼ ꓡ ꓥꓳ꓿
42006041	ꓮꓸ ꓫꓵ ꓪꓴꓸ ꓠꓬꓲ ꓠꓴ ꓬꓲꓼ ꓠꓴ ꓠꓬꓲ ꓟꓬ ꓢꓶꓽ ꓗꓪ ꓓꓯꓹ ꓟ ꓑꓱꓸ ꓛꓵꓽ ꓔꓯ ꓡꓳꓸ ꓠꓬꓲ ꓢꓲ꓾ ꓠꓴ ꓚꓲꓸ ꓛꓬ ꓟꓬ ꓢꓶꓽ ꓗꓪ ꓓꓯꓹ ꓟ ꓢꓲꓹ ꓓꓱꓽ ꓔꓯ ꓟꓽ ꓓꓵꓽ ꓙ ꓠꓬꓲ ꓡ?
42006042	ꓠꓴ ꓚꓲꓸ ꓛꓬ ꓟꓬ ꓢꓶꓽ ꓗꓪ ꓓꓯꓹ ꓟ ꓢꓲꓹ ꓓꓱꓽ ꓔꓯ ꓟꓽ ꓟꓳꓻ ꓠꓬ꓾ ꓠꓴ ꓬꓲꓼ ꓠꓴ ꓠꓬꓲ ꓔꓯ꓾ ꓥꓪ ꓠꓬꓲ ꓤꓽꓳ꓾ ꓠꓴ ꓟꓬ ꓢꓶꓽ ꓗꓪ ꓓꓯꓹ ꓟ ꓑꓱꓸ ꓛꓵꓽ ꓥꓪ ꓔꓯ ꓗꓳꓸ ꓝꓲ ꓡꓯ꓾ ꓐꓰ ꓮ ꓡꓲ ꓐꓯ ꓓꓻ ꓢꓰꓽ꓿ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴꓳ꓾ ꓠꓴ ꓚꓲꓸ ꓛꓬ ꓟꓬ ꓢꓶꓽ ꓗꓪ ꓓꓯꓹ ꓟ ꓢꓲꓹ ꓓꓱꓽ ꓧꓶꓸ ꓕꓯ ꓣꓴ ꓩꓴ ꓗꓷ꓿ ꓖꓳ ꓗꓸ ꓠꓯꓸ ꓢꓲˍ ꓡꓰꓽ ꓠꓴ ꓬꓲꓼ ꓠꓬꓲ ꓟꓬ ꓢꓶꓽ ꓗꓪ ꓓꓯꓹ ꓟ ꓑꓱꓸ ꓛꓵꓽ ꓗꓳꓸ ꓠꓹ ꓟ꓾ ꓠꓴ ꓠꓬ ꓫꓬꓽ ꓫꓬꓽˍ ꓡꓰꓽ ꓟꓳꓻˍ ꓥꓳ꓿
42006043	ꓮ ꓡꓲꓳ ꓐꓯ ꓠꓬ ꓙꓲˍ ꓟ ꓢꓲꓹ ꓜꓲ ꓠꓬ꓾ ꓟꓽ ꓙꓲꓻ ꓟ ꓢꓶꓹ ꓢꓶ ꓓꓱꓼ ꓡ ꓟ ꓟꓽ ꓙꓳ꓿ ꓟꓽ ꓙꓲꓻ ꓟ ꓢꓲꓹ ꓜꓲˍ ꓟꓲ꓾ ꓙꓲˍ ꓟ ꓢꓶꓹ ꓢꓶꓽ ꓓꓱꓼ ꓡ ꓟ ꓟꓽ ꓙꓳ꓿
42006044	ꓮꓸ ꓫꓵ ꓜꓲ ꓥ ꓟꓲ ꓬꓲ ꓢꓶꓽ ꓗꓪ ꓐꓰ ꓢꓷꓸ ꓡꓰ ꓓꓻˍ ꓡꓳ꓿ ꓛꓴꓽ ꓑꓳꓺ ꓗꓪ ꓘꓶꓽ ꓢꓶ ꓧꓼ ꓟꓶ ꓟꓽ ꓓ꓿ ꓝꓮꓲ ꓠꓬ ꓛꓴꓽ ꓟꓳꓼ ꓗꓪ ꓛꓱꓼ ꓡꓱ ꓢꓶꓽ ꓧꓼ ꓟꓶ ꓟꓽ ꓓ꓿
42006045	ꓞꓳ ꓙꓲꓻ ꓠꓬ ꓬꓲ ꓠꓲꓹ ꓟ ꓗꓪ ꓙꓲˍ ꓟ ꓫꓺ ꓔ ꓠꓬꓲ ꓙꓲˍ ꓟ ꓣꓴꓻ ꓓꓳ ꓡ ꓡꓳ꓿ ꓞꓳ ꓥꓶˍ ꓟꓲ ꓬꓲ ꓠꓲꓹ ꓟ ꓗꓪ ꓥꓶꓻˍ ꓟ ꓫꓺ ꓔ ꓠꓬꓲ ꓥꓶˍ ꓟ ꓣꓴꓻ ꓓꓳ ꓡ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓲꓹ ꓟ ꓗꓪ ꓐꓲ ꓞꓹ ꓟ ꓗꓪ ꓐꓰ ꓟꓷꓽ ꓠꓷꓹ ꓡꓰ ꓐꓯ ꓓꓳ ꓡ ꓟ ꓥ ꓡꓳ꓿
42006046	ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ꓾ ꓢꓲ ꓒꓽꓳ꓾ ꓢꓲ ꓒꓽꓳ꓾ ꓐꓰ ꓘꓴ ꓢꓲ꓾ ꓥꓪ ꓐꓯˍ ꓟ ꓡꓰ ꓐꓰ ꓟꓽ ꓬꓰˍ ꓡ?
42006047	ꓮꓽ ꓟ ꓥ ꓟꓲ ꓥꓪ ꓔꓯ ꓡ ꓢꓲ꓾ ꓥꓪ ꓐꓯ ꓘꓶꓽ ꓑ ꓙꓽ ꓢꓲ ꓠꓬꓲ ꓒꓵꓽ ꓛꓳ ꓢꓴ ꓠꓬ꓾ ꓮꓸ ꓫꓵ ꓡꓽ ꓞꓳˍ ꓡꓰ ꓐꓰ ꓗꓹ ꓟ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾
42006048	ꓬꓲ ꓠꓬ ꓮꓽ ꓠꓯꓸ ꓠꓯꓸ ꓚꓴꓸ ꓢꓲ꓾ ꓡꓳ ꓓꓰ ꓑꓸ ꓕꓯꓽ ꓢꓲ ꓗꓪ ꓦꓲ ꓚꓰ ꓜꓶꓻ ꓢꓲ ꓠꓬꓲ ꓦꓲ ꓫꓬꓹ ꓢꓴˍ ꓡꓰ ꓐꓰ ꓗꓹ ꓡꓳ꓿ ꓬꓲꓻ ꓙꓬ ꓙꓵꓽ ꓡ ꓢꓲ ꓦꓲ ꓖꓳ ꓟ ꓔꓯ ꓓꓶꓽ ꓕꓯꓼ ꓡ ꓥ ꓟꓲ꓾ ꓦꓲ ꓚꓰ ꓠꓬ ꓡꓳ ꓓꓰ ꓑꓸ ꓕꓯꓽ ꓢꓲ ꓜꓶꓻ ꓔ ꓠꓬꓲ ꓶꓹ ꓡꓵ ꓡꓰ ꓟꓽ ꓓ꓿
42006049	ꓥꓪ ꓐꓯ ꓘꓶꓽ ꓑ ꓙꓽ ꓢꓲ ꓟꓽ ꓒꓵꓽ ꓛꓳ ꓢꓴ ꓠꓽ꓾ ꓬꓲ ꓚꓰ ꓟꓽ ꓙꓳ ꓙꓳ ꓠꓱꓸ ꓦꓱꓽ ꓕꓯꓽ ꓢꓲ ꓗꓪ ꓦꓲ ꓫꓬ ꓢꓴˍ ꓡꓰ ꓐꓰ ꓗꓹ ꓡꓳ꓿ ꓬꓲꓻ ꓙꓬ ꓡꓰ ꓦꓲ ꓖꓳ ꓟ ꓔꓯ ꓓꓶꓽ ꓕꓯꓼ ꓡ ꓠꓬ ꓞꓼ ꓐꓰ ꓐꓱꓽ ꓙꓰ ꓢꓲ ꓮꓽ ꓙꓵ ꓐꓬꓺ ꓡꓰˍ ꓥꓳ꓾ ꓐꓯˍ ꓡꓳ꓿
42007001	ꓬꓰ-ꓢꓴ ꓠꓬ ꓑ ꓫꓬꓼ ꓐꓴ ꓑ ꓙꓽˍ ꓟ ꓗꓪ ꓬꓲ ꓐꓯ ꓘꓶꓽ ꓕꓱ ꓟ ꓮꓽ ꓙꓵ ꓚ ꓓꓳ ꓡꓰ ꓠꓬ꓾ ꓘ-ꓒꓱ-ꓠꓴ ꓡꓳ ꓒꓱ ꓗꓪ ꓙꓰˍ ꓡꓳ꓿
42007002	ꓖꓳ ꓗꓪ ꓔꓬ ꓟ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓬꓲ ꓮꓽ ꓘꓶꓸ ꓠꓲꓹ ꓠꓵˍ ꓟ ꓚꓳ ꓑꓸ ꓕꓲ ꓣꓳ ꓠꓬ꓾ ꓠꓻ ꓢꓲ ꓮꓽ ꓡꓻ ꓫꓵꓻˍ ꓐꓰ ꓗꓹ ꓡꓳ꓿
42007003	ꓬꓰ-ꓢꓴ ꓓꓳꓽ ꓬꓲ ꓑ ꓙꓽˍ ꓠꓬ꓾ ꓬꓴ-ꓔ ꓡꓽ ꓞꓳ ꓗꓪ ꓟ ꓞꓳ ꓪꓴꓽ ꓕꓲ ꓠꓬꓲꓽ ꓣꓳ ꓔꓯ ꓝꓲ ꓩꓴ ꓗꓷ ꓢꓲ꓾ ꓬꓲ ꓚꓳ ꓑꓸ ꓔꓯ ꓠ ꓫꓬꓹ ꓖꓶ ꓡ ꓠꓹ ꓟ ꓬꓰ-ꓢꓴ ꓔꓯ ꓓꓰꓽ ꓬꓰ ꓝꓲˍ ꓡꓳ꓿
42007004	ꓬꓰ-ꓢꓴ ꓔꓬ ꓗꓪ ꓬꓲ ꓪꓽ ꓛꓲ ꓡ ꓠꓬ꓾ ꓬꓲ ꓪꓽ ꓬꓲ ꓔꓯ ꓟꓽ ꓪ ꓟꓽ ꓞꓽ ꓓꓰꓽ ꓢꓲ꓾ ꓠꓴ ꓬꓲ ꓔꓯ ꓬꓰ ꓙ ꓐ ꓡ ꓠꓬ ꓮꓽ ꓘꓶꓸ ꓙꓲˍ ꓥꓳ꓿ ꓬꓲ ꓠꓽ ꓠꓴ ꓡꓰ ꓬꓰ ꓙˍ ꓟ ꓕꓱ ꓟ ꓟꓶꓻ ꓒꓵꓽˍ ꓡꓳ꓿
42007005	ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓣꓳ ꓫꓵꓽ ꓔꓯ ꓠꓲꓹ ꓠꓵ ꓢꓲ꓾ ꓥꓪ ꓠꓴꓽ ꓐꓱ ꓶ ꓜꓲꓼ ꓦꓲ ꓫꓬꓹ ꓖꓶ ꓢꓴ ꓥ ꓡꓳ꓾ ꓐꓯˍ ꓡꓳ꓿
42007006	ꓖꓳ ꓡꓱ ꓠꓬ ꓬꓰ-ꓢꓴ ꓬꓲ ꓪꓽ ꓔꓯ ꓛꓳ ꓙꓰ ꓢꓲ꓾ ꓟꓯꓼ ꓢꓲꓽ ꓒ ꓖꓳ ꓕꓲ ꓣꓳ ꓦꓲ ꓒ ꓕꓲꓺꓼ ꓗꓪ ꓛꓲ ꓬꓰ ꓕꓯ꓾ ꓟꓯꓼ ꓢꓲꓽ ꓒ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓝꓲ ꓩꓴ ꓗꓷ ꓢꓲ ꓬꓰ-ꓢꓴ ꓔꓯ ꓕꓱ ꓡꓱ ꓐꓯ ꓬꓰ ꓝꓲˍ ꓡꓳ꓿ ꓢꓲ ꓒꓽꓳ꓾ ꓥꓪ ꓠꓬ ꓟꓽ ꓒꓵꓽ ꓢꓴ ꓥ ꓠꓬꓲ꓾ ꓪꓴꓽ ꓧꓶ ꓪꓴꓽ ꓡꓰꓽ ꓥꓪ ꓦꓲ ꓗꓪ ꓓꓵꓽ ꓡ ꓝꓲ ꓠꓲꓹ ꓟꓽ ꓫꓵ꓿
42007007	ꓥꓪ ꓚꓲꓸ ꓛꓬꓽˍ ꓟꓲ ꓠꓴ ꓔꓬ ꓗꓪ ꓡ ꓟꓽ ꓒꓵꓽ ꓠꓬꓲ ꓟꓽ ꓡ ꓟ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓐꓯ ꓘꓶꓽ ꓕꓲ ꓘꓶꓽˍ ꓗꓪ ꓐꓰ ꓥꓪ ꓔꓯ ꓣꓱꓽ ꓙ ꓢꓴ ꓠꓽ ꓓꓻ ꓡꓰˍ ꓥꓳ꓿
42007008	ꓮ ꓡꓲꓳ ꓐꓯ ꓠꓬ ꓥꓪˍ ꓟꓲ ꓢꓴ ꓙꓵꓽ ꓪ ꓠꓯꓸ ꓘꓪ ꓔꓬ ꓢꓴ ꓥ ꓡꓳ꓿ ꓥꓪ ꓠꓯꓸ ꓘꓪˍ ꓟꓲ ꓟꓯꓼ ꓤ ꓙꓳˍ ꓡꓳ꓿ ꓥꓪ ꓡꓰ ꓕꓱ ꓕꓲ ꓣꓳ ꓔꓯ ꓙꓰ꓾ ꓐꓯˍ ꓠꓬ ꓬꓲ ꓠꓽ ꓙꓰˍ ꓥꓳ꓿ ꓖꓳ ꓕꓲ ꓣꓳ ꓔꓯ ꓡꓯ꓾ ꓐꓯˍ ꓠꓬ ꓬꓲ ꓠꓽ ꓡꓻ ꓥꓳ꓿ ꓥꓪ ꓚꓳ ꓑꓸ ꓔꓯ꓾ ꓠꓴ ꓕꓱ ꓟ ꓬꓰ꓾ ꓐꓯˍ ꓠꓬ ꓬꓲ ꓠꓽ ꓥꓪ ꓐꓯˍ ꓟ ꓡꓰ ꓐꓰ ꓬꓰˍ ꓥꓳ꓾ ꓐꓰ ꓐꓯ ꓬꓰ ꓝꓲˍ ꓡꓳ꓿
42007009	ꓐꓯ ꓘꓶꓽ ꓕꓱ ꓟ ꓔꓯ ꓬꓰ-ꓢꓴ ꓑ ꓙꓽ ꓗꓷ ꓠꓬ ꓓꓵꓽ ꓙꓽ ꓟꓶꓻ ꓡꓰ ꓠꓬꓲ ꓔꓲꓸ ꓒꓳꓹ ꓢꓲ꓾ ꓬꓲ ꓔꓯ ꓛꓳ ꓡ ꓢꓴ ꓬꓲ ꓜꓴ ꓔꓯ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ-ꓢꓷ-ꓡꓰ ꓐꓴ ꓗꓳ ꓡꓳ ꓗꓪˍ ꓟꓲ ꓙꓵꓻ ꓠꓲꓹ ꓕꓱ ꓘꓶ ꓛꓲ ꓪꓴꓽˍ ꓟ ꓥꓪ ꓟꓽ ꓔꓳꓹ ꓜꓳꓽ ꓠꓬꓲ꓾ ꓐꓯˍ ꓡꓳ꓿
42007010	ꓖꓳ ꓗꓸ ꓠꓯꓸ ꓟꓯꓼ ꓢꓲꓽ ꓒ ꓡꓰ ꓝꓲ ꓩꓴ ꓡ ꓟ ꓖꓳ ꓕꓲ ꓧꓳꓽ ꓠꓬ ꓦꓲ ꓗꓪ ꓬꓲꓼ ꓛꓲ ꓬꓰ ꓕꓯ꓾ ꓚꓳ ꓑꓸ ꓓ ꓡꓰ ꓟ ꓔꓯ ꓟꓳꓻ ꓡꓰꓳ꓿
42007011	ꓖꓳ ꓗꓸ ꓠꓯꓸ ꓟꓶꓻ ꓤ ꓟꓽ ꓗꓷ ꓡꓰ ꓕꓯ ꓬꓰ-ꓢꓴ ꓠꓬ ꓠ-ꓬꓰ ꓟꓬꓱ ꓔ ꓟ ꓡꓳ ꓒꓱ ꓕꓲ ꓟ ꓗꓪ ꓙꓰˍ ꓡꓳ꓿ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓞꓳ ꓜꓴ ꓓ ꓟˍ ꓟꓲ ꓬꓲ ꓔꓯ ꓛꓳꓻ ꓙꓰˍ ꓡꓳ꓿
42007012	ꓬꓲ ꓪꓽ ꓠꓬ ꓡꓳ ꓒꓱ ꓗ ꓘꓶꓽ ꓗꓪ ꓓꓵꓽ ꓙꓰˍ ꓐꓰ ꓬꓰˍ ꓕꓯ꓾ ꓟꓶꓽ ꓛꓵꓽ ꓟ ꓬꓲ ꓤꓽ ꓔꓲꓸ ꓫꓵꓻ ꓟꓳ ꓔꓯ ꓢꓴ ꓡꓰ ꓑꓱꓸ ꓓꓳ ꓡ ꓟ ꓬꓲ ꓪꓽ ꓟꓳꓻˍ ꓡꓳ꓿ ꓟꓶꓽ ꓛꓵꓽ ꓟ ꓖꓳ ꓟ ꓔꓯ ꓡꓳ ꓒꓱꓻ ꓗꓪ ꓐꓰ ꓛꓳ ꓡ ꓢꓴˍ ꓟꓲ ꓮꓽ ꓟꓬꓹ ꓙꓳˍ ꓡꓳ꓿
42007013	ꓢꓲ ꓒꓽ ꓡꓰ ꓟꓶꓽ ꓛꓵꓽ ꓟ ꓔꓯ ꓟꓳꓻ ꓗꓷ ꓠꓬ ꓬꓲ ꓔꓯ ꓫꓱꓸ ꓤ ꓢꓲ꓾ ꓕꓽ ꓥꓴ꓾ ꓐꓯ ꓖꓶˍ ꓡꓳ꓿
42007014	ꓖꓳ ꓕꓯ ꓬꓰ-ꓢꓴ ꓠꓬ ꓒ ꓕꓲ ꓗꓪ ꓡ ꓢꓲ ꓖꓴꓽ ꓔꓯ ꓫꓱꓹ ꓗꓷ ꓠꓬ꓾ ꓫꓵꓻ ꓟꓳ ꓑꓱꓸ ꓢꓴ ꓐꓴ ꓦꓰꓼ ꓡꓰˍ ꓡꓳ꓿ ꓖꓳ ꓕꓯ ꓬꓲ ꓡꓰ꓾ ꓤꓽ ꓖꓴ ꓡꓯꓸꓳ꓾ ꓠꓴ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓔꓴ ꓡꓯ꓾ ꓐꓯˍ ꓡꓳ꓿
42007015	ꓖꓳ ꓡꓱ ꓠꓬ ꓞꓳ ꓫꓵꓻ ꓖꓳ ꓟ ꓠꓬꓲꓸ ꓠꓸ ꓡ ꓢꓲ ꓫꓸ ꓕꓱꓻ ꓡ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓟꓹ ꓟ ꓔꓯ ꓡꓯꓼ ꓙꓱ ꓖꓶˍ ꓡꓳ꓿
42007016	ꓮꓽ ꓙꓵ ꓢꓴ ꓠꓬ ꓓꓵꓽ ꓙ ꓟꓶ ꓠꓬꓲ ꓙꓳꓺ ꓠꓬꓲ ꓗꓷ ꓡꓰ ꓢꓲ꓾ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓢꓲ ꓠꓬꓲ꓾ ꓟꓷꓽ ꓠꓷꓹ ꓝꓸ ꓢꓴ ꓓꓽ ꓟ ꓕꓲ ꓣꓳ ꓣꓳꓽ ꓗꓳ ꓡꓳ ꓗꓪ ꓓꓳ ꓡꓺꓳ꓾ ꓪꓴ-ꓢ ꓠꓽ ꓬꓲ ꓑ ꓫꓬꓼ ꓐꓴ ꓔꓯ ꓔꓱꓹ ꓠꓬꓲ ꓡꓺꓳ꓾ ꓐꓯˍ ꓡꓳ꓿
42007017	ꓓꓳꓽ ꓕꓱ ꓟ ꓠꓬ ꓬꓴ-ꓔ ꓟꓵꓽ ꓮꓽ ꓙꓵˍ ꓐꓰ ꓚꓳ ꓡꓳ ꓟ ꓟꓵꓽ ꓗꓪ ꓐꓯ ꓒꓬꓱ ꓙꓰˍ ꓡꓳ꓿
42007018	ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴ ꓡꓰ꓾ ꓕꓱ ꓟꓬ ꓙꓰꓽ ꓟ ꓮꓽ ꓙꓵ ꓬꓳ-ꓦ ꓔꓯ ꓐꓯ ꓟꓸ ꓖꓶˍ ꓡꓳ꓿
42007019	ꓖꓳ ꓕꓯ ꓬꓳ-ꓦ ꓡꓰ ꓬꓲ ꓛꓳꓽ ꓒꓯꓹ ꓠꓬꓲꓽ ꓣꓳ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓢꓲ ꓒꓽ ꓔꓬ ꓗꓪ ꓝꓲ ꓩꓴ ꓗꓷ ꓢꓲ ꓠꓬꓲ꓾ ꓡ ꓠꓹ ꓟ ꓖꓳ ꓕꓲ ꓣꓳ ꓠꓬ ꓠꓴ ꓥ ꓡ? ꓥ ꓠꓬ ꓥꓪ ꓠꓴꓽ ꓠꓽ ꓠꓱꓸ ꓐꓯꓼ ꓕꓲ ꓣꓳ ꓔꓯ ꓡꓳ ꓠꓬꓹ ꓠꓯꓹ ꓢꓰꓽ ꓡ?꓾ ꓐꓰ ꓠ ꓠꓬꓲ ꓬꓰ ꓝꓲˍ ꓡꓳ꓿
42007020	ꓡꓽ ꓞꓳ ꓖꓳ ꓠꓬꓲꓽ ꓣꓳ ꓬꓰ-ꓢꓴ ꓔꓬ ꓗꓪ ꓛꓲ ꓬꓰ ꓠꓬ꓾ ꓖꓳ ꓓꓱꓽ ꓔꓲꓹ ꓖꓶ ꓢꓴ ꓬꓳ-ꓦ ꓡꓰ ꓥꓪ ꓠꓴꓽ ꓔꓯ ꓠꓴ ꓔꓬ ꓗꓪ ꓝꓲ ꓩꓴ ꓡ ꓢꓲ꓾ ꓡ ꓠꓹ ꓟ ꓖꓳ ꓕꓲ ꓣꓳ ꓠꓬ ꓠꓴ ꓥ ꓡ? ꓥ ꓠꓬ ꓥꓪ ꓠꓴꓽ ꓠꓽ ꓠꓱꓸ ꓐꓯꓼ ꓕꓲ ꓣꓳ ꓔꓯ ꓡꓳ ꓠꓬꓹ ꓠꓯꓹ ꓢꓰꓽ ꓡ?꓾ ꓐꓰ ꓠ ꓠꓬꓲ ꓡ ꓝꓲˍ ꓡꓳ꓾ ꓐꓯ ꓖꓶˍ ꓡꓳ꓿
42007021	ꓖꓳ ꓕꓲ ꓙꓵꓹ ꓗꓪ꓾ ꓬꓲ ꓡꓰ ꓠꓻ ꓢꓴ ꓒꓬꓽ ꓢꓴ ꓮꓽ ꓟꓬꓹˍ ꓐꓰ꓾ ꓥꓶˍ ꓟ ꓠꓲꓽ ꓜꓶꓽ ꓞꓹ ꓢꓴ ꓮꓽ ꓟꓬꓹ ꓔꓯ ꓫꓬꓹ ꓖꓶ ꓔꓬ ꓡꓳ꓿ ꓝꓮꓲ ꓟꓬ ꓔꓶ ꓢꓴ ꓮꓽ ꓟꓬꓹ ꓣꓳ ꓔꓯˍ ꓟꓲ ꓠꓬꓲ ꓟꓳꓻ ꓡ ꓝꓲˍ ꓡꓳ꓿
42007022	ꓖꓳ ꓗꓸ ꓠꓯꓸ ꓬꓲ ꓠꓬ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓙꓰ ꓢꓲ ꓠꓴ ꓪꓽ ꓡꓳꓸ ꓟꓳꓻˍ ꓟ ꓐꓰ ꓑ ꓙꓽ ꓗꓷ ꓟ꓾ ꓟꓬ ꓔꓶ ꓠꓬꓲ ꓟꓳꓻ ꓡ ꓟ꓾ ꓛꓲꓺ ꓫꓳꓸ ꓙ ꓖꓴ ꓫꓱꓽ ꓙꓰˍ ꓟ꓾ ꓔꓸ ꓟꓼ ꓩꓴ ꓓꓲꓻ ꓢꓴ ꓫꓬꓻ ꓡꓰˍ ꓟ꓾ ꓠꓸ ꓐꓳꓽ ꓑ ꓙꓽ ꓡ ꓟ꓾ ꓞꓳ ꓫꓵ ꓢꓯꓸ ꓬꓲꓼ ꓡ ꓟ꓾ ꓞꓳ ꓫꓸ ꓔꓯ ꓶꓼ ꓓꓳ ꓫꓱꓹ ꓓꓳꓽ ꓚ ꓟꓸ ꓖꓶˍ ꓟ ꓮꓽ ꓙꓵ ꓬꓳ-ꓦ ꓔꓯ ꓐꓯ ꓖꓶ ꓬꓰ꓿
42007023	ꓥꓪ ꓪꓴꓸ ꓠꓬꓲ ꓡꓱꓸ ꓗꓷ ꓓꓴ ꓟꓽ ꓙꓳ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓾ ꓐꓯ ꓖꓶˍ ꓡꓳ꓿
42007024	ꓬꓳ-ꓦ ꓬꓲ ꓝꓲ ꓓꓴ ꓐꓴ ꓙꓰ ꓗꓷ ꓗꓸ ꓠꓯ꓾ ꓬꓰ-ꓢꓴ ꓡꓰ ꓬꓳ-ꓦ ꓔꓯ ꓟꓳꓸ ꓫꓸ ꓕꓱ ꓢꓲ ꓞꓳ ꓜꓴꓻ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓿ ꓠꓴ ꓪꓽ ꓠꓬ ꓮꓸ ꓫꓵ ꓔꓯ ꓡꓳꓸ ꓠꓬꓲ ꓠꓹ ꓟ ꓡꓲ ꓛꓲ ꓗꓪ ꓓꓳ ꓙꓰˍ ꓡ? ꓟꓲꓽ ꓦꓲ ꓡꓰ ꓙꓱꓼ ꓡꓵꓺ ꓔꓬ ꓟ ꓬꓲꓻ ꓑ ꓒꓴꓽ ꓓꓻ ꓔꓯ ꓡꓳꓸ ꓠꓬꓲ ꓠꓹ ꓟ ꓙꓰˍ ꓡ?
42007025	ꓠꓴ ꓪꓽ ꓮꓸ ꓫꓵ ꓔꓯ ꓟꓳꓻ ꓠꓹ ꓟ ꓓꓳ ꓙꓰˍ ꓡ? ꓠꓴꓽ ꓡꓯꓻ ꓡꓯ ꓟ ꓐꓯ ꓞꓶꓽ ꓖꓪꓽ ꓔ ꓢꓴ ꓔꓯ ꓟꓳꓻ ꓠꓹ ꓟ ꓙꓰˍ ꓡ? ꓠ ꓠꓹ꓾ ꓒꓵꓽ ꓘꓹ ꓟ ꓐꓵ ꓞꓶꓽ ꓡꓰ ꓐꓲꓻ ꓫꓴꓽ ꓔ ꓢꓲ ꓜꓽ ꓢ ꓔꓬ ꓢ ꓢꓴ ꓠꓬ ꓪ ꓔꓲꓸ ꓙ ꓗꓪ ꓔꓬ ꓡꓳ꓿
42007026	ꓠꓴ ꓪꓽ ꓠꓬ ꓮꓸ ꓫꓵ ꓔꓯ ꓟꓳꓻ ꓠꓹ ꓟ ꓓꓳ ꓙꓰˍ ꓡ? ꓟꓷꓽ ꓠꓷꓹ ꓝꓸ ꓢꓴ ꓔꓯ ꓟꓳꓻ ꓠꓹ ꓟ ꓥ ꓡ? ꓠꓴ ꓪꓽ ꓔꓯ ꓥꓪ ꓐꓯ ꓖꓶꓽˍ ꓠꓬꓲ꓾ ꓥ ꓡꓳ꓾ ꓬꓳ-ꓦ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓕꓯꓽ ꓢꓲ ꓮꓽ ꓘꓶꓸ ꓪꓴꓽˍ ꓡꓳ꓿
42007027	ꓕꓳ ꓶ ꓗꓪ ꓐꓳ ꓔ ꓟ꓾ ꓠꓬꓲ ꓠꓹ꓾ ꓥꓪ ꓡꓰ ꓠꓴ ꓟꓲꓽ ꓙꓬꓽ ꓗꓪ ꓥꓪ ꓝꓲ ꓓꓴ ꓝꓲ ꓩꓴ ꓗꓷ ꓢꓲ꓾ ꓬꓲ ꓠꓬ ꓠꓴ ꓟꓲꓽ ꓕꓯꓽ ꓢꓲ ꓗꓪ ꓠꓴ ꓙ ꓖꓴ ꓙꓽ ꓖꓶꓽˍ ꓥꓳ꓾ ꓐꓯˍ ꓟ ꓠꓬ ꓕꓱ ꓕꓲ ꓣꓳ ꓔꓯ ꓐꓯˍ ꓟ ꓥ ꓡꓳ꓿
42007028	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓤꓽ ꓟꓶ ꓤꓽ ꓡꓰ ꓦꓵꓻ ꓔ ꓢꓴ ꓗꓳ ꓡꓳ ꓗꓪ꓾ ꓬꓳ-ꓦ ꓕꓯꓽ ꓢꓲ ꓪꓴꓽˍ ꓟ ꓕꓲ ꓣꓳˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓗꓴꓷꓼ ꓠꓯꓸꓼ ꓗꓪ ꓣꓳꓺ ꓓꓰˍ ꓟ ꓠꓬ꓾ ꓬꓲ ꓕꓯꓽ ꓢꓲ ꓪꓴꓽˍ ꓢꓰ ꓡꓳ꓾ ꓐꓯ ꓖꓶˍ ꓡꓳ꓿
42007029	ꓬꓳ-ꓦ ꓡꓰ ꓖꓳ ꓓꓱꓽ ꓔꓲꓹ ꓖꓶ ꓟꓶꓻ ꓡꓰ ꓟ ꓑ ꓫꓬꓼ ꓐꓴˍ ꓐꓰ ꓝꓲꓸ ꓫ ꓢꓴ ꓐꓴ ꓠꓬ꓾ ꓬꓰ-ꓢꓴ ꓡꓰ ꓐꓯˍ ꓟ ꓐꓯ ꓘꓶꓽ ꓕꓱ ꓟ ꓔꓯ ꓑ ꓙꓽˍ ꓕꓯ꓾ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓔꓯ ꓣꓷꓠꓸˍ ꓡꓳ꓿
42007030	ꓖꓳ ꓡꓱ ꓥ ꓟꓲ ꓒ-ꓡꓲ-ꓢꓷ ꓐꓴ ꓐꓰ ꓙꓵ ꓗ ꓟꓸ ꓒꓽ ꓐꓴ ꓠꓬ꓾ ꓬꓳ-ꓦ ꓖꓳ ꓓꓱꓽ ꓔꓲꓹ ꓟ ꓔꓯ ꓟꓽ ꓘꓳꓻ ꓣꓴ ꓟ ꓪꓴꓸ ꓠꓬꓲ꓾ ꓪꓴ-ꓢ ꓠꓲꓹ ꓡꓶꓽ ꓔꓯ ꓟꓽ ꓘꓳꓻ ꓣꓴ ꓢꓴ ꓗꓷ ꓡꓰꓳ꓿
42007031	ꓝꓮꓲ ꓬꓰ-ꓢꓴ ꓡꓰ꓾ ꓕꓱ ꓡꓱ ꓥ ꓠꓬ ꓕꓱ ꓕꓲ ꓤꓶꓻ ꓟ ꓡꓽ ꓞꓳ ꓔꓯ ꓥꓪ ꓮꓸ ꓫꓵ ꓡꓰ ꓔꓯꓺ ꓠꓯꓹ ꓡ? ꓬꓲ ꓪꓽ ꓠꓬ ꓮꓸ ꓫꓵ ꓡꓰ ꓐꓰ ꓗꓹ ꓡ?
42007032	ꓬꓲ ꓪꓽ ꓠꓽ ꓙꓵꓺ ꓗꓪ ꓠꓬꓲꓸ ꓠꓸ ꓢꓲ꓾ ꓬꓲ ꓪꓽ ꓛꓳꓽ ꓬꓲ ꓪꓽ ꓘꓴꓻ ꓡꓯꓽ ꓘꓳ ꓢꓲ ꓠꓬꓲ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓔꓯ ꓙꓵꓽ ꓡꓵꓽ ꓟꓵ ꓖꓶˍ ꓟꓲ꓾ ꓠꓴ ꓪꓽ ꓗꓪꓺ ꓟꓽ ꓛꓰꓹ ꓡ꓿ ꓥꓪ ꓠꓴꓽ ꓠꓬ ꓮꓸ ꓛꓬꓹ ꓙꓱˍ ꓟꓲ꓾ ꓠꓴ ꓪꓽ ꓟꓽ ꓥꓴꓻ ꓡ꓾ ꓐꓰ ꓐꓯ ꓡꓯꓽ ꓘꓳ ꓔꓬ ꓟ ꓤ ꓠꓱ ꓤ ꓐꓴˍ ꓡꓰ ꓐꓰ ꓗꓹ ꓡꓳ꓿
42007033	ꓮ ꓡꓲꓳ ꓐꓯ ꓠꓬ ꓖꓳ ꓓꓱꓽ ꓔꓲꓹ ꓖꓶ ꓢꓴ ꓬꓳ-ꓦ ꓠꓬ꓾ ꓜꓽ ꓓꓴ ꓚꓲꓸ ꓠꓬꓲ꓾ ꓛꓱꓼ ꓡꓱ ꓙꓵꓻˍ ꓟꓲ ꓟꓽ ꓓꓳ ꓓꓳ ꓡ ꓠꓬ꓾ ꓠꓴ ꓪꓽ ꓠꓽ ꓬꓲ ꓔꓯ ꓠꓲꓽ ꓕꓲ ꓟ ꓓꓯꓹ ꓡꓳ꓾ ꓐꓯˍ ꓡꓳ꓿
42007034	ꓡ-ꓞꓳ-ꓮ-ꓐꓲ ꓠꓽ ꓜꓽ ꓠꓬꓲ ꓓꓳꓻ ꓠꓬꓲ ꓐꓰ ꓡꓻ ꓠꓬ꓾ ꓠꓴ ꓪꓽ ꓠꓬ ꓬꓲ ꓔꓯ꓾ ꓬꓲ ꓠꓽ ꓜꓽ ꓓꓴˍ ꓐꓰ ꓛꓱꓼ ꓡꓱ ꓙꓵꓻ ꓗꓪꓸ ꓢꓴ꓾ ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓐꓴ ꓗꓪ ꓛꓳꓽ ꓥ ꓡꓳ꓾ ꓐꓰ ꓐꓯˍ ꓡꓳ꓿
42007035	ꓖꓳ ꓡꓱ ꓥ ꓟꓲ ꓙꓽ ꓗꓴꓸ ꓠꓲꓹ ꓠꓬ ꓜꓳꓽˍ ꓟ ꓥ ꓟ꓾ ꓙꓽ ꓗꓴꓸ ꓠꓲꓹ ꓬꓲ ꓤ ꓐꓴ ꓡꓰ ꓟꓳꓸ ꓖꓶ ꓓꓳ ꓡ ꓡꓳ꓾ ꓐꓯˍ ꓡꓳ꓿
42007036	ꓒ-ꓡꓲ-ꓢꓷ ꓡꓽ ꓞꓳ ꓕꓲ ꓣꓳ ꓠꓬ꓾ ꓬꓰ-ꓢꓴ ꓔꓯ ꓬꓲˍ ꓐꓰ ꓕꓲꓽ ꓪꓺꓼ ꓜ ꓜꓽ ꓡꓯ꓾ ꓐꓰ ꓘꓴˍ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓠꓬ ꓒ-ꓡꓲ-ꓢꓷ ꓦꓲ ꓗꓪ ꓓꓵꓽ ꓙꓰ ꓢꓲ ꓜ ꓜꓽˍ ꓐꓰ ꓗꓳꓺ ꓔꓬ ꓡꓳ꓿
42007037	ꓖꓳ ꓕꓯ ꓡꓳ ꓒꓱ ꓖꓳ ꓟ ꓗꓪ ꓝꓴꓲ ꓬꓰ ꓢꓴ ꓤ ꓟꓶ ꓤ ꓕꓲ ꓣꓳ ꓠꓬ꓾ ꓒ-ꓡꓲ-ꓢꓷ ꓡꓽ ꓞꓳ ꓦꓲ ꓗꓪ ꓬꓰ-ꓢꓴ ꓜ ꓜꓽˍ ꓐꓰ ꓗꓳꓺ ꓔꓬ ꓟ ꓢꓷꓸ ꓡꓰ ꓠꓬ꓾ ꓒꓴꓻˍ ꓟ ꓡꓳ ꓐꓷ ꓕꓴꓽ ꓗꓪ ꓫꓳꓺ ꓠꓱꓻ ꓞꓶ ꓕꓲ ꓕꓴꓽ ꓔꓯꓹ ꓡ ꓢꓲ꓾
42007038	ꓬꓲ ꓗꓸ ꓠꓯꓸ ꓢꓲ ꓬꓲ ꓛꓲ ꓒꓯꓹ ꓒ ꓕꓲ ꓗꓪ ꓦꓰꓼ ꓞ ꓢꓲ꓾ ꓬꓲ ꓟꓬ ꓐꓲ ꓡꓰ ꓬꓰ-ꓢꓴ ꓛꓲ ꓒꓯꓹ ꓔꓯ ꓒꓼ ꓡꓰ ꓗꓪ ꓛꓲ ꓥꓴꓻ ꓢꓲ ꓠꓬꓲ꓾ ꓬꓲ ꓪꓴꓸ ꓞꓱꓻ ꓡꓰ ꓫꓵꓹ ꓖꓶˍ ꓡꓳ꓿ ꓝꓮꓲ ꓠꓬ ꓬꓲ ꓛꓲ ꓒꓯꓹ ꓗꓪ ꓟꓽ ꓠꓽ ꓠ ꓐꓳꓼ ꓖꓶ ꓢꓲ ꓫꓳ ꓠꓱ ꓞꓶ ꓟꓰ ꓖꓶˍ ꓡꓳ꓿
42007039	ꓬꓰ-ꓢꓴ ꓔꓯ ꓘꓴꓻ ꓢꓴ ꓒ-ꓡꓲ-ꓢꓷ ꓡꓽ ꓞꓳ ꓡꓰ ꓖꓳ ꓟ ꓔꓯ ꓟꓳꓻ ꓗꓷ ꓕꓯ꓾ ꓡꓽ ꓞꓳ ꓕꓱ ꓕꓲ ꓣꓳ ꓟ ꓟꓷꓽ ꓠꓷꓹ ꓝꓸ ꓢꓴ ꓥ ꓐꓷˍ ꓠꓬ꓾ ꓬꓲ ꓔꓯ ꓫꓱꓹ ꓢꓴ ꓮꓽ ꓟ ꓥ ꓟ ꓐꓰ꓾ ꓮ ꓡꓲ ꓡꓳ ꓫꓵꓽ ꓤ ꓟꓶ ꓤ ꓥ ꓟ ꓢꓷꓸˍ ꓡꓳ ꓫꓵꓽ ꓥꓳ꓿ ꓮ ꓡꓲꓳ ꓐꓯ ꓠꓬ ꓤ ꓟꓶ ꓤ ꓕꓱ ꓕꓲ ꓣꓳ ꓠꓽ ꓝꓴꓲ ꓬꓰ ꓢꓴ ꓥ ꓡꓳ꓾ ꓐꓰ ꓓꓵꓽ ꓙ ꓔꓬ ꓡꓳ꓿
42007040	ꓬꓰ-ꓢꓴ ꓡꓰ ꓬꓲ ꓔꓯ꓾ ꓢꓲ-ꓟꓴꓽꓳ꓾ ꓠꓴ ꓔꓯ ꓥꓪ ꓐꓯ ꓖꓶꓽ ꓓꓴ ꓕꓲ ꓫꓵꓽ ꓙꓳˍ ꓡꓳ꓾ ꓐꓯ ꓖꓶˍ ꓕꓯ꓾ ꓬꓲ ꓡꓰ꓾ ꓟꓸ ꓒꓽꓳ꓾ ꓐꓯ ꓟꓴꓽ꓾ ꓐꓯˍ ꓡꓳ꓿
42007041	ꓬꓰ-ꓢꓴ ꓡꓰ꓾ ꓶꓻ ꓡꓯꓼ ꓢꓲ ꓒꓽ ꓕꓲ ꓣꓳ ꓠꓬ꓾ ꓬꓲ ꓔꓯ ꓶꓻ ꓡꓯꓼ ꓐꓵ ꓢꓴ ꓠꓬꓲꓽ ꓣꓳ ꓙꓳˍ ꓡꓳ꓿ ꓕꓲ ꓣꓳ ꓠꓬ ꓓꓲ-ꓠ-ꓣꓲ ꓥꓪꓽ ꓦꓬ ꓒꓯꓼ ꓐꓵˍ ꓡꓳ꓿ ꓠꓱꓸ ꓐꓯꓼ ꓕꓲ ꓣꓳ ꓠꓬ ꓓꓲ-ꓠ-ꓣꓲ ꓥꓪꓽ ꓞꓲ ꓒꓯꓼ ꓐꓵˍ ꓡꓳ꓿
42007042	ꓬꓲ ꓪꓽ ꓠꓬ ꓬꓲ ꓔꓯ ꓡꓲꓸ ꓖꓶ ꓓꓴ ꓟꓽ ꓙꓳ ꓠꓬꓲ꓾ ꓠꓬꓲꓽ ꓣꓳ ꓡꓱꓸꓼ ꓔꓯ ꓖꓽ ꓖꓶ ꓗꓷꓳ꓿ ꓡꓽ ꓞꓳ ꓕꓱ ꓠꓬꓲꓽ ꓣꓳ ꓟ ꓗꓪ ꓬꓲ ꓔꓯ ꓮ ꓡꓲ ꓕꓲ ꓣꓳ ꓟꓬꓽ ꓠꓬꓲ ꓠꓲꓹ ꓠꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42007043	ꓢꓲ-ꓟꓴ ꓒꓳꓹ ꓖꓶ ꓢꓲ꓾ ꓥꓪ ꓓꓵꓽ ꓙˍ ꓠꓬ ꓟꓬꓽ ꓠꓬꓲ ꓖꓽ ꓖꓶ ꓟꓶˍ ꓟ ꓖꓳ ꓕꓲ ꓣꓳ ꓥ ꓓꓴꓺꓳ꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ꓾ ꓠꓴ ꓐꓯ ꓬꓯꓼˍ ꓡꓳ꓾ ꓐꓯ ꓖꓶˍ ꓡꓳ꓿
42007044	ꓬꓰ-ꓢꓴ ꓠꓬ ꓤꓽ ꓟꓶ ꓤ ꓔꓯ ꓟꓳꓸ ꓒꓳꓹ ꓢꓲ꓾ ꓢꓲ-ꓟꓴ ꓔꓯ꓾ ꓤ ꓟꓶ ꓤ ꓕꓱ ꓕꓲ ꓣꓳ ꓔꓯ ꓠꓴ ꓟꓳꓻˍ ꓡ? ꓠꓴ ꓦꓲ ꓗꓪ ꓥꓪ ꓓꓵꓽ ꓡ ꓕꓯ꓾ ꓠꓴ ꓠꓬ ꓥꓪ ꓔꓯ ꓛꓲ ꓒꓯꓹ ꓞꓲꓽ ꓓꓴ ꓬꓲꓻ ꓙꓬ ꓟꓽ ꓖꓶ ꓡ꓿ ꓤ ꓟꓶ ꓤ ꓕꓱ ꓕꓲ ꓣꓳ ꓠꓽ꓾ ꓬꓲ ꓟꓬ ꓐꓲ ꓡꓰ ꓥꓪ ꓛꓲ ꓒꓯꓹ ꓔꓯ ꓒꓼ ꓡꓰ ꓝꓲ ꓢꓲ꓾ ꓬꓲ ꓪꓴꓸ ꓞꓱꓻ ꓡꓰ ꓫꓵꓹ ꓖꓶ ꓡꓺꓳ꓿
42007045	ꓠꓴ ꓠꓬ ꓥꓪ ꓔꓯ ꓟꓽ ꓐꓳꓼ ꓖꓶ ꓡ꓿ ꓤꓽ ꓟꓶ ꓤ ꓕꓱ ꓕꓲ ꓣꓳ ꓠꓽ꓾ ꓥꓪ ꓓꓵꓽ ꓡ ꓗꓸ ꓠꓯꓸ ꓟꓽ ꓠꓽ ꓠ ꓥꓪ ꓛꓲ ꓒꓯꓹ ꓗꓪ ꓐꓳꓼ ꓖꓶ ꓡꓺꓳ꓿
42007046	ꓠꓴ ꓠꓬ ꓥꓪ ꓪꓴꓸ ꓓꓵ ꓗꓪ ꓮꓽ ꓛꓬ ꓞꓶ ꓟꓽ ꓟꓰ ꓖꓶ ꓡ꓿ ꓤ ꓟꓶ ꓤ ꓕꓱ ꓕꓲ ꓣꓳ ꓠꓽ꓾ ꓫꓳ ꓠꓱ ꓞꓶ ꓡꓰ ꓥꓪ ꓛꓲ ꓒꓯꓹ ꓔꓯ ꓟꓰ ꓖꓶ ꓡꓺꓳ꓿
42007047	ꓖꓳ ꓡꓱ ꓠꓬꓲ ꓠꓴ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ ꓮꓽ ꓘꓶꓸ ꓠꓲꓹ ꓠꓵˍ ꓠꓬꓲ ꓬꓲ ꓝꓴꓲ ꓮꓽ ꓟꓬꓹ ꓔꓯ ꓖꓽ ꓖꓶ ꓟꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓮ ꓔꓲꓸ ꓤꓽˍ ꓡꓰ ꓖꓽ ꓖꓶ ꓗꓷ ꓟ ꓖꓳ ꓕꓲ ꓣꓳ ꓠꓬ ꓮ ꓔꓲꓸ ꓤˍ ꓡꓰ ꓠꓲꓹ ꓠꓵˍ ꓡꓳ꓾ ꓐꓯ ꓖꓶˍ ꓡꓳ꓿
42007048	ꓖꓳ ꓡꓱ ꓢꓲ ꓬꓰ-ꓢꓴ ꓡꓰ ꓤ ꓟꓶ ꓤ ꓔꓯ꓾ ꓠꓴ ꓝꓴꓲ ꓖꓽ ꓖꓶ ꓗꓷꓳ꓾ ꓐꓯ ꓖꓶˍ ꓡꓳ꓿
42007049	ꓖꓳ ꓡꓱ ꓠꓬ ꓬꓲꓸˍ ꓐꓰ ꓕꓲꓽ ꓪꓺꓼ ꓜ ꓜꓽˍ ꓐꓰ ꓗꓳꓺ ꓔꓬ ꓢꓴ ꓬꓲ ꓪꓽ ꓛꓳꓽ ꓬꓲ ꓪ꓾ ꓝꓴꓲˍ ꓟꓲ ꓖꓽ ꓖꓶ ꓐ ꓡ ꓢꓴ ꓕꓱ ꓕꓲ ꓣꓳ ꓠꓬ ꓮꓽ ꓟ ꓥ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
42007050	ꓬꓲ ꓠꓬ ꓤ ꓟꓶ ꓤ ꓔꓯ꓾ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓚꓬꓴ ꓗꓷꓳ꓿ ꓧꓪꓸ ꓧꓪꓸꓽ ꓙꓰ꓾ ꓐꓯ ꓖꓶˍ ꓡꓳ꓿
42008001	ꓖꓳ ꓗꓸ ꓠꓯꓸ ꓮꓽ ꓟꓬꓹ ꓠꓬꓲ ꓟꓽ ꓥ ꓠꓬ꓾ ꓬꓰ-ꓢꓴ ꓠꓽ ꓬꓲ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳˍ ꓐꓰ ꓕꓲꓽ ꓪꓺꓼ ꓡꓳ ꓒꓱ ꓘꓹ ꓒꓱ ꓗꓪ ꓚꓳ ꓙꓰ ꓢꓲ꓾ ꓪꓴ-ꓢ ꓗꓴꓷꓼ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓬꓰˍ ꓡꓳ꓿
42008002	ꓧꓶꓸ ꓕꓯ ꓟꓽ ꓫꓬꓻ ꓠꓲꓽ ꓜꓶꓽ ꓞꓹ ꓢꓴˍ ꓐꓰ ꓬꓲ ꓡꓰ ꓠꓻ ꓒꓬꓽ ꓫꓬꓹ ꓓꓻ ꓡꓰ ꓟ ꓤ ꓟꓶ ꓤ ꓕꓲ ꓧꓳꓽˍ ꓟꓲ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓬꓲ ꓖꓳ ꓓꓱꓽ ꓗꓪ ꓐꓰ ꓬꓰ-ꓢꓴ ꓡꓰ ꓠꓲꓽ ꓫꓵꓽ ꓟ ꓖꓼ ꓓꓳ ꓗꓷ ꓟ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ꓾
42008003	ꓩꓴ-ꓡꓲ ꓦꓲ ꓙꓵꓽ ꓢꓴ ꓘꓴ-ꓢ ꓬꓲ ꓤ ꓟꓶ ꓬꓳ-ꓦ-ꓠˍ ꓐꓰ ꓢꓴ-ꓢ-ꓠˍ ꓐꓰ ꓠꓱꓸ ꓐꓯꓼ ꓤ ꓟꓶ ꓤ ꓮꓽ ꓟꓬꓹ ꓣꓳ ꓠꓬ꓾ ꓚꓲꓸ ꓛꓬ ꓒꓴ ꓤ ꓫꓵ ꓤ ꓣꓱꓽ ꓢꓲ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓣꓱꓽ ꓙˍ ꓡꓳ꓿
42008004	ꓕꓲ ꓡꓳ ꓒꓱ ꓡꓰ ꓕꓲ ꓡꓳ ꓒꓱ ꓗꓪ ꓐꓰ ꓞꓳ ꓜꓴ ꓞꓳ ꓟꓯꓼ ꓠꓬ ꓬꓰ-ꓢꓴ ꓔꓬ ꓗꓪ ꓜꓲꓼ ꓡ ꓕꓯ꓾ ꓬꓲ ꓠꓬ ꓔꓯ ꓥꓳꓽ ꓗꓪ ꓐꓰ ꓬꓲ ꓪꓽ ꓔꓯ ꓕꓱ ꓡꓱ ꓟꓸ ꓖꓶˍ ꓡꓳ꓿
42008005	ꓜꓻ ꓫꓵꓸ ꓫꓵꓸ ꓢꓴ ꓕꓲ ꓣꓳ ꓠꓬ ꓜꓻ ꓫꓵꓸ ꓫꓵꓸˍ ꓐꓰ ꓓꓳ ꓙꓰˍ ꓡꓳ꓿ ꓬꓲ ꓫꓵꓸˍ ꓕꓯ ꓕꓲ ꓐꓱꓻ ꓠꓬ ꓙ ꓖꓴ ꓘꓶꓽ ꓗꓪ ꓞꓰꓻ ꓡꓰ ꓢꓲ꓾ ꓞꓳ ꓤ ꓡꓰ ꓕꓳꓼ ꓗꓷ ꓢꓲ ꓠꓬꓲ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓡꓰ ꓖꓳꓺ ꓜꓽˍ ꓡꓳ꓿
42008006	ꓕꓲ ꓐꓱ ꓠꓬ ꓡꓳ ꓓꓰ ꓑꓸ ꓕꓯꓽ ꓢꓲ ꓗꓪ ꓞꓰꓻ ꓡꓰ ꓢꓲ꓾ ꓠꓱꓺ ꓠꓱˍ ꓐꓰ ꓟꓽ ꓗꓹ ꓠꓬꓲ꓾ ꓣꓱꓻ ꓡ ꓟꓶꓽ ꓕꓯꓽ ꓙꓴꓺ ꓡꓰˍ ꓡꓳ꓿
42008007	ꓕꓲ ꓐꓱ ꓠꓬ ꓛꓴꓽ ꓐꓬꓼ ꓗꓪ ꓞꓰꓻ ꓡꓰ ꓢꓲ꓾ ꓛꓴꓽ ꓠꓬ ꓜꓻˍ ꓐꓰ ꓕꓲꓽ ꓡꓰꓹꓼ ꓪꓴꓽ ꓡ ꓢꓲ ꓠꓬꓲ ꓜ ꓔꓯ ꓦꓵꓹ ꓡꓰˍ ꓡꓳ꓿
42008008	ꓕꓲ ꓐꓱ ꓠꓬ ꓟꓵꓽ ꓙꓲˍ ꓟ ꓗꓪ ꓞꓰꓻ ꓡꓰ ꓢꓲ꓾ ꓪꓴꓽˍ ꓟꓲ ꓪꓴ ꓡ꓾ ꓬꓲ ꓢꓶꓽˍ ꓟꓲ ꓕꓲ ꓦꓬꓻ ꓩꓴꓸ ꓓꓱꓼˍ ꓡꓳ꓾ ꓐꓯˍ ꓡꓳ꓿ ꓕꓱ ꓟꓬ ꓫꓵꓽ ꓐꓯ ꓗꓷ ꓠꓬ꓾ ꓬꓰ-ꓢꓴ ꓡꓰ ꓘꓴꓻ ꓢꓲ꓾ ꓠꓸ ꓑꓳ ꓙꓳ ꓢꓴ ꓠ ꓠꓹ꓾ ꓐꓯˍ ꓡꓳ꓿
42008009	ꓬꓲ ꓛꓳꓽ ꓒꓯꓹ ꓐꓴ ꓡꓰ꓾ ꓔꓯ ꓥꓳꓽ ꓕꓱ ꓟ ꓮꓸ ꓫꓵ ꓔꓯ ꓐꓯˍ ꓡ?꓾ ꓐꓰ ꓬꓲ ꓔꓯ ꓠ ꓠꓬꓲˍ ꓡꓳ꓿
42008010	ꓖꓳ ꓕꓯ ꓬꓲ ꓡꓰ꓾ ꓪꓴ-ꓢ ꓗꓴꓷꓼ ꓗꓪ ꓟ ꓚꓵꓺ ꓘꓶ ꓢꓷꓸ ꓡꓰ ꓠꓹ ꓟ ꓠꓴ ꓪꓽ ꓔꓯ ꓖꓶ ꓔ ꓡꓳ꓿ ꓠꓱꓸ ꓐꓯꓼ ꓢꓴ ꓔꓯ ꓠꓽ꓾ ꓬꓲ ꓪꓽ ꓟꓳꓻˍ ꓟꓲ ꓟꓽ ꓡꓳꓸ ꓓꓳ ꓡ ꓝꓲ꓾ ꓑ ꓙꓽˍ ꓟꓲ ꓟꓽ ꓙꓽ ꓜꓲꓼ ꓝꓲ ꓠꓹ ꓟ꓾ ꓔꓯ ꓥꓳꓽ ꓗꓪ ꓐꓰ ꓐꓯ ꓖꓶꓽˍ ꓟ ꓥ ꓡꓳ꓿
42008011	ꓔꓯ ꓥꓳꓽ ꓕꓱ ꓟ ꓠꓬ ꓕꓱ ꓡꓱ ꓥꓳ꓿ ꓜꓻ ꓫꓵꓸ ꓠꓬ ꓪꓴ-ꓢ ꓐꓯ ꓘꓶꓽ ꓥ ꓡꓳ꓿
42008012	ꓙ ꓖꓴ ꓘꓶꓽ ꓗꓪ ꓟ ꓠꓬ꓾ ꓑ ꓙꓽ ꓗꓷ ꓥ ꓟꓲ ꓬꓲ ꓪꓽ ꓠꓬ ꓟꓽ ꓙꓵꓻ ꓢꓲ ꓟꓽ ꓚꓬꓴ ꓟꓶ ꓠꓹ ꓟ꓾ ꓠꓲꓽ ꓡꓰ ꓬꓲ ꓪꓽ ꓠꓲꓹ ꓟ ꓗꓪ ꓐꓰ ꓐꓯ ꓘꓶꓽ ꓔꓯ ꓣꓴ ꓦ ꓗꓷ ꓢꓴ ꓐꓴ ꓥ ꓡꓳ꓿
42008013	ꓡꓳ ꓓꓰ ꓑꓸ ꓕꓯꓽ ꓢꓲ ꓗꓪ ꓟ ꓠꓽ꓾ ꓐꓯ ꓘꓶꓽ ꓑ ꓙꓽˍ ꓕꓯ ꓠꓲꓹ ꓒꓴ ꓒꓴˍ ꓐꓰ ꓘꓳꓻ ꓣꓴˍ ꓟ ꓕꓲ ꓧꓳ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓲꓹ ꓟ ꓗꓪ ꓬꓲ ꓚꓰ ꓟꓽ ꓕꓶ ꓡꓰ ꓠꓬꓲ ꓕꓲ ꓑꓹ ꓤꓽˍ ꓡꓰꓽ ꓙꓵꓻ ꓢꓲ꓾ ꓫꓵꓽ ꓠꓬꓲˍ ꓟ ꓔꓳꓹ ꓜꓳꓽˍ ꓕꓯ ꓒꓳꓹ ꓬꓲꓼ ꓙꓰˍ ꓡꓳ꓿
42008014	ꓛꓴꓽ ꓠꓯꓸꓼ ꓗꓪ ꓞꓰꓻ ꓡꓰ ꓟ ꓠꓬ꓾ ꓐꓯ ꓘꓶꓽ ꓑ ꓙꓽ ꓗꓷ ꓗꓸ ꓠꓯ꓾ ꓕꓱ ꓕꓲ ꓤꓶꓻ ꓗꓪ ꓟ ꓙꓽ ꓫꓸ ꓓꓴˍ ꓐꓰ꓾ ꓒꓴ ꓤ ꓫꓵ ꓤˍ ꓐꓰ꓾ ꓟꓲ ꓠꓯ ꓗꓹ ꓛꓲꓽ ꓓꓴ ꓡꓰ ꓦꓵꓹ ꓗꓷ ꓠꓬꓲ꓾ ꓬꓲ ꓢꓶ ꓓꓱꓼˍ ꓟꓲ ꓟꓽ ꓟꓻ ꓡ ꓟ ꓕꓲ ꓧꓳꓽ ꓟ ꓥ ꓡꓳ꓿
42008015	ꓟꓵꓽ ꓙꓲꓻ ꓗꓪ ꓟ ꓠꓽ꓾ ꓬꓲ ꓪ ꓠꓬ ꓐꓯ ꓘꓶꓽ ꓑ ꓙꓽ ꓗꓷ ꓢꓲ꓾ ꓔꓱꓹ ꓟ ꓐꓰ ꓙꓲˍ ꓟ ꓠꓲꓹ ꓟ ꓡꓰ ꓐꓯ ꓘꓶꓽ ꓔꓯ ꓘꓳꓻ ꓣꓴ ꓔ ꓢꓲ ꓠꓬꓲ꓾ ꓜꓲꓽ ꓘꓴ ꓠꓲꓹ ꓡꓰ ꓬꓲ ꓢꓶꓽ ꓓꓱꓼˍ ꓟ ꓕꓲ ꓧꓳꓽ ꓥꓳ꓿
42008016	ꓮꓽ ꓟ ꓥ ꓟꓲ ꓟꓬ ꓡꓴꓻ ꓟꓬ ꓗꓷ ꓠꓬ꓾ ꓡꓴꓻ ꓕꓲ ꓫꓵꓽ ꓡꓰ ꓝꓴꓸ ꓔ꓾ ꓥ ꓠꓬ ꓘꓹ ꓛꓽ ꓠꓯꓸ ꓘꓪ ꓗꓶ ꓔꓸ ꓢꓴ ꓟꓽ ꓙꓳ꓿ ꓦꓲ ꓗꓪ ꓓꓵꓽ ꓡ ꓢꓴ ꓔꓯ ꓠꓬꓲ ꓟꓳꓻ ꓝꓲ ꓠꓹ ꓟ ꓟꓬ ꓡꓴꓻ ꓕꓲ ꓗꓪ ꓗꓶ ꓔꓸ ꓠ ꓗꓹ ꓟ ꓥꓳ꓿
42008017	ꓮ ꓡꓲꓳ ꓐꓯ ꓠꓬ ꓚꓵꓺ ꓔ ꓟ ꓮꓸ ꓫꓵˍ ꓟꓲ ꓟꓳꓸ ꓖꓶ ꓡ ꓥꓳ꓿ ꓘꓶꓽ ꓛꓵꓽ ꓔ ꓟˍ ꓟꓲ ꓐꓯ ꓓꓳ ꓡ ꓢꓲ ꓢꓷꓸ ꓡꓰˍ ꓥꓳ꓿
42008018	ꓖꓳ ꓡꓱ ꓠꓬꓲ ꓥꓪ ꓐꓯˍ ꓟ ꓔꓯ ꓮ ꓡꓲ ꓠ ꓠꓹ ꓠꓯꓹ ꓟ ꓠꓴ ꓪꓽ ꓤ ꓟꓳ ꓢꓲ ꓧꓪꓸ ꓛꓲꓽ ꓔ꓿ ꓮ ꓡꓲꓳ ꓐꓯ ꓠꓬ ꓙꓳꓻ ꓢꓴ ꓔꓯ ꓠꓽ ꓡꓴꓽ ꓖꓶ ꓡ ꓢꓰꓽ ꓥꓳ꓿ ꓟꓽ ꓙꓳ ꓢꓴ ꓔꓯ ꓠꓽ꓾ ꓬꓲ ꓙꓳˍ ꓡꓳ ꓐꓰ ꓓꓵꓽ ꓙ ꓔ ꓟˍ ꓟꓲ꓾ ꓬꓲ ꓔꓯꓺˍ ꓐꓰ ꓣꓴ ꓔꓯꓹ ꓙꓰˍ ꓥꓳ꓾ ꓐꓯˍ ꓡꓳ꓿
42008019	ꓖꓳ ꓕꓯ ꓬꓰ-ꓢꓴ ꓬꓲ ꓟꓹ ꓟ ꓐꓰ ꓬꓲ ꓠꓬꓲ ꓤ ꓐꓴ ꓬꓲ ꓔꓯ ꓡ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓞꓳ ꓜꓴꓻ ꓑꓶꓸ ꓓꓴ ꓬꓲ ꓒꓻ ꓕꓲ ꓗꓪ ꓡ ꓟꓽ ꓠ꓿
42008020	ꓢꓴ ꓡꓰ ꓬꓰ-ꓢꓴ ꓔꓯ꓾ ꓠꓴ ꓟꓹ ꓟ ꓐꓰ ꓠꓴ ꓠꓬꓲ ꓤ ꓐꓴ ꓠꓱ ꓫꓱ ꓟS ꓗꓪ ꓦꓰꓼ ꓞ ꓢꓲ ꓠꓴ ꓔꓯ ꓟꓳꓻ ꓠꓲꓹ ꓫꓵˍ ꓙꓳꓽ꓾ ꓐꓯ ꓖꓶˍ ꓡꓳ꓿
42008021	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓪꓴ-ꓢ ꓐꓯ ꓘꓶꓽ ꓑ ꓙꓽ ꓢꓲ ꓛꓳ ꓬꓰ ꓢꓴ ꓠꓬ꓾ ꓥꓪ ꓟꓹ ꓟˍ ꓐꓰ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓥꓳ꓾ ꓐꓯ ꓖꓶˍ ꓡꓳ꓿
42008022	ꓕꓲ ꓠꓬꓲ ꓙꓳˍ ꓠꓬ꓾ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓣꓳꓽ ꓠꓬ ꓬꓲꓻ ꓡꓴꓽ ꓐꓱ ꓖꓳ ꓐꓽ ꓢꓲ ꓙꓰ ꓡꓯ꓾ ꓐꓰ ꓐꓯ ꓖꓶˍ ꓡꓳ꓿ ꓖꓳ ꓕꓯ ꓬꓲ ꓪꓽ ꓡꓲꓺ ꓗꓪ ꓓꓵꓽ ꓡꓰ ꓢꓲ ꓙꓰˍ ꓡꓳ꓿
42008023	ꓬꓲ ꓪꓽ ꓙꓰ ꓔꓬ ꓕꓯ ꓬꓰ-ꓢꓴ ꓠꓽ ꓬꓲꓼ ꓟꓶꓺ ꓡꓰꓳ꓿ ꓬꓲꓻ ꓡꓴ ꓐꓱ ꓗꓪ ꓕꓳꓽ ꓥꓳ ꓓꓽ ꓟ ꓙꓱꓼ ꓔꓴ ꓡ ꓢꓲ꓾ ꓡꓲ ꓗꓪ ꓬꓲꓻ ꓙꓬ ꓐꓲꓺ ꓡꓺˍ ꓐꓰ ꓗꓹ ꓠꓬꓲ꓾ ꓬꓲ ꓪꓽ ꓐꓱ ꓶ ꓮꓽ ꓘꓶꓸ ꓙꓲꓻ ꓣꓴꓽ ꓓꓴ ꓒꓬꓱꓼ ꓡ ꓡꓳ꓿
42008024	ꓬꓲ ꓪꓽ ꓠꓬ ꓬꓰ-ꓢꓴ ꓔꓯ ꓡ ꓢꓲ ꓬꓲ ꓔꓯ ꓡꓵꓹ ꓖꓶ ꓢꓲ ꓠꓬꓲ꓾ ꓟꓸ ꓒꓽꓳ꓾ ꓟꓸ ꓒꓽꓳ꓾ ꓣꓳꓽ ꓠꓽ ꓫꓵꓻ ꓡ ꓓꓴ ꓬꓰꓳ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓧꓪꓸ ꓛꓲꓽ ꓡ ꓢꓲ꓾ ꓕꓳꓽ ꓥꓳˍ ꓐꓰ ꓬꓲꓻ ꓡꓯꓼ ꓟꓰ ꓐꓵꓻ ꓔꓬ ꓟ ꓔꓯ ꓕꓼ ꓗꓷ ꓠꓬ꓾ ꓟꓲꓽ ꓦꓲˍ ꓐꓰ ꓬꓲꓻ ꓡꓯ ꓟꓰ ꓠꓬ ꓠꓽ ꓡꓰ ꓢꓲ ꓠꓬꓲ ꓢꓲ ꓡꓲ ꓗꓷ ꓡꓰꓳ꓿
42008025	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓙꓵꓻ ꓠꓲꓹ ꓮ ꓡꓲ ꓗꓪ ꓓꓯꓹ ꓡ?꓾ ꓐꓯˍ ꓡꓳ꓿ ꓬꓲ ꓪꓽ ꓠꓽ ꓙꓳꓺ ꓠꓬꓲ ꓓꓵꓽ ꓙ ꓟꓶ ꓠꓬꓲ ꓗꓷ ꓡꓰ ꓢꓲ꓾ ꓕꓳꓽ ꓥꓳˍ ꓐꓰ ꓬꓲꓻ ꓙꓬˍ ꓟꓲ ꓬꓲ ꓕꓵꓼ ꓪꓽ ꓔꓯ ꓒꓵꓽ ꓛꓳˍ ꓟ ꓕꓱ ꓟ ꓠꓬ ꓮꓽ ꓟ ꓥ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
42008026	ꓬꓲ ꓪꓽ ꓠꓬ ꓡꓲ ꓜꓶꓽ ꓢꓲ ꓖ-ꓡꓲ-ꓡꓲˍ ꓐꓰ ꓔꓱꓹ ꓞꓹ ꓟ꓾ ꓖꓶ-ꓡ-ꓢꓲ-ꓠꓲ ꓢꓴ ꓟꓵꓽ ꓗꓪ ꓛꓲ ꓬꓰˍ ꓡꓳ꓿
42008027	ꓬꓰ-ꓢꓴ ꓠꓬ ꓡꓲꓺ ꓗꓪ ꓐꓰ ꓬꓯꓼ ꓡ ꓢꓲ ꓬꓲꓻ ꓡꓴ ꓐꓱ ꓘꓶꓽ ꓗꓪ ꓓꓳ ꓙꓰˍ ꓕꓯ꓾ ꓡꓳ ꓒꓱ ꓗꓪ ꓐꓰ ꓠꓲꓽ ꓜꓶꓽ ꓞꓹ ꓟ ꓡꓽ ꓞꓳ ꓕꓲ ꓣꓳ ꓬꓲ ꓔꓯ ꓡ ꓡꓳ꓿ ꓡꓽ ꓞꓳ ꓕꓱ ꓕꓲ ꓣꓳ ꓠꓬ ꓐꓵ ꓞꓶꓽ ꓟꓽ ꓖꓪ ꓟ ꓟꓶꓻ ꓤ ꓥ ꓢꓲ꓾ ꓦꓲ ꓗꓪˍ ꓟꓲ ꓟꓽ ꓔꓬ꓾ ꓡꓱ ꓜꓴ ꓐꓬꓼ ꓗꓪˍ ꓡꓰꓽ ꓔꓬ ꓡꓳ꓿
42008028	ꓬꓰ-ꓢꓴ ꓔꓯ ꓬꓲ ꓟꓳꓻ ꓗꓷ ꓠꓬ ꓘꓴ ꓔꓴ ꓡ ꓢꓲ꓾ ꓬꓲ ꓟꓲꓽ ꓙꓬ ꓗꓪ ꓟꓳꓼ ꓡꓰ ꓢꓲ ꓠꓬꓲ ꓢꓯꓼ ꓓꓽ ꓟ ꓡꓰ꓾ ꓟꓴ ꓡꓳꓹ ꓬꓰ ꓟ ꓪꓴ-ꓢ ꓮ ꓐꓲ ꓬꓰ-ꓢꓴꓳ꓾ ꓥꓪ ꓠꓬ ꓠꓴˍ ꓐꓰ ꓮꓸ ꓫꓵ ꓗꓴꓸ ꓙꓲꓽ ꓙꓳˍ ꓡ? ꓥꓪ ꓔꓯ ꓕꓽ ꓫꓸ ꓙꓵꓻ ꓝꓲ ꓡꓯ꓾ ꓐꓰ ꓠꓴ ꓔꓯ ꓥꓪ ꓓꓰꓽˍ ꓥꓳ꓾ ꓐꓯˍ ꓡꓳ꓿
42008029	ꓕꓱ ꓟ ꓠꓬ ꓬꓰ-ꓢꓴ ꓡꓰ ꓟꓽ ꓫꓬꓻ ꓠꓲꓽ ꓔꓯ꓾ ꓕꓱ ꓕꓲ ꓣꓳ ꓔꓯˍ ꓐꓰ ꓓꓳ ꓡꓯ꓾ ꓐꓰ ꓕꓵꓼ ꓪꓽ ꓖꓶˍ ꓠꓬꓲ ꓥ ꓡꓳ꓿ ꓧꓶꓸ ꓕꓯ ꓠꓬ ꓠꓲꓽ ꓕꓱ ꓟ ꓡꓰ ꓖꓳ ꓕꓲ ꓣꓳ ꓔꓯ ꓮꓽ ꓟꓬꓹ ꓧꓪꓹ ꓚꓵꓹˍ ꓠꓬꓲ꓾ ꓢꓴ ꓠꓬ ꓬꓲ ꓔꓯ ꓧꓳꓻ ꓫꓱ ꓚ ꓡꓰ ꓞꓳꓹ ꓠꓬꓲ꓾ ꓡꓸ ꓕꓸ ꓕꓯꓼ ꓠꓬꓲ ꓬꓰ ꓢꓲ꓾ ꓬꓲ ꓔꓯ ꓦꓴ ꓠꓬꓹ ꓠꓬꓲꓳ꓿ ꓖꓳ ꓡꓱ ꓥ ꓟꓲ ꓞꓳꓹ ꓚ ꓔꓯ ꓚꓵꓹ ꓞꓷꓹ ꓗꓷ ꓢꓲ꓾ ꓠꓲꓽ ꓡꓰ ꓬꓲ ꓔꓯ ꓡꓲ ꓛꓲ ꓗꓪ ꓖꓼ ꓦ ꓔ ꓡꓳ꓿
42008030	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓟꓬꓱꓺ ꓮ ꓡꓲ ꓟꓬꓱ ꓔ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓥꓪ ꓟꓬꓱꓺ ꓠꓬ꓾ ꓬꓲ ꓜꓴꓻ ꓥ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿ ꓬꓲ ꓠꓯS ꓗꓪ ꓓꓵꓽ ꓞꓹ ꓟ ꓠꓲꓽ ꓠꓽ ꓟꓬꓽˍ ꓠꓬꓲ ꓖꓳ ꓡꓱ ꓐꓯˍ ꓟ ꓥ ꓡꓳ꓿
42008031	ꓠꓲꓽ ꓜꓴ ꓡꓰ ꓬꓲ ꓪꓽ ꓔꓯ ꓫꓵꓻ ꓓꓴꓽ ꓗꓪ ꓬꓯꓼ ꓙꓰˍ ꓟ ꓕꓵꓼ ꓪꓽ ꓟꓽ ꓖꓶ ꓡ ꓠꓹ ꓟ꓾ ꓬꓰ-ꓢꓴ ꓔꓯ ꓓꓰꓽˍ ꓡꓳ꓿
42008032	ꓖꓳ ꓕꓯ ꓪꓽ ꓚꓲ ꓗꓪ ꓖꓺ ꓜꓽ ꓔꓬ ꓟ ꓮ ꓪꓯꓼ ꓕꓲ ꓜꓴꓻ ꓓꓽ ꓟ ꓙꓳˍ ꓠꓬꓲ꓾ ꓠꓲꓽ ꓜꓴ ꓠꓬ ꓮ ꓪꓯꓼ ꓠꓯꓸꓼ ꓗꓪ ꓓꓵꓽ ꓙꓰ ꓠꓹ ꓟ ꓬꓰ-ꓢꓴ ꓔꓯ ꓓꓰꓽˍ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓓꓽ ꓔꓳꓹˍ ꓡꓳ꓿
42008033	ꓠꓲꓽ ꓠꓬ ꓡꓽ ꓞꓳ ꓔꓯˍ ꓐꓰ ꓓꓳ ꓡ ꓢꓲ ꓮ ꓪꓯꓼ ꓜꓴꓻ ꓠꓯꓸꓼ ꓗꓪ ꓓꓵꓽ ꓡꓰˍ ꓡꓳ꓿ ꓖꓳ ꓕꓯ ꓮ ꓪꓯꓼ ꓜꓴꓻ ꓠꓬ ꓐꓶ ꓘꓶꓽ ꓗꓪ ꓐꓰ ꓬꓲꓻ ꓡꓴ ꓐꓱ ꓗꓪ ꓔꓷꓹ ꓬꓯꓼ ꓙꓰ ꓢꓲ ꓔꓲꓹ ꓫꓵꓻ ꓖꓴꓳ꓿
42008034	ꓕꓱ ꓡꓱ ꓗꓷ ꓡꓰˍ ꓟ ꓔꓯ ꓮ ꓪꓯꓼ ꓡꓳꓸ ꓢꓴ ꓟꓳꓻ ꓗꓷ ꓠꓬ ꓛꓰꓹ ꓙꓰ ꓢꓲ꓾ ꓡꓳ ꓒꓱˍ ꓐꓰ ꓚꓳ ꓡꓳ ꓗꓪ ꓟ ꓘꓹ ꓒꓱ ꓗꓪ ꓐꓯ ꓒꓬꓱ ꓙꓰˍ ꓡꓳ꓿
42008035	ꓖꓳ ꓕꓯ ꓮꓽ ꓙꓵ ꓢꓴ ꓠꓬ ꓮ ꓡꓲ ꓗꓷ ꓡꓰ ꓟ ꓔꓯ ꓡꓳꓸ ꓠꓬꓲ ꓠꓹ ꓟ ꓓꓳ ꓡ ꓢꓲ꓾ ꓬꓰ-ꓢꓴ ꓔꓬ ꓗꓪ ꓛꓲ ꓡ ꓠꓬ꓾ ꓠꓲꓽ ꓓꓳ ꓙꓰ ꓗꓷ ꓟ ꓡꓽ ꓞꓳ ꓖꓳ ꓕꓲ ꓣꓳ ꓠꓽ ꓐꓵꓻ ꓞꓶ ꓖꓪꓽ ꓔ ꓢꓲ꓾ ꓠꓲꓹ ꓟ ꓧꓪꓸ ꓛꓲꓽ ꓛꓲ ꓐꓰ ꓬꓰ-ꓢꓴ ꓒ ꓕꓲ ꓗꓪ ꓠꓬꓲꓸ ꓠꓸ ꓔꓬ ꓟ ꓔꓯ ꓡꓳꓸ ꓟꓳꓻ ꓡꓳ꓿ ꓖꓳ ꓕꓯ ꓬꓲ ꓪꓽ ꓙꓳꓺ ꓡꓰˍ ꓡꓳ꓿
42008036	ꓖꓳ ꓡꓱ ꓢꓲ ꓠꓲꓽ ꓜꓶꓽ ꓞꓹ ꓢꓴ ꓠꓬ ꓮ ꓡꓲ ꓐꓰ ꓓꓻ ꓡꓰ ꓟꓶˍ ꓟ ꓔꓯ ꓟꓳꓻ ꓗꓷ ꓢꓴ ꓐꓴ ꓡꓰ꓾ ꓮ ꓡꓲ ꓥ ꓟ ꓮꓽ ꓙꓵ ꓬꓲ ꓪꓽ ꓔꓯ ꓐꓯ ꓟꓸ ꓖꓶˍ ꓡꓳ꓿
42008037	ꓖꓶ-ꓡ-ꓢꓲ-ꓠꓲ ꓟꓵ ꓚꓳ ꓡꓳ ꓢꓴ ꓮꓽ ꓙꓵ ꓠꓬ ꓮꓽ ꓘꓶꓸ ꓙꓳ ꓡꓰ ꓢꓲ꓾ ꓬꓰ-ꓢꓴ ꓔꓯ ꓖꓳ ꓕꓲ ꓟꓵꓽ ꓗꓪ ꓐꓰ ꓓꓳ ꓙꓰ ꓠꓹ ꓟ ꓓꓰꓽˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓠꓬ ꓡꓲꓺ ꓗꓪ ꓓꓵꓽ ꓙꓰ ꓢꓲ ꓬꓲꓼ ꓙꓰꓳ꓿
42008038	ꓠꓲꓽ ꓓꓳ ꓙꓰ ꓟ ꓡꓽ ꓞꓳ ꓖꓳ ꓕꓲ ꓣꓳ ꓠ꓾ ꓬꓰ-ꓢꓴˍ ꓐꓰ ꓕꓲꓽ ꓪꓺꓼ ꓔꓬ ꓟꓶ ꓠꓹ ꓟ ꓬꓲ ꓔꓯ ꓓꓰꓽˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ ꓬꓲ ꓔꓯ꓾
42008039	ꓠꓴ ꓦꓲ ꓗꓪ ꓬꓲꓼ ꓙꓰ ꓢꓲ꓾ ꓪꓴ-ꓢ ꓡꓰ ꓠꓴ ꓐꓱ ꓶ ꓬꓰ ꓖꓶˍ ꓟ ꓟꓬꓱꓽ ꓮ ꓪꓴꓻ ꓛꓲ ꓥ ꓟ ꓢꓴ ꓔꓯ ꓐꓯ ꓟꓸ ꓖꓶꓽ ꓬꓰ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓙꓰ ꓢꓲ꓾ ꓬꓰ-ꓢꓴ ꓡꓰ ꓬꓲ ꓐꓱ ꓶ ꓬꓰ ꓖꓶꓽˍ ꓟ ꓟꓬꓱꓽ ꓮ ꓪꓴꓻ ꓛꓲ ꓥ ꓟ꓾ ꓕꓲ ꓡꓳ ꓒꓱ ꓡꓱꓸꓼ ꓗꓪ ꓐꓯ ꓒꓬꓱ ꓙꓰˍ ꓡꓳ꓿
42008040	ꓞꓳ ꓜꓴ ꓠꓬ ꓬꓰ-ꓢꓴ ꓛꓲ ꓡ ꓟ ꓔꓯ ꓦꓴ ꓠꓬꓹ ꓔꓬ ꓢꓲ꓾ ꓬꓲ ꓬꓲꓼ ꓡ ꓕꓯ ꓬꓲ ꓔꓯ ꓘꓳꓻ ꓣꓴˍ ꓡꓳ꓿
42008041	ꓖꓳ ꓕꓯ ꓙꓰ-ꓣꓴ꓾ ꓟꓬꓱ ꓔ ꓟ ꓜꓲꓼ ꓦꓲ ꓙꓵꓽ ꓢꓴ ꓕꓲ ꓣꓳ ꓡ ꓢꓲ꓾ ꓬꓰ-ꓢꓴ ꓟꓲꓽ ꓙꓬ ꓗꓪ ꓟꓳꓼ ꓡꓰ ꓢꓲ ꓠꓬꓲ꓾ ꓬꓰ-ꓢꓴ ꓔꓯ ꓬꓲ ꓦꓲ ꓗꓪ ꓡ ꓠꓹ ꓟ ꓓꓰꓽˍ ꓡꓳ꓿
42008042	ꓮ ꓡꓲꓳ ꓐꓯ ꓠꓬ ꓞꓲ ꓠꓬꓲꓽ ꓘꓳꓼ ꓛꓲ ꓙꓳˍ ꓟ ꓬꓲ ꓮꓸ ꓟꓲꓽ ꓟꓶꓽ ꓔꓲꓸ ꓠꓬ ꓫꓵꓻˍ ꓐꓰ ꓗꓹ ꓡꓳ꓿ ꓬꓰ-ꓢꓴ ꓖꓳ ꓗꓪ ꓙꓰ ꓔꓬ ꓕꓯ ꓡꓽ ꓞꓳ ꓬꓲ ꓜꓴꓻ ꓬꓲ ꓔꓯ ꓝꓲꓽ ꓡ ꓡꓳ꓿
42008043	ꓖꓳ ꓕꓯ ꓫꓵꓽ ꓜꓲꓺ ꓓꓳ ꓠꓬꓲ ꓞꓲ ꓠꓬꓲ ꓘꓳꓼ ꓠꓻ ꓔꓬ ꓟ ꓤ ꓟꓶ ꓤ ꓕꓲ ꓣꓳ ꓙꓳˍ ꓡꓳ꓿ ꓬꓲ ꓙꓳꓻˍ ꓟ ꓮꓽ ꓙꓵ ꓠꓻ ꓫꓬꓹ ꓒꓵꓽ ꓣꓱꓽ ꓖꓴ ꓡꓰˍ ꓟꓲ꓾ ꓫꓬꓹ ꓓꓻ ꓡꓰ ꓐ ꓡ ꓢꓴ ꓟꓽ ꓙꓳ꓿
42008044	ꓬꓲ ꓠꓬ ꓬꓰ-ꓢꓴ ꓗꓸ ꓠꓯꓸ ꓢꓲ ꓗꓪ ꓡ ꓢꓲ ꓬꓲ ꓐꓵ ꓞꓶꓽ ꓟꓶꓽ ꓗꓪ ꓫꓱꓹ ꓗꓷ ꓠꓬ꓾ ꓫꓵꓽ ꓜꓲꓺ ꓓꓳˍ ꓟ ꓞꓼ ꓐꓰ ꓠꓽ ꓡꓰꓳ꓿
42008045	ꓖꓳ ꓕꓯ ꓬꓰ-ꓢꓴ ꓡꓰ꓾ ꓥꓪ ꓔꓯ ꓫꓱꓹ ꓢꓴ ꓮꓽ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓮꓽ ꓙꓵ ꓢꓴ ꓡꓰ ꓟꓽ ꓢꓷ꓾ ꓐꓰ ꓐꓯˍ ꓕꓯ꓾ ꓒꓲ-ꓕꓱˍ ꓐꓰ ꓖꓳ ꓗꓪ ꓕꓲ ꓛꓳꓺꓼ ꓙꓰ ꓔꓬ ꓢꓴ ꓐꓴ ꓡꓰ꓾ ꓟꓸ ꓒꓽꓳ꓾ ꓞꓳ ꓜꓴ ꓞꓳ ꓟꓯꓼ ꓠꓴ ꓔꓯ ꓕꓳꓽ ꓔꓬ ꓝꓲꓽ ꓔꓬ ꓠꓬꓲ꓾ ꓮꓽ ꓟ ꓡꓰ ꓠꓴ ꓐꓵ ꓞꓶꓽ ꓗꓪ ꓫꓱꓹ ꓗꓷ ꓟ ꓢꓷꓸ ꓟꓽ ꓐ ꓡ꓾ ꓐꓯ ꓖꓶˍ ꓡꓳ꓿
42008046	ꓬꓰ-ꓢꓴ ꓡꓰ꓾ ꓥꓪ ꓔꓯ ꓫꓱꓹ ꓢꓴ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓖꓳ ꓓꓱꓽ ꓗꓪ ꓐꓰ ꓪꓽ ꓠꓬꓲˍ ꓟ ꓓꓳ ꓙꓰˍ ꓟ ꓥꓪ ꓚꓬꓹ ꓪˍ ꓡꓳ꓾ ꓐꓯˍ ꓡꓳ꓿
42008047	ꓤ ꓟꓶ ꓤ ꓖꓳ ꓕꓲ ꓣꓳ ꓠꓬ ꓫꓵꓽ ꓪꓴ ꓕꓱ ꓟ ꓔꓯ ꓑꓲꓸ ꓔ ꓟꓽ ꓐ ꓡ ꓟ ꓢꓷꓸ ꓡꓰ ꓠꓬꓲ꓾ ꓙꓳꓺ ꓠꓬꓲ ꓛꓱꓽ ꓠꓬꓲ ꓬꓰ-ꓢꓴ ꓟꓲꓽ ꓙꓬ ꓗꓪ ꓟꓳꓼ ꓡ ꓢꓲ꓾ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓫꓱꓹ ꓗꓷ ꓟ ꓐꓰ꓾ ꓞꓼ ꓐꓰ ꓮ ꓡꓲ ꓓꓻ ꓡꓰ ꓟ꓾ ꓞꓳ ꓜꓴꓻ ꓟꓲꓽ ꓙꓬ ꓗꓪ ꓐꓯ ꓓꓳ ꓡ ꓡꓳ꓿
42008048	ꓬꓰ-ꓢꓴ ꓡꓰ ꓬꓲ ꓔꓯ꓾ ꓮꓸ ꓟꓲꓽꓳ꓾ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓓꓻ ꓡꓰ ꓝꓲꓳ꓾ ꓧꓪꓸ ꓧꓪꓸˍ ꓙꓰ꓾ ꓐꓯ ꓖꓶˍ ꓡꓳ꓿
42008049	ꓬꓲ ꓖꓳ ꓡꓱ ꓫꓸ ꓕꓱ ꓔꓬ ꓕꓯ꓾ ꓜꓲꓼ ꓦꓲ ꓙꓵꓽ ꓢꓴ ꓦꓲ ꓗꓪ ꓐꓰ ꓕꓲ ꓣꓳ ꓡ ꓢꓲ꓾ ꓠꓴ ꓮꓸ ꓟꓲꓽ ꓠꓽ ꓫꓵꓻꓳ꓿ ꓟꓸ ꓒ ꓔꓯ ꓝꓮꓲ ꓕꓽ ꓘꓶꓻ ꓡꓶꓽ꓾ ꓐꓯˍ ꓡꓳ꓿
42008050	ꓬꓰ-ꓢꓴ ꓑ ꓙꓽ ꓗꓷ ꓠꓬ ꓬꓲ ꓔꓯ꓾ ꓕꓽ ꓙꓳꓺ꓿ ꓙꓵꓻˍ ꓡꓰꓽ ꓙꓵˍ ꓠꓬ ꓠꓴ ꓮꓸ ꓟꓲꓽ ꓠꓽ ꓓꓻ ꓡꓰ ꓟꓶˍ ꓥꓳ꓾ ꓐꓯ ꓖꓶˍ ꓡꓳ꓿
42008051	ꓦꓲ ꓗꓪ ꓛꓲ ꓬꓰ ꓕꓯ꓾ ꓒꓲ-ꓕꓱˍ ꓐꓰ ꓬꓳ-ꓦˍ ꓐꓰ ꓬ-ꓗꓴˍ ꓐꓰ ꓮꓸ ꓟꓲꓽ ꓖꓳ ꓟ ꓬꓲ ꓐꓹ ꓐ ꓟꓹ ꓟ ꓟꓽ ꓥ ꓠꓬ꓾ ꓠꓱꓸ ꓐꓯꓼ ꓮꓽ ꓟ ꓔꓯˍ ꓟꓲ ꓬꓲ ꓔꓯ ꓟꓽ ꓛꓳ ꓓꓵꓽ ꓙꓰ ꓝꓲ꓿
42008052	ꓮꓽ ꓙꓵ ꓢꓴ ꓠꓬ ꓮꓸ ꓟꓲꓽ ꓤꓽ ꓐꓱ ꓶ ꓥꓴꓻ ꓠꓬꓲ ꓮꓸ ꓛꓬꓹ ꓙꓱ ꓠꓬꓲ ꓬꓰ ꓔꓬ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓕꓽ ꓥꓴ꓾ ꓬꓲ ꓠꓽ ꓟꓽ ꓫꓵ꓾ ꓬꓲꓼˍ ꓡꓰ ꓬꓲꓼ ꓟꓶ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿
42008053	ꓖꓳ ꓡꓱ ꓥ ꓟꓲ ꓮꓸ ꓟꓲ ꓤ ꓚꓵ ꓚꓵ ꓫꓵꓻ ꓗꓷ ꓟ ꓔꓯ ꓬꓲ ꓪꓽ ꓢꓷꓸˍ ꓠꓬꓲ꓾ ꓬꓲ ꓪꓽ ꓠꓽ ꓬꓲ ꓔꓯ ꓤꓲꓺˍ ꓡꓳ꓿
42008054	ꓬꓲ ꓠꓽ ꓮꓸ ꓟꓲ ꓤ ꓡꓯꓼ ꓒꓯꓹ ꓗꓪ ꓣꓴ ꓔ ꓢꓲ꓾ ꓮꓸ ꓟꓲ ꓤꓽꓳ꓾ ꓔꓴ ꓡꓯ꓾ ꓐꓰ ꓘꓴˍ ꓡꓳ꓿
42008055	ꓖꓳ ꓕꓯ ꓮꓸ ꓟꓲꓽ ꓤꓽ ꓬꓲ ꓦꓻ ꓠꓬ ꓬꓲ ꓔꓯ ꓬꓲꓼ ꓡ ꓢꓲ ꓞꓼ ꓐꓰ ꓔꓴ ꓡꓺꓳ꓿ ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓬꓲ ꓔꓯ ꓜꓽ ꓓꓴ ꓕꓲ ꓫꓵꓽ ꓖꓶ ꓜꓽ꓾ ꓐꓰ ꓕꓵꓼ ꓪꓽ ꓖꓶˍ ꓡꓳ꓿
42008056	ꓬꓲ ꓐꓹ ꓐ ꓟꓹ ꓟ ꓠꓬ ꓓꓵꓽ ꓙ ꓟꓶꓻ ꓡꓰꓳ꓿ ꓬꓲ ꓠꓽ ꓬꓲ ꓪꓽ ꓔꓯ꓾ ꓖꓳ ꓗꓪ ꓮ ꓡꓲ ꓗꓷ ꓡꓰ ꓟ ꓮꓽ ꓟ ꓔꓯˍ ꓟꓲ ꓟꓽ ꓐꓯ ꓖꓶ ꓠꓹ ꓟ ꓕꓵꓼ ꓪꓽ ꓖꓶˍ ꓡꓳ꓿
42009001	ꓬꓰ-ꓢꓴ ꓠꓬ ꓛꓳꓽ ꓒꓯꓹ ꓞꓲ ꓠꓬꓲꓽ ꓣꓳ ꓔꓯ ꓘꓴ ꓜꓲꓼ ꓡ ꓢꓲ꓾ ꓠꓻ ꓒꓬꓼ ꓮꓽ ꓙꓵ ꓔꓯ ꓫꓬꓹ ꓓꓻ ꓡꓰ ꓘꓴˍ ꓟ ꓪꓽ ꓠꓬꓲˍ ꓟ ꓐꓰ꓾ ꓠꓲꓽ ꓥ ꓕ ꓑꓳꓸ ꓔꓯ ꓧꓪꓸ ꓡꓰˍ ꓟ ꓙꓵꓽ ꓪ ꓬꓲ ꓪꓽ ꓔꓯ ꓖꓶˍ ꓡꓳ꓿
42009002	ꓪꓴ-ꓢ ꓗꓴꓷꓼ ꓬꓲ ꓓꓳꓽ ꓐꓯ ꓒꓬꓱ ꓙꓰ ꓠꓹ ꓟ ꓐꓰ꓾ ꓠꓻ ꓢꓴ ꓒꓬꓽ ꓢꓴ ꓔꓯ ꓫꓬꓹ ꓖꓶ ꓠꓹ ꓟ ꓬꓲ ꓡꓰ ꓬꓲ ꓪꓽ ꓔꓯ ꓝꓲ ꓩꓴ ꓗꓷˍ ꓡꓳ꓿
42009003	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓓꓴꓻ ꓓꓳ ꓙꓰˍ ꓕꓯ꓾ ꓙꓽ ꓥꓳˍ ꓟꓲ꓾ ꓡꓯꓼ ꓔꓲꓸˍ ꓟꓲ꓾ ꓜꓽ ꓓꓴˍ ꓟꓲ꓾ ꓒꓴˍ ꓟꓲ ꓕꓽ ꓔꓯꓹ꓿ ꓐꓵ ꓞꓶꓽˍ ꓟꓲ ꓠꓬꓲꓽ ꓘꓳꓹ ꓕꓽ ꓔꓯꓹ꓿
42009004	ꓮ ꓡꓲ ꓕꓲ ꓦꓲ ꓗꓪ ꓓꓵꓽ ꓙꓰˍ ꓟꓲ꓾ ꓖꓳ ꓗꓪ ꓐꓰ ꓟꓽ ꓓꓳ ꓙꓰ ꓕ ꓑꓳꓸ ꓖꓳ ꓕꓲ ꓦꓲ ꓗꓪ ꓔꓬ꓿
42009005	ꓠꓴ ꓪꓽ ꓔꓯ ꓟꓽ ꓘꓳꓻ ꓣꓴ ꓡ ꓠꓬ꓾ ꓡꓳ ꓒꓱ ꓖꓳ ꓟ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓬꓲ ꓪꓽ ꓔꓯ ꓔꓳꓹˍ ꓟ ꓢꓷꓸ ꓙ ꓟꓳ ꓙ ꓓꓴ ꓬꓰ ꓠꓹ ꓟ꓾ ꓠꓴ ꓪꓽ ꓛꓲ ꓒꓯꓹ ꓗꓪ ꓟ ꓠꓱꓸ ꓦꓱꓽ ꓧꓶꓽ ꓟꓱꓸ ꓞꓰ ꓩꓴ ꓗꓷ꓾ ꓐꓯˍ ꓡꓳ꓿
42009006	ꓖꓳ ꓡꓱ ꓠꓬ ꓬꓲ ꓪꓽ ꓙꓰ ꓢꓲ꓾ ꓕꓲ ꓘꓹ ꓕꓲ ꓘꓹ ꓗꓪ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓢꓲ ꓠꓬꓲ꓾ ꓮ ꓡꓲ ꓗꓪˍ ꓟꓲ ꓠꓻ ꓫꓬꓹ ꓖꓶˍ ꓡꓳ꓿
42009007	ꓬꓰ-ꓢꓴ ꓬꓰ ꓗꓷ ꓟ ꓮꓽ ꓙꓵ ꓫꓴ ꓙꓵꓽ ꓒ ꓩꓴ-ꓡꓲ ꓑ ꓙꓽˍ ꓠꓬ꓾ ꓬꓲ ꓮꓽ ꓘꓶꓸ ꓓꓵꓽ ꓙ ꓟꓬꓽˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓲ ꓐꓱ ꓠꓽ꓾ ꓕꓱ ꓟ ꓠꓬ ꓬꓳ-ꓦ ꓫꓵꓻ ꓗꓪ ꓐꓰ ꓢꓯ ꓬꓲꓼ ꓡ ꓟ ꓥꓳ꓾ ꓐꓯ ꓢꓴ ꓙꓳˍ ꓡꓳ꓿
42009008	ꓕꓲ ꓐꓱ ꓠꓬ꓾ ꓬꓲ-ꓡꓲ-ꓬ ꓟꓳꓸ ꓖꓶ ꓡ ꓟ ꓥꓳ꓾ ꓐꓯ ꓢꓴˍ ꓟꓲ ꓙꓳˍ ꓡꓳ꓿ ꓝꓮꓲ ꓕꓲ ꓐꓱ ꓠꓬ꓾ ꓮꓽ ꓠꓱ ꓟ ꓟꓷꓽ ꓠꓷꓹ ꓝꓸ ꓢꓴ ꓕꓲ ꓣꓳ ꓢꓯꓸ ꓬꓲꓼ ꓡ ꓟ ꓥꓳ꓾ ꓐꓯ ꓢꓴˍ ꓟꓲ ꓙꓳˍ ꓡꓳ꓿
42009009	ꓩꓴ-ꓡꓲ ꓠꓬ꓾ ꓬꓳ-ꓦ ꓔꓯ ꓠꓽ ꓥꓪ ꓡꓰ ꓪꓴꓸ ꓓꓵ ꓓꓶ ꓗꓷꓳ꓿ ꓖꓳ ꓡꓱ ꓠꓬꓲ꓾ ꓥꓪ ꓑ ꓙꓽˍ ꓟ ꓕꓱ ꓟꓬ ꓫꓵꓽ ꓬꓰ ꓔꓬ ꓢꓴ ꓠꓬ ꓮꓽ ꓟ ꓥ?꓾ ꓐꓯ ꓢꓲ ꓬꓲ ꓔꓯ ꓟꓳꓻ ꓠꓹ ꓟ ꓬꓲ ꓚꓱꓹ ꓧꓪˍ ꓡꓳ꓿
42009010	ꓝꓲ ꓓꓴ ꓐꓴ ꓬꓲꓼ ꓡ ꓕꓯ꓾ ꓬꓲ ꓪꓽ ꓬꓰ ꓗꓷˍ ꓟ ꓮꓽ ꓙꓵ ꓬꓰ-ꓢꓴ ꓔꓯ ꓐꓯ ꓖꓶˍ ꓡꓳ꓿ ꓬꓲ ꓠꓬ ꓬꓲ ꓪꓽ ꓔꓯ ꓧꓳꓽ ꓙꓰ ꓢꓲ꓾ ꓘꓳ ꓫꓱ ꓫꓱꓺꓼ ꓐꓰ ꓐꓱ-ꓢꓰ-ꓓ ꓟꓬꓱꓺ ꓔ ꓟ ꓡꓳ ꓒꓱ ꓗꓪ ꓙꓵꓺ ꓙꓰˍ ꓡꓳ꓿
42009011	ꓖꓳ ꓡꓱ ꓥ ꓟꓲ ꓞꓳ ꓜꓴ ꓐꓴ ꓢꓷꓸ ꓡꓰ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓘꓳꓻ ꓣꓴ ꓢꓲ꓾ ꓪꓴ-ꓢ ꓗꓴꓷꓼ ꓟꓸ ꓟꓲꓽ ꓚ ꓟꓸ ꓖꓶˍ ꓡꓳ꓿ ꓠꓻ ꓫꓬꓹ ꓖꓶ ꓠꓯꓹ ꓟ ꓔꓯˍ ꓟꓲ ꓫꓬꓹ ꓖꓶˍ ꓡꓳ꓿
42009012	ꓟꓲꓽ ꓟꓲ ꓓꓵꓽ ꓡꓰˍ ꓐꓰ ꓗꓹ ꓕꓯ ꓞꓲ ꓠꓬꓲꓽ ꓣꓳ ꓟ ꓬꓲ ꓔꓯ ꓡ ꓢꓲ꓾ ꓕꓱ ꓗꓪ ꓠꓬ ꓡꓲ ꓛꓲ ꓥ ꓠꓬꓲ꓾ ꓞꓳ ꓜꓴꓻ ꓐꓴ ꓔꓯ ꓠꓬ ꓚꓳ ꓡꓳ ꓟ ꓡꓳ ꓒꓱ ꓘꓹ ꓒꓱ ꓗꓪ ꓬꓲꓼ ꓔꓸ ꓖꓴꓺˍ ꓐꓰ ꓜꓽ ꓓꓴ ꓧꓪ ꓙꓰ ꓠꓹ ꓟ ꓙꓰ ꓝꓲ꓾ ꓐꓯˍ ꓡꓳ꓿
42009013	ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓬꓲ ꓪꓽ ꓔꓯ ꓠꓴ ꓪꓽ ꓖꓶ ꓜꓽ꓾ ꓐꓯ ꓖꓶˍ ꓡꓳ꓿ ꓬꓲ ꓪꓽ ꓡꓰ꓾ ꓥꓪ ꓠꓴꓽ ꓠꓬ ꓡꓽ ꓞꓳ ꓕꓱ ꓟꓬ ꓟ ꓐꓱ ꓶ ꓜꓽ ꓓꓴ ꓟꓽ ꓪꓴꓻ ꓙꓰ ꓠꓬ꓾ ꓕꓱ ꓗꓪ ꓠꓽ ꓑ ꓑ ꓥꓪꓽ ꓑꓬˍ ꓐꓰ ꓥꓪꓸ ꓠꓬꓲꓽ ꓟˍ ꓡꓰꓽ ꓙꓳˍ ꓡꓳ꓾ ꓐꓯˍ ꓡꓳ꓿
42009014	(ꓮ ꓡꓲꓳ ꓐꓯˍ ꓠꓬ꓾ ꓖꓳ ꓗꓪ ꓞꓳ ꓑꓸ ꓤˍ ꓡꓰꓽ ꓥꓪꓽ ꓔꓴ ꓣꓳ ꓛꓲ ꓙꓳˍ ꓡꓳ꓿) ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓬꓲ ꓪꓽ ꓔꓯ ꓕꓲ ꓜꓴ ꓟ ꓥꓪꓽ ꓞꓲ ꓣꓳ ꓛꓲ꓾ ꓕꓲ ꓜꓴ ꓕꓲ ꓜꓴ ꓐꓰ ꓠꓬꓲꓸ ꓠꓸ ꓝꓲ꓾ ꓐꓯˍ ꓠꓬꓲ꓾
42009015	ꓬꓲ ꓪꓽ ꓡꓰ ꓞꓳ ꓜꓴꓻ ꓔꓯ ꓬꓲ ꓖꓳ ꓡꓱ ꓠꓬꓲꓸ ꓠꓸ ꓝꓲˍ ꓡꓳ꓿
42009016	ꓬꓲ ꓠꓬ ꓑ ꓑ ꓖꓳ ꓥꓪꓽ ꓑꓬˍ ꓐꓰ ꓥꓪꓸ ꓠꓬꓲꓽ ꓟꓻ ꓟ ꓣꓴ ꓔꓸ ꓢꓲ꓾ ꓟꓴꓽ ꓗꓪ ꓗꓪ ꓡꓳꓸ ꓢꓲ ꓠꓬꓲ꓾ ꓶꓼ ꓥꓳꓽ ꓙꓱꓽ ꓖꓶꓽ ꓗꓷ ꓠꓬ ꓦꓶꓹ ꓗꓷ ꓢꓲ꓾ ꓞꓳ ꓜꓴ ꓔꓯ ꓑꓶ ꓖꓶ ꓠꓹ ꓟ ꓛꓳꓽ ꓒꓯꓹ ꓐꓴ ꓔꓯ ꓖꓶˍ ꓡꓳ꓿
42009017	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓜꓽ ꓐꓳ ꓡꓰˍ ꓡꓳ꓿ ꓜꓰꓻ ꓡꓰˍ ꓟ ꓬꓲ ꓧꓶꓽ ꓬꓲ ꓟꓲ ꓠꓬ ꓛꓳꓽ ꓒꓯꓹ ꓐꓴ ꓡꓰ ꓞꓲ ꓠꓬꓲꓽ ꓠꓳꓸ ꓘꓴꓽ ꓖꓳ ꓫ ꓟꓶˍ ꓡꓳ꓿
42009018	ꓕꓲ ꓧꓪꓹ ꓙꓳˍ ꓠꓬ ꓬꓰ-ꓢꓴ ꓬꓲ ꓕꓲ ꓣꓳ ꓔꓵꓸꓼ ꓪꓽ ꓘꓴ ꓔꓬ ꓢꓲ꓾ ꓛꓳꓽ ꓒꓯꓹ ꓐꓴˍ ꓟꓲ ꓬꓲˍ ꓐꓰ ꓕꓲꓽ ꓪꓺꓼ ꓔꓬ ꓕꓯ꓾ ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓮꓽ ꓟ ꓥ ꓟ ꓞꓳ ꓜꓴꓻ ꓮ ꓡꓲ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42009019	ꓬꓲ ꓪꓽ ꓡꓰ꓾ ꓖꓳ ꓓꓱꓽ ꓔꓲꓹ ꓖꓶ ꓢꓴ ꓬꓳ-ꓦ ꓥ ꓡꓳ꓾ ꓐꓯ ꓢꓴ ꓙꓳˍ ꓡꓳ꓿ ꓬꓲ-ꓡꓲ-ꓬ ꓥ ꓡꓳ꓾ ꓐꓯ ꓢꓴˍ ꓟꓲ ꓙꓳˍ ꓡꓳ꓿ ꓮꓽ ꓠꓱ ꓟ ꓟꓷꓽ ꓠꓷꓹ ꓝꓸ ꓢꓴ ꓗꓪ ꓟ ꓕꓲ ꓣꓳ ꓢꓯꓸ ꓬꓲꓼ ꓡ ꓟ ꓥꓳ꓾ ꓐꓯ ꓢꓴˍ ꓟꓲ ꓙꓳˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42009020	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓮꓽ ꓟ ꓥ ꓟ ꓠꓴ ꓪꓽ ꓡꓲS ꓮ ꓡꓲ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓒꓲ-ꓕꓱ ꓡꓰ ꓒꓳꓹ ꓖꓶꓽ ꓢꓲ꓾ ꓠꓴ ꓠꓽ ꓪꓴ-ꓢ ꓬꓲ ꓙꓲ-ꓢꓴ ꓖꓳ ꓕꓲ ꓣꓳ ꓟ ꓥꓳ꓾ ꓐꓯ ꓖꓶˍ ꓡꓳ꓿
42009021	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓕꓱ ꓟ ꓮꓽ ꓟ ꓔꓯˍ ꓟꓲ ꓟꓽ ꓐꓯ ꓟꓸ ꓖꓶꓽ ꓠꓹ ꓟ ꓙꓳ ꓗꓽ ꓖꓶˍ ꓡꓳ꓿
42009022	ꓝꓮꓲ ꓬꓲ ꓡꓰ꓾ ꓡ-ꓞꓳ-ꓮ-ꓐꓲ ꓥꓪ ꓠꓬ ꓫꓸ ꓙꓵˍ ꓟ ꓮꓽ ꓟꓬꓹ ꓜꓲꓽ ꓗꓷ ꓗꓸ ꓠꓯ꓾ ꓞꓳ ꓪꓴꓽ ꓞꓳ ꓔꓲ ꓐꓴˍ ꓐꓰ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ꓾ ꓙꓵ ꓗ ꓟꓸ ꓒ ꓐꓴ ꓡꓰ ꓟꓽ ꓘꓳꓻ ꓣꓴ ꓢꓲ ꓢꓰꓼ ꓗꓷˍ ꓥꓳ꓿ ꓖꓳ ꓗꓸ ꓠꓯꓸ ꓢ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓢꓯꓸ ꓬꓲꓼ ꓡ ꓥꓳ꓾ ꓐꓯ ꓖꓶˍ ꓡꓳ꓿
42009023	ꓖꓳ ꓡꓱ ꓢꓲ ꓬꓲ ꓡꓰ ꓮꓽ ꓙꓵ ꓢꓴ ꓔꓯ꓾ ꓮꓽ ꓟ ꓥꓪ ꓔꓯ ꓛꓳ ꓠꓲꓹ ꓫꓵˍ ꓠꓬ꓾ ꓚꓲꓸ ꓛꓬ ꓔꓯ ꓟꓽ ꓗꓹ ꓐꓽ ꓐꓽ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓬꓲ ꓡꓯꓼ ꓐꓳ ꓔꓶꓸ ꓓꓴ ꓑꓱꓸ ꓔ ꓢꓲ ꓠꓬꓲ ꓥꓪ ꓔꓯ ꓛꓳ ꓠꓯꓹ ꓡꓳ꓿
42009024	ꓮ ꓡꓲꓳ ꓐꓯ ꓠꓬ ꓮꓽ ꓟˍ ꓟꓲ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓚꓬꓴ ꓠꓲꓹ ꓫꓵˍ ꓠꓬ ꓬꓲ ꓢꓯꓼ ꓟꓬ ꓒꓲꓼ ꓬꓰˍ ꓥꓳ꓿ ꓥꓪ ꓐꓱ ꓶ ꓚꓲꓸ ꓛꓬ ꓢꓯꓼ ꓟꓬ ꓔꓯ ꓟꓽ ꓗꓹ ꓐꓽ ꓢꓴ ꓠꓬ ꓢꓯꓼ ꓟꓬ ꓟꓶˍ ꓥꓳ꓿
42009025	ꓞꓳ ꓤ ꓕꓲ ꓣꓳ ꓠꓬ ꓟꓵ ꓗꓳꓹ ꓓꓵ ꓓꓵ ꓮꓽ ꓙꓵ ꓒꓳꓹ ꓟꓶˍ ꓟꓲ꓾ ꓚꓲꓸ ꓛꓬ ꓢꓯꓼ ꓟꓬ ꓒꓲꓼ ꓬꓰ꓾ ꓥ ꓠꓬ ꓚꓲꓸ ꓛꓬ ꓢꓯꓼ ꓟꓬ ꓐꓶꓻ ꓗꓷ ꓠꓬ꓾ ꓮꓸ ꓫꓵ ꓙꓲ ꓖꓴ ꓙꓳˍ ꓡ?
42009026	ꓮꓽ ꓟˍ ꓟꓲ ꓥꓪˍ ꓐꓰ ꓥꓪ ꓐꓯ ꓘꓶꓽ ꓑꓶꓸ ꓓꓴ ꓫꓸ ꓔꓳˍ ꓕꓯ ꓠꓽ꓾ ꓡ-ꓞꓳ-ꓮ-ꓐꓲ ꓥꓪ ꓐꓬꓱꓼ ꓡꓱꓼ ꓡꓱˍ ꓟ ꓐꓰ꓾ ꓐꓹ ꓐˍ ꓐꓰ ꓢꓲꓽ ꓫꓬꓻ ꓟ ꓟꓴꓽ ꓗꓪ ꓝꓲ ꓓꓴ ꓐꓬꓱꓼ ꓡꓱꓼ ꓡꓱˍ ꓟ ꓠꓯꓸꓼ ꓗꓪ ꓬꓯꓼ ꓡ ꓕꓯ꓾ ꓡꓽ ꓞꓳ ꓖꓳ ꓕꓲ ꓣꓳ ꓔꓯˍ ꓟꓲ ꓫꓸ ꓔꓳ ꓓꓴ ꓚꓬꓹ ꓥꓳ꓿
42009027	ꓠꓴ ꓪꓽ ꓔꓯ ꓥꓪ ꓐꓯ ꓖꓶꓽˍ ꓠꓬꓲ꓾ ꓕꓱ ꓗꓪ ꓦꓰꓼ ꓞꓹ ꓢꓴ ꓕꓲ ꓐꓱ ꓠꓬ ꓪꓴ-ꓢ ꓗꓴꓷꓼ ꓔꓯ ꓟꓽ ꓟꓳꓻ ꓕ ꓑꓳꓸ꓾ ꓮ ꓡꓲ ꓥ ꓟꓲ ꓟꓽ ꓫꓵꓻ꓾ ꓐꓯˍ ꓡꓳ꓿
42009028	ꓕꓱ ꓡꓱ ꓐꓯ ꓗꓷ ꓗꓸ ꓠꓯꓸ ꓮꓽ ꓡ ꓦꓰꓼ ꓠꓬꓲ ꓛꓲ ꓗꓪ꓾ ꓬꓲ ꓠꓬ ꓒꓲ-ꓕꓱˍ ꓐꓰ ꓬꓳ-ꓦˍ ꓐꓰ ꓬ-ꓗꓴ ꓔꓯ ꓧꓳꓽ ꓔ ꓢꓲ꓾ ꓪꓽ ꓘꓴ ꓠꓹ ꓟ ꓪꓽ ꓚꓲ ꓗꓪ ꓓꓯ ꓙꓰˍ ꓡꓳ꓿
42009029	ꓬꓰ-ꓢꓴ ꓪꓽ ꓘꓴ ꓔꓬ ꓕꓯ ꓬꓲ ꓠꓬ ꓐꓬꓱꓼ ꓡꓱꓼ ꓡꓱ ꓑꓶꓸ ꓡꓰ ꓢꓲ꓾ ꓬꓲ ꓐꓵ ꓞꓶꓽ ꓠꓬ ꓒꓴ ꓛꓹ ꓛ ꓗꓷ ꓡꓰˍ ꓡꓳ꓿
42009030	ꓟꓳ-ꓫꓲˍ ꓐꓰ ꓬꓲ-ꓡꓲ-ꓬ ꓠꓬ ꓐꓬꓱꓼ ꓡꓱꓼ ꓡꓱ ꓟ ꓠꓯꓸꓼ ꓗꓪ ꓬꓰ-ꓢꓴˍ ꓐꓰ ꓦꓰꓼ ꓞ ꓢꓲ꓾
42009031	ꓬꓲ ꓪꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓬꓰ-ꓢꓴ ꓫꓵꓻ ꓠ ꓗꓹ ꓟ ꓫꓵꓽ ꓪꓴꓻ ꓔꓯ ꓟꓳꓸ ꓫꓸ ꓕꓱ ꓡꓯꓽ ꓘꓳ ꓔꓬ ꓡꓳ꓿
42009032	ꓒꓲ-ꓕꓱˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲꓼ ꓟꓶ ꓕꓳꓹˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓫꓬꓽ ꓫꓬ ꓧꓪꓸ ꓛꓲꓽ ꓡ ꓕꓯ꓾ ꓬꓰ-ꓢꓴ ꓬꓲ ꓐꓬꓱꓼ ꓡꓱꓼ ꓡꓱˍ ꓟ ꓐꓰ꓾ ꓬꓲˍ ꓐꓰ ꓦꓰꓼ ꓞꓹ ꓟ ꓡꓽ ꓞꓳ ꓖꓳ ꓠꓬꓲꓽ ꓣꓳ ꓔꓯ ꓟꓳꓻ ꓡꓰꓳ꓿
42009033	ꓡꓽ ꓞꓳ ꓖꓳ ꓠꓬꓲꓽ ꓣꓳ ꓠꓬ ꓬꓰ-ꓢꓴ ꓔꓯ ꓧꓹ ꓗꓷˍ ꓐꓰ ꓬꓰˍ ꓕꓯ ꓒꓲ-ꓕꓱ ꓡꓰ꓾ ꓟꓸ ꓒꓽꓳ꓾ ꓕꓱ ꓗꓪ ꓔꓬ ꓠꓬ ꓣꓳ ꓐꓱ ꓶ ꓙꓲꓻˍ ꓡꓳ꓿ ꓥꓪ ꓠꓴꓽ ꓔꓯ ꓦꓲ ꓐꓱꓻ ꓢ ꓟ ꓫꓬꓹ ꓝꓲ ꓡꓯ꓿ ꓠꓴ ꓐꓱ ꓶ ꓕꓲ ꓟ꓾ ꓟꓳ-ꓫꓲ ꓐꓱ ꓶ ꓕꓲ ꓟ꓾ ꓬꓲ-ꓡꓲ-ꓬ ꓐꓱ ꓶ ꓕꓲ ꓟ ꓫꓬꓹ ꓝꓲ ꓡꓯ꓾ ꓐꓯˍ ꓡꓳ꓿ (ꓒꓲ-ꓕꓱ ꓠꓬ ꓬꓲ ꓮꓸ ꓫꓵ ꓐꓯ ꓔꓬ ꓟ ꓬꓲ ꓟꓽ ꓢꓷꓸ꓿)
42009034	ꓕꓱ ꓡꓱ ꓫꓸ ꓕꓱ ꓔꓬ ꓕꓯ꓾ ꓟꓴ ꓗꓴꓸ ꓕꓲ ꓘꓴꓸ ꓢꓴꓸ ꓡ ꓢꓲ ꓬꓲ ꓪꓽ ꓔꓯ ꓛꓸ ꓡꓰˍ ꓡꓳ꓿ ꓟꓴ ꓗꓴꓸ ꓛꓸ ꓡ ꓠꓬꓲ ꓬꓲ ꓪꓽ ꓙꓳꓺˍ ꓡꓳ꓿
42009035	ꓖꓳ ꓕꓯ ꓟꓴ ꓗꓴꓸ ꓗꓪ ꓐꓰ ꓢꓯꓼ ꓓꓳ ꓡ ꓢꓲ꓾ ꓕꓱ ꓟ ꓠꓬ ꓥꓪ ꓮ ꓐꓲ꓾ ꓥꓪ ꓡꓰ ꓢꓲ ꓔ ꓢꓴ ꓥ ꓡꓳ꓿ ꓠꓴ ꓪꓽ ꓬꓲ ꓔꓯ ꓠ ꓠꓹ꓾ ꓐꓯˍ ꓡꓳ꓿
42009036	ꓫꓸ ꓕꓱ ꓢꓯꓼ ꓖꓳ ꓟ ꓠꓽ ꓡꓰ ꓠꓬ ꓬꓰ-ꓢꓴ ꓕꓲ ꓣꓳ ꓔꓯˍ ꓡꓰꓽ ꓟꓳꓻˍ ꓡꓳ꓿ ꓦꓬꓼ ꓠꓬꓲ ꓖꓳ ꓟ ꓗꓪ ꓬꓲ ꓪꓽ ꓡꓳꓸ ꓟꓳꓻˍ ꓟ ꓮꓽ ꓟ ꓔꓯˍ ꓟꓲ ꓟꓽ ꓐꓯ ꓖꓶ ꓖꓶ ꓟꓽ ꓪꓳꓹ ꓔꓬ ꓡꓳ꓿
42009037	ꓗꓸ ꓠꓯꓸ ꓕꓲ ꓠꓬꓲ ꓪꓽ ꓚꓲ ꓗꓪ ꓐꓰ ꓬꓲ ꓪꓽ ꓬꓯꓼ ꓡ ꓕꓯ꓾ ꓞꓳ ꓜꓴ ꓓꓽ ꓟ ꓠꓬ ꓬꓰ-ꓢꓴ ꓔꓯ ꓞꓵꓺ ꓡ ꓡꓳ꓿
42009038	ꓡꓽ ꓞꓳ ꓬꓲ ꓜꓴꓻ ꓗꓪ ꓟ ꓕꓲ ꓣꓳ ꓠꓬ ꓘꓴꓻ ꓔꓴ ꓡ ꓢꓲ꓾ ꓟꓸ ꓒꓽꓳ꓾ ꓥꓪ ꓤꓽ ꓔꓲꓸ ꓔꓯ ꓡꓳꓸ ꓠꓬꓲ ꓙ ꓡ ꓠꓹ ꓟ ꓠꓴ ꓔꓯ ꓥꓪ ꓓꓰꓽˍ ꓥꓳ꓿
42009039	ꓠꓲꓽ ꓡꓰ ꓬꓲ ꓔꓯ ꓣꓴ ꓡ ꓠꓬ꓾ ꓬꓲ ꓠꓽ ꓞꓼ ꓐꓰ ꓘꓴ ꓔꓴ ꓡ ꓢꓲ꓾ ꓟꓷꓽ ꓶꓻ ꓩꓵꓸ ꓓꓳ ꓡ ꓗꓪ ꓛꓲ ꓚꓵꓹˍ ꓡꓳ꓿ ꓠꓲꓽ ꓠꓬ ꓬꓲ ꓔꓯˍ ꓐꓰ ꓧꓹ ꓙꓰ ꓟꓽ ꓫꓳ ꓠꓬꓲ ꓬꓲ ꓠꓽ ꓮꓽ ꓘꓶꓸ ꓔꓬ ꓫꓸˍ ꓡꓳ꓿
42009040	ꓥꓪ ꓡꓰ ꓠꓴ ꓛꓳꓽ ꓒꓯꓹ ꓐꓴ ꓔꓯ ꓠꓲꓽ ꓕꓱ ꓟ ꓖꓼ ꓓꓳ ꓙ ꓡ ꓠꓹ ꓟ ꓓꓰꓽ ꓗꓷˍ ꓟꓲ꓾ ꓬꓲ ꓪꓽ ꓠꓽ ꓖꓼ ꓓꓳ ꓗꓷ ꓟꓽ ꓐ ꓡ ꓐꓷ꓾ ꓐꓯˍ ꓡꓳ꓿
42009041	ꓬꓰ-ꓢꓴ ꓡꓰ ꓒꓳꓹ ꓖꓶꓽ ꓢꓲ꓾ ꓙꓵꓻ ꓠꓲꓹ ꓟꓽ ꓙꓳˍ ꓟ ꓐꓰ ꓟꓸ ꓟꓽ ꓠ ꓟ ꓕꓲ ꓤꓶꓻ ꓢꓴꓳ꓾ ꓥꓪ ꓠꓬ ꓠꓴ ꓪꓽˍ ꓐꓰ ꓮ ꓡꓲ ꓟꓶ ꓛꓲ ꓔꓬ ꓢꓲ ꓜꓲꓽ ꓖꓶꓽ ꓠꓯꓹ ꓡ? ꓠꓴ ꓮ ꓐꓲ ꓔꓯ ꓕꓱ ꓗꓪ ꓧꓳꓽ ꓔꓯꓹ ꓡꓯ꓾ ꓐꓯ ꓖꓶˍ ꓡꓳ꓿
42009042	ꓮ ꓐꓲ ꓤꓽ ꓧꓳꓽ ꓡ ꓔꓬ ꓕꓯ꓾ ꓠꓲꓽ ꓡꓰ ꓬꓲ ꓔꓯ ꓟꓲ ꓛꓬ ꓗꓪ ꓚꓵꓹ ꓓꓳꓽ ꓡꓰ ꓝꓲˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓟꓽ ꓫꓬ ꓠꓲꓽ ꓔꓯ ꓕꓼ ꓢꓲ꓾ ꓤ ꓠꓱ ꓤ ꓔꓯ ꓫꓬꓹ ꓓꓻ ꓡꓰ ꓝꓲ ꓢꓲ ꓠꓬꓲ ꓬꓲ ꓐꓹ ꓐ ꓔꓯ ꓡꓯꓼ ꓙꓱ ꓖꓶˍ ꓡꓳ꓿
42009043	ꓖꓳ ꓡꓱ ꓠꓬꓲ ꓮꓽ ꓙꓵ ꓢꓴ ꓠꓬ ꓟꓴ ꓡꓳꓹ ꓬꓰ ꓟ ꓪꓴ-ꓢ ꓪꓽ ꓠꓬꓲˍ ꓟ ꓔꓯ ꓓꓵꓽ ꓙ ꓟꓶꓻˍ ꓡꓳ꓿ ꓬꓲ ꓪꓽ ꓮꓽ ꓙꓵ ꓢꓴ ꓬꓰ-ꓢꓴ ꓬꓰˍ ꓟ ꓟꓬꓱꓽ ꓔꓯ ꓓꓵꓽ ꓙ ꓟꓶꓻ ꓔꓬ ꓕꓯ꓾ ꓬꓲ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾
42009044	ꓡ-ꓞꓳ-ꓮ-ꓐꓲ ꓔꓯ ꓠꓽ ꓞꓳ ꓤ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓾ ꓐꓯ ꓘꓶꓽ ꓕꓱ ꓟꓬ ꓟ ꓠꓬ ꓠꓴ ꓪꓽ ꓠꓸ ꓑꓳ ꓗꓪ ꓓꓵꓽ ꓡꓰ ꓝꓲ꓾ ꓐꓯˍ ꓡꓳ꓿
42009045	ꓖꓳ ꓡꓱ ꓥ ꓟꓲ ꓐꓯ ꓘꓶꓽ ꓕꓱ ꓟ ꓔꓯ ꓬꓲ ꓪꓽ ꓗꓪ ꓐꓰ ꓚꓵꓺ ꓔ ꓠꓬꓲ ꓬꓲ ꓪꓽ ꓟꓽ ꓙꓽ ꓜꓲꓼ꓿ ꓐꓯ ꓘꓶꓽ ꓕꓱ ꓟ ꓮꓸ ꓫꓵ ꓔꓯ ꓐꓯˍ ꓟˍ ꓟꓲ ꓬꓲ ꓪꓽ ꓠ ꓠꓬꓲ ꓟꓽ ꓑꓶꓸ꓿
42009046	ꓛꓳꓽ ꓒꓯꓹ ꓐꓴ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓮꓽ ꓟ ꓪ ꓜꓲ ꓪꓴꓽˍ ꓟ ꓒꓬꓱꓼ ꓡ ꓥꓳ ꓪ?꓾ ꓐꓰ ꓧꓳꓺ ꓡꓯꓽ ꓘꓳ ꓔꓴ ꓡ ꓡꓳ꓿
42009047	ꓬꓰ-ꓢꓴ ꓠꓽ ꓬꓲ ꓪꓽ ꓓꓵꓽ ꓙˍ ꓟ ꓔꓯ ꓢꓷꓸˍ ꓠꓬꓲ꓾ ꓤ ꓠꓱ ꓤ ꓕꓲ ꓣꓳ ꓧꓳꓽ ꓔꓯꓹ ꓡ ꓢꓲ꓾ ꓬꓲ ꓒ ꓕꓲ ꓗꓪ ꓦꓰꓼ ꓞꓹ ꓝꓲ ꓢꓲ ꓠꓬꓲ ꓬꓲ ꓪꓽ ꓔꓯ꓾
42009048	ꓮꓽ ꓟ ꓥ ꓟꓲ ꓥꓪ ꓟꓬꓱ ꓗꓪ ꓐꓰ ꓤ ꓠꓱ ꓤ ꓕꓱ ꓟ ꓔꓯ ꓘꓳꓻ ꓣꓴˍ ꓠꓬ ꓥꓪ ꓔꓯ ꓘꓳꓻ ꓣꓴˍ ꓟ ꓥ ꓡꓳ꓿ ꓮꓽ ꓟ ꓥ ꓟꓲ ꓥꓪ ꓔꓯ ꓘꓳꓻ ꓣꓴˍ ꓠꓬ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓘꓳꓻ ꓣꓴˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓓꓽ ꓓꓰꓺ ꓬꓰ ꓢꓴ ꓠꓬ ꓓꓽ ꓪꓴꓸ ꓥꓳ꓾ ꓐꓯ ꓖꓶˍ ꓡꓳ꓿
42009049	ꓬꓳ-ꓦ ꓡꓰ꓾ ꓢꓲ ꓒꓽꓳ꓾ ꓠꓴ ꓟꓬꓱ ꓗꓪ ꓐꓰ ꓠꓲꓽ ꓖꓼ ꓓꓳ ꓔꓬ ꓟ ꓕꓲ ꓣꓳ ꓔꓯ ꓥꓪ ꓠꓴꓽ ꓟꓳꓻ ꓗꓷꓳ꓿ ꓖꓳ ꓡꓱ ꓥ ꓟꓲ ꓬꓲ ꓠꓽ ꓣꓳꓽ ꓗꓪ ꓟ ꓕꓲ ꓣꓳ ꓟꓽ ꓥ ꓠꓬꓲ꓾ ꓬꓲ ꓔꓯ ꓥꓪ ꓠꓴꓽ ꓗꓽ ꓔ ꓡꓳ꓾ ꓐꓯˍ ꓡꓳ꓿
42009050	ꓬꓰ-ꓢꓴ ꓡꓰ꓾ ꓬꓲ ꓔꓯ ꓕꓽ ꓗꓽ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓔꓳꓹ ꓢꓴ ꓟꓽ ꓥ ꓠꓬ꓾ ꓠꓴ ꓪꓽ ꓔꓯ ꓬꓰ ꓙ ꓢꓴ ꓥ ꓡꓳ꓾ ꓐꓯ ꓖꓶˍ ꓡꓳ꓿
42009051	ꓬꓰ-ꓢꓴ ꓟꓴꓽ ꓗꓪ ꓗꓪ ꓓꓯ ꓙꓰ ꓠꓹ ꓟ ꓦꓬꓼ ꓠꓬꓲ ꓠꓶꓽ ꓡ ꓠꓬ꓾ ꓬꓰ-ꓢꓴ ꓠꓽ ꓙꓱ-ꓣꓴ-ꓢ-ꓡꓱ ꓗꓪ ꓙꓰ ꓠꓹ ꓟ ꓓꓵꓽ ꓙ ꓞꓷꓹˍ ꓡꓳ꓿
42009052	ꓖꓳ ꓡꓱ ꓢꓲ ꓬꓲ ꓡꓰ ꓬꓲ ꓟꓲꓽ ꓕꓯꓽ ꓢꓲ ꓗꓪ ꓓꓳꓽ ꓜꓳꓻ ꓢꓴ ꓝꓲ ꓩꓴ ꓗꓷˍ ꓡꓳ꓿ ꓬꓲ ꓪꓽ ꓠꓬ ꓬꓲ ꓐꓱ ꓶ ꓕꓲ ꓫꓵꓽ ꓫꓵ ꓙꓽ ꓖꓶ ꓠꓹ ꓟ꓾ ꓢ-ꓟ-ꓡꓲ ꓘꓹ ꓕꓲ ꓘꓹ ꓗꓪ ꓓꓵꓽ ꓡꓰˍ ꓡꓳ꓿
42009053	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓔꓯ ꓟꓳꓸ ꓙꓰˍ ꓟ ꓥ ꓠꓬꓲ꓾ ꓬꓲ ꓪꓽ ꓠꓬ ꓬꓲ ꓔꓯ ꓟꓽ ꓘꓳꓻ ꓣꓴ꓿
42009054	ꓬꓲ ꓛꓳꓽ ꓒꓯꓹ ꓬ-ꓗꓴˍ ꓐꓰ ꓬꓳ-ꓦ ꓖꓳ ꓟ ꓔꓯ ꓟꓳꓻˍ ꓕꓯ ꓬꓲ ꓪꓽ ꓡꓰ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓠꓬ ꓬꓲ-ꓡꓲ-ꓬ ꓬꓰ ꓗꓷ ꓟ ꓡꓰ ꓐꓰ꓾ ꓟꓴꓽ ꓗꓪ ꓗꓪ ꓐꓰ ꓮ ꓔꓳꓸ ꓬꓯꓼ ꓡ ꓝꓲ ꓢꓲ ꓬꓲ ꓪꓽ ꓔꓯ ꓛꓴꓻ ꓖꓴ ꓡꓰ ꓝꓲˍ ꓟ ꓔꓯ ꓠꓴ ꓠꓲꓹ ꓒꓴˍ ꓡ?꓾ ꓐꓯˍ ꓡꓳ꓿
42009055	ꓬꓲ ꓠꓽ ꓔꓲꓸ ꓒꓳꓹ ꓢꓲ꓾ ꓬꓲ ꓪꓽ ꓔꓯ ꓕꓼ ꓢꓲ ꓠꓬꓲ꓾ ꓠꓴ ꓪꓽ ꓠꓲꓹ ꓟ ꓮ ꓡꓲ ꓗꓹ ꓟ ꓠꓴ ꓪꓽ ꓟꓽ ꓢꓷ꓿
42009056	ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓠꓽ꓾ ꓡꓽ ꓞꓳ ꓢꓯꓼ ꓟꓬ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓡ ꓟ ꓟꓽ ꓥ꓿ ꓡꓽ ꓞꓳ ꓢꓯꓼ ꓟꓬ ꓔꓯ ꓚꓬꓴ ꓠꓹ ꓟ ꓡ ꓟ ꓥ ꓡꓳ꓾ ꓐꓯˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓠꓬ ꓠꓱꓸ ꓐꓯ ꓕꓲ ꓘꓹ ꓗꓪ ꓙꓰˍ ꓡꓳ꓿
42009057	ꓬꓲ ꓪꓽ ꓙ ꓖꓴ ꓗꓪ ꓫꓱꓽ ꓔꓬ ꓕꓯ ꓡꓽ ꓞꓳ ꓕꓲ ꓣꓳ ꓡꓰ ꓬꓰ-ꓢꓴ ꓔꓯ꓾ ꓠꓴ ꓮ ꓡꓲ ꓗꓪ ꓙꓰˍ ꓟꓲ ꓥꓪ ꓠꓽ ꓠꓴ ꓔꓯ ꓛꓳ ꓙꓰˍ ꓥꓳ꓾ ꓐꓯˍ ꓡꓳ꓿
42009058	ꓬꓰ-ꓢꓴ ꓡꓰ ꓬꓲ ꓔꓯ꓾ ꓪꓴꓸ ꓓꓵꓽ ꓠꓬ ꓬꓲ ꓘꓴꓻ ꓙꓳˍ ꓡꓳ꓿ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤˍ ꓟꓲ ꓬꓲ ꓘꓶꓻ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓡ-ꓞꓳ-ꓮ-ꓐꓲ ꓠꓽ ꓪꓴꓸ ꓓꓵ ꓗꓳꓺ ꓖꓴˍ ꓟꓲ ꓟꓽ ꓙꓳ꓾ ꓐꓯ ꓖꓶˍ ꓡꓳ꓿
42009059	ꓬꓲ ꓡꓰ ꓝꓮꓲ ꓕꓲ ꓣꓳ ꓔꓯ꓾ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓕꓯ꓾ ꓬꓲ ꓠꓬ꓾ ꓢꓲ ꓒꓽꓳ꓾ ꓥꓪ ꓐꓹ ꓐ ꓫꓵꓻ ꓟꓳꓻ ꓔꓯ ꓧꓶꓸ ꓕꓯ ꓔꓵꓸ ꓬꓰ ꓝꓲ ꓡꓯ꓾ ꓐꓯˍ ꓡꓳ꓿
42009060	ꓬꓲ ꓠꓽ ꓬꓲ ꓔꓯ꓾ ꓞꓳ ꓫꓵꓻ ꓔꓯ ꓠꓬ ꓫꓵꓻ ꓞꓹ ꓢꓴ ꓐꓴ ꓡꓰ ꓔꓵꓸ ꓝꓲ꓿ ꓠꓴ ꓠꓽ ꓪꓴ-ꓢ ꓗꓴꓷꓼ ꓚ ꓒꓬꓱ ꓙꓰ꓾ ꓐꓯ ꓖꓶˍ ꓡꓳ꓿
42009061	ꓝꓮꓲ ꓕꓲ ꓣꓳˍ ꓟꓲ ꓬꓲ ꓔꓯ꓾ ꓢꓲ ꓒꓽꓳ꓾ ꓥꓪ ꓠꓬ ꓠꓴ ꓔꓯ ꓛꓳ ꓙꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓥꓪ ꓦꓲ ꓗꓪ ꓔꓬ ꓢꓴ ꓔꓯ ꓧꓶꓸ ꓕꓯ ꓒꓵꓽ ꓗ ꓬꓰ ꓔ ꓬꓰ ꓝꓲ ꓡꓯ꓾ ꓐꓯˍ ꓡꓳ꓿
42009062	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓦ ꓟꓲ ꓟꓽ ꓓꓴ ꓢꓲꓹ ꓖꓳꓼ ꓣꓴ ꓔ ꓢꓲ ꓔꓲꓸ ꓒꓳꓹ ꓡꓳꓸ ꓢꓴ ꓮꓽ ꓟˍ ꓟꓲ꓾ ꓪꓴ-ꓢ ꓗꓴꓷꓼ ꓗꓪ ꓣꓱꓽ ꓙ ꓠꓹ ꓟ ꓟꓽ ꓒꓵꓽ꓾ ꓐꓯ ꓖꓶˍ ꓡꓳ꓿
42010001	ꓕꓱ ꓟꓬ ꓫꓵꓽ ꓗꓸ ꓠꓯ꓾ ꓢꓲ ꓒꓽ ꓡꓰ ꓠꓱꓸ ꓐꓯꓼ ꓫꓵꓽ ꓞꓲ ꓣꓳ ꓢꓲ ꓚꓰꓸ ꓗꓷ ꓢꓲ꓾ ꓬꓲ ꓚꓲꓸ ꓛꓬ ꓙꓰˍ ꓐꓰ ꓬꓰˍ ꓟ ꓟꓵꓽ ꓕꓲ ꓡꓳ ꓒꓱ ꓡꓰ ꓕꓲ ꓡꓳ ꓒꓱ ꓗꓪ꓾ ꓬꓲ ꓪꓽ ꓔꓯ ꓠꓬꓲꓽ ꓣꓳ ꓠꓬꓲꓽ ꓣꓳ ꓐꓰ ꓬꓲ ꓟꓲꓽ ꓕꓯꓽ ꓢꓲ ꓝꓲ ꓩꓴ ꓗꓷˍ ꓡꓳ꓿
42010002	ꓬꓲ ꓠꓬ ꓬꓲ ꓪꓽ ꓔꓯ꓾ ꓫꓺ ꓠꓯꓹ ꓟ ꓜꓽ ꓪꓳꓽ ꓡꓳ ꓪꓳꓽ ꓠꓬ ꓚꓵ ꓚꓵ ꓟꓬꓽˍ ꓡꓳ꓿ ꓖꓳ ꓡꓱ ꓥ ꓟꓲ ꓟꓬꓱꓽ ꓬꓰ ꓢꓴ ꓠꓽ ꓠꓲꓸˍ ꓡꓳ꓿ ꓖꓳ ꓡꓱ ꓠꓬꓲ ꓜꓻ ꓫ ꓢꓲ ꓒꓽ ꓡꓰ ꓜꓽ ꓪꓳꓽ ꓡꓳ ꓪꓳꓽ ꓫ ꓢꓴ ꓝꓲ ꓩꓴ ꓗꓷ ꓠꓹ ꓟ ꓬꓲ ꓔꓯ ꓓꓰꓽ꓿
42010003	ꓠꓴ ꓪꓽ ꓙꓰ Gꓽ꓿ ꓠ ꓠꓹ꓾ ꓪꓰꓻ ꓕꓳꓹ ꓜꓴꓻ ꓔꓬ ꓗꓪ ꓮ ꓣꓳ ꓤ ꓔꓯ ꓝꓲ ꓩꓴˍ ꓟ ꓡꓰ ꓐꓰ꓾ ꓥꓪ ꓡꓰ ꓠꓴ ꓪꓽ ꓔꓯ ꓝꓲ ꓩꓴ ꓗꓷˍ ꓟ ꓥ ꓡꓳ꓿
42010004	ꓠꓴ ꓪꓽ ꓠꓬ ꓒꓴ ꓗꓶ ꓓꓴ ꓕꓽ ꓔꓯꓹ꓿ ꓡꓯꓼ ꓔꓲꓸˍ ꓟꓲ꓾ ꓛꓲ ꓠꓲˍ ꓟꓲ ꓕꓽ ꓔꓯꓹ꓿ ꓙ ꓖꓴ ꓗꓪ ꓮꓽ ꓟ ꓔꓯˍ ꓟꓲ ꓒꓵꓽ ꓗ ꓕꓽ ꓬꓰ꓿
42010005	ꓮ ꓡꓲ ꓕꓲ ꓦꓲ ꓗꓪ ꓓꓵꓽ ꓡꓰˍ ꓟꓲ꓾ ꓖꓳ ꓕꓲ ꓦꓲ ꓗꓪ ꓢꓲ ꓡꓲ ꓟ ꓙꓳ ꓡ ꓝꓲ꓾ ꓐꓰ ꓧꓶꓸ ꓕꓯ ꓐꓯ ꓖꓶ꓿
42010006	ꓖꓳ ꓡꓱ ꓢꓲ ꓢꓲ ꓡꓲ ꓟ ꓟꓶꓻ ꓒꓵꓽ ꓢꓴ ꓖꓳ ꓗꓪ ꓔꓬ ꓠꓬ꓾ ꓠꓴ ꓪꓽ ꓓꓰꓽˍ ꓟ ꓢꓲ ꓡꓲ ꓟ ꓠꓬ ꓖꓳ ꓕꓲ ꓦꓲ ꓗꓪ ꓬꓯꓼ ꓡ ꓥꓳ꓿ ꓟꓽ ꓥ ꓠꓬ ꓠꓴ ꓪꓽ ꓔꓯꓺ ꓬꓲꓼ ꓡ ꓥꓳ꓿
42010007	ꓖꓳ ꓕꓲ ꓦꓲ ꓗꓪ ꓔꓬ ꓢꓲ ꓬꓲ ꓪꓽ ꓮꓸ ꓫꓵ ꓖꓶ ꓡ ꓠꓬ ꓖꓳ ꓫꓵꓽ ꓜꓽ ꓓꓳꓻ꓿ ꓮ ꓡꓲꓳ ꓐꓯ ꓠꓬ ꓪꓽ ꓤꓽ ꓠꓬ ꓪꓽ ꓒꓵꓽ ꓟꓶꓻ ꓒꓵꓽˍ ꓡꓳ꓿ ꓕꓱ ꓕꓲ ꓦꓲ ꓗꓪ ꓐꓰ ꓖꓳ ꓕꓲ ꓦꓲ ꓗꓪ ꓕꓽ ꓚꓵꓸ ꓙꓰ꓿
42010008	ꓮ ꓡꓲ ꓕꓲ ꓡꓳ ꓒꓱ ꓗꓪ ꓓꓵꓽ ꓙꓰˍ ꓟꓲ꓾ ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓘꓳꓻ ꓣꓴ ꓢꓲ꓾ ꓮꓸ ꓫꓵ ꓖꓶ ꓡ ꓠꓬ ꓖꓳ ꓫꓵꓽ ꓜ꓿
42010009	ꓖꓳ ꓗꓪ ꓟ ꓞꓳ ꓠꓻ ꓔꓯ ꓫꓬꓹ ꓖꓶ ꓢꓲ꓾ ꓪꓴ-ꓢ ꓗꓴꓷꓼ ꓠꓬ ꓠꓴ ꓪꓽ ꓔꓯ ꓠꓶꓽ ꓡꓺꓳ꓾ ꓐꓯ ꓖꓶ꓿
42010010	ꓮ ꓡꓲ ꓕꓲ ꓡꓳ ꓒꓱ ꓗꓪ ꓠꓴ ꓪꓽ ꓔꓯ ꓟꓽ ꓘꓳꓻ ꓣꓴ ꓡ ꓠꓬ꓾ ꓡꓳ ꓒꓱ ꓙ ꓖꓴ ꓗꓪ ꓓꓳ ꓙꓰ ꓢꓲ ꓬꓲ ꓪꓽ ꓔꓯ꓾
42010011	ꓥꓪ ꓠꓴꓽ ꓛꓲ ꓒꓯꓹ ꓗꓪ ꓠꓷꓼ ꓞꓹ ꓟ ꓠꓴ ꓪꓽ ꓡꓳ ꓒꓱ ꓗꓪ ꓟ ꓠꓱꓸ ꓦꓱꓼ ꓧꓶꓽˍ ꓟꓲ꓾ ꓠꓴ ꓪꓽ ꓔꓯ ꓔꓳꓹ ꓢꓲ ꓢꓷꓸ ꓙ ꓟꓳ ꓙ ꓓꓴ ꓬꓰ ꓠꓹ ꓟ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓟꓲꓽ ꓙꓬ ꓗꓪ ꓟꓱꓸ ꓦꓻ ꓗꓷˍ ꓥꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓗꓴꓷꓼ ꓠꓶꓽ ꓡ ꓟ ꓔꓯ ꓠꓽ ꓠꓴ ꓪꓽ ꓚꓵ ꓚꓵ ꓢꓷꓸ ꓠꓯꓹ ꓡꓳ꓾ ꓐꓯ ꓖꓶ꓿
42010012	ꓠꓴ ꓪꓽ ꓔꓯ ꓥꓪ ꓐꓯ ꓖꓶꓽˍ ꓠꓬꓲ꓾ ꓦꓬꓼ ꓠꓬꓲ ꓖꓳ ꓟ ꓗꓪ ꓡꓳ ꓒꓱ ꓖꓳ ꓕꓲ ꓟ ꓔꓯ ꓗꓷ ꓡꓰ ꓠꓹ ꓟ ꓠꓬ꓾ ꓢꓳ-ꓓꓳ-ꓟ ꓔꓯ ꓗꓷ ꓡꓰ ꓠꓹ ꓟ ꓢꓶꓸ ꓟ ꓞꓲ ꓡꓲꓽˍ ꓥꓳ꓾ ꓐꓯˍ ꓡꓳ꓿
42010013	ꓗꓳ-ꓡ-ꓢꓲꓳ꓾ ꓠꓴ ꓠꓽ ꓫꓸ ꓙꓵˍ ꓥꓳ꓿ ꓐꓱ-ꓢꓰ-ꓓꓽꓳ꓾ ꓠꓴ ꓠꓽ ꓟꓷꓼ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓬꓰ ꓗꓷ ꓟ ꓪꓽ ꓠꓬꓲˍ ꓟ ꓟꓬꓱꓽ ꓖꓳ ꓟꓬ ꓟ ꓔꓯ꓾ ꓕꓲ-ꓬˍ ꓐꓰ ꓢꓲ-ꓓꓳ ꓗꓪ ꓬꓰ ꓗꓷ ꓐꓷˍ ꓠꓬ꓾ ꓬꓲ ꓪꓽ ꓠꓬ ꓧꓶꓸ ꓕꓯˍ ꓡꓰ ꓓꓸ ꓖꓶꓸ ꓟꓶ ꓪꓸ ꓠꓬꓲ꓾ ꓘꓴꓽ ꓦꓻ ꓗꓪ ꓠꓬꓲꓸ ꓠꓸ ꓠꓬꓲ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓡꓳ ꓫꓵꓽ ꓥ ꓡꓳ꓿
42010014	ꓐꓯ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓠꓴ ꓪꓽ ꓔꓯ ꓗꓷ ꓡꓰ ꓠꓹ ꓟ ꓠꓬ꓾ ꓕꓲ-ꓬˍ ꓐꓰ ꓢꓲ-ꓓꓳ ꓔꓯ ꓗꓷ ꓡꓰ ꓠꓹ ꓟ ꓢꓶꓸ ꓟꓽ ꓞꓲ ꓡꓲꓽˍ ꓥꓳ꓿
42010015	ꓘ-ꓒꓱ-ꓠꓴꓳ꓾ ꓠꓴ ꓔꓯ ꓠꓬ ꓟꓴꓽ ꓗꓪ ꓟꓴꓺ ꓛꓲ ꓓꓳꓹ ꓟꓴ ꓗꓷ ꓝꓲ ꓠꓲꓹ ꓫꓵˍ ꓡ? ꓟꓽ ꓥ꓿ ꓠꓴ ꓔꓯ ꓠꓽ ꓟꓸ ꓟꓲ ꓟꓵꓽ ꓗꓪ ꓣꓴꓻ ꓬꓯꓼ ꓗꓷˍ ꓥꓳ꓿
42010016	ꓠꓴ ꓪꓽ ꓔꓯ ꓠ ꓠꓹ ꓢꓴ ꓠꓬ ꓥꓪ ꓔꓯ ꓠ ꓠꓹ ꓟ ꓥ ꓡꓳ꓿ ꓠꓴ ꓪꓽ ꓔꓯ ꓟꓽ ꓠ ꓠꓹ ꓢꓴ ꓠꓬ ꓥꓪ ꓔꓯ ꓟꓽ ꓘꓳꓻ ꓣꓴꓻˍ ꓟ ꓥ ꓡꓳ꓿ ꓥꓪ ꓔꓯ ꓟꓽ ꓘꓳꓻ ꓣꓴ ꓢꓴ ꓠꓬ ꓥꓪ ꓔꓯ ꓝꓲꓺ ꓩꓴ ꓡ ꓢꓴ ꓔꓯ ꓟꓽ ꓘꓳꓻ ꓣꓴꓻˍ ꓟ ꓥ ꓡꓳ꓾ ꓐꓯˍ ꓡꓳ꓿
42010017	ꓖꓳ ꓫꓵꓽ ꓞꓲ ꓣꓳ ꓟ ꓠꓬ ꓠꓲꓹ ꓒꓴ ꓒꓴ ꓐꓰ ꓬꓲꓼ ꓡ ꓢꓲ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓠꓴ ꓟꓬꓱ ꓗꓪ ꓐꓰ ꓠꓲꓽˍ ꓟꓲ ꓥꓪ ꓠꓴꓽ ꓙꓵꓽˍ ꓟ ꓔꓯ ꓛꓳˍ ꓡꓳ꓾ ꓐꓯˍ ꓡꓳ꓿
42010018	ꓖꓳ ꓕꓯ ꓬꓲ ꓡꓰ ꓬꓲ ꓪꓽ ꓔꓯ꓾ ꓢ-ꓓꓯ ꓠꓬ ꓟꓲꓽ ꓐꓬꓱꓼ ꓤꓰꓽˍ ꓟ ꓡꓰ ꓐꓰ ꓟꓴꓽ ꓗꓪ ꓗꓪ ꓐꓰ ꓞꓰ ꓬꓯꓼ ꓡ ꓟ ꓔꓯ ꓥꓪ ꓟꓳꓻ ꓗꓷꓳ꓿
42010019	ꓠ ꓠꓹ꓾ ꓩꓴˍ ꓐꓰ ꓟꓲꓻ ꓙꓱꓼ ꓔꓯ ꓕꓳꓼ ꓠꓹ ꓟ ꓐꓰ ꓛꓴꓽ ꓙꓳ ꓢꓴ ꓪꓽ ꓠꓬꓲˍ ꓟ ꓮꓽ ꓙꓵ ꓔꓯ ꓧꓪꓸ ꓡꓰ ꓓꓴ ꓙꓵꓽ ꓪ ꓠꓬ ꓥꓪ ꓡꓰ ꓠꓴ ꓪꓽ ꓔꓯ ꓖꓶ ꓔ ꓡꓳ꓿ ꓮꓸ ꓫꓵ ꓡꓰ ꓥ ꓟꓲ ꓠꓴ ꓪꓽ ꓔꓯ ꓠꓻ ꓡꓰ ꓝꓲ ꓟꓽ ꓐ ꓡ꓿
42010020	ꓖꓳ ꓡꓱ ꓥ ꓟꓲ ꓠꓲꓽ ꓠꓬ ꓠꓴ ꓪꓽ ꓙꓵꓽˍ ꓟ ꓔꓯ ꓛꓳˍ ꓟ ꓪꓴꓸ ꓠꓬꓲ ꓕꓽ ꓠꓲꓹ ꓒꓴ꓿ ꓠꓴ ꓪꓽ ꓟꓬꓱ ꓠꓽ ꓟꓴꓽ ꓗꓪ ꓗꓪ ꓐꓳ ꓔ ꓟ ꓪꓴꓸ ꓠꓬꓲ ꓠꓲꓹ ꓒꓴ꓾ ꓐꓯ ꓖꓶˍ ꓡꓳ꓿
42010021	ꓖꓳ ꓕꓲ ꓙꓵꓹ ꓗꓪ ꓬꓰ-ꓢꓴ ꓠꓬ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓮꓽ ꓘꓶꓸ ꓗꓹ ꓛꓲ ꓠꓬꓲ꓾ ꓐꓹ ꓐꓽꓳ꓾ ꓟꓴꓽ ꓗꓪ ꓟꓲ ꓠꓯ ꓢꓲ ꓒꓽꓳ꓾ ꓠꓴ ꓔꓯ ꓫꓸ ꓟꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓕꓱ ꓟꓬ ꓫꓵꓽ ꓟ꓾ ꓢꓷꓸ ꓠꓲꓹ ꓙꓳ ꓢꓴˍ ꓐꓰ ꓙꓽ ꓜꓲꓼ ꓢꓴ ꓔꓯˍ ꓐꓰ ꓚꓵꓺ ꓔ ꓢꓲ ꓞꓳ ꓫꓵꓼ ꓤ ꓔꓯ ꓟꓳꓸ ꓖꓶˍ ꓡꓳ꓿ ꓥ ꓡꓳ꓾ ꓐꓹ ꓐꓽꓳ꓾ ꓕꓱ ꓟ ꓠꓽ ꓠꓴ ꓠꓲꓹ ꓒꓴˍ ꓟ ꓥ ꓡꓳ꓿
42010022	ꓙꓳꓻˍ ꓟ ꓥ ꓕ ꓑꓳꓸ ꓠꓬ ꓐꓹ ꓐ ꓡꓰ ꓥꓪ ꓔꓯ ꓡꓯꓼ ꓙꓱ ꓖꓶ ꓔ ꓟ ꓥ ꓡꓳ꓿ ꓐꓹ ꓐ ꓟꓽ ꓥ ꓠꓬ꓾ ꓮ ꓐꓲ ꓮꓽ ꓟ ꓥ ꓟ ꓢꓷꓸ ꓢꓴ ꓟꓽ ꓙꓳ꓿ ꓝꓮꓲ ꓮ ꓐꓲˍ ꓐꓰ ꓮ ꓐꓲ ꓡꓰ ꓟꓳꓸ ꓖꓶ ꓔ ꓢꓴ ꓟꓽ ꓥ ꓠꓬ꓾ ꓐꓹ ꓐ ꓮꓽ ꓟ ꓥ ꓟ ꓢꓷꓸ ꓢꓴ ꓟꓽ ꓙꓳ꓾ ꓐꓯˍ ꓡꓳ꓿
42010023	ꓖꓳ ꓡꓱ ꓠꓬ ꓬꓰ-ꓢꓴ ꓔꓲꓸ ꓒꓳꓹ ꓢꓲ꓾ ꓘꓳ ꓫꓱ ꓫꓱꓺꓼ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓠꓴ ꓪꓽ ꓡꓰ ꓡꓳꓸ ꓟꓳꓻˍ ꓟ ꓕꓱ ꓟꓬ ꓫꓵꓽ ꓔꓯ ꓟꓳꓻˍ ꓟ ꓟꓬ ꓢꓶꓽ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
42010024	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓟꓷꓽ ꓠꓷꓹ ꓝꓸ ꓢꓴˍ ꓐꓰ ꓪ ꓔꓲꓸ ꓮꓽ ꓟꓬꓹ ꓠꓬ꓾ ꓠꓴ ꓪꓽ ꓡꓳꓸ ꓟꓳꓻˍ ꓟ ꓔꓯ ꓟꓳꓻ ꓠꓲꓹ ꓫꓵˍ ꓟꓲ꓾ ꓟꓳꓻ ꓟꓽ ꓪ꓿ ꓠꓴ ꓪꓽ ꓑ ꓙꓽˍ ꓟ ꓔꓯ ꓑ ꓙꓽ ꓠꓲꓹ ꓫꓵˍ ꓟꓲ꓾ ꓑ ꓙꓽ ꓟꓽ ꓪ꓾ ꓐꓯˍ ꓡꓳ꓿
42010025	ꓕꓲ ꓧꓪꓹ ꓙꓳˍ ꓠꓬ꓾ ꓙꓵꓽ ꓗ ꓒ ꓕꓲ ꓣꓳ ꓬꓰ-ꓢꓴ ꓔꓯ ꓫꓵꓽ ꓠꓬꓲˍ ꓐꓰ ꓦꓰꓼ ꓡ ꓢꓲ꓾ ꓟꓸ ꓒꓽꓳ꓾ ꓕꓲ ꓞꓲꓼ ꓕꓲ ꓑ ꓢꓯꓼ ꓟꓬ ꓟꓶ ꓠꓹ ꓟ ꓥꓪ ꓮ ꓡꓲ ꓬꓰ ꓠꓯꓹ ꓡ?꓾ ꓐꓯˍ ꓡꓳ꓿
42010026	ꓬꓰ-ꓢꓴ ꓡꓰ ꓬꓲ ꓔꓯ꓾ ꓙꓵꓽ ꓗ ꓕꓳ ꓶ ꓗꓪ ꓮ ꓡꓲ ꓐꓳ ꓔ ꓡ?꓾ ꓠꓴ ꓮ ꓡꓲ ꓵ ꓟꓶˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾
42010027	ꓬꓲ ꓒꓳꓹ ꓖꓶ ꓢꓲ꓾ ꓠꓴ ꓠꓬ ꓕꓲ ꓠꓲꓹ ꓟ ꓡꓱꓸꓼ꓾ ꓕꓲ ꓶꓻ ꓟꓬ ꓡꓱꓸꓼ꓾ ꓕꓲ ꓢꓯꓼ ꓡꓱS꓾ ꓕꓲ ꓙꓽ ꓠꓲꓹ ꓡꓱꓸꓼ꓾ ꓢꓲ ꓒꓽ ꓠꓴ ꓪꓴ-ꓢ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓿ ꓝꓮꓲ꓾ ꓠꓴ ꓚꓲꓸ ꓛꓬ ꓔꓯ ꓠꓲꓹ ꓠꓵꓻˍ ꓟ ꓡꓰ ꓐꓰ꓾ ꓠꓴ ꓠꓶꓽ ꓛꓳ ꓕꓲꓺ ꓛꓳ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42010028	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓒꓳꓹ ꓖꓶ ꓬꓯꓼˍ ꓡꓳ꓿ ꓠꓴ ꓕꓱ ꓡꓱ ꓬꓰˍ ꓕꓯ ꓠꓽ ꓢꓯꓸ ꓔꓬ ꓪˍ ꓥꓳ꓾ ꓐꓯ ꓖꓶˍ ꓡꓳ꓿
42010029	ꓖꓳ ꓡꓱ ꓥ ꓟꓲ ꓙꓵꓽ ꓗ ꓒꓽ ꓖꓳ ꓟ ꓠꓬ ꓚꓲꓸ ꓛꓬ ꓠꓽ ꓔꓱꓹ ꓜꓳꓽ ꓢꓴ ꓥ ꓟ ꓟꓳꓸ ꓖꓶ ꓠꓲꓹ ꓫꓵˍ ꓠꓬꓲ꓾ ꓬꓰ-ꓢꓴ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓠꓶꓽ ꓛꓳ ꓕꓲꓺ ꓛꓳ ꓮꓽ ꓟ ꓥ ꓡ?꓾ ꓠ ꓠꓬꓲˍ ꓡꓳ꓿
42010030	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓡꓽ ꓞꓳ ꓕꓲ ꓣꓳ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓙꓱ-ꓡꓲ-ꓘꓳ ꓗꓪ ꓬꓯꓼ ꓙꓰˍ ꓕꓯ꓾ ꓬꓲ ꓠꓬ ꓒꓬꓹ ꓜꓽ ꓢꓴ ꓕꓲ ꓧꓳꓽ ꓔꓯ ꓔꓳꓹ ꓜꓳˍ ꓡꓳ꓿ ꓬꓲ ꓪꓽ ꓡꓰ ꓬꓲ ꓖꓴꓽ ꓙꓴꓽ ꓮꓽ ꓙꓵ ꓦꓴꓻ ꓗꓷ ꓢꓲ꓾ ꓬꓲ ꓔꓯ ꓔꓲꓸ ꓢꓲ ꓠꓬꓲ꓾ ꓟꓻ ꓫꓵꓻ ꓟꓻ ꓢꓯꓸ ꓡꓳꓺ ꓔ ꓬꓰ ꓢꓲ ꓙꓰ ꓗꓷꓳ꓿
42010031	ꓖꓳ ꓕꓯ ꓙ ꓖꓴ ꓖꓳ ꓕꓲ ꓚꓱꓹ ꓗꓪ ꓔꓲ ꓒ ꓕꓲ ꓣꓳ ꓬꓯꓼ ꓡ ꓢꓲ꓾ ꓬꓲ ꓔꓯ ꓟꓳꓻ ꓗꓷ ꓠꓬ ꓖꓳꓻ ꓫꓬꓺꓼ ꓗꓪ ꓐꓰ ꓗꓳꓸ ꓙꓰˍ ꓡꓳ꓿
42010032	ꓝꓮꓲ ꓡꓱ-ꓬꓲ ꓡꓽ ꓞꓳ ꓕꓲ ꓣꓳˍ ꓟꓲ ꓖꓳ ꓕꓲ ꓔꓳꓸ ꓗꓪ ꓛꓲ ꓡ ꓢꓲ ꓬꓲ ꓔꓯ ꓡꓳꓸ ꓟꓳꓻˍ ꓠꓬ꓾ ꓮꓽ ꓢꓳꓻ ꓕꓲ ꓣꓳ ꓟ ꓡꓰ ꓐꓰ ꓖꓳꓻ ꓫꓬꓺꓼ ꓗꓪ ꓐꓰ ꓗꓳꓸ ꓙꓰˍ ꓡꓳ꓿
42010033	ꓖꓳ ꓡꓱ ꓥ ꓟꓲ ꓓꓴꓻ ꓓꓳ ꓢꓴ ꓢ-ꓟ-ꓡꓲ ꓡꓽ ꓞꓳ ꓕꓲ ꓣꓳ ꓖꓳ ꓗꓪ ꓛꓲ ꓡ ꓢꓲ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓔꓯ ꓫꓱꓸ ꓤ ꓔꓴ ꓡ ꓡꓳ꓿
42010034	ꓬꓲ ꓠꓬ ꓬꓲ ꓔꓯ ꓡ ꓢꓲ꓾ ꓬꓲ ꓠꓻ ꓓꓴ ꓗꓪ ꓮꓽ ꓛꓬꓽ ꓞꓶˍ ꓐꓰ ꓛꓱꓼ ꓡꓱꓼ ꓙꓵ ꓟꓰꓺ ꓖꓶ ꓢꓲ ꓠꓬꓲ ꓬꓲ ꓜꓶꓻ ꓕꓱꓹ ꓖꓶˍ ꓡꓳ꓿ ꓝꓮꓲ ꓠꓬ ꓬꓲ ꓚꓲꓸ ꓛꓬ ꓕꓳ-ꓡ-ꓟꓴꓽ ꓕꓯꓽ ꓢꓲ ꓜꓶꓽ ꓝꓲ ꓢꓲ꓾ ꓪꓰꓻ ꓤ ꓦꓲ ꓗꓪ ꓧꓳꓽ ꓔꓯꓹ ꓙꓰ ꓢꓲ ꓠꓬꓲ ꓬꓲ ꓔꓯ ꓣꓱꓽ ꓙˍ ꓡꓳ꓿
42010035	ꓗꓸ ꓠꓯꓸ ꓕꓲ ꓠꓬꓲ ꓠꓬ꓾ ꓓꓲ-ꓠ-ꓣꓲ ꓠꓬꓲꓽ ꓒꓯꓼ ꓣꓴ ꓓꓳ ꓡ ꓢꓲ ꓪꓰꓻ ꓤ ꓦꓲ ꓢꓲ ꓒꓽ ꓔꓯ ꓖꓶ ꓢꓲ ꓠꓬꓲ꓾ ꓠꓴ ꓬꓲ ꓔꓯ ꓡꓳꓸ ꓙ ꓠꓬꓲ ꓙ꓿ ꓕꓱ ꓟ ꓕꓯꓽ ꓢꓲ ꓬꓲ ꓑꓶꓸ ꓓꓴ ꓠꓴ ꓮꓸ ꓫꓵ ꓣꓱꓽ ꓗꓷˍ ꓟꓲ꓾ ꓥꓪ ꓬꓲꓼ ꓡ ꓕꓯ ꓠꓴ ꓔꓯ ꓚꓱꓹ ꓖꓶˍ ꓥꓳ꓾ ꓐꓯ ꓖꓶˍ ꓡꓳ꓿
42010036	ꓠꓴ ꓓꓵꓽ ꓙ ꓠꓬꓲ꓾ ꓡꓽ ꓞꓳ ꓕꓱ ꓢ ꓣꓳ ꓟ ꓗꓪ ꓐꓰ ꓒꓬꓹ ꓜ ꓢꓴ ꓔꓯ ꓔꓳꓹ ꓜꓳ ꓢꓴ ꓬꓲ ꓠꓶꓽ ꓛꓳ ꓕꓲꓺ ꓛꓳ ꓒꓬꓱꓼ ꓡ ꓟ ꓠꓬ ꓮ ꓡꓲ ꓕꓲ ꓣꓳ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42010037	ꓙꓵꓽ ꓗ ꓒ ꓡꓰ꓾ ꓬꓲ ꓔꓯ ꓫꓱꓸ ꓤ ꓢꓴ ꓖꓳ ꓕꓲ ꓣꓳ ꓟ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿ ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴˍ ꓟꓲ ꓖꓳ ꓕꓲ ꓣꓳ ꓟ ꓡꓰ ꓐꓰ ꓬꓰ ꓙꓰ꓾ ꓐꓯ ꓖꓶˍ ꓡꓳ꓿
42010038	ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓘꓹ ꓕꓲ ꓘꓹ ꓗꓪ ꓫꓱꓽ ꓛꓲ ꓬꓰˍ ꓡꓳ꓿ ꓖꓳ ꓗꓪ꓾ ꓟ-ꓕ ꓟꓬꓱ ꓔ ꓟ ꓤ ꓟꓶ ꓤ ꓕꓲ ꓣꓳ ꓡꓰ ꓬꓰ-ꓢꓴ ꓔꓯ ꓬꓲ ꓦꓲ ꓗꓪ ꓘꓳꓻ ꓣꓴˍ ꓡꓳ꓿
42010039	ꓟ-ꓕ ꓬꓲ ꓠꓬꓲ ꓟ꓾ ꓟ-ꓡꓲ꓾ ꓟꓬꓱ ꓔ ꓢꓴ ꓕꓲ ꓣꓳ ꓠꓬ ꓬꓰ-ꓢꓴ ꓟꓲꓽ ꓙꓬ ꓢꓲ ꓗꓪ ꓠꓬꓲꓸ ꓠꓸ ꓢꓲ ꓬꓲ ꓐꓯ ꓘꓶꓽ ꓔꓯ ꓠ ꓠꓹ ꓡꓳ꓿
42010040	ꓖꓳ ꓡꓱ ꓥ ꓟꓲ ꓟ-ꓕ ꓠꓽ ꓟꓬꓱꓽ ꓟꓬꓽˍ ꓟ ꓗꓪ ꓐꓰ ꓠꓲꓹ ꓟ ꓢꓴꓺ ꓔꓴ ꓡ ꓠꓬꓲ ꓬꓰ-ꓢꓴ ꓔꓯ ꓡ ꓢꓲ꓾ ꓢꓲ ꓒꓽꓳ꓾ ꓥꓪ ꓠꓬꓲ ꓟ ꓠꓬ ꓥꓪ ꓕꓲ ꓣꓳ ꓔꓯˍ ꓡꓰ ꓣꓱꓽ ꓙ ꓟꓬꓱꓽ ꓣꓱꓽ ꓔꓬ ꓝꓲˍ ꓟ꓾ ꓠꓴꓻ ꓥꓪ ꓔꓯ ꓟꓽ ꓫꓱꓸ ꓤˍ ꓡ? ꓬꓲ ꓥꓪ ꓔꓯ ꓬꓰ ꓙ ꓡ ꓠꓹ ꓟ ꓐꓯ ꓖꓶ꓾ ꓐꓯˍ ꓡꓳ꓿
42010041	ꓢꓲ ꓒꓽ ꓠꓽ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓟ-ꓕꓺꓳ꓾ ꓟ-ꓕꓺꓳ꓾ ꓠꓴ ꓠꓬ ꓟꓬꓱꓽ ꓮꓽ ꓟꓬꓹ ꓫꓵꓽ ꓟ ꓪꓴꓸ ꓠꓬꓲ ꓙꓽ ꓫꓸ ꓔꓬ ꓐꓷ꓿
42010042	ꓖꓳ ꓡꓱ ꓥ ꓟꓲ ꓟꓽ ꓙꓳ ꓟꓽ ꓓ ꓟ ꓠꓽ ꓕꓲ ꓫꓵꓽˍ ꓡꓰ ꓙꓳˍ ꓡꓳ꓿ ꓟ-ꓡꓲ ꓠꓬ ꓟꓬꓽ ꓠꓬꓲ ꓙꓲˍ ꓟ ꓖꓳ ꓕꓲ ꓐꓱꓻ ꓔꓯ ꓢꓲ ꓣꓴ ꓗꓷ ꓠꓬꓲ꓾ ꓬꓲ ꓔꓯˍ ꓐꓰ ꓣꓴ ꓔꓯꓹ ꓙꓰ ꓟꓽ ꓓ꓾ ꓐꓯ ꓖꓶˍ ꓡꓳ꓿
42011001	ꓕꓲ ꓠꓬꓲ ꓙꓳˍ ꓠꓬ꓾ ꓬꓰ-ꓢꓴ ꓠꓽ ꓟꓵꓽ ꓕꓲ ꓖ ꓗꓪ ꓪꓽ ꓘꓴ ꓔꓬ ꓢꓲ꓾ ꓪꓽ ꓘꓴ ꓓꓳ ꓡꓰ ꓠꓬ ꓬꓲ ꓛꓳꓽ ꓒꓯꓹ ꓗꓪ ꓟ ꓕꓲ ꓣꓳ ꓡꓰ꓾ ꓢꓲ ꓒꓽꓳ꓾ ꓬꓳ-ꓦ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓪꓽ ꓘꓴ ꓟꓸ ꓖꓶˍ ꓟ ꓡꓰ ꓐꓰ꓾ ꓥꓪ ꓠꓴꓽ ꓔꓯˍ ꓟꓲ ꓪꓽ ꓘꓴ ꓟꓸ ꓖꓶ ꓡꓯ꓾ ꓐꓯˍ ꓡꓳ꓿
42011002	ꓖꓳ ꓕꓯ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓪꓽ ꓘꓴˍ ꓕꓯ ꓕꓱ ꓡꓱ ꓐꓯ꓿ ꓟꓴꓽ ꓗꓪ ꓕꓯ ꓢꓲ ꓗꓪ ꓔꓬ ꓟ ꓥꓪ ꓠꓴꓽ ꓐꓹ ꓐꓽꓳ꓾ ꓠꓴ ꓢꓲꓽ ꓫꓬˍ ꓟ ꓟꓬꓱꓺ ꓔꓯ ꓒꓵꓽ ꓗꓴꓸ ꓝꓲ꓿ ꓠꓴ ꓗꓴꓷꓼ ꓓꓳ ꓡ ꓝꓲ꓿ ꓟꓴꓽ ꓗꓪ ꓕꓯ ꓢꓲ ꓗꓪ ꓠꓴ ꓠꓲꓹ ꓡꓶ ꓒꓬꓱ ꓡ ꓟ ꓡꓰ ꓐꓰ꓾ ꓟꓲ ꓠꓯ ꓕꓯ ꓢꓲ ꓗꓪˍ ꓟꓲ ꓒꓬꓱ ꓡ ꓝꓲ꓿
42011003	ꓕꓲ ꓠꓬꓲ ꓐꓱ ꓶ ꓕꓲ ꓠꓬꓲ ꓥꓪ ꓠꓴꓽ ꓣꓱꓽ ꓬꓯꓼˍ ꓟ ꓜꓽ ꓓꓴ꓾ ꓠꓴ ꓡꓰ ꓥꓪ ꓠꓴꓽ ꓔꓯ ꓖꓶ ꓜꓽ ꓡꓯ꓿
42011004	ꓥꓪ ꓠꓴꓽ ꓔꓯ ꓛꓬꓻ ꓡ ꓢꓴ ꓮꓽ ꓙꓵ ꓔꓯ ꓥꓪ ꓠꓴꓽ ꓖꓽ ꓖꓶˍ ꓟ ꓡꓰ ꓐꓰ꓾ ꓠꓴ ꓡꓰ ꓥꓪ ꓠꓴꓽ ꓝꓴꓲ ꓖꓽ ꓖꓶ ꓡꓯ꓿ ꓫꓵꓽ ꓠꓬꓲˍ ꓟ ꓗꓪ ꓥꓪ ꓠꓴꓽ ꓔꓯ ꓕꓽ ꓧꓳꓽ ꓓꓵꓽ ꓙꓰ꓾ ꓥꓶ ꓟ ꓗꓪ ꓐꓰ ꓠꓽ ꓥꓪ ꓠꓴ ꓔꓯ ꓚꓬꓴ ꓓꓳ ꓖꓶ ꓡꓯ꓾ ꓐꓰ ꓪꓽ ꓘꓴ꓾ ꓐꓯˍ ꓡꓳ꓿
42011005	ꓬꓰ-ꓢꓴ ꓡꓰ ꓝꓮꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓗꓪ ꓟ ꓕꓲ ꓣꓳ ꓠꓬ ꓬꓲ ꓗꓪ ꓛꓳꓽ ꓕꓲ ꓣꓳ ꓔꓯ ꓦꓬꓼ ꓔꓱꓺ ꓫꓵ ꓗꓪ ꓙꓰ ꓢꓲ꓾ ꓗꓪ ꓛꓳꓽꓳ꓾ ꓥꓪ ꓔꓯ ꓑ ꓑ ꓢ ꓑꓬ ꓛꓵꓽ ꓖꓶꓽ ꓡꓯ꓿
42011006	ꓮ ꓡꓲꓳ ꓐꓯ ꓠꓬ ꓥꓪ ꓗꓪ ꓛꓳꓽ ꓕꓲ ꓣꓳ ꓥꓪ ꓦꓲ ꓗꓪ ꓛꓲ ꓡ ꓢꓲ꓾ ꓥꓪ ꓬꓲ ꓔꓯ ꓮꓸ ꓫꓵ ꓖꓶ ꓜꓽ ꓓꓴ ꓟꓽ ꓙꓳ ꓡꓰꓳ꓾ ꓐꓯ ꓖꓶ ꓐꓷˍ ꓠꓬ꓾
42011007	ꓬꓲ ꓠꓽ ꓦꓲ ꓠꓯꓸꓼ ꓗꓪ ꓐꓰ ꓒꓳꓹ ꓖꓶ ꓢꓲ꓾ ꓥꓪ ꓔꓯ ꓕꓽ ꓘꓶꓻ ꓡꓶ ꓡꓯ꓿ ꓮ ꓟꓶ ꓠꓽ ꓗ ꓘꓶꓽ ꓚꓵꓸ ꓗꓷꓳ꓿ ꓤ ꓠꓱ ꓐꓴˍ ꓟꓲ ꓬꓲꓼ ꓖꓴ ꓗꓪ ꓥꓪˍ ꓐꓰ ꓕꓲꓽ ꓪꓺꓼ ꓬꓲꓼ ꓔ ꓔꓬ ꓡꓳ꓿ ꓠꓴ ꓔꓯ ꓑ ꓑ ꓧꓪ ꓖꓶ ꓠꓹ ꓟ ꓥꓪ ꓔꓴ ꓡ ꓟꓽ ꓠꓺ꓾ ꓐꓯ ꓖꓶˍ ꓥꓳ꓿
42011008	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ ꓪꓴꓸ ꓕꓯ ꓬꓲ ꓟꓽ ꓔꓴ ꓡ ꓥ ꓟꓲ꓾ ꓡꓽ ꓞꓳ ꓖꓳ ꓕꓲ ꓣꓳ ꓡꓰ ꓬꓲ ꓗꓪ ꓛꓳꓽ ꓔꓯ ꓟꓽ ꓟꓶ ꓟꓽ ꓞꓽ ꓓꓰꓽ ꓐꓷˍ ꓠꓬ꓾ ꓬꓲ ꓔꓴ ꓡ ꓢꓲ ꓬꓲ ꓮꓸ ꓫꓵ ꓣꓱꓽ ꓬꓯꓼˍ ꓟꓲ ꓖꓶˍ ꓥꓳ꓿
42011009	ꓥꓪ ꓝꓮꓲ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓓꓰꓽ꓾ ꓖꓳ ꓡꓱ ꓠꓬ ꓠꓴ ꓪꓽ ꓔꓯ ꓖꓶ ꓡ ꓥꓳ꓿ ꓧꓪ꓾ ꓖꓳ ꓡꓱ ꓠꓬ ꓠꓴ ꓪꓽ ꓧꓪ ꓟꓶˍ ꓥꓳ꓿ ꓗ ꓘꓶꓽ ꓲ'ꓼ꓾ ꓖꓳ ꓡꓱ ꓠꓬ ꓠꓴ ꓪꓽ ꓔꓯ ꓒꓴ ꓖꓶ ꓡ ꓥꓳ꓿
42011010	ꓮ ꓡꓲꓳ ꓐꓯ ꓠꓬ ꓓꓰꓽ ꓢꓴ ꓠꓬ ꓓꓰꓽ ꓟꓶˍ ꓥꓳ꓿ ꓧꓪ ꓢꓴˍ ꓟꓲ ꓧꓪ ꓟꓶˍ ꓥꓳ꓿ ꓗ ꓘꓶꓽ ꓲ'ꓼ ꓢꓴ ꓔꓯ ꓠꓬ ꓒꓴ ꓖꓶ ꓡ ꓥꓳ꓿
42011011	ꓠꓴ ꓪꓽ ꓗꓳ ꓡꓳ ꓗꓪ ꓐꓹ ꓐ ꓣꓱꓽ ꓢꓴ ꓕꓲ ꓣꓳ ꓔꓯ꓾ ꓬꓲ ꓤ ꓡꓰ ꓑ ꓑ ꓓꓰꓽ ꓡ ꓠꓬ꓾ Bꓸ ꓛꓲ ꓖꓶ ꓢꓴ ꓙꓳˍ ꓡ? ꓥꓪꓸ ꓓꓰꓽˍ ꓠꓬ꓾ ꓥꓪꓸ ꓪꓴꓸ ꓙꓴꓽ ꓩꓴꓻ ꓣꓴ ꓖꓶ ꓢꓴ ꓙꓳˍ ꓡ?
42011012	ꓮꓸ Bꓸ ꓩꓴ ꓓꓰꓽˍ ꓠꓬ꓾ ꓟꓲ ꓙꓱꓼ ꓖꓶ ꓢꓴ ꓙꓳˍ ꓡ?
42011013	ꓠꓴ ꓪꓽ ꓠꓬ ꓥꓶˍ ꓟ ꓡꓽ ꓞꓳ ꓥꓻ ꓥ ꓟꓲ꓾ ꓠꓴ ꓪꓽ ꓤ ꓠꓱ ꓐꓴ ꓔꓯ ꓙꓲꓻˍ ꓟ ꓖꓴꓽ ꓙꓴꓽ ꓖꓶ ꓠꓹ ꓟ ꓢꓷꓸˍ ꓠꓬ꓾ ꓟꓴꓽ ꓗꓪ ꓗꓪ ꓟ ꓠꓴ ꓪꓽ ꓐꓹ ꓐ ꓠꓽ ꓬꓲ ꓔꓯ ꓓꓰꓽ ꓢꓴ ꓔꓯ ꓠꓴ ꓪꓽ ꓢꓶꓸ ꓟꓽ ꓞꓲ ꓢꓲ-ꓫꓬ-ꓟ-ꓦ ꓖꓶ ꓡ ꓥꓳ꓾ ꓟꓽ ꓥ ꓡ?꓾ ꓐꓯˍ ꓡꓳ꓿
42011014	ꓕꓲ ꓠꓬꓲ ꓙꓳˍ ꓠꓬ ꓬꓰ-ꓢꓴ ꓡꓰ ꓞꓳꓻ ꓟꓶ ꓕꓲ ꓣꓳ ꓗꓪ ꓐꓰ ꓟꓶꓻ ꓠꓲꓽ ꓕꓲ ꓟ ꓖꓼ ꓓꓳ ꓗꓷ ꓠꓬ꓾ ꓞꓳ ꓟꓶꓻ ꓖꓳ ꓟ ꓫꓸ ꓕꓱ ꓡ ꓠꓬꓲ ꓞꓳ ꓜꓴ ꓠꓽ ꓓꓵꓽ ꓙ ꓟꓶꓻ ꓡꓰꓳ꓿
42011015	ꓖꓳ ꓡꓱ ꓥ ꓟꓲ ꓬꓲ ꓪꓽ ꓕꓲ ꓐꓱ ꓠꓬ꓾ ꓬꓲ ꓠꓽ ꓠꓲꓽ ꓪ ꓔꓲꓸ ꓐꓲ-ꓜꓲ-ꓐꓷ ꓢꓯꓼ ꓗꓪ ꓐꓰ ꓠꓲꓽ ꓖꓼˍ ꓡꓳ꓾ ꓐꓯˍ ꓡꓳ꓿
42011016	ꓝꓮꓲ ꓕꓲ ꓐꓱ ꓠꓬ ꓬꓰ-ꓢꓴ ꓔꓯ ꓫꓵꓽ ꓠꓬꓲ ꓢꓲ꓾ ꓟꓴꓽ ꓗꓪ ꓗꓪ ꓐꓰ ꓥꓪ ꓠꓴꓽ ꓔꓯ ꓢꓷꓸ ꓡꓰ ꓓꓴ ꓕꓲ ꓟ ꓟꓳꓸ ꓖꓶ ꓡꓯ꓾ ꓐꓯˍ ꓡꓳ꓿
42011017	ꓬꓲ ꓠꓽ ꓬꓲ ꓪꓽ ꓓꓵꓽ ꓙ ꓔꓬ ꓟ ꓔꓯ ꓢꓷꓸˍ ꓠꓬꓲ ꓬꓲ ꓪꓽ ꓔꓯ꓾ ꓮ ꓡꓲ ꓕꓲ ꓗꓴꓷꓼˍ ꓟꓲ ꓬꓲ ꓗꓪꓺ ꓗꓪ ꓡꓰ ꓢꓲ ꓒꓳꓹ ꓡꓯꓽ ꓘꓳˍ ꓠꓬ ꓐꓬꓺ ꓡꓰˍ ꓥꓳ꓿ ꓮ ꓡꓲ ꓕꓲ ꓦꓲ ꓢꓴˍ ꓟꓲ ꓚꓲꓸ ꓛꓬ ꓕꓲ ꓦꓲ ꓢꓴˍ ꓐꓰ ꓔꓳꓹ ꓡꓯꓽ ꓘꓳˍ ꓠꓬ ꓤꓰꓻ ꓞꓹ ꓟꓽ ꓘꓴꓻ꓿
42011018	ꓢ-ꓓꓯ ꓠꓬ ꓚꓲꓸ ꓛꓬˍ ꓐꓰ ꓒꓳꓹ ꓡꓯꓽ ꓘꓳˍ ꓕꓯ ꓠꓽ ꓬꓲ ꓗꓴꓷꓼ ꓮ ꓡꓲ ꓐꓰ ꓔꓳꓹ ꓞꓹ ꓘꓴ ꓢꓰꓽ꓿ ꓠꓴ ꓪꓽ ꓠꓽ ꓥꓪ ꓔꓯ ꓐꓲ-ꓜꓲ-ꓐꓷ ꓢꓯꓼ ꓗꓪ ꓐꓰ ꓠꓲꓽ ꓖꓼˍ ꓡꓳ꓾ ꓐꓯˍ ꓡꓳ꓿
42011019	ꓥꓪ ꓠꓬ ꓐꓲ-ꓜꓲ-ꓐꓷ ꓢꓯꓼ ꓗꓪ ꓐꓰ ꓠꓲꓽ ꓖꓼˍ ꓕꓯ ꓠꓽ꓾ ꓠꓴ ꓪꓽ ꓮ ꓐꓲ ꓐꓴ ꓠꓲꓽ ꓖꓼˍ ꓟ ꓠꓬ꓾ ꓮꓽ ꓟ ꓢꓯꓼ ꓗꓪ ꓐꓰ ꓥ ꓡ? ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ ꓠꓴ ꓪꓽ ꓔꓯ ꓐꓯ ꓞꓷꓹ ꓢꓴ ꓬꓰˍ ꓥꓳ꓿
42011020	ꓖꓳ ꓡꓱ ꓥ ꓟꓲ ꓥꓪ ꓠꓬ ꓪꓴ-ꓢ ꓢꓯꓼ ꓗꓪ ꓐꓰ ꓠꓲꓽ ꓖꓼˍ ꓟ ꓥ ꓕꓯ ꓠꓽ꓾ ꓪꓴ-ꓢ ꓗꓴꓷꓼ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓬꓯꓼ ꓡ ꓟ ꓥ ꓡꓳ꓿
42011021	ꓢꓯꓼ ꓙꓳ ꓒ ꓠꓬ ꓟꓯꓼ ꓶꓻ ꓤ ꓔꓯꓹ ꓔ ꓠꓬꓲ ꓐꓰ꓾ ꓬꓲ ꓚꓲꓸ ꓛꓬ ꓦꓲ ꓔꓯ ꓦꓴ ꓠꓬꓹ ꓔ ꓠꓬ꓾ ꓬꓲ ꓙꓳˍ ꓟ ꓮ ꓙꓵˍ ꓟꓲ ꓮꓸ ꓫꓵ ꓟꓽ ꓘꓳ ꓟꓽ ꓟꓳꓻ ꓓꓹ ꓥꓳ꓿
42011022	ꓖꓳ ꓡꓱ ꓥ ꓟꓲ ꓬꓲ ꓢꓶꓸ ꓟꓽ ꓞꓲ ꓢꓯꓼ ꓙꓳˍ ꓟ ꓕꓲ ꓣꓳ ꓡ ꓢꓲ ꓬꓲ ꓔꓯ ꓓꓶꓽ ꓧꓪꓸ ꓡꓰˍ ꓕꓯ ꓠꓽ꓾ ꓬꓲ ꓦ ꓡꓱ ꓔ ꓟ ꓟꓯꓼ ꓶꓻ ꓤ ꓮꓽ ꓙꓵ ꓦꓴ ꓔꓯꓹ ꓙꓰ ꓢꓲ꓾ ꓬꓲ ꓖꓴꓽ ꓙꓴꓽ ꓔꓯˍ ꓟꓲ ꓬꓲ ꓪꓽ ꓐꓱ ꓡꓯꓽ ꓘꓳˍ ꓥꓳ꓿
42011023	ꓥꓪ ꓔꓯ ꓟꓽ ꓛꓳ ꓢꓴ ꓠꓬ ꓥꓪ ꓔꓯ ꓔꓳꓹ ꓢꓴ ꓥ ꓡꓳ꓿ ꓥꓪˍ ꓐꓰ ꓫ ꓜꓲꓼ ꓢꓴ ꓟꓽ ꓥ ꓠꓬ ꓒꓬꓱꓺ ꓙꓰ ꓝꓲ ꓢꓴ ꓥ ꓡꓳ꓾ ꓐꓯˍ ꓡꓳ꓿
42011024	ꓝꓮꓲ ꓬꓰ-ꓢꓴ ꓡꓰ꓾ ꓟꓽ ꓫꓬ ꓠꓲꓽ ꓠꓬ ꓡꓽ ꓞꓳ ꓖꓳ ꓓꓱꓽ ꓗꓪ ꓐꓰ ꓓꓳ ꓙꓰ ꓗꓸ ꓠꓯ꓾ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓗꓳꓸ ꓙꓰ ꓢꓲ ꓠꓽ ꓖꓴ ꓧꓪ ꓟꓽ ꓟꓶ ꓠꓬꓲ ꓬꓲ ꓠꓬ꓾ ꓥꓪ ꓠꓽ ꓥꓪ ꓓꓳ ꓡ ꓖꓴ ꓦꓲ ꓗꓪ ꓬꓲꓼ ꓙꓰˍ ꓥꓳ꓾ ꓐꓯˍ ꓡꓳ꓿
42011025	ꓬꓲ ꓡꓽ ꓛꓲ ꓡ ꓠꓬ ꓦꓲ ꓫꓬꓻ ꓫꓬꓻˍ ꓡꓰꓽ ꓫꓵꓹ ꓗꓷ ꓢꓲ꓾ ꓐꓲꓻ ꓐꓲˍ ꓡꓰꓽ ꓫꓬꓹ ꓔ ꓟ ꓔꓯ ꓟꓳꓻˍ ꓡꓳ꓿
42011026	ꓖꓳ ꓡꓱ ꓠꓬ ꓬꓲ ꓙꓰ ꓢꓲ꓾ ꓬꓲ ꓢꓶꓸ ꓟꓽ ꓞꓲ ꓥꓶˍ ꓟ ꓠꓲꓽ ꓫꓵꓽ ꓟ ꓧꓳꓽ ꓔꓯꓹ ꓡ ꓢꓲ ꓠꓬꓲ꓾ ꓬꓲ ꓪꓽ ꓮꓽ ꓙꓵ ꓓꓵ ꓡꓰ ꓢꓲ ꓖꓳ ꓗꓪ ꓔꓬ ꓡ ꓡꓳ꓿ ꓖꓳ ꓡꓱ ꓠꓬꓲ ꓡꓽ ꓞꓳ ꓖꓳ ꓕꓲ ꓣꓳ ꓔꓯ ꓗꓸ ꓠꓯꓸ ꓗꓷ ꓡꓰˍ ꓟ ꓠꓬ꓾ ꓧꓶꓸ ꓕꓯ ꓟ ꓢꓶꓸ ꓟꓽ ꓞꓲ ꓡꓲꓽˍ ꓡꓳ꓾ ꓐꓯˍ ꓡꓳ꓿
42011027	ꓬꓰ-ꓢꓴ ꓠꓬ ꓐꓯ ꓘꓶꓽ ꓕꓱ ꓟꓬ ꓟ ꓐꓯ ꓔꓬ ꓕꓯ꓾ ꓞꓳ ꓜꓴꓻ ꓗꓪ ꓟ ꓤ ꓟꓶ ꓤ ꓕꓲ ꓣꓳ ꓠꓬ ꓢꓯꓼ ꓓꓽ ꓟ ꓡꓰ ꓬꓲ ꓔꓯ꓾ ꓠꓴ ꓔꓯ ꓟꓯꓻ ꓗꓷ ꓟ ꓤꓽ ꓘꓶꓻˍ ꓐꓰ ꓠꓴ ꓛꓵꓼ ꓗꓷ ꓟ ꓮꓽ ꓚꓵꓹ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿
42011028	ꓬꓰ-ꓢꓴ ꓡꓰ꓾ ꓥꓳ꓾ ꓖꓳ ꓡꓱ ꓥ ꓟꓲ ꓪꓴ-ꓢ ꓐꓯ ꓘꓶꓽ ꓑ ꓙꓽ ꓢꓲ ꓒꓵꓽ ꓛꓳ ꓢꓴ ꓠꓽ꓾ ꓟꓬꓽ ꓠꓬꓲ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯ ꓖꓶˍ ꓡꓳ꓿
42011029	ꓞꓳ ꓜꓴꓻ ꓜꓲꓼ ꓡ ꓕꓯ ꓬꓰ-ꓢꓴ ꓘꓶꓽ ꓒꓴ ꓢꓲ꓾ ꓕꓱ ꓕꓲ ꓤꓶꓻ ꓟ ꓠꓬ ꓥꓶˍ ꓟ ꓕꓲ ꓤꓶꓻ ꓥ ꓢꓲ꓾ ꓬꓲ ꓪꓽ ꓠꓬ ꓢꓷꓸ ꓡꓰ ꓓꓴ ꓧꓪˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓳ-ꓠ ꓢꓷꓸ ꓡꓰ ꓓꓴ ꓟꓽ ꓥ ꓠꓬ꓾ ꓬꓲ ꓪꓽ ꓔꓯ ꓠꓱꓸ ꓐꓯ ꓮꓸ ꓫꓵ ꓢꓷꓸ ꓡꓰ ꓓꓴ ꓟꓽ ꓟꓳꓸ ꓖꓶ꓿
42011030	ꓬꓳ-ꓠ ꓠꓬ ꓠꓲ-ꓠꓲ-ꓪꓱ ꓢꓴ ꓐꓱ ꓶ ꓢꓷꓸ ꓡꓰ ꓓꓴ ꓒꓬꓱꓼ ꓡ ꓗꓷ ꓟ ꓡꓰ ꓐꓰ꓾ ꓡ-ꓞꓳ-ꓮ-ꓐꓲˍ ꓟꓲ ꓕꓱ ꓕꓲ ꓤꓶꓻ ꓢꓴ ꓐꓱ ꓶ ꓢꓷꓸ ꓡꓰ ꓓꓴ ꓒꓬꓱꓼ ꓡ ꓥꓳ꓿
42011031	ꓐꓯ ꓟꓴ ꓘꓶꓽˍ ꓕꓯ꓾ ꓖꓴ ꓟꓶꓸ ꓔꓯ ꓟꓳꓸ ꓟ ꓪ ꓔꓲꓸ ꓟ ꓠꓬ ꓕꓱ ꓕꓲ ꓤꓶꓻ ꓢꓴˍ ꓐꓰ ꓕꓲꓽ ꓪꓺꓼ ꓦꓰꓼ ꓔꓴ ꓡ ꓢꓲ ꓬꓲ ꓪꓽ ꓔꓯ ꓐꓯ ꓞꓷꓹˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓢꓳ-ꓡꓳ-ꓟꓳ ꓙꓽ ꓜꓲꓼ ꓠꓲꓹ ꓙꓳˍ ꓟ ꓐꓯ ꓘꓶꓽ ꓔꓯ ꓠ ꓠꓹ ꓠꓹ ꓟ ꓟꓲ ꓠꓯ ꓑꓶꓸ ꓗꓪ ꓐꓰ ꓡꓻ ꓡꓳ꓿ ꓠꓬꓲ ꓠꓹ꓾ ꓢꓳ-ꓡꓳ-ꓟꓳ ꓕꓯꓽ ꓢꓲ ꓪꓴꓽˍ ꓟ ꓕꓲ ꓣꓳ ꓕꓱ ꓗꓪ ꓔꓬ ꓡꓳ꓿
42011032	ꓐꓯ ꓟꓴ ꓘꓶˍ ꓕꓯ꓾ ꓠꓲ-ꓠꓲ-ꓪꓱ ꓢꓴ ꓠꓬ ꓔꓴ ꓡ ꓢꓲ ꓕꓱ ꓕꓲ ꓤꓶꓻ ꓟ ꓡꓽ ꓞꓳ ꓔꓯ ꓐꓯ ꓞꓷꓹˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ꓾ ꓬꓳ-ꓠ ꓡꓰ ꓚ ꓟꓸ ꓖꓶˍ ꓟ ꓔꓯ ꓠ ꓠꓹ ꓢꓲ ꓓꓵꓽ ꓙ ꓒꓳꓹ ꓬꓲꓼ ꓡꓺꓳ꓿ ꓠꓬꓲ ꓠꓹ꓾ ꓬꓳ-ꓠ ꓕꓯꓽ ꓢꓲ ꓪꓴꓽˍ ꓟ ꓕꓲ ꓣꓳ ꓕꓱ ꓗꓪ ꓔꓬ ꓡꓳ꓾ ꓐꓯˍ ꓡꓳ꓿
42011033	ꓝꓮꓲ ꓬꓲ ꓡꓰ꓾ ꓮꓽ ꓟˍ ꓟꓲ ꓟꓬ ꓡꓴꓻ ꓟꓬ ꓢꓲ꓾ ꓟꓲꓻ ꓘꓴ ꓗꓪ ꓗꓶ ꓔ꓾ ꓥ ꓠꓬ ꓐꓽ ꓕꓴꓽ ꓡꓰ ꓝꓴꓸ ꓔ ꓢꓴ ꓟꓽ ꓙꓳ꓿ ꓓꓵꓽ ꓡ ꓢꓴ ꓐꓴ ꓔꓯ ꓠꓬꓲ ꓟꓳꓻ ꓝꓲ ꓠꓹ ꓟ ꓟꓬ ꓡꓴ ꓕꓲꓺ ꓗꓪ ꓗꓶ ꓔꓸ ꓥꓳ꓿
42011034	ꓟꓬ ꓢꓶꓽ ꓠꓬ ꓖꓳ ꓓꓱꓽ ꓗꓪ ꓟ ꓟꓬ ꓡꓴ ꓥ ꓡꓳ꓿ ꓠꓴ ꓟꓬ ꓢꓶꓽ ꓫꓬꓻ ꓫꓬꓻˍ ꓡꓰꓽ ꓗꓹ ꓕꓯ ꓠꓽ꓾ ꓕꓲ ꓖꓳ ꓓꓱꓽ ꓡꓱꓸꓼ ꓠꓬꓲ ꓟꓳꓻ ꓓꓴ ꓐꓲ ꓞꓹ ꓥꓳ꓿ ꓖꓳ ꓡꓱ ꓥ ꓟꓲ ꓟꓬ ꓢꓶꓽ ꓶꓻ ꓡꓰ ꓕꓯ ꓠꓽ꓾ ꓕꓲ ꓖꓳ ꓓꓱꓽ ꓡꓱꓸꓼ ꓠꓯ ꓞꓲꓹ ꓠꓯ ꓕꓳꓽ ꓗꓷ ꓡꓰˍ ꓡꓳ꓿
42011035	ꓠꓴ ꓠꓯꓸꓼ ꓗꓪ ꓟ ꓠꓬꓲ ꓟꓳꓻ ꓓꓴ ꓟꓽ ꓠꓯ ꓞꓲꓹ ꓡꓰ ꓠꓹ ꓟ ꓤ ꓟꓳ꓿
42011036	ꓖꓳ ꓡꓱ ꓠꓬꓲ ꓠꓴ ꓕꓲ ꓖꓳ ꓓꓱꓽ ꓡꓱꓸꓼ ꓠꓬꓲ ꓟꓳꓻ ꓓꓴ ꓐꓲ ꓞꓹ ꓢꓲ꓾ ꓠꓯ ꓞꓲꓹ ꓟ ꓮ ꓔꓲꓸˍ ꓟꓲ ꓟꓽ ꓙꓳ ꓕꓯ ꓠꓽ꓾ ꓮꓽ ꓘꓶꓸ ꓡꓬꓸˍ ꓟ ꓟꓬ ꓡꓴꓻ ꓡꓰ ꓠꓴ ꓔꓯ ꓣꓳꓺ ꓖꓶˍ ꓟ ꓡꓰ ꓐꓰ꓾ ꓕꓲ ꓖꓳ ꓓꓱꓽ ꓡꓱꓸꓼ ꓠꓬꓲ ꓟꓳꓻ ꓓꓴ ꓙꓳˍ ꓥꓳ꓾ ꓐꓯˍ ꓡꓳ꓿
42011037	ꓬꓰ-ꓢꓴ ꓫꓸ ꓕꓱ ꓓꓳ ꓡꓰ ꓕꓯ꓾ ꓒ-ꓡꓲ-ꓢꓷ ꓕꓲ ꓣꓳ ꓡꓰ ꓬꓲ ꓔꓯ ꓜ ꓜꓽ ꓡꓯ꓾ ꓐꓰ ꓘꓴˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓓꓵꓽ ꓡꓰ ꓢꓲ ꓜ ꓜꓽˍ ꓐꓰ ꓠꓬꓲꓸ ꓠꓸˍ ꓡꓳ꓿
42011038	ꓜꓻ ꓟꓽ ꓜꓽ ꓧꓶꓸ ꓕꓯꓽ ꓬꓰ-ꓢꓴ ꓡꓯꓼ ꓒꓯꓹ ꓟꓽ ꓞꓲꓽˍ ꓟ ꓔꓯ ꓒ-ꓡꓲ-ꓢꓷ ꓖꓳ ꓕꓲ ꓣꓳ ꓟꓳꓻ ꓗꓷ ꓠꓬ ꓓꓵꓽ ꓙꓽ ꓟꓶˍ ꓡꓳ꓿
42011039	ꓖꓳ ꓕꓯ ꓢꓲ ꓒꓽ ꓡꓰ꓾ ꓮ ꓟꓶ ꓠꓴ ꓪꓽ ꓒ-ꓡꓲ-ꓢꓷ ꓐꓴ ꓠꓬ꓾ ꓡꓴꓻ ꓗꓶˍ ꓐꓰ ꓐꓯꓻ ꓕꓯꓽ ꓢꓲ ꓕꓲ ꓒꓳꓹ ꓔꓯ ꓫꓬꓻ ꓫꓬˍ ꓡꓰ ꓞꓲꓽˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓯꓸꓼ ꓗꓪ ꓠꓽ꓾ ꓢꓴ ꓔꓯ ꓜꓲꓻ ꓞꓳꓹ ꓜꓽˍ ꓟ ꓐꓰ ꓥꓶˍ ꓟ ꓐꓲ ꓞꓹ ꓡꓳ꓿
42011040	ꓞꓳ ꓙꓲꓽ ꓐꓴꓳ꓾ ꓕꓯꓽ ꓢꓲ ꓗꓪ ꓟ ꓔꓯ ꓚꓰꓼ ꓢꓴ ꓡꓰ ꓠꓯꓸꓼ ꓗꓪ ꓟˍ ꓟꓲ ꓚꓰꓼ ꓔ ꓡꓳ ꓟꓽ ꓥ ꓡ?
42011041	ꓠꓴ ꓪꓽ ꓠꓬ ꓫꓸ ꓢꓴ ꓔꓯ ꓓꓰꓽ ꓖꓶˍ ꓕꓯ꓾ ꓠꓯꓸꓼ ꓗꓪ ꓟ ꓠꓲꓹ ꓙꓽ ꓟꓬ ꓗꓳˍ ꓟ ꓡꓰ ꓖꓶ꓿ ꓖꓳ ꓡꓱ ꓠꓬ ꓠꓴ ꓪꓽ ꓐꓱ ꓶ ꓮꓸ ꓫꓵˍ ꓟꓲ ꓫꓬꓻˍ ꓟ ꓒꓬꓱꓼ ꓡ ꓥꓳ꓿
42011042	ꓒ-ꓡꓲ-ꓢꓷ ꓐꓴꓳ꓾ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓑꓴꓸ ꓧꓳꓺˍ ꓐꓰ ꓠꓸ ꓐꓳꓽ ꓪꓳꓽˍ ꓐꓰ ꓪꓳꓽ ꓫꓵꓽ ꓪꓳꓽ ꓙꓰꓽ ꓞꓲ ꓐꓱ ꓕꓲ ꓐꓱ ꓪꓴ-ꓢ ꓔꓯ ꓔꓲ ꓖꓶꓽˍ ꓡꓳ꓿ ꓕꓱ ꓟꓬ ꓫꓵꓽ ꓟ ꓠꓴ ꓪꓽ ꓬꓰ ꓙꓲꓽ ꓙꓳˍ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓔꓱꓹ ꓜꓳˍ ꓟ ꓐꓰ ꓠꓵꓻ ꓠꓲꓹ ꓔꓯ ꓠꓽ ꓠꓴ ꓪꓽ ꓡꓳꓸ ꓘꓳꓻ ꓗꓷꓳ꓿ ꓕꓱ ꓟ ꓔꓯˍ ꓟꓲ ꓠꓴ ꓪꓽ ꓧꓪꓸ ꓛꓲꓽ ꓢꓲ ꓒꓵꓽ ꓛꓳ ꓠꓯꓹ ꓡꓳ ꓫꓵꓽ ꓥ ꓡꓳ꓿
42011043	ꓒ-ꓡꓲ-ꓢꓷ ꓐꓴꓳ꓾ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ꓾ ꓜꓲꓼ ꓦꓲ ꓗꓪ ꓞꓳ ꓪꓴꓽ ꓞꓳ ꓔꓲ ꓠꓬꓲꓸ ꓠꓸ ꓖꓴˍ ꓐꓰ ꓙꓵꓺ ꓗꓪ ꓢꓴ ꓡꓰ ꓒꓵꓽ ꓗ ꓬꓰ ꓡ ꓟ ꓔꓯ ꓠꓲꓹ ꓫꓵˍ ꓡꓳ꓿
42011044	ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ꓾ ꓕꓯꓽ ꓢꓲ ꓗꓪ ꓫꓱꓽ ꓗꓳꓸ ꓙꓰ ꓢꓴ ꓐꓴ ꓡꓰ ꓡꓳꓸ ꓟꓽ ꓓꓳ ꓡ ꓟ꓾ ꓚꓵꓺ ꓞꓹ ꓟ ꓡꓱꓼ ꓜꓴˍ ꓡꓰ ꓐꓰ ꓗꓹ ꓡꓳ꓾ ꓐꓯˍ ꓡꓳ꓿
42011045	ꓙꓵꓽ ꓗ ꓒ ꓐꓴ ꓗꓪ ꓟ ꓕꓲ ꓣꓳ ꓡꓰ ꓬꓰ-ꓢꓴ ꓔꓯ꓾ ꓟꓸ ꓒꓽꓳ꓾ ꓠꓴ ꓕꓱ ꓡꓱ ꓐꓯˍ ꓟ ꓠꓬ ꓥꓪ ꓠꓴꓽ ꓔꓯˍ ꓟꓲ ꓕꓼ ꓬꓯꓼˍ ꓡꓳ꓾ ꓐꓯˍ ꓡꓳ꓿
42011046	ꓬꓰ-ꓢꓴ ꓡꓰ꓾ ꓙꓵꓽ ꓗ ꓒ ꓐꓴ ꓠꓴ ꓪꓽˍ ꓟꓲ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓢꓴ ꓔꓯ ꓫꓸˍ ꓟ ꓶꓻ ꓟꓯ ꓝꓲ ꓢꓲ꓾ ꓠꓴ ꓪꓽ ꓚꓲꓸ ꓛꓬ ꓠꓽ ꓶꓻ ꓟꓯꓻ ꓙ ꓠꓹ ꓟ ꓡꓯꓼ ꓠꓬꓲ ꓕꓲ ꓠꓬꓲˍ ꓟꓲ ꓡꓵꓺ ꓠꓲꓹ ꓟꓽ ꓫꓵ꓿
42011047	ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓒꓵꓽ ꓒ ꓐꓴ ꓡꓰ ꓢꓰꓼ ꓗꓷ ꓟ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓱꓼ ꓜꓴ ꓔꓯ ꓠꓴ ꓪꓽ ꓫꓬꓹ ꓜꓶꓻˍ ꓡꓳ꓿
42011048	ꓖꓳ ꓡꓱ ꓠꓬꓲ꓾ ꓠꓴ ꓪꓽ ꓠꓬ ꓠꓴ ꓪꓽ ꓒꓵꓽ ꓒ ꓐꓴ ꓡꓰ ꓢꓰꓼ ꓗꓷ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓱꓼ ꓜꓴ ꓔꓯ ꓫꓬꓹ ꓜꓶꓻˍ ꓟ ꓠꓬ꓾ ꓬꓲ ꓪꓽ ꓡꓰ ꓬꓰ ꓗꓷ ꓟ ꓔꓯ ꓢꓷꓸ ꓙ ꓟꓳ ꓙˍ ꓟ ꓐꓰ ꓓꓽ ꓔꓳꓹˍ ꓟ ꓥ ꓡꓳ꓿
42011049	ꓖꓳ ꓡꓱ ꓠꓬꓲ ꓪꓴ-ꓢ ꓬꓲ ꓙ ꓗꓴꓸ ꓠꓲꓹ ꓡꓰ ꓫꓸ ꓕꓱ ꓗꓷ ꓢꓲ꓾ ꓥꓪ ꓠꓽ ꓬꓲ ꓪꓽ ꓔꓯ ꓟꓷꓽ ꓠꓷꓹ ꓝꓸ ꓢꓴ ꓐꓰ ꓝꓲ ꓓꓴ ꓝꓲ ꓩꓴ ꓗꓷˍ ꓥꓳ꓿ ꓬꓲ ꓪꓽ ꓡꓰ ꓕꓲ ꓐꓱ ꓔꓯ ꓢꓰꓼ ꓗꓷˍ ꓥꓳ꓾ ꓕꓲ ꓐꓱ ꓔꓯ ꓠꓽ ꓗꓸ ꓧꓪˍ ꓥꓳ꓾ ꓐꓯˍ ꓡꓳ꓿
42011050	-
42011051	ꓖꓳ ꓟ ꓑꓶꓸ ꓓꓴ ꓟꓵꓽ ꓔꓶꓺ ꓟꓲ ꓔꓶ ꓕ ꓑꓳꓸ꓾ ꓮ-ꓐꓱ ꓬꓲ ꓫꓵꓽ ꓗꓪ ꓐꓰ ꓔꓲ ꓖꓴˍ ꓐꓰ ꓢꓲꓽ ꓫꓬ ꓦꓲ ꓠꓬꓲꓽ ꓗꓴꓸ ꓚꓸꓼ ꓗꓪ ꓫꓵꓻ ꓗꓷ ꓢꓴ ꓢ-ꓚꓬ-ꓡꓲ-ꓬ ꓬꓲ ꓫꓵꓽ ꓗꓪ ꓛꓲ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓫꓵꓽ ꓔꓯ ꓧꓳꓸ ꓡꓰ ꓝꓲ ꓟ ꓝꓴꓲ ꓠꓬ ꓕꓱ ꓕꓲ ꓤꓶꓻ ꓢꓴ ꓔꓯ ꓟꓯꓻ ꓝꓲˍ ꓥꓳ꓿ ꓥ ꓡꓳ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶꓽˍ ꓠꓬꓲ꓾ ꓕꓱ ꓕꓲ ꓤꓶꓻ ꓢꓴ ꓔꓯ ꓟꓯꓻ ꓝꓲˍ ꓥꓳ꓿
42011052	ꓙꓵꓽ ꓗ ꓒ ꓐꓴꓳ꓾ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓡꓰ ꓢꓷꓸ ꓠꓲꓹ ꓜꓳ ꓜꓴꓻ ꓔꓯꓹ ꓙꓰ ꓢꓲ꓾ ꓠꓴ ꓪꓽ ꓚꓲꓸ ꓛꓬ ꓠꓽ ꓟꓽ ꓓꓵꓽ ꓙꓰ꓾ ꓓꓵꓽ ꓙꓰˍ ꓐꓰ ꓬꓰ ꓔꓬ ꓢꓴ ꓔꓯˍ ꓟꓲ ꓠꓴ ꓪꓽ ꓗꓽ ꓔ ꓡꓳ꓾ ꓐꓯˍ ꓡꓳ꓿
42011053	ꓬꓰ-ꓢꓴ ꓖꓳ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓬꓰ-ꓢꓴˍ ꓐꓰ ꓦꓶ ꓦꓶˍ ꓡꓰ ꓧꓳꓺ ꓡꓯꓽ ꓘꓳ ꓡ ꓢꓲ꓾ ꓬꓲ ꓔꓯ ꓮꓽ ꓟꓬ ꓫꓵ ꓜꓲꓻ ꓜꓲ ꓟꓵꓺ ꓟꓵ ꓠ ꓠꓬꓲ ꓢꓲ ꓠꓬꓲ꓾
42011054	ꓬꓲ ꓐꓯ ꓘꓶꓽ ꓗꓪ ꓐꓰ ꓬꓲ ꓔꓯ ꓠꓸ ꓣꓴ ꓠꓹ ꓟ ꓢꓯꓼ ꓕꓵꓼˍ ꓡꓳ꓿
42012001	ꓖꓳ ꓕꓲ ꓝꓲꓸ ꓗꓪ ꓞꓳ ꓜꓴꓻ ꓕꓳꓼ ꓡꓯꓽ ꓘꓳ ꓠ ꓛꓲ꓾ ꓬꓲ ꓔꓴꓺ ꓬꓲ ꓟꓶꓽ ꓜꓲꓼ ꓡꓯꓽ ꓘꓳˍ ꓕꓯ꓾ ꓬꓰ-ꓢꓴ ꓠꓬ ꓘꓶ ꓒꓴ ꓢꓲ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓧꓶꓸ ꓕꓯ꓾ ꓠꓴ ꓪꓽ ꓠꓬ ꓒ-ꓡꓲ-ꓢꓷ ꓐꓴ ꓠꓲꓹ ꓟ ꓠꓬꓲꓽ ꓔꓱꓹ ꓣꓱˍ ꓟ ꓙꓵꓽ ꓧꓶꓽ ꓔꓯ ꓤ ꓟꓳ꓿
42012002	ꓑꓲꓸ ꓔꓸ ꓟ ꓮꓸ ꓫꓵˍ ꓟꓲ ꓟꓽ ꓟꓳꓸ ꓖꓶ ꓡ ꓟ ꓟꓽ ꓙꓳ꓿ ꓚꓵꓺ ꓔ ꓟˍ ꓟꓲ ꓢꓴ ꓟꓽ ꓢꓷꓸ ꓡꓰ ꓟ ꓟꓽ ꓙꓳ꓿
42012003	ꓠꓴ ꓪꓽ ꓡꓰ ꓘꓳ ꓫꓱ ꓫꓱꓺꓼ ꓠꓯ ꓞꓲꓹ ꓗꓪ ꓐꓯˍ ꓟ ꓮꓸ ꓫꓵ ꓥ ꓟꓲ꓾ ꓫꓬꓽ ꓫꓬ ꓗꓪ ꓢꓴꓻ ꓑ ꓙꓽ ꓡꓰˍ ꓥꓳ꓿ ꓘꓷꓹ ꓖꓳꓼ ꓠꓯꓸꓼ ꓗꓪ ꓒꓽ ꓛꓽˍ ꓟ ꓠꓬ꓾ ꓦꓲ ꓪꓴꓸ ꓓꓰꓺ ꓗꓪ ꓐꓰ ꓢꓴ ꓡꓰ ꓚ ꓓꓳ ꓙꓰˍ ꓥꓳ꓿
42012004	ꓥꓪ ꓗꓪ ꓛꓳꓽ ꓐꓴꓳ꓾ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓖꓳ ꓓꓱꓽ ꓔꓯ ꓢꓰꓼ ꓡ ꓗꓸ ꓠꓯ ꓝꓮꓲ ꓮꓸ ꓫꓵ ꓬꓰ ꓟꓽ ꓐ ꓡ ꓢꓴ ꓔꓯ ꓕꓽ ꓙꓳ꓿
42012005	ꓠꓴ ꓪꓽ ꓙꓳꓺ ꓠꓯꓹ ꓟ ꓮꓽ ꓟ ꓥ ꓟ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓰꓼ ꓗꓷ ꓗꓸ ꓠꓯꓸ ꓛꓬꓼ ꓟꓵꓽ ꓗꓪ ꓡꓳ ꓧꓳꓽ ꓠꓹ ꓟ ꓙꓵꓽ ꓪ ꓙꓳꓻ ꓢꓴ ꓔꓯ ꓙꓳꓺ꓿ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ ꓔꓯ ꓠꓽ ꓚꓵ ꓚꓵ ꓙꓳꓺ ꓠ ꓗꓹ ꓡꓳ꓿
42012006	ꓠꓬꓹ ꓛꓬꓼ ꓡꓯꓼ ꓥꓪꓽ ꓟ ꓠꓬ꓾ ꓙꓲꓽ ꓒꓬꓸ ꓠꓬꓲꓽ ꓒꓬꓸ ꓐꓰ ꓪꓴꓽˍ ꓡꓳ ꓟꓽ ꓥ ꓡ? ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓟꓲ ꓡꓰˍ ꓟ ꓕꓲ ꓟˍ ꓟꓲ ꓟꓽ ꓙꓳ꓿
42012007	ꓠꓴ ꓪꓽ ꓪꓴꓸ ꓞꓱꓻˍ ꓟꓲ ꓮꓽ ꓙꓵ ꓵ ꓔ ꓠꓬꓲ ꓙꓳꓺ ꓟꓽ ꓛꓵ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓠꓬꓹ ꓛꓬꓼ ꓡꓯꓼ ꓮꓽ ꓟꓬꓹ ꓟ ꓢꓶꓸ ꓟꓽ ꓞꓲ ꓒꓵꓽˍ ꓡꓳ꓿
42012008	ꓠꓴ ꓪꓽ ꓔꓯ ꓥꓪ ꓐꓯ ꓖꓶꓽˍ ꓠꓬꓲ꓾ ꓞꓳ ꓤ ꓟꓲꓽ ꓙꓬ ꓗꓪ ꓥꓪ ꓔꓯ ꓣꓷꓠꓸ ꓢꓴ ꓮ ꓡꓲ ꓕꓲ ꓣꓳ ꓔꓯˍ ꓟꓲ꓾ ꓪꓴ-ꓢ ꓬꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓟꓲꓽ ꓙꓬ ꓗꓪ꓾ ꓡ-ꓞꓳ-ꓮ-ꓐꓲˍ ꓟꓲ ꓬꓲ ꓔꓯ ꓣꓷꓠˍ ꓥꓳ꓿
42012009	ꓞꓳ ꓤ ꓟꓲ ꓙꓬ ꓗꓪ ꓥꓪ ꓔꓯ ꓟꓽ ꓣꓷꓠꓸ ꓢꓴ ꓔꓯ ꓠꓽ꓾ ꓪꓴ-ꓢ ꓬꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓟꓲꓽ ꓙꓬ ꓗꓪ ꓥꓪˍ ꓟꓲ ꓬꓲ ꓔꓯ ꓟꓽ ꓣꓷꓠꓸ꓿
42012010	ꓡ-ꓞꓳ-ꓮ-ꓐꓲ ꓔꓯ ꓔꓳꓹˍ ꓟ ꓥꓳꓽ ꓫꓸ ꓕꓱ ꓢꓴ ꓔꓯ ꓠꓬ ꓖꓽ ꓖꓶˍ ꓢꓰꓽ ꓥꓳ꓿ ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓔꓯ ꓛꓬˍ ꓟ ꓥꓳꓽ ꓫꓸ ꓕꓱ ꓢꓴ ꓔꓯ ꓠꓽ ꓟꓽ ꓖꓽ ꓖꓶ꓿
42012011	ꓢꓴꓻ ꓡꓰ ꓠꓴ ꓪꓽ ꓔꓯ ꓜꓲꓼ ꓦꓲ ꓗꓪ꓾ ꓢꓲꓽ ꓒ ꓐꓴˍ ꓐꓰ ꓙꓵꓽ ꓪ ꓙꓳ ꓢꓴ ꓟꓲꓽ ꓙꓬ ꓗꓪ ꓧꓳꓽ ꓛꓲ ꓬꓰˍ ꓠꓬ꓾ ꓮ ꓡꓲ ꓒꓳꓹ ꓖꓶ ꓠꓯꓹ ꓟ ꓐꓰ ꓮꓸ ꓫꓵ ꓐꓯ ꓠꓯꓹ ꓟ ꓕꓽ ꓙꓽ ꓫꓸ꓿
42012012	ꓮ ꓡꓲꓳ ꓐꓯ ꓠꓬ ꓖꓳ ꓕꓲ ꓙꓵꓹ ꓗꓪ ꓠꓴ ꓪꓽ ꓐꓯ ꓠꓯꓹ ꓟ ꓠꓽ꓾ ꓢꓲ-ꓫꓬ-ꓟ-ꓦ ꓡꓰ ꓠꓴ ꓪꓽ ꓔꓯ ꓟꓸ ꓖꓶ ꓡ ꓥꓳ꓾ ꓐꓯˍ ꓡꓳ꓿
42012013	ꓞꓳ ꓜꓴꓻ ꓗꓪ ꓟ ꓕꓲ ꓣꓳ ꓡꓰ ꓬꓰ-ꓢꓴ ꓔꓯ꓾ ꓟꓸ ꓒꓽꓳ꓾ ꓥꓪ ꓔꓯ ꓡꓯꓼ ꓪ ꓐꓱꓻ ꓖꓶ ꓡ ꓠꓹ ꓟ ꓥꓪ ꓮ ꓬꓲꓼ ꓔꓯ ꓐꓯ ꓖꓶ ꓙ꓾ ꓐꓯˍ ꓡꓳ꓿
42012014	ꓬꓰ-ꓢꓴ ꓠꓬ ꓬꓲ ꓔꓯ꓾ ꓞꓳ ꓤꓽꓳ꓾ ꓮꓽ ꓟ ꓡꓰ ꓥꓪ ꓔꓯ ꓠꓴ ꓪꓽ ꓐꓯ ꓟꓴ ꓞꓷꓹ ꓢꓴ ꓢꓲꓽ ꓒˍ ꓐꓰ ꓡꓯꓼ ꓪ ꓐꓱ ꓖꓶꓽ ꓢꓴ ꓣꓱꓽ ꓝꓲˍ ꓡ?꓾ ꓐꓯ ꓖꓶˍ ꓡꓳ꓿
42012015	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓠꓲꓹ ꓦꓯꓸˍ ꓟ ꓮꓽ ꓙꓵ ꓔꓯ ꓧꓪꓸ ꓛꓲꓽ ꓐꓰ ꓤ ꓟꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓤ ꓠꓽ ꓬꓲ ꓖꓴꓽ ꓙꓴ ꓮꓽ ꓟꓬꓹ ꓙꓳˍ ꓟ ꓗꓪ ꓐꓰ ꓢꓯꓸ ꓔꓬ ꓟꓶˍ ꓟ ꓟꓽ ꓥ꓾ ꓐꓯˍ ꓡꓳ꓿
42012016	ꓬꓲ ꓠꓬ ꓔꓯ ꓥꓳꓽ ꓕꓲ ꓟ ꓣꓱꓽ ꓢꓲ ꓬꓲ ꓪꓽ ꓔꓯ꓾ ꓞꓳ ꓐꓳ ꓕꓲ ꓣꓳ ꓠꓬ ꓬꓲ ꓦꓻ ꓟꓲ ꓗꓪ ꓜ ꓪꓳꓽ ꓡꓳ ꓪꓳꓽ ꓮꓽ ꓟꓬꓹ ꓫ ꓟꓶˍ ꓡꓳ꓿
42012017	ꓖꓳ ꓡꓱ ꓠꓬ ꓬꓲ ꓠꓽ꓾ ꓥꓪ ꓜꓽ ꓫꓵꓽ ꓜꓽ ꓙꓰꓽ ꓗꓶ ꓖꓴ ꓟꓽ ꓡꓳꓼ ꓠꓬꓲ ꓮ ꓡꓲ ꓬꓰ ꓢꓰ꓾ ꓐꓰ ꓓꓵꓽ ꓙˍ ꓡꓳ꓿
42012018	ꓝꓮꓲ ꓬꓲ ꓡꓰ꓾ ꓥꓪ ꓠꓽ ꓕꓱ ꓡꓱ ꓬꓰˍ ꓥꓳ꓾ ꓥꓪ ꓜ ꓗꓹ ꓕꓱ ꓟꓬ ꓟ ꓒꓬꓹ ꓗꓷ ꓢꓲ ꓪ ꓜꓲ ꓪꓴꓽˍ ꓟ ꓜ ꓗꓹ ꓫꓬꓹ ꓢꓲ ꓠꓬꓲ꓾ ꓖꓳ ꓗꓪ ꓥꓪ ꓜꓽ ꓫꓵ ꓜ ꓙꓰˍ ꓐꓰ ꓖꓴꓽ ꓙꓴ ꓫ ꓗꓶ ꓔꓸ ꓥꓳ꓿
42012019	ꓖꓳ ꓗꓸ ꓠꓯꓸ ꓥꓪ ꓠꓬ ꓥꓪ ꓶꓻ ꓟꓬ ꓔꓯ꓾ ꓶꓻ ꓟꓬꓺꓳ꓾ ꓠꓴ ꓐꓱ ꓶ ꓮꓽ ꓟꓬꓹ ꓘꓳꓼ ꓣꓱꓽ ꓓꓴ ꓮꓽ ꓟꓬꓹ ꓫ ꓗꓶ ꓔꓸꓳ꓿ ꓖꓳ ꓡꓱ ꓠꓬꓲ ꓠꓴ ꓠꓬ ꓜꓽ ꓠꓬꓲ ꓓꓳꓻ ꓠꓬꓲ ꓠꓲꓹ ꓒꓴ ꓒꓴ ꓐꓰ ꓙꓳꓻ ꓢꓻ ꓔꓬ꓾ ꓐꓯ ꓖꓶˍ ꓥꓳ꓾ ꓐꓯˍ ꓡꓳ꓿
42012020	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓽ ꓬꓲ ꓔꓯ꓾ ꓞꓳ ꓙꓲꓽꓳ꓾ ꓠꓬꓲꓸ ꓟꓶꓼ ꓘꓶꓼ ꓠꓴ ꓶꓻ ꓟꓬ ꓔꓯ ꓥꓪ ꓧꓪ ꓡ ꓥꓳ꓿ ꓖꓳ ꓡꓱ ꓠꓬ ꓠꓴ ꓡꓰ ꓙꓽ ꓖꓶ ꓔ ꓟ꓾ ꓮꓽ ꓟ ꓔꓯ ꓟ ꓗꓷ ꓡꓰˍ ꓥꓳ ꓪ?꓾ ꓐꓰ ꓐꓯ ꓖꓶˍ ꓡꓳ꓿
42012021	ꓚꓲꓸ ꓛꓬ ꓐꓱ ꓶˍ ꓡꓰꓽ ꓒꓵꓽ ꓶꓽ ꓫ ꓗꓶ ꓔꓸ ꓢꓲ꓾ ꓪꓴ-ꓢ ꓔꓯ ꓟꓳꓸ ꓟꓽ ꓐꓳ ꓟ ꓡꓽ ꓞꓳ ꓠꓬ ꓬꓲ ꓕꓱ ꓡꓱ ꓗꓹ ꓡꓳ꓾ ꓐꓯˍ ꓡꓳ꓿
42012022	ꓖꓳ ꓗꓸ ꓠꓯꓸ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓕꓱ ꓟ ꓪꓴꓸ ꓠꓬꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓯꓼ ꓟꓬ ꓪꓴꓸ ꓠꓬꓲ ꓮꓸ ꓫꓵ ꓜꓽ ꓠꓯꓹ ꓟ ꓐꓰ꓾ ꓖꓳ ꓓꓱꓽ ꓪꓴꓸ ꓠꓬꓲ ꓮꓸ ꓫꓵ ꓖꓪꓽ ꓠꓯꓹ ꓟ ꓕꓽ ꓙꓽ ꓫꓸ꓿
42012023	ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓠꓽ ꓜꓽ ꓓꓴ ꓢꓶꓸ ꓟꓽ ꓞꓲ ꓒꓵꓽˍ ꓡꓳ꓿ ꓖꓳ ꓓꓱꓽˍ ꓟꓲ ꓖꓪꓽ ꓓꓴ ꓢꓶꓸ ꓟꓽ ꓞꓲ ꓒꓵꓽˍ ꓡꓳ꓿
42012024	ꓮꓸ ꓠꓯꓺ ꓔꓯ ꓓꓵꓽ ꓙ ꓠꓬꓲ꓿ ꓬꓲ ꓪꓽ ꓠꓽ ꓫꓵꓸˍ ꓟꓲ ꓟꓽ ꓫꓵꓸ꓾ ꓫˍ ꓟꓲ ꓟꓽ ꓫ꓿ ꓜꓻ ꓗꓹˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓠꓽ ꓬꓲ ꓪꓽ ꓔꓯ ꓦꓵꓻ ꓙ ꓔꓬ ꓡꓳ꓿ ꓠꓴ ꓪꓽ ꓠꓬ ꓠꓬꓹ ꓕꓯꓽ ꓢꓲ ꓮꓽ ꓘꓶꓸ ꓒꓵꓽˍ ꓡꓳ꓿
42012025	ꓠꓴ ꓪꓽ ꓮ ꓡꓲ ꓕꓲ ꓣꓳ ꓙꓽ ꓫˍ ꓟ ꓗꓪ ꓐꓰ ꓚꓲꓸ ꓛꓬ ꓤꓶ ꓔꓯ ꓕꓲ ꓙꓵꓹ ꓫꓵꓺ ꓡ ꓝꓲ ꓗꓴꓸˍ ꓡ?
42012026	ꓮꓸ ꓓꓲꓽ ꓣꓳˍ ꓟ ꓕꓱ ꓡꓱ ꓫꓵꓽˍ ꓟꓲ ꓠꓴ ꓪꓽ ꓬꓰ ꓟꓽ ꓐ ꓡ ꓠꓬ꓾ ꓠꓱꓸ ꓐꓯ ꓑꓶꓸ ꓓꓴ ꓮꓸ ꓫꓵ ꓪꓴꓸ ꓠꓬꓲ ꓙꓽ ꓫ ꓢꓰꓽ ꓡ?
42012027	ꓬꓲꓹ ꓫꓵ ꓪꓰ ꓮ ꓡꓲ ꓐꓰ ꓪꓴꓽ ꓡ ꓟ ꓔꓯ ꓓꓵꓽ ꓙ ꓠꓬꓲ꓿ ꓬꓲ ꓠꓽ ꓢꓯꓼˍ ꓟꓲ ꓟꓽ ꓢꓯꓼ ꓕꓵꓼ꓾ ꓛꓲ ꓤꓽˍ ꓟꓲ ꓟꓽ ꓑꓴꓺ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓳ-ꓡꓳ-ꓟꓳ ꓟꓬꓱ ꓓꓳꓽ ꓮꓽ ꓘꓶꓸ ꓙꓳꓻˍ ꓟ ꓦꓬꓼ ꓠꓬꓲ ꓗꓪˍ ꓟꓲ꓾ ꓕꓱ ꓡꓱ ꓡꓴ ꓫꓵꓽ ꓢꓲꓹ ꓪꓰ ꓕꓲ ꓛꓵꓹˍ ꓡꓰ ꓐꓰ ꓟꓽ ꓪ ꓖꓪꓽ ꓠꓬꓲ꓿
42012028	ꓙꓵꓻ ꓠꓲꓹ ꓣꓳ ꓢꓴ ꓐꓴꓳ꓾ ꓡꓲ ꓛꓲ ꓗꓪ ꓟ ꓟꓳꓼ ꓤ ꓫꓵꓸ ꓤ ꓠꓬ꓾ ꓠꓬꓲꓸ ꓠꓬꓲ ꓕꓲ ꓠꓬꓲ ꓓꓹ ꓢꓲ ꓢꓸ ꓖꓶ ꓕꓲ ꓠꓬꓲ ꓠꓬ ꓮ ꓔꓳꓸ ꓗꓪ ꓡꓳ ꓧꓳꓽ ꓗꓷ ꓓꓴ ꓥꓻ ꓥ ꓟꓲ꓾ ꓪꓴ-ꓢ ꓡꓰ ꓕꓱ ꓡꓱ ꓫꓵꓽ ꓖꓶ ꓖꓪꓽˍ ꓠꓬ꓾ ꓠꓴ ꓪꓽ ꓔꓯ ꓪ ꓜꓲ ꓖꓶ ꓖꓪꓽ ꓡ ꓥꓳ꓾ ꓟꓽ ꓥ ꓡ?
42012029	ꓠꓴ ꓪꓽ ꓠꓬ ꓮꓸ ꓫꓵ ꓜꓽ ꓮꓸ ꓫꓵ ꓓꓳꓻ ꓠꓯꓹ ꓟ ꓔꓯ ꓕꓽ ꓠꓲꓹ ꓥꓳ꓿ ꓙꓽˍ ꓟꓲ ꓕꓽ ꓙꓽ ꓫꓸ꓿
42012030	ꓐꓶꓽ ꓞꓳ ꓐꓴ ꓠꓽ ꓕꓱ ꓟꓬ ꓫꓵꓽ ꓔꓯ ꓠꓲꓹ ꓥꓳ ꓢꓲ ꓙꓽ ꓫꓸˍ ꓡꓳ꓿ ꓖꓴꓽ ꓙꓴꓽ ꓕꓱ ꓟꓬ ꓟ ꓠꓴ ꓪꓽ ꓣꓱꓽ ꓬꓯꓼˍ ꓟ ꓠꓴ ꓪꓽ ꓐꓹ ꓐ ꓢꓷꓸˍ ꓠꓬꓲ ꓕꓽ ꓙꓽ ꓫꓸ꓿
42012031	ꓠꓴ ꓪꓽ ꓠꓽ ꓬꓲ ꓗꓴꓷꓼ ꓔꓯ ꓧꓪ꓿ ꓖꓳ ꓡꓱ ꓠꓬ ꓖꓴꓽ ꓙꓴ ꓕꓱ ꓟꓬ ꓟ ꓠꓴ ꓪꓽ ꓔꓯ ꓡꓴꓽ ꓖꓶ ꓡ ꓥꓳ꓿
42012032	ꓮ ꓣꓳ ꓜꓴ ꓤꓽꓳ꓾ ꓕꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓐꓹ ꓐ ꓠꓽ ꓬꓲ ꓗꓴꓷꓼ ꓠꓴ ꓪꓽ ꓔꓯ ꓖꓶ ꓠꓲꓹ ꓒꓴˍ ꓡꓳ꓿
42012033	ꓠꓴ ꓪꓽ ꓙꓳˍ ꓟ ꓪꓴꓽ ꓗꓷ ꓢꓲ ꓞꓳ ꓫꓸ ꓔꓯ ꓖꓶ꓿ ꓠꓴ ꓪꓽ ꓚꓲꓸ ꓛꓬ ꓐꓱ ꓶ ꓐꓰꓽ ꓡꓰ ꓟꓽ ꓓ ꓟ ꓒꓴꓻ ꓗꓶ ꓓꓴ ꓙꓽ ꓖꓶ ꓔ꓿ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓣꓱꓽ ꓖꓴ ꓟꓽ ꓓ ꓠ ꓛꓲ ꓒꓵꓽ ꓶꓽ ꓫ ꓗꓶ ꓔ꓿ ꓖꓳ ꓗꓪ ꓠꓬ ꓞꓳ ꓘꓴꓽˍ ꓟꓲ ꓟꓽ ꓘꓴꓽ ꓡ꓿ ꓧꓪꓽ ꓟꓵ ꓐꓴꓽ ꓡꓴꓹˍ ꓟꓲ ꓟꓽ ꓜꓰꓼ ꓡ꓿
42012034	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓒꓵꓽ ꓶꓽ ꓮ ꓡꓲ ꓗꓪ ꓓꓹ ꓠꓬ꓾ ꓠꓴ ꓪꓽ ꓠꓲꓹ ꓟˍ ꓟꓲ ꓖꓳ ꓗꓪ ꓓꓹ ꓥꓳ꓾ ꓐꓯˍ ꓡꓳ꓿
42012035	ꓝꓮꓲ ꓬꓲ ꓡꓰ꓾ ꓠꓴ ꓪꓽ ꓠꓬ ꓙꓽ ꓧꓷꓹ ꓧꓷ ꓔ ꓢꓲ ꓟꓬ ꓡꓴˍ ꓟꓲ ꓟꓬ ꓔꓸ꓿
42012036	ꓖꓳ ꓡꓱ ꓢꓲ ꓠꓴ ꓪꓽ ꓠꓬ꓾ ꓤ ꓟꓶꓻ ꓝꓱˍ ꓟ ꓑꓮꓲꓽ ꓗꓪ ꓐꓰ ꓬꓲꓼ ꓡ ꓟ ꓢꓲ ꓒꓽ ꓔꓯ ꓡꓳꓸ ꓔꓬ ꓟ ꓚꓳ ꓑꓸˍ ꓡꓰ ꓐꓰ꓾ ꓬꓲ ꓡꓰꓼ ꓡ ꓢꓲ ꓗ ꓘꓶꓽ ꓲ'ꓼ ꓡ ꓠꓬ꓾ ꓠꓴ ꓪꓽ ꓞꓼ ꓐꓰ ꓬꓲ ꓔꓯ ꓗ ꓘꓶꓽ ꓒꓴ ꓖꓶ ꓪ ꓠꓹ ꓟ ꓙꓽ ꓖꓶ ꓔ꓿
42012037	ꓢꓲ ꓒꓽ ꓡꓻ ꓕꓯ ꓧꓪꓸ ꓛꓲꓽˍ ꓐꓰ ꓔꓬ ꓟ ꓚꓳ ꓑꓸ ꓐꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓿ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓬꓲ ꓠꓬ ꓚꓳ ꓑꓸ ꓔꓯ ꓜ ꓜꓽ ꓠꓹ ꓟ ꓗꓳꓺ ꓔ ꓝꓲ ꓢꓲ꓾ ꓬꓲ ꓚꓲꓸ ꓛꓬ ꓠꓬ ꓙꓽ ꓧꓷꓹ ꓧꓷꓹ ꓢꓲ ꓠꓬꓲ ꓬꓲ ꓪꓽ ꓔꓯ ꓑꓶꓺ ꓖꓶ ꓜꓽ ꓡ ꓥꓳ꓿
42012038	ꓬꓲ ꓠꓬ ꓢ ꓘꓪ ꓔꓱ ꓫꓵ꓾ ꓥ ꓠꓬ ꓠꓯꓼ ꓝꓲꓸ ꓗꓪ ꓡꓻˍ ꓟꓲ꓾ ꓕꓱ ꓡꓱ ꓧꓪ ꓛꓲꓽ ꓐꓰ ꓦꓴ ꓠꓬꓹ ꓔꓬ ꓟ ꓚꓳ ꓑꓸ ꓐꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓿
42012039	ꓦꓲ ꓢꓲ ꓒꓽ ꓠꓬ ꓘꓴꓽ ꓒ ꓮ ꓡꓲ ꓕꓲ ꓙꓵꓹ ꓗꓪ ꓡꓻˍ ꓟ ꓢꓷꓸˍ ꓕꓯ ꓠꓽ꓾ ꓬꓲ ꓠꓬ ꓧꓪꓸ ꓛꓲꓽ ꓐꓰ ꓔꓬ ꓢꓲ ꓬꓲ ꓦꓲ ꓗꓪ ꓘꓴꓽ ꓒ ꓟꓽ ꓓꓵꓽ ꓡ ꓝꓲ ꓡꓳ ꓫꓵꓽ ꓥꓳ꓾ ꓐꓰ ꓠꓴ ꓪꓽ ꓢꓷꓸ ꓔ꓿
42012040	ꓠꓴ ꓪꓽˍ ꓟꓲ ꓙꓽ ꓖꓶ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓓꓵꓽ ꓙ ꓟꓽ ꓓꓵꓽ ꓙ ꓔ ꓟ ꓕꓲ ꓙꓵꓹ ꓗꓪ ꓡ-ꓞꓳ-ꓮ-ꓐꓲ ꓡꓻˍ ꓥꓳ꓾ ꓐꓯˍ ꓡꓳ꓿
42012041	ꓒꓲ-ꓕꓱ ꓡꓰ꓾ ꓢꓲ ꓒꓽꓳ꓾ ꓔꓯ ꓥꓳꓽ ꓕꓱ ꓟ ꓠꓬ ꓥꓪ ꓠꓴꓽ ꓔꓯˍ ꓡꓰꓽ ꓐꓯˍ ꓟ ꓥ ꓡ? ꓥ ꓠꓬ ꓮꓽ ꓙꓵ ꓢꓴ ꓔꓯˍ ꓟꓲ ꓐꓯ ꓬꓯꓼˍ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42012042	ꓢꓲ ꓒꓽ ꓡꓰ ꓒꓳꓹ ꓖꓶ ꓢꓲ꓾ ꓦ ꓡꓱ ꓐꓳˍ ꓟ ꓐꓰ ꓢꓷꓸ ꓠꓲꓹ ꓙꓳˍ ꓟ ꓦꓲ ꓙꓵꓽ ꓢꓴ ꓠꓬ ꓮꓽ ꓟ ꓥ ꓡ? ꓦꓲ ꓢꓲ ꓒꓽ ꓡꓰ ꓙꓵꓽ ꓪ ꓡꓯꓼ ꓙꓱ ꓔ ꓢꓲ꓾ ꓦꓲ ꓗꓪ ꓔꓬ ꓢꓴ ꓔꓯ ꓬꓲ ꓖ ꓙꓳ ꓙꓳˍ ꓡꓰꓽ ꓬꓲ ꓙꓵꓹ ꓔꓯ ꓛꓳ ꓢꓲ ꓜꓽ ꓓꓴ ꓐꓱꓻ ꓖꓶ ꓜꓽ ꓢꓴ ꓖꓳ ꓟ ꓥ ꓡꓳ꓿
42012043	ꓢꓲ ꓒꓽ ꓛꓲ ꓡ ꓕꓯ꓾ ꓬꓲ ꓚꓳ ꓑꓸ ꓕꓱ ꓡꓱ ꓬꓰ ꓔꓬ ꓟ ꓔꓯ ꓟꓳꓻˍ ꓠꓬ꓾ ꓚꓳ ꓑꓸ ꓖꓳ ꓟ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓿
42012044	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓬꓲ ꓔꓯ ꓠꓽ ꓬꓲ ꓢꓲ ꓒꓽ ꓙꓳˍ ꓟ ꓥ ꓕ ꓑꓳꓸ ꓔꓯ ꓙꓵꓽ ꓝꓲˍ ꓥꓳ
42012045	ꓖꓳ ꓡꓱ ꓥ ꓟꓲ ꓚꓳ ꓑꓸ ꓖꓳ ꓟ ꓠꓬ꓾ ꓥꓪ ꓢꓲ ꓒꓽ ꓠꓽ ꓠꓲꓹ ꓞ ꓟꓽ ꓡꓻ꓾ ꓐꓰ ꓓꓵꓽ ꓙ ꓢꓲ꓾ ꓚꓳ ꓑꓸ ꓚꓳ ꓟ ꓐꓴ ꓔꓯ ꓓꓶꓽ ꓢꓲ ꓠꓬꓲ꓾ ꓚꓲꓸ ꓛꓬ ꓠꓬ ꓜꓽ ꓠꓬꓲ ꓓꓳꓻ ꓠꓬꓲ ꓙꓲꓻ ꓒꓶꓽ ꓬꓲꓼ ꓠꓬꓲ ꓬꓰˍ ꓕꓯ ꓠꓽ꓾
42012046	ꓬꓲ ꓟꓽ ꓡꓳꓸ ꓔꓬ ꓟ ꓦꓬꓼ ꓠꓬꓲˍ ꓐꓰ ꓬꓲ ꓟꓽ ꓢꓷꓸ ꓟ ꓕꓲ ꓙꓵꓹ ꓗꓪ ꓬꓲ ꓢꓲ ꓒꓽ ꓛꓲ ꓡ ꓢꓲ꓾ ꓬꓲ ꓔꓯ ꓛꓬꓻ ꓒꓵꓽ ꓡꓲꓽ ꓡꓲˍ ꓡꓰ ꓖꓶ ꓢꓲ ꓠꓬꓲ꓾ ꓟꓽ ꓒꓵꓽ ꓛꓳ ꓢꓴ ꓐꓴ ꓐꓱ ꓶ ꓝꓰꓺ ꓔ ꓖꓴ ꓗꓪ ꓖꓼ ꓦ ꓗꓷˍ ꓥꓳ꓿
42012047	ꓬꓲ ꓢꓲ ꓒꓽ ꓠꓲꓹ ꓡꓶꓽ ꓔꓯ ꓢꓷꓸˍ ꓥ ꓟꓲ꓾ ꓙꓽˍ ꓟꓲ ꓟꓽ ꓙꓽ ꓖꓶ꓾ ꓬꓲ ꓢꓲ ꓒꓽ ꓠꓲꓹ ꓡꓶꓽ ꓔꓯˍ ꓟꓲ ꓟꓽ ꓛꓳꓻ ꓟ ꓚꓳ ꓑꓸ ꓖꓳ ꓕꓲ ꓣꓳ ꓔꓯ ꓮꓽ ꓘꓶꓸ ꓓꓶꓽˍ ꓥꓳ꓿
42012048	ꓖꓳ ꓡꓱ ꓥ ꓟꓲ ꓬꓲ ꓢꓲ ꓒꓽ ꓠꓲꓹ ꓡꓶꓽ ꓔꓯ ꓟꓽ ꓙꓽ ꓜꓲꓼ ꓢꓲ ꓛꓬꓻ ꓡꓰ ꓢꓴ ꓔꓯ ꓓꓶꓽ ꓠ ꓗꓷ ꓡꓰ ꓐꓷˍ ꓠꓬ꓾ ꓬꓲ ꓔꓯ ꓠꓽ ꓡꓳꓻ ꓡꓳꓻ ꓤꓽˍ ꓡꓰ ꓓꓶꓽˍ ꓥꓳ꓿ ꓟꓬꓽ ꓠꓬꓲ ꓖꓶ ꓔ ꓢꓴ ꓔꓯ ꓠꓬ ꓟꓬꓽ ꓠꓬꓲ ꓧꓪ ꓡ ꓥꓳ꓿ ꓟꓬꓽ ꓠꓬꓲ ꓡꓯꓼ ꓙꓱ ꓔ ꓢꓴ ꓔꓯ ꓠꓬ ꓟꓬꓽ ꓠꓬꓲ ꓔꓯꓸ ꓡ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
42012049	ꓥꓪ ꓠꓬ ꓟꓲ ꓠꓯ ꓗꓪ ꓮꓸ ꓔꓳ ꓔꓯꓹ ꓧꓳꓽˍ ꓐꓰ ꓡꓻ ꓟ ꓥ ꓢꓲ꓾ ꓮ ꓟꓶˍ ꓡꓰ ꓐꓬꓻ ꓔꓴ ꓡ ꓕꓯ ꓠꓽ ꓥꓪ ꓮꓽ ꓘꓶꓸ ꓠꓲꓹ ꓒꓴˍ ꓡꓳ ꓫꓵꓽ ꓥ ꓡꓳ꓿
42012050	ꓖꓳ ꓡꓱ ꓥ ꓟꓲ ꓥꓪ ꓔꓯ ꓔꓲꓹ ꓠꓯꓹ ꓟ ꓔꓲꓹ ꓓꓴ ꓕꓲ ꓫꓵꓽ ꓔꓯ ꓥꓪ ꓗꓳꓸ ꓬꓯꓼ ꓠ ꓗꓹ ꓢꓰꓽ ꓡꓳ꓿ ꓕꓱ ꓟ ꓟꓽ ꓒꓬꓱꓼ ꓡ ꓕ ꓑꓳꓸ ꓥꓪ ꓔꓯ ꓮꓽ ꓘꓶꓸ ꓠꓬꓲꓸ ꓞꓹ ꓡꓳ꓿
42012051	ꓥꓪ ꓡꓻ ꓟ ꓠꓬ ꓟꓲ ꓠꓯ ꓔꓯ ꓢꓲ ꓡꓲ ꓡꓰ ꓝꓲ ꓠꓹ ꓟ ꓥꓳ꓾ ꓐꓰ ꓓꓵꓽ ꓙˍ ꓡ? ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓟꓽ ꓥ꓿ ꓥꓪ ꓠꓬ ꓢꓴ ꓔꓯ ꓐꓱꓻ ꓡꓯꓽ ꓘꓳ ꓝꓲ ꓠꓹ ꓟ ꓡ ꓟ ꓥ ꓡꓳ꓿
42012052	ꓮ ꓡꓲꓳ ꓐꓯ ꓠꓬ ꓕꓱ ꓡꓱ ꓖꓳ ꓑꓳ꓾ ꓕꓲ ꓦꓲ ꓡꓽ ꓞꓳ ꓥꓪꓽ ꓣꓳ ꓙꓳˍ ꓠꓬ꓾ ꓢ ꓣꓳ ꓟ ꓐꓰ ꓠꓬꓲꓽ ꓣꓳ ꓟ ꓔꓳꓹ ꓡꓯꓽ ꓘꓳˍ ꓟ ꓗꓷ ꓡꓰˍ ꓥꓳ꓿
42012053	ꓐꓹ ꓐˍ ꓐꓰ ꓮ ꓐꓲ ꓔꓳꓹ ꓡꓯꓽ ꓘꓳˍ ꓟ꓾ ꓟꓹ ꓟˍ ꓐꓰ ꓮꓸ ꓟꓲꓽ ꓔꓳꓹ ꓡꓯꓽ ꓘꓳˍ ꓟ꓾ ꓟꓹ ꓟ ꓑꓯꓹˍ ꓐꓰ ꓛꓲꓼ ꓟ ꓔꓳꓹ ꓡꓯꓽ ꓘꓳˍ ꓟ ꓙꓳˍ ꓥꓳ꓾ ꓐꓯˍ ꓡꓳ꓿
42012054	ꓝꓮꓲ ꓬꓲ ꓡꓰ ꓞꓳ ꓜꓴꓻ ꓔꓯ꓾ ꓐꓶ ꓓꓵꓽ ꓘꓶꓽ ꓗꓪ ꓟꓴ ꓗꓴꓸ ꓕꓲ ꓘꓴꓸ ꓢꓴꓸ ꓡ ꓟ ꓔꓯ ꓟꓳꓻˍ ꓕꓯ ꓠꓴ ꓪꓽ ꓠꓽ꓾ ꓟꓶꓽ ꓦ ꓕꓲ ꓜꓴꓽ ꓦ ꓡ ꓥꓳ꓾ ꓐꓯˍ ꓡꓳ꓿ ꓖꓳ ꓕꓯ ꓬꓲ ꓖꓳ ꓡꓱ ꓒꓬꓱꓼ ꓡ ꓡꓳ꓿
42012055	ꓖꓴ ꓟꓶꓸ ꓟꓲꓽ ꓦꓲ ꓙꓱꓼˍ ꓟ ꓔꓯ ꓟꓳꓻˍ ꓠꓬ ꓠꓴ ꓪꓽ ꓠꓽ꓾ ꓮꓽ ꓘꓶꓸ ꓞꓻ ꓡ ꓥꓳ꓾ ꓐꓯ ꓗꓴꓸˍ ꓡꓳ꓿ ꓖꓳ ꓗꓸ ꓠꓯꓸ ꓬꓲ ꓖꓳ ꓡꓱ ꓗꓷ ꓡꓰˍ ꓡꓳ꓿
42012056	ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓟꓴꓽ ꓗꓪˍ ꓐꓰ ꓟꓲ ꓠꓯ ꓔꓯ ꓦꓰꓽ ꓗꓴˍ ꓠꓬ꓾ ꓦꓬꓼ ꓠꓬꓲ ꓕꓱ ꓟ ꓔꓯ ꓦꓰꓽ ꓠꓯꓹ ꓟ ꓠꓴ ꓪꓽ ꓮ ꓡꓲ ꓗꓷ ꓡꓰ ꓠꓬꓲ ꓟꓽ ꓢꓷꓸ ꓡ?
42012057	ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ꓾ ꓮ ꓡꓲ ꓕꓲ ꓫꓵꓽ ꓜꓳꓽ ꓟꓽ ꓜꓳ꓾ ꓐꓰ ꓚꓲꓸ ꓛꓬ ꓟꓽ ꓐꓯ ꓞꓷꓹˍ ꓡ?
42012058	ꓠꓴ ꓔꓯ ꓗꓳꓹ ꓢꓴˍ ꓐꓰ ꓕꓲ ꓛꓳꓺꓼ ꓢꓲꓽ ꓒ ꓔꓬ ꓗꓪ ꓙꓰ ꓔꓬ ꓕꓯ꓾ ꓠꓴ ꓠꓬ ꓬꓲˍ ꓐꓰ ꓧꓳꓹ ꓡꓯꓽ ꓘꓳ ꓡꓰ ꓠꓹ ꓟ ꓢꓯꓼ ꓕꓵꓼ꓿ ꓟꓽ ꓥ ꓠꓬ ꓬꓲ ꓡꓰ ꓠꓴ ꓔꓯ ꓢꓲꓽ ꓒ ꓟꓲꓽ ꓙꓬꓽ ꓗꓪ ꓖꓳꓻ ꓛꓲ ꓬꓰ ꓢꓲ꓾ ꓢꓲꓽ ꓒ ꓡꓰ ꓠꓴ ꓔꓯ ꓐꓱ ꓓꓴꓽ ꓙꓵꓽ ꓒ ꓔꓯ ꓡꓯꓼ ꓙꓱ ꓗꓷ ꓢꓲ ꓠꓬꓲ꓾ ꓠꓴ ꓔꓯ ꓐꓱ ꓓꓴꓽ ꓗꓪ ꓐꓱ ꓗꓷˍ ꓥꓳ꓿
42012059	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓐꓶꓻ ꓟꓽ ꓖꓴ ꓟ ꓙꓲꓽ ꓒꓬꓸ ꓕꓲ ꓒꓬꓸ ꓤꓽˍ ꓡꓰ ꓛˍ ꓟꓲ ꓖꓳ ꓗꓪ ꓐꓰ ꓠꓴ ꓓꓳ ꓡ ꓟꓽ ꓓ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
42013001	ꓖꓳ ꓕꓲ ꓝꓲꓸ ꓗꓪ ꓡꓽ ꓞꓳ ꓕꓲ ꓐꓱ ꓡꓰ ꓬꓰ-ꓢꓴ ꓔꓯ ꓡ ꓢꓲ꓾ ꓒꓲ-ꓡ ꓠꓬ ꓮ ꓡꓲ ꓐꓰ ꓖ-ꓡꓲ-ꓡꓲ ꓢꓴ ꓬꓲ ꓪ ꓔꓲ ꓓꓴ ꓗꓪ ꓬꓲ ꓪꓽ ꓚꓲꓸ ꓚꓬꓽ ꓫꓵꓽ ꓦꓱꓹ ꓡꓰ ꓝꓲˍ ꓟ ꓫꓵꓽ ꓪꓴ ꓖꓳ ꓟ ꓐꓯ ꓖꓶ ꓡ ꓢꓴ ꓙꓳˍ ꓡꓳ꓿
42013002	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓖ-ꓡꓲ-ꓡꓲ ꓢꓴ ꓖꓳ ꓕꓲ ꓧꓳꓽ ꓔꓯ ꓕꓱ ꓡꓱ ꓔꓳꓹ ꓜꓳꓽ ꓗꓷˍ ꓠꓬꓲ꓾ ꓬꓲ ꓪꓽ ꓠꓽ ꓖ-ꓡꓲ-ꓡꓲ ꓢꓴ ꓮꓽ ꓙꓵ ꓕꓯꓽ ꓢꓲ ꓝꓴꓲ ꓙꓳ ꓢꓴ ꓥꓳ꓾ ꓐꓰ ꓠꓴ ꓪꓽ ꓓꓵꓽ ꓙˍ ꓡ?
42013003	ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓠꓬꓲ꓾ ꓟꓽ ꓥ꓿ ꓠꓴ ꓪꓽˍ ꓟꓲ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓕꓯ ꓠꓽ ꓮꓽ ꓙꓵ ꓢꓴ ꓖꓳ ꓟ ꓡꓰ ꓐꓰ ꓟꓶꓽ ꓬꓰˍ ꓥꓳ꓿
42013004	ꓥ ꓠꓬ ꓢꓲ-ꓡꓳ ꓗꓪ ꓟ ꓟꓵꓽ ꓔꓳꓹ ꓤꓶꓻ ꓐꓱꓽ ꓡꓰ ꓕꓯ ꓔꓲꓸ ꓫꓵꓻ ꓢꓴ ꓞꓲ ꓦꓰꓼ ꓣꓳ ꓟ ꓠꓬ꓾ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓢꓴ ꓮꓽ ꓙꓵ ꓕꓯꓽ ꓢꓲ ꓝꓴꓲ ꓙꓳ ꓢꓴ ꓥꓳ꓾ ꓐꓰ ꓠꓴ ꓪꓽ ꓓꓵꓽ ꓙˍ ꓡ?
42013005	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓟꓽ ꓥ꓿ ꓠꓴ ꓪꓽˍ ꓟꓲ ꓟꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓬ ꓮꓽ ꓙꓵ ꓢꓴ ꓖꓳ ꓟ ꓡꓰ ꓐꓰ ꓟꓶꓽ ꓬꓰˍ ꓥꓳ꓾ ꓐꓯˍ ꓡꓳ꓿
42013006	ꓬꓲ ꓠꓬ ꓔꓯ ꓥꓳꓽ ꓗꓪ ꓐꓰ ꓟꓸ ꓪꓴꓸ ꓔꓴ ꓢꓲ ꓕꓰ ꓡꓱ ꓐꓯˍ ꓡꓳ꓾ ꓡꓽ ꓞꓳ ꓕꓲ ꓣꓳ ꓠꓬ ꓬꓲ ꓛꓱꓼ ꓡꓱꓼ ꓐꓱ ꓗꓪ ꓘꓶꓽ ꓢꓶꓽ ꓕꓲ ꓜꓲ ꓔꓶ ꓔ ꓡꓳ꓿ ꓬꓲ ꓠꓬ ꓢꓶꓹ ꓢꓶ ꓧꓼ ꓠꓹ ꓟ ꓢꓲꓹ ꓜꓲ ꓛꓲ ꓔꓲ ꓗꓪ ꓡꓻ ꓕꓯ ꓢꓶꓹ ꓢꓶꓽ ꓕꓲ ꓢꓶꓽˍ ꓟꓲ ꓧꓪ ꓟꓽ ꓟꓶ꓿
42013007	ꓖꓳ ꓡꓱ ꓠꓬ ꓬꓲ ꓡꓰ ꓐꓱ ꓡꓳꓸ ꓢꓴ ꓔꓯ꓾ ꓠꓬꓲ ꓠꓹ꓾ ꓥꓪ ꓠꓬ ꓢꓶꓹ ꓢꓶꓽ ꓧꓪ ꓟꓶ ꓠꓹ ꓟ꓾ ꓕꓱ ꓢ ꓘꓳꓼ ꓘꓶꓽ ꓢꓶ ꓕꓱ ꓕꓲ ꓜꓲ ꓛꓲ ꓔꓲ ꓗꓪ ꓡꓻˍ ꓟꓲ꓾ ꓬꓲ ꓢꓶꓽ ꓧꓪ ꓟꓽ ꓟꓶ꓿ ꓮꓸ ꓫꓵ ꓪꓴꓸ ꓠꓬꓲ ꓟꓵꓽ ꓒꓬꓹ ꓟꓲ ꓒꓬꓹ ꓕꓱ ꓡꓱ ꓣꓱꓻ ꓞꓹ ꓝꓲ ꓠꓯꓹ ꓡ? ꓘꓷꓹ ꓩꓴ ꓗꓷ Gꓽ꓾ ꓐꓯˍ ꓡꓳ꓿
42013008	ꓬꓲ ꓡꓰ ꓒꓳꓹ ꓖꓶ ꓢꓲ꓾ ꓢꓲ ꓒꓽꓳ꓾ ꓞꓲ ꓠꓲꓹ ꓕꓲ ꓘꓳꓼ ꓝꓰꓺ ꓔ ꓢꓰꓽ꓿ ꓥꓪ ꓠꓬ ꓚꓳ ꓡꓳ ꓡꓳ ꓘꓪꓺ ꓢꓲ ꓛꓲꓸ ꓧꓳꓽ ꓖꓶˍ ꓥꓳ꓿
42013009	ꓠꓯꓸ ꓦꓯꓼ ꓬꓲ ꓢꓶꓽ ꓓꓱꓼ ꓡ ꓠꓬ ꓙꓲˍ ꓥꓳ꓿ ꓟꓽ ꓓꓱꓼ ꓡ ꓠꓬ ꓖꓳ ꓕꓯꓽ ꓢꓲ ꓘꓷꓹ ꓩꓴ ꓗꓷ ꓛꓵˍ ꓡꓳ꓾ ꓐꓯ ꓖꓶˍ ꓡꓳ꓾ ꓐꓰ ꓐꓯˍ ꓡꓳ꓿
42013010	ꓠꓽ ꓦꓬꓼ ꓠꓬꓲ ꓗꓪ ꓬꓰ-ꓢꓴ ꓠꓬ ꓜꓲꓼ ꓦꓲ ꓕꓲ ꓦꓲ ꓗꓪ ꓟꓸ ꓟꓲꓽ ꓟꓸ ꓔꓬ ꓕꓯ꓾
42013011	ꓖꓳ ꓗꓪ ꓠꓲꓽ ꓡꓰ ꓞꓲ ꓦꓰꓼ ꓘꓳꓼ ꓘꓶꓻ ꓡꓶꓽ ꓢꓲ꓾ ꓙꓴꓽ ꓝꓲꓸ ꓗꓴꓺ ꓡꓰ ꓢꓲ ꓠꓬꓲ꓾ ꓮ ꓡꓲˍ ꓟꓲ ꓔꓱꓹ ꓔꓱꓹꓼ ꓐꓰ ꓦꓰꓼ ꓟꓽ ꓠ ꓟ ꓤꓽ ꓟꓶ ꓤ ꓕꓲ ꓣꓳ ꓔꓬ ꓡꓳ꓿
42013012	ꓬꓰ-ꓢꓴ ꓡꓳꓸ ꓟꓳꓻ ꓗꓷ ꓠꓬ ꓬꓲ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓤ ꓟꓶ ꓤꓽꓳ꓾ ꓠꓻ ꓓꓴ ꓕꓱ ꓟ ꓗꓪ ꓐꓰ ꓠꓴ ꓔꓯ ꓩꓴ ꓗꓷꓳ꓾ ꓐꓯ ꓖꓶˍ ꓡꓳ꓿
42013013	ꓖꓳ ꓡꓱ ꓢꓲ ꓬꓰ-ꓢꓴ ꓬꓲ ꓡꓯꓼ ꓒꓯꓹ ꓠꓬꓲ ꓐꓽ ꓬꓲ ꓕꓯꓽ ꓢꓲ ꓗꓪ ꓚꓰꓹ ꓗꓷ ꓠꓬ꓾ ꓞꓼ ꓐꓰ ꓬꓲ ꓙꓴꓽ ꓝꓲꓸ ꓔꓱꓹ ꓡꓰ ꓠꓬꓲ꓾ ꓬꓲ ꓠꓬ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
42013014	ꓜꓲꓼ ꓦꓲ ꓙꓵꓽ ꓒ ꓠꓬ ꓠꓽ ꓦꓬꓼ ꓠꓬꓲ ꓗꓪ ꓬꓰ-ꓢꓴ ꓠꓻ ꓫꓬꓹˍ ꓟ ꓪꓴꓸ ꓠꓬꓲ ꓠꓲꓹ ꓟ ꓦꓶ ꓢꓲ ꓖꓳ ꓗꓪ ꓜꓲꓼ ꓞꓹ ꓢꓴ ꓐꓴ ꓔꓯ꓾ ꓟꓬꓱꓽ ꓬꓰ ꓓꓻˍ ꓟ ꓛꓳꓼ ꓠꓬꓲ ꓙꓳˍ ꓡꓳ꓿ ꓖꓳ ꓛꓳꓼ ꓠꓬꓲ ꓗꓪ ꓠꓻ ꓫꓬꓹ ꓡ ꓛꓵˍ ꓡꓳ꓿ ꓠꓽ ꓦꓬꓼ ꓠꓬꓲ ꓗꓪ ꓠꓽ ꓕꓽ ꓡꓯ꓾ ꓐꓯˍ ꓡꓳ꓿
42013015	ꓖꓳ ꓕꓯ ꓢꓲ ꓒꓽ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽ ꓢꓴ ꓐꓴꓳ꓾ ꓠꓴ ꓪꓽ ꓮꓽ ꓟ ꓥ ꓟꓲ ꓠꓽ ꓦꓬꓼ ꓠꓬꓲ ꓗꓪ ꓙꓱꓽ ꓤ ꓐꓱ ꓗꓪ ꓐꓰ ꓮꓸ ꓠꓬꓲˍ ꓐꓰ ꓕꓳꓽ ꓡ ꓟꓴꓽ ꓔꓯ ꓒꓶꓻ ꓢꓲ꓾ ꓬꓲꓻ ꓙꓬ ꓓꓳꓻ ꓖꓴ ꓗꓪ ꓢꓲ ꓙꓰˍ ꓡꓳ꓾ ꓟꓽ ꓥ ꓡ?
42013016	ꓖꓳ ꓡꓱ ꓥ ꓠꓬ ꓢ-ꓓꓯ ꓡꓰ ꓕꓱ ꓞꓲ ꓦꓰꓼ ꓘꓳꓼ ꓞꓳꓹ ꓔ ꓟ꓾ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ꓾ ꓤ ꓟꓶ ꓤ ꓕꓱ ꓟ ꓔꓯ꓾ ꓠꓽ ꓦꓬꓼ ꓠꓬꓲ ꓗꓪˍ ꓟꓲ ꓬꓲ ꓔꓯ ꓞꓳꓹ ꓔ ꓟ ꓞꓳꓹ ꓚ ꓗꓪ ꓐꓰ ꓒꓶꓻ ꓖꓶ ꓠꓯꓹ ꓡꓳ ꓟꓽ ꓥ ꓡ?꓾ ꓐꓯˍ ꓡꓳ꓿
42013017	ꓬꓲ ꓕꓱ ꓡꓱ ꓐꓯ ꓗꓷ ꓠꓬ ꓬꓲ ꓔꓯ ꓔꓳꓹ ꓢꓴ ꓮꓽ ꓙꓵ ꓫꓸ ꓔꓳ ꓡꓰꓳ꓿ ꓖꓳ ꓡꓱ ꓢꓲ ꓬꓲ ꓬꓰˍ ꓟ ꓓꓵꓽ ꓙ ꓟꓶ ꓓꓴ ꓮꓽ ꓙꓵ ꓑꓶꓸ ꓓꓴ ꓑ ꓫꓬꓼ ꓐꓴ ꓠꓽ ꓗꓹ ꓛꓲˍ ꓡꓳ꓿
42013018	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓪꓴ-ꓢ ꓗꓴꓷꓼ ꓠꓬ ꓮꓸ ꓫꓵˍ ꓡꓰ ꓐꓰ ꓗꓹ ꓡ? ꓥꓪ ꓠꓬ ꓮꓸ ꓫꓵ ꓕꓲ ꓫꓵꓽ ꓔꓯ ꓔꓯꓺ ꓠꓯꓹ ꓡ?
42013019	ꓪꓴ-ꓢ ꓗꓴꓷꓼ ꓠꓬ ꓪꓳꓽ ꓒꓲꓻ ꓫꓵꓸ ꓕꓲ ꓢꓶꓽˍ ꓡꓰ ꓐꓰ ꓗꓹ ꓡꓳ꓿ ꓕꓱ ꓟ ꓔꓯ ꓡꓽ ꓞꓳ ꓕꓲ ꓣꓳ ꓡꓰ ꓚꓲꓸ ꓛꓬ ꓪꓳꓽ ꓐꓱ ꓗꓪ ꓫꓵꓸ ꓔ ꓠꓬ ꓪꓴꓽ ꓡ ꓢꓲ꓾ ꓢꓲꓹ ꓜꓲꓻ ꓕꓲ ꓜꓲ ꓒꓬꓱꓼ ꓡ ꓡꓳ꓿ ꓖꓳ ꓕꓯ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤˍ ꓟꓲ ꓬꓲ ꓡꓯꓼ ꓗꓸ ꓗꓪ ꓬꓲ ꓘꓶꓻ ꓘꓶꓻ ꓡ ꓡꓳ꓾ ꓐꓯˍ ꓡꓳ꓿
42013020	ꓝꓮꓲ ꓠꓬ ꓬꓲ ꓡꓰ꓾ ꓥꓪ ꓠꓬ ꓮꓸ ꓫꓵ ꓕꓲ ꓫꓵꓽ ꓡꓰ ꓪꓴ-ꓢ ꓗꓴꓷꓼ ꓔꓯ ꓔꓯꓺ ꓠꓯꓹ ꓡ?
42013021	ꓟꓴꓽ ꓗꓪ ꓗꓴꓷꓼ ꓠꓬ ꓤ ꓟꓶ ꓤ ꓕꓲ ꓣꓳ ꓡꓰ ꓫꓪꓺ ꓧꓶꓽ ꓮꓽ ꓙꓵ ꓡꓱꓸꓼ ꓙꓵꓽ ꓡ ꓗꓪ ꓛꓲ꓾ ꓫꓪ ꓧꓶ ꓢ ꓙꓳꓻ ꓠꓯꓸꓼ ꓗꓪ ꓚꓵꓺ ꓔ ꓟ ꓙꓵꓽ ꓧꓶꓽˍ ꓡꓰ ꓐꓰ ꓗ ꓡꓳ꓾ ꓐꓯˍ ꓡꓳ꓿
42013022	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓙꓰˍ ꓕꓯ꓾ ꓬꓲ ꓗꓳꓸ ꓬꓯꓼˍ ꓟ ꓡꓳꓻ ꓒꓱ ꓘꓹ ꓒꓱ ꓗꓪ ꓟꓸ ꓟꓲꓽ ꓟꓸ ꓖꓶˍ ꓡꓳ꓿
42013023	ꓡꓽ ꓞꓳ ꓕꓲ ꓣꓳ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓢꓯꓼ ꓟꓬ ꓝꓸ ꓟꓶ ꓢꓴ ꓠꓬ ꓠꓲꓸˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42013024	ꓖꓳ ꓕꓯ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓣꓳꓺˍ ꓟ ꓗ ꓘꓶꓽ ꓗꓪ ꓓꓵ ꓡꓰ ꓠꓹ ꓟ ꓢꓯꓼ ꓕꓵꓼ꓿ ꓮ ꓡꓲꓳ ꓐꓯ ꓠꓬ ꓢꓹ ꓖꓪ ꓓꓵꓽ ꓙꓰ ꓠꓲꓹ ꓫꓵˍ ꓟꓲ ꓓꓵꓽ ꓙꓰ ꓟꓽ ꓪ ꓢꓴ ꓮꓽ ꓟꓬꓹ ꓙꓳˍ ꓥꓳ꓿
42013025	ꓦꓲ ꓢꓲ ꓒꓽ ꓔꓴ ꓡ ꓢꓲ ꓗ ꓘꓶꓽ ꓚꓵꓸ ꓗꓷ ꓠꓬ꓾ ꓠꓴ ꓪꓽ ꓠꓽ ꓠꓱ ꓫꓱꓸ ꓟS ꓗꓪ ꓦꓰꓼ ꓞ ꓢꓲ ꓠꓬꓲ꓾ ꓗ ꓘꓶꓽ ꓲ'ꓼ ꓔꓴ ꓡ ꓢꓲ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓔꓯ ꓗ ꓘꓶꓽ ꓒꓴ ꓖꓶ ꓡꓯ꓾ ꓐꓯˍ ꓟꓲ꓾ ꓠꓴ ꓪꓽ ꓔꓯ ꓥꓪ ꓟꓽ ꓢꓷ꓾ ꓠꓴ ꓪꓽ ꓮ ꓡꓲ ꓗꓪ ꓐꓰ ꓡꓻ ꓟˍ ꓟꓲ ꓥꓪ ꓟꓽ ꓢꓷ꓾ ꓐꓰ ꓒꓳꓹ ꓖꓶ ꓡ ꓥꓳ꓿
42013026	ꓖꓳ ꓕꓯ ꓠꓴ ꓪꓽ ꓠꓬ꓾ ꓥꓪ ꓠꓴꓽ ꓠꓽ ꓠꓴ ꓟꓲꓽ ꓙꓬ ꓗꓪ ꓜꓽ ꓠꓬꓲ ꓓꓳꓻ ꓠꓬꓲ ꓬꓰ ꓠꓬꓲꓳ꓿ ꓠꓴˍ ꓟꓲ ꓥꓪ ꓠꓴꓽ ꓔꓯ ꓙꓵꓺ ꓗꓪ ꓟꓸ ꓟꓲꓽ ꓟꓸ ꓖꓶ ꓡ ꓠꓬꓲꓳ꓾ ꓐꓰ ꓐꓯˍ ꓥꓳ꓿
42013027	ꓖꓳ ꓡꓱ ꓥ ꓟꓲ ꓬꓲ ꓡꓰ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓮ ꓡꓲ ꓗꓪ ꓐꓰ ꓡꓻˍ ꓟ ꓥꓪ ꓟꓽ ꓢꓷ꓿ ꓟꓽ ꓙꓲ ꓟꓽ ꓜꓳꓽ ꓟ ꓬꓰ ꓢꓴ ꓠꓴ ꓪꓽ ꓮꓽ ꓙꓵ ꓠꓬ ꓥꓪ ꓔꓯˍ ꓐꓰ ꓧꓹ ꓙꓰ Gꓽ꓾ ꓐꓰ ꓐꓯ ꓖꓶ ꓡ ꓥꓳ꓿
42013028	ꓠꓴ ꓪꓽ ꓠꓬ ꓮ-ꓐ-ꓡ-ꓦˍ ꓐꓰ ꓬꓲ-ꓢˍ ꓐꓰ ꓬ-ꓗꓴˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓮ ꓙꓵ꓾ ꓪꓴ-ꓢ ꓗꓴꓷꓼ ꓗꓪ ꓔꓬ ꓟ ꓔꓯ ꓡꓳꓸ ꓟꓳꓻ ꓢꓲ꓾ ꓠꓴ ꓪꓽ ꓔꓯ ꓠꓽ ꓠꓱ ꓫꓱꓸ ꓟS ꓗꓪ ꓖꓼ ꓓꓳ ꓗꓷˍ ꓕꓯ꓾ ꓥꓴꓻ ꓠꓬꓲ ꓢꓶꓽ ꓛꓲꓽ ꓠꓬꓲ ꓗꓷ ꓡꓰˍ ꓥꓳ꓿
42013029	ꓐꓶꓽ ꓓꓳ ꓐꓶ ꓓꓵꓽˍ ꓐꓰ꓾ ꓖꓴ ꓪꓴꓸ ꓖꓴ ꓟꓶꓸ ꓗꓪ ꓐꓰ ꓡꓽ ꓞꓳ ꓜꓲꓼ ꓡ ꓢꓲ꓾ ꓪꓴ-ꓢ ꓗꓴꓷꓼ ꓜꓻ ꓫꓳꓻˍ ꓟ ꓗꓪ ꓠꓬꓲꓸ ꓠꓸ ꓡ ꓥꓳ꓿
42013030	ꓠ ꓠꓹ꓾ ꓟꓲꓸ ꓙꓬꓽ ꓢꓲ ꓢꓴ ꓕꓲ ꓐꓱ ꓠꓬ ꓗꓸ ꓠꓯꓸ ꓢꓲ ꓗꓷ ꓡꓰˍ ꓥꓳ꓿ ꓗꓸ ꓠꓯꓸ ꓢꓲ ꓢꓴ ꓕꓲ ꓐꓱ ꓠꓽ ꓟꓲꓸ ꓙꓬꓽ ꓢꓲ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
42013031	ꓖꓳ ꓕꓲ ꓙꓵꓹ ꓗꓪ꓾ ꓒ-ꓡꓲ-ꓢꓷ ꓡꓽ ꓞꓳ ꓕꓲ ꓐꓱ ꓬꓰ-ꓢꓴ ꓔꓯ ꓡ ꓢꓲ꓾ ꓠꓴ ꓕꓱ ꓗꓪ ꓐꓰ ꓓꓳ ꓙꓰ Gꓽ꓾ ꓮ ꓡꓲꓳ ꓐꓯ ꓠꓬ ꓩꓴ-ꓡꓲ ꓠꓽ ꓠꓴ ꓔꓯ ꓢꓰꓼ ꓠꓲꓹ ꓫꓵˍ ꓡꓳ꓾ ꓐꓰ ꓐꓯ ꓖꓶˍ ꓡꓳ꓿
42013032	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓙꓰ ꓢꓲ ꓪꓰ ꓕꓳꓹ ꓖꓳ ꓟ ꓔꓯ ꓕꓱ ꓡꓱ ꓐꓯ ꓖꓶ ꓬꓰ꓿ ꓠꓬꓲꓸ ꓠꓬꓲˍ ꓐꓰ ꓢꓸ ꓖꓶ ꓥꓪ ꓠꓬ ꓠꓲꓽ ꓖꓼ ꓠꓬꓲ ꓠꓻ ꓫꓬꓹ ꓠꓬꓲ ꓬꓰˍ ꓥꓳ꓿ ꓢ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓥꓪ ꓟꓬꓱꓽ ꓬꓰ ꓓꓳ ꓡꓰˍ ꓥꓳ꓾ ꓐꓯ ꓖꓶ꓿
42013033	ꓖꓳ ꓡꓱ ꓥ ꓟꓲ ꓠꓬꓲꓸ ꓠꓬꓲˍ ꓐꓰ ꓢꓸ ꓖꓶꓺˍ ꓐꓰ ꓪꓻ ꓠꓬꓲ ꓠꓬ ꓥꓪ ꓠꓽ ꓟꓲꓸ ꓙꓬꓽ ꓙꓰ ꓠ ꓗꓹ ꓢꓰꓽ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓟꓽ ꓥ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓕꓲ ꓣꓳ ꓫꓵꓻ ꓟꓽ ꓓ ꓡꓳ ꓫꓵ ꓥ ꓡꓳ꓿
42013034	ꓳ꓾ ꓙꓱ-ꓣꓴ-ꓢ-ꓡꓱꓳ꓾ ꓙꓱ-ꓣꓴ-ꓢ-ꓡꓱꓳ꓾ ꓟꓷꓽ ꓠꓷꓹ ꓝꓸ ꓢꓴ ꓔꓯ ꓢꓰꓼ ꓢꓲ꓾ ꓠꓴ ꓔꓬ ꓗꓪ ꓝꓲ ꓩꓴ ꓡ ꓢꓴ ꓔꓯ Bꓸ ꓛꓲ ꓡꓰ ꓡꓳ ꓢꓴꓳ꓾ ꓮꓸ Bꓸ ꓟ ꓓꓴ ꓡꓯꓼ ꓡꓰ ꓬꓲ ꓤꓽ ꓔꓯ ꓟꓵꓸ ꓖꓶˍ ꓟ ꓡꓰ ꓐꓰ꓾ ꓥꓪ ꓡꓰ ꓠꓴ ꓤ ꓠꓱ ꓐꓴ ꓔꓯ ꓘꓴ ꓜꓲꓼ ꓡ ꓠꓹ ꓟ ꓮꓽ ꓟꓬꓹ ꓧꓪ ꓬꓰ ꓗꓷˍ ꓟꓲ꓾ ꓠꓴ ꓪꓽ ꓡ ꓟꓽ ꓫꓳ꓿
42013035	ꓖꓳ ꓡꓱ ꓠꓬꓲ ꓠꓴ ꓪꓽ ꓦꓲ ꓠꓬ ꓙꓬ ꓓꓷꓼ ꓓꓷꓼ ꓡꓳ ꓒꓰꓹ ꓔ ꓓꓴ ꓗꓷ ꓡꓰˍ ꓥꓳ꓿ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓢꓲ ꓒꓽ ꓟꓬꓱꓺ ꓗꓪ ꓐꓰ ꓡꓻ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓰ ꓠꓴ ꓪꓽ ꓟꓽ ꓐꓯ ꓕꓻ ꓑꓳ꓾ ꓠꓴ ꓪꓽ ꓥꓪ ꓔꓯ ꓝꓮꓲ ꓟꓽ ꓟꓳꓻꓳ꓾ ꓐꓯˍ ꓡꓳ꓿
42014001	ꓠꓽ ꓦꓬꓼ ꓠꓬꓲ ꓗꓪ ꓬꓰ-ꓢꓴ ꓠꓬ ꓒ-ꓡꓲ-ꓢꓷ ꓐꓴ ꓗꓪ ꓟ ꓙꓵꓽ ꓢꓴ ꓕꓲ ꓣꓳ ꓦꓲ ꓗꓪ ꓜ ꓜꓽˍ ꓐꓰ ꓓꓵꓽ ꓡꓰˍ ꓡꓳ꓿ ꓬꓲ ꓪꓽ ꓠꓬ ꓬꓲ ꓔꓯ ꓬꓲ ꓜꓶꓻ ꓕꓺ ꓡꓳꓸ ꓔꓬ ꓡꓳ꓿
42014002	ꓖꓳ ꓕꓯ ꓬꓲ ꓟꓲꓽ ꓙꓬ ꓗꓪ ꓖꓳ ꓓꓱꓽ ꓒꓱꓼ ꓢꓲ ꓠꓻ ꓢꓴ ꓕꓲ ꓣꓳ ꓔꓬ ꓡꓳ꓿
42014003	ꓬꓰ-ꓢꓴ ꓡꓰ ꓙꓵꓽ ꓗ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓔꓯ꓾ ꓠꓽ ꓦꓬꓼ ꓠꓬꓲ ꓗꓪ ꓠꓻ ꓫꓬ ꓓꓻ ꓡ? ꓟꓽ ꓓ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42014004	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓬꓲ ꓔꓯ ꓟꓽ ꓒꓳꓹ ꓖꓶ ꓖꓶ ꓟꓽ ꓪꓳꓹ ꓔꓬ ꓡꓳ꓿ ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓖꓳ ꓓꓱꓽ ꓒꓱꓼ ꓢꓴ ꓔꓯ ꓖꓳꓻ ꓔꓴ ꓢꓲ ꓠꓻ ꓫꓬꓹ ꓖꓶ ꓗꓷ ꓠꓬ ꓬꓲꓼ ꓙꓰ ꓝꓲˍ ꓡꓳ꓿
42014005	ꓖꓳ ꓡꓱ ꓢꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓗꓳ ꓡꓳ ꓗꓪ꓾ ꓮꓽ ꓟ ꓕꓳꓽ ꓡ ꓟꓴ ꓕꓲ ꓘꓹ꓾ ꓥ ꓠꓬ ꓮ ꓠꓬꓲꓽ ꓕꓲ ꓘꓹ꓾ ꓠ ꓦꓬꓼ ꓠꓬꓲ ꓕꓯ ꓟꓲꓻ ꓘꓴꓻ ꓗꓪ ꓞꓰꓻ ꓓꓵꓽ ꓡꓰ ꓠꓬ ꓞꓼ ꓐꓰ ꓟꓽ ꓚꓵꓹ ꓓꓯꓺ ꓡ ꓡ?꓾ ꓐꓰ ꓠ ꓠꓬꓲˍ ꓕꓯ꓾
42014006	ꓬꓲ ꓪꓽ ꓠꓽ ꓮꓸ ꓫꓵ ꓒꓳꓹ ꓖꓶ ꓓꓴ ꓟꓽ ꓙꓳ ꓗꓷ ꓡꓰꓳ꓿
42014007	ꓪꓰ ꓤ ꓐꓴ ꓠꓬ ꓞꓳ ꓪꓴꓽ ꓠꓬꓲꓸ ꓠꓸ ꓖꓴ ꓔꓯ ꓢꓲ ꓣꓴꓻˍ ꓟ ꓔꓯ ꓬꓰ-ꓢꓴ ꓟꓳꓻˍ ꓕꓯ꓾ ꓔꓯ ꓥꓳꓽ ꓡꓰ ꓬꓲ ꓪꓽ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓿
42014008	ꓠꓴ ꓪꓽ ꓔꓯ ꓤ ꓟꓶꓻ ꓝꓱ ꓑꓮꓲꓽ ꓗꓪ ꓢꓴ ꓡꓰ ꓘꓴꓻ ꓡ ꓕꓯ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬꓲꓸ ꓠꓸ ꓖꓴ ꓗꓪ ꓕꓽ ꓠꓬꓲꓸ ꓠꓸ ꓬꓰ꓿ ꓟꓽ ꓥ ꓠꓬ ꓦꓲ ꓢꓲ ꓒꓽ ꓡꓰ ꓠꓴ ꓢꓶꓸ ꓟꓽ ꓞꓲ ꓒꓵꓽˍ ꓟ ꓕꓲ ꓣꓳ ꓘꓴ ꓔ ꓟ ꓙꓳ ꓢꓲ꓾
42014009	ꓠꓴˍ ꓐꓰ ꓖꓳ ꓕꓲ ꓣꓳ ꓔꓯ ꓘꓴ ꓢꓴ ꓡ ꓢꓲ ꓠꓴ ꓔꓯ꓾ ꓕꓱ ꓕꓲ ꓣꓳ ꓔꓯ ꓠꓬꓲꓸ ꓠꓸ ꓖꓴ ꓙꓵ ꓖꓶ ꓟꓴꓽ꓾ ꓐꓰ ꓐꓯ ꓡ ꓠꓬ꓾ ꓠꓴ ꓠꓽ ꓟꓽ ꓒꓵꓽ ꓟ ꓠꓬꓲꓸ ꓠꓸ ꓖꓴ ꓗꓪ ꓫꓸ ꓔꓳ ꓔꓳˍ ꓐꓰ ꓬꓯꓼ ꓙꓰ ꓠ ꓗꓷ ꓡꓰˍ ꓥꓳ꓿
42014010	ꓢꓴ ꓡꓰ ꓠꓴ ꓔꓯ ꓘꓴ ꓡ ꓕꓯ꓾ ꓟꓽ ꓒꓵˍ ꓟ ꓠꓬꓲꓸ ꓠꓸ ꓖꓴ ꓗꓪ ꓧꓶꓸ ꓕꓯꓽ ꓠꓬꓲꓸ ꓠꓸ꓿ ꓖꓳ ꓡꓱ ꓠꓬ ꓠꓴ ꓔꓯ ꓘꓴ ꓢꓴ ꓛꓲ ꓡ ꓕꓯ꓾ ꓗꓪ ꓛꓳꓽꓳ꓾ ꓖꓼ ꓑꓳꓸ ꓟꓴˍ ꓟ ꓗꓪ ꓠꓬꓲꓸ ꓠꓸ ꓡꓯ꓾ ꓐꓰ ꓠꓴ ꓔꓯ ꓐꓯ ꓖꓶ ꓡ ꓥꓳ꓿ ꓖꓳ ꓕꓯ ꓠꓴˍ ꓐꓰ ꓕꓲꓽ ꓪꓺꓼ ꓜ ꓜꓽˍ ꓐꓰ ꓠꓬꓲꓸ ꓠꓸ ꓔꓬ ꓢꓴ ꓮꓽ ꓙꓵ ꓟꓲꓽ ꓙꓬ ꓗꓪ ꓠꓴ ꓠꓬ ꓟꓬꓱ ꓓꓳꓽ ꓙꓳˍ ꓥꓳ꓿
42014011	ꓮ ꓡꓲꓳ ꓐꓯ ꓠꓬ ꓬꓲ ꓚꓲꓸ ꓛꓬ ꓔꓯ ꓓꓳꓹ ꓟꓴ ꓢꓴ ꓥ ꓕ ꓑꓳꓸ ꓠꓬ ꓱ'ꓺ ꓡꓰˍ ꓥꓳ꓿ ꓚꓲꓸ ꓛꓬ ꓔꓯ ꓙꓻ ꓣꓳꓽ ꓡꓰ ꓝꓲ ꓢꓴ ꓠꓽ ꓓꓳꓹ ꓟꓴˍ ꓟ ꓟꓶˍ ꓥꓳ꓾ ꓐꓯˍ ꓡꓳ꓿
42014012	ꓖꓳ ꓗꓸ ꓠꓯꓸ ꓬꓰ-ꓢꓴ ꓡꓰ ꓬꓲ ꓔꓯ ꓘꓴ ꓢꓴ ꓦꓲ ꓢꓲ ꓒꓽ ꓔꓯ꓾ ꓠꓴ ꓠꓬ ꓢꓴꓻ ꓔꓯ ꓜ ꓘꓴꓻ ꓖꓶ ꓜꓽˍ ꓕꓯ꓾ ꓥ ꓠꓬ ꓟꓶꓼ ꓘꓶꓼ ꓜ ꓫꓬꓹ ꓖꓶ ꓜꓽ ꓕꓯ꓾ ꓠꓴ ꓗꓪ ꓛꓳꓽ ꓐꓴ ꓔꓯ ꓥ ꓟꓲ꓾ ꓠꓴ ꓬꓲꓼ ꓠꓴ ꓠꓬꓲ ꓐꓴ ꓔꓯ ꓥ ꓟꓲ꓾ ꓠꓴ ꓫꓵꓽ ꓠꓴ ꓧꓪ ꓐꓴ ꓔꓯ ꓥ ꓟꓲ꓾ ꓜꓽ ꓓꓴ ꓓꓳꓻ ꓓꓴ ꓙꓳˍ ꓟ ꓠꓶꓽ ꓛꓳ ꓕꓲꓺ ꓛꓳ ꓐꓴ ꓔꓯˍ ꓟꓲ ꓕꓽ ꓘꓴ꓿ ꓟꓽ ꓥ ꓠꓬ ꓬꓲ ꓪꓽˍ ꓟꓲ ꓠꓴ ꓔꓯ ꓘꓴꓻ ꓚꓱꓹ ꓖꓶ ꓜꓽ ꓡ ꓥꓳ꓿
42014013	ꓠꓴ ꓜꓻ ꓕꓲ ꓜ ꓫꓳꓺˍ ꓕꓯ꓾ ꓞꓳ ꓫꓸˍ ꓐꓰ ꓛꓲ ꓐꓬ ꓡꓯꓼ ꓐꓬ ꓢꓴˍ ꓐꓰ꓾ ꓛꓲꓺ ꓫꓳˍ ꓐꓰ ꓟꓬ ꓔꓶ ꓔꓯ ꓘꓴ ꓖꓶ ꓜꓽ꓿
42014014	ꓬꓲ ꓪꓽ ꓠꓽ ꓠꓴ ꓔꓯ ꓮꓸ ꓫꓵ ꓡꓲꓸ ꓖꓶꓽ ꓓꓴ ꓟꓽ ꓙꓳ ꓠꓬꓲ꓾ ꓠꓴ ꓠꓬ ꓶꓼ ꓤ ꓫꓱꓹ ꓤ ꓟꓶ ꓢꓲ꓾ ꓔꓱꓹ ꓜꓳꓽ ꓢꓴ ꓐꓴ ꓢꓯꓸ ꓬꓲꓼ ꓡ ꓕꓯ ꓠꓴ ꓔꓯ ꓡꓲꓸ ꓖꓶ ꓡ ꓥꓳ꓾ ꓐꓯˍ ꓡꓳ꓿
42014015	ꓬꓲˍ ꓐꓰ ꓕꓲꓽ ꓪꓺꓼ ꓜ ꓜꓽˍ ꓐꓰ ꓗꓳ ꓔꓬ ꓢꓴ ꓪꓰ ꓤ ꓕꓲ ꓣꓳ ꓕꓱ ꓟ ꓔꓯ ꓑ ꓙꓽ ꓠꓬ ꓬꓲ ꓡꓰ ꓬꓰ-ꓢꓴ ꓔꓯ꓾ ꓪꓴ-ꓢ ꓗꓴꓷꓼ ꓗꓪ ꓟ ꓜꓻ ꓫꓳ ꓑꓮꓲꓽ ꓗꓪ ꓜ ꓜꓽ ꓟꓶ ꓢꓴ ꓠꓬ ꓮꓽ ꓘꓶꓸ ꓶꓼ ꓙꓳ ꓫꓱꓹ ꓙꓳˍ ꓥꓳ꓾ ꓐꓯˍ ꓡꓳ꓿
42014016	ꓬꓰ-ꓢꓴ ꓠꓽ ꓬꓲ ꓔꓯ꓾ ꓡꓽ ꓞꓳ ꓕꓲ ꓣꓳ ꓠꓬ ꓜ ꓓꓽ ꓟ ꓕꓲ ꓜꓽ ꓫꓬꓹ ꓢꓲ ꓪꓰ ꓤ ꓮꓽ ꓟꓬꓹ ꓘꓴˍ ꓡꓳ꓿
42014017	ꓜ ꓜꓽ ꓝꓲꓸ ꓛꓲ ꓡ ꓠꓬ ꓬꓲ ꓚꓳ ꓑꓸ ꓔꓯ ꓝꓲ ꓩꓴ ꓗꓷ ꓢꓲ꓾ ꓬꓲ ꓡꓰ ꓘꓴ ꓔ ꓟ ꓪꓰ ꓤ ꓔꓯ꓾ ꓡꓯ Gꓽ꓾ ꓮ ꓟꓶ ꓠꓬ ꓮꓸ ꓫꓵˍ ꓟꓲ ꓙꓽ ꓖꓶ ꓖꓴꓻ ꓡꓰꓳ꓾ ꓐꓰ ꓐꓯ ꓖꓶ ꓬꓰ ꓝꓲˍ ꓡꓳ꓿
42014018	ꓖꓳ ꓡꓱ ꓥ ꓟꓲ ꓬꓲ ꓪꓽ ꓮꓽ ꓙꓵ ꓠꓽ ꓕꓲ ꓣꓳ ꓗꓸ ꓠꓯꓸ ꓕꓲ ꓣꓳ ꓢꓸ ꓬꓰꓽ ꓔꓴ ꓡ ꓢꓲ꓾ ꓬꓲ ꓪꓴꓸ ꓕꓲ ꓣꓳ ꓠꓬ꓾ ꓥꓪ ꓦꓻ ꓟꓲ ꓕꓲ ꓡꓯꓼ ꓪꓴꓻ ꓔꓸ ꓠꓬꓲ ꓡꓳꓸ ꓠꓬꓲ ꓙꓰ ꓠ ꓗꓹ ꓡꓳ꓿ ꓮ ꓡꓲ ꓟꓽ ꓬꓰꓳ꓾ ꓖꓽ ꓖꓶ ꓡꓯ꓾ ꓐꓯˍ ꓡꓳ꓿
42014019	ꓝꓮꓲ ꓕꓲ ꓣꓳ ꓠꓬ꓾ ꓥꓪ ꓮꓸ ꓠꓬꓲꓽ ꓥꓪꓽ ꓝꓱꓺ ꓪꓴꓻ ꓗꓷ ꓠꓬꓲ꓾ ꓥꓪ ꓤꓹ ꓫꓵꓽ ꓠꓬꓲ ꓙꓰ ꓠꓲꓹ ꓫꓵˍ ꓡꓳ꓿ ꓥꓪ ꓔꓯ ꓖꓽ ꓖꓶ ꓡꓯ꓾ ꓐꓯˍ ꓡꓳ꓿
42014020	ꓠꓱꓸ ꓐꓯꓼ ꓕꓲ ꓣꓳ ꓠꓬ꓾ ꓥꓪ ꓤꓽ ꓟꓶ ꓘꓴꓻ ꓗꓷ ꓠꓬꓲ ꓡ ꓟꓽ ꓐ ꓡꓺꓳ꓾ ꓐꓯˍ ꓡꓳ꓿
42014021	ꓚꓳ ꓑꓸ ꓖꓳ ꓟ ꓬꓲꓼ ꓡ ꓢꓲ ꓕꓱ ꓟ ꓮꓽ ꓙꓵ ꓬꓲ ꓢꓲ ꓒꓽ ꓔꓯ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓢꓲ ꓒꓽ ꓠꓲꓹ ꓟ ꓦꓶꓻ ꓢꓲ ꓬꓲ ꓚꓳ ꓑꓸ ꓔꓯ꓾ ꓡꓳ ꓒꓱ ꓗꓪ ꓟ ꓙ ꓖꓴ ꓓꓽ ꓟ ꓐꓰ ꓙ ꓧꓹ ꓤ ꓗꓪ ꓮꓸ ꓟꓲꓸ ꓓꓳ ꓙꓰ ꓢꓲ꓾ ꓞꓳ ꓫꓸˍ ꓐꓰ ꓛꓲꓺ ꓐꓬ ꓡꓯꓼ ꓐꓬ ꓢꓴˍ ꓐꓰ꓾ ꓟꓬ ꓔꓶꓺˍ ꓐꓰ ꓛꓲ ꓫꓳꓸ ꓔꓯ ꓧꓳꓽ ꓓꓵꓽ ꓡꓯ꓾ ꓐꓯ ꓖꓶˍ ꓡꓳ꓿
42014022	ꓖꓳ ꓗꓸ ꓠꓯꓸ ꓚꓳ ꓑꓸ ꓡꓰ꓾ ꓢꓲ ꓒꓽꓳ꓾ ꓠꓴ ꓡꓰ ꓕꓵꓼ ꓪꓽ ꓖꓶˍ ꓟ ꓮꓽ ꓙꓵ ꓬꓰ ꓓꓳ ꓡꓰꓳ꓿ ꓖꓳ ꓡꓱ ꓥ ꓟꓲ ꓔꓬ ꓖꓴ ꓙꓳˍ ꓢꓰꓽ ꓡꓳ꓾ ꓐꓯˍ ꓡꓳ꓿
42014023	ꓢꓲ ꓒꓽ ꓠꓬ ꓚꓳ ꓑꓸ ꓖꓳ ꓟ ꓔꓯ꓾ ꓥꓪ ꓦꓲ ꓗꓪ ꓔꓬ ꓐꓲ ꓡꓰ ꓠꓹ ꓟ꓾ ꓙ ꓖꓴ ꓙ ꓐꓽ ꓗꓪ ꓙꓰ ꓢꓲ꓾ ꓡꓽ ꓞꓳ ꓔꓯ ꓟꓽ ꓓ ꓟꓽ ꓞꓽ ꓧꓳꓽ ꓓꓵ ꓡꓯ꓾ ꓐꓯˍ ꓡꓳ꓿
42014024	ꓮ ꓡꓲꓳ ꓐꓯ ꓠꓬ ꓥꓪ ꓠꓴ ꓪꓽ ꓔꓯ ꓐꓯ ꓖꓶꓽˍ ꓠꓬꓲ꓾ ꓧꓶꓸ ꓕꓯ ꓘꓴ ꓔ ꓟ ꓡꓽ ꓞꓳ ꓮ ꓡꓲ ꓕꓲ ꓣꓳ ꓔꓯˍ ꓟꓲ꓾ ꓥꓪ ꓟꓶꓼ ꓘꓶꓼ ꓜ ꓔꓯ ꓟꓽ ꓢꓳꓽ ꓠꓬꓲ ꓝꓲ꓾ ꓐꓯˍ ꓡꓳ꓾ ꓐꓰ ꓬꓰ-ꓢꓴ ꓡꓰ ꓐꓯ ꓖꓶˍ ꓡꓳ꓿
42014025	ꓞꓳ ꓜꓴ ꓓꓽ ꓟ ꓬꓰ-ꓢꓴ ꓔꓯ ꓛꓳ ꓙꓰ ꓔꓬ ꓕꓯ꓾ ꓬꓲ ꓔꓲꓸ ꓒꓳꓹ ꓢꓲ ꓬꓲ ꓪꓽ ꓔꓯ꓾
42014026	ꓮꓽ ꓟ ꓥꓪ ꓔꓯ ꓡꓻˍ ꓠꓬ꓾ ꓬꓲ ꓚꓲꓸ ꓛꓬ ꓐꓹ ꓐ ꓟꓹ ꓟˍ ꓐꓰ꓾ ꓤꓽ ꓟꓶ ꓤ ꓠꓱˍ ꓐꓰ꓾ ꓬꓲꓼ ꓤ ꓠꓬꓲ ꓤˍ ꓐꓰ꓾ ꓮꓸ ꓝꓲ ꓠꓬꓲ ꓟˍ ꓐꓰ꓾ ꓬꓲ ꓚꓲꓸ ꓛꓬ ꓔꓯ ꓠꓲꓹ ꓠꓵˍ ꓟ ꓢꓶꓸ ꓟ ꓞꓲ ꓥꓪ ꓔꓯ ꓟꓽ ꓠꓲꓹ ꓠꓵ ꓕꓯ ꓠꓽ꓾ ꓥꓪ ꓛꓳꓽ ꓒꓯꓹ ꓬꓰ ꓟꓽ ꓒꓬꓱꓼ ꓡ꓿
42014027	ꓝꓮꓲ ꓮꓽ ꓟ ꓥ ꓟꓲ ꓬꓲ ꓚꓲꓸ ꓛꓬ ꓡꓯꓼ ꓐꓳ ꓔꓶꓸ ꓓꓴ ꓑꓱꓸ ꓢꓲ ꓥꓪ ꓔꓯ ꓟꓽ ꓛꓳ ꓠꓬ꓾ ꓥꓪ ꓛꓳꓽ ꓒꓯꓹ ꓬꓰ ꓟꓽ ꓒꓬꓱꓼ ꓡ꓿
42014028	ꓠꓴ ꓪꓽ ꓮ ꓡꓲ ꓕꓲ ꓣꓳ ꓞꓳꓽ ꓦꓲ ꓔꓳꓹ ꓠꓲꓹ ꓫꓵˍ ꓠꓬ꓾ ꓫꓬꓹ ꓓꓳ ꓡꓰ ꓠꓹ ꓟ ꓫꓬꓹ ꓒꓵꓽ ꓙꓳ ꓟꓽ ꓙꓳ ꓐꓰ꓾ ꓧꓶꓸ ꓕꓯ ꓡꓰ ꓠꓬꓲꓸ ꓠꓸ ꓢꓲ ꓟꓽ ꓢꓪꓸ ꓠꓬꓲ ꓡ?
42014029	ꓟꓽ ꓥ ꓠꓬ ꓦꓲ ꓚꓰ ꓜꓶꓻ ꓗꓷˍ ꓟꓲ ꓫꓬꓹ ꓓꓳ ꓡꓰ ꓟꓽ ꓘꓴ ꓠꓬ꓾ ꓡꓳꓸ ꓟꓳꓻ ꓢꓴ ꓮꓽ ꓙꓵ ꓬꓲ ꓔꓯ ꓤꓲꓺ ꓢꓲ꓾
42014030	ꓡꓽ ꓞꓳ ꓕꓱ ꓕꓲ ꓣꓳ ꓠꓬ ꓦꓲ ꓫꓬꓹ ꓪꓴꓸ ꓔꓴ ꓗꓷˍ ꓟꓲ ꓫꓬꓹ ꓓꓳ ꓡꓰ ꓟꓽ ꓘꓴ꓾ ꓐꓰ ꓐꓯ ꓡ ꓥꓳ꓿
42014031	ꓝꓮꓲ ꓪ ꓔꓲꓸ ꓕꓲ ꓣꓳ ꓠꓬ ꓬꓲ ꓟꓯꓼ ꓕꓲ ꓟꓶꓽ ꓣꓳ ꓧꓳꓽ ꓔ ꓢꓲ꓾ ꓠꓱꓸ ꓐꓯꓼ ꓪ ꓔꓲꓸ ꓔꓯ ꓢꓰꓼ ꓡꓯꓽ ꓘꓳ ꓠꓹ ꓟ ꓓꓳ ꓙꓰˍ ꓐꓷˍ ꓠꓬ꓾ ꓬꓲ ꓔꓯ ꓔꓳꓹ ꓡ ꓢꓴ ꓟꓯꓼ ꓠꓬꓲꓽ ꓟꓶꓽ ꓣꓳ ꓔꓯ ꓔꓳꓹ ꓜꓳˍ ꓕꓯ꓾ ꓧꓪꓸ ꓘꓴꓻ ꓧꓪꓸ ꓟꓽ ꓘꓴ ꓐꓰ ꓬꓲ ꓧꓶꓸ ꓕꓯˍ ꓡꓰ ꓠꓬꓲꓸ ꓠꓸ ꓢꓲ ꓚꓬꓹ ꓠꓬꓲˍ ꓥꓳ꓾ ꓟꓽ ꓥ ꓡ?
42014032	ꓧꓪꓸ ꓟꓽ ꓘꓴ ꓠꓸꓼ ꓗꓹ ꓕꓯ ꓠꓽ꓾ ꓬꓲ ꓔꓯ ꓔꓳꓹ ꓡ ꓢꓴ ꓖꓳ ꓕꓲ ꓣꓳ ꓶꓽ ꓤꓻ ꓔꓬ ꓢꓰ ꓕꓯˍ ꓡꓰ꓾ ꓝꓲ ꓓꓴ ꓝꓲ ꓩꓴ ꓗꓷ ꓢꓲ ꓬꓲˍ ꓐꓰ ꓧꓳꓹ ꓡꓯꓽ ꓘꓳ ꓡꓰ ꓠꓹ ꓟ ꓓꓰꓽ ꓬꓰ ꓝꓲˍ ꓥꓳ꓿
42014033	ꓖꓳ ꓟ ꓡꓰ ꓐꓰ ꓠꓴ ꓪꓽ ꓮ ꓡꓲ ꓕꓲ ꓣꓳˍ ꓟꓲ꓾ ꓬꓲ ꓙꓳˍ ꓟ ꓮꓽ ꓙꓵ ꓔꓯ ꓟꓽ ꓡꓳ ꓒꓰꓹ ꓕꓯ ꓠꓽ꓾ ꓥꓪ ꓛꓳꓽ ꓒꓯꓹ ꓬꓰ ꓟꓽ ꓒꓬꓱꓼ ꓡ꓿
42014034	ꓠ ꓠꓹ꓾ ꓞꓼ ꓐꓳ ꓠꓽ ꓙꓲˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓛꓵꓻ ꓢꓯꓼ ꓒꓲꓼ ꓬꓰ ꓠꓬ ꓮꓸ ꓫꓵ ꓕꓲ ꓫꓵ ꓡꓰ ꓝꓮꓲ ꓛꓵꓻ ꓡ ꓝꓲ ꓠꓯꓹ ꓢꓰꓽ ꓡ?
42014035	ꓦꓻ ꓟꓲ ꓗꓪ ꓥ ꓟꓲ꓾ ꓛꓲꓸ ꓑꓱꓺ ꓗꓪ ꓥ ꓟꓲ ꓣꓱꓽ ꓟꓽ ꓬꓯꓼ꓿ ꓠꓱ ꓫꓱ ꓟꓸꓼ ꓗꓪ ꓡꓳ ꓩꓴ ꓗꓷ ꓓꓴˍ ꓡꓰꓽ ꓥꓳ꓿ ꓠꓸ ꓑꓳ ꓙꓳ ꓢꓴ ꓠ ꓠꓹ꓾ ꓐꓯˍ ꓡꓳ꓿
42015001	ꓝꓲꓸ ꓫ ꓢꓴˍ ꓐꓰ ꓝꓴꓲ ꓙꓳ ꓢꓴ ꓐꓴ ꓠꓬ꓾ ꓬꓰ-ꓢꓴ ꓟꓸ ꓟꓲꓽ ꓚˍ ꓟ ꓔꓯ ꓠ ꓠꓹ ꓠꓹ ꓟ ꓮꓽ ꓙꓵ ꓜꓲꓼ ꓡ ꓡꓳ꓿
42015002	ꓖꓳ ꓡꓱ ꓠꓬ ꓒ-ꓡꓲ-ꓢꓷ ꓐꓴ ꓐꓰ ꓙꓵꓽ ꓗ ꓟꓸ ꓒꓽ ꓐꓴ ꓠꓬ꓾ ꓬꓰ-ꓢꓴ ꓕꓱ ꓕꓲ ꓣꓳ ꓠꓽ ꓝꓴꓲ ꓙꓳ ꓢꓴ ꓔꓯ ꓘꓳꓻ ꓣꓴ ꓢꓲ꓾ ꓬꓲ ꓪꓽ ꓐꓰ ꓕꓲꓽ ꓪꓺꓼ ꓜ ꓜꓽˍ ꓡꓳ꓾ ꓐꓰ ꓱ'ꓽ ꓠꓱꓽˍ ꓡꓳ꓿
42015003	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓔꓯꓺ ꓥꓳꓽ ꓕꓱ ꓡꓱ ꓕꓲ ꓟ ꓐꓯ ꓖꓶˍ ꓡꓳ꓿
42015004	ꓠꓴ ꓪꓽ ꓗꓪ ꓟ ꓡꓽ ꓞꓳ ꓕꓲ ꓣꓳ꓾ ꓮ ꓣꓳ ꓕꓲ ꓦꓬꓻ ꓟ ꓙꓳ ꓢꓲ ꓕꓲ ꓟ ꓒꓲꓼ ꓬꓰ ꓐꓷˍ ꓠꓬ꓾ ꓗꓴꓺ ꓞꓲ ꓗꓴ ꓟ ꓔꓯ ꓡꓲ ꓛꓲ ꓗꓪ ꓗꓶ ꓔꓸ ꓬꓰ ꓢꓲ꓾ ꓒꓲꓼ ꓬꓰ ꓟ ꓖꓳ ꓕꓲ ꓟ ꓔꓯ ꓟꓽ ꓧꓪ ꓟꓶ ꓕ ꓑꓳꓸ ꓧꓪ ꓙꓰˍ ꓡꓳ ꓟꓽ ꓥ ꓡ?
42015005	ꓧꓪ ꓟꓶ ꓗꓷ ꓠꓬ ꓬꓲ ꓠꓽ ꓮ ꓣꓳ ꓔꓯ ꓡꓯꓼ ꓒꓶ ꓗꓪ ꓑꓱꓸ ꓔ ꓢꓲ ꓗꓹ ꓛꓲꓽˍ ꓥꓳ꓿
42015006	ꓖꓳ ꓡꓱ ꓢꓲ ꓬꓲ ꓦꓲ ꓗꓪ ꓬꓲꓼ ꓛꓲ ꓡ ꓠꓬ ꓬꓲ ꓗꓪ ꓛꓳꓽˍ ꓐꓰ ꓠꓶꓽ ꓛꓳ ꓕꓲꓺ ꓛꓳ ꓐꓴ ꓔꓯ ꓘꓴꓻ ꓜꓲꓼ ꓡ ꓢꓲ ꓠꓬꓲ꓾ ꓥꓪ ꓮ ꓣꓳ ꓒꓲꓼ ꓬꓰ ꓟ ꓠꓬ ꓧꓪ ꓟꓶ ꓡꓰꓳ꓿ ꓖꓳ ꓡꓱ ꓠꓬꓲ ꓥꓪˍ ꓐꓰ ꓕꓲꓽ ꓡꓰꓹꓼ ꓗꓹ ꓛꓲ ꓡꓯ꓾ ꓐꓰ ꓐꓯˍ ꓥꓳ꓿
42015007	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓖꓳ ꓟ ꓡꓰ ꓐꓰ ꓝꓴꓲ ꓙꓳ ꓢꓴ ꓕꓲ ꓣꓳ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓬ꓾ ꓒꓳꓹ ꓬꓲꓼ ꓡ ꓟꓽ ꓛꓵ ꓟ ꓔꓱꓹ ꓜꓳꓽ ꓢꓴ ꓗꓴꓺ ꓞꓲ ꓗꓴ ꓣꓳ ꓟ ꓑꓶꓸ ꓓꓴ ꓢꓶꓸ ꓟꓽ ꓞꓲ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓗꓹ ꓛꓲˍ ꓟ ꓙꓳˍ ꓥꓳ꓾ ꓐꓯˍ ꓡꓳ꓿
42015008	ꓝꓮꓲ ꓬꓲ ꓡꓰ꓾ ꓤ ꓟꓶ ꓤ ꓕꓲ ꓣꓳ ꓠꓽ ꓓ-ꓘꓷ-ꓟ ꓒꓴ ꓒꓯꓼ ꓞꓲ ꓒꓯꓼ ꓙꓳ ꓢꓲ ꓕꓲ ꓒꓯꓼ ꓒꓲꓼ ꓬꓰ ꓐꓷˍ ꓠꓬ꓾ ꓟꓬꓺ ꓡꓴ ꓟꓬ ꓔ ꓢꓲ ꓦꓲ ꓫꓵꓹ ꓢꓲ ꓠꓬꓲ꓾ ꓟꓽ ꓧꓪ ꓟꓳꓻ ꓕ ꓑꓳꓸ ꓬꓲ ꓜꓶꓻ ꓐꓰ ꓟꓽ ꓧꓪˍ ꓡ?
42015009	ꓬꓲ ꓧꓪ ꓟꓳꓻ ꓗꓷ ꓠꓬ꓾ ꓬꓲ ꓗꓪ ꓛꓳˍ ꓐꓰ ꓠꓶꓽ ꓛꓳ ꓕꓲꓺ ꓛꓳ ꓐꓴ ꓔꓯ ꓘꓴ ꓜꓲꓼ ꓡ ꓢꓲ꓾ ꓥꓪ ꓒꓴ ꓒꓲꓼ ꓬꓰ ꓟ ꓖꓳ ꓕꓲ ꓒꓯꓼ ꓠꓬ ꓧꓪ ꓟꓳꓻ ꓡꓰꓳ꓿ ꓖꓳ ꓡꓱ ꓠꓬꓲ ꓥꓪˍ ꓐꓰ ꓕꓲꓽ ꓡꓰꓹꓼ ꓗꓹ ꓛꓲ ꓡꓯ꓾ ꓐꓯˍ ꓥꓳ꓿
42015010	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓖꓳ ꓟ ꓡꓰ ꓐꓰ ꓝꓴꓲ ꓙꓳ ꓢꓴ ꓕꓲ ꓣꓳ ꓓꓵꓽ ꓙ ꓒꓳꓹ ꓬꓲ ꓡ ꓠꓬ꓾ ꓪꓴ-ꓢ ꓬꓲ ꓝꓲ ꓓꓴ ꓐꓴ ꓗꓳ ꓡꓳ ꓗꓪ ꓬꓲ ꓑꓶꓸ ꓓꓴ ꓗꓹ ꓛꓲˍ ꓟ ꓙꓳˍ ꓥꓳ꓾ ꓐꓯˍ ꓡꓳ꓿
42015011	ꓝꓮꓲ ꓬꓰ-ꓢꓴ ꓡꓰ꓾ ꓡꓽ ꓞꓳ ꓕꓲ ꓣꓳ ꓠꓬ ꓤ ꓠꓬꓲꓽ ꓫꓵꓸ ꓙꓳˍ ꓡꓳ꓿
42015012	ꓤꓽ ꓣꓳꓺ ꓠꓬ ꓬꓲ ꓐꓹ ꓐ ꓔꓯ꓾ ꓐꓹ ꓐꓽꓳ꓾ ꓥꓪ ꓟꓶ ꓙꓲꓽ ꓙꓳˍ ꓟ ꓡꓯꓼ ꓪ ꓥꓪ ꓔꓯ ꓐꓱꓻ ꓖꓶ ꓡꓯ꓾ ꓐꓯˍ ꓠꓬꓲ꓾ ꓬꓲ ꓐꓹ ꓐ ꓡꓰ ꓬꓲ ꓪꓽ ꓠꓬꓲꓽ ꓫꓵꓸ ꓔꓯ ꓡꓯꓼ ꓪ ꓐꓱ ꓖꓶˍ ꓡꓳ꓿
42015013	ꓖꓳ ꓗꓸ ꓠꓯꓸ ꓮꓽ ꓟꓬꓹ ꓠꓬꓲ ꓟꓽ ꓗꓷ ꓡꓰ ꓠꓬ꓾ ꓤꓽ ꓣꓳꓺ ꓠꓽ ꓬꓲ ꓙꓳˍ ꓟ ꓖꓴꓽ ꓙꓴꓽ ꓮꓽ ꓙꓵ ꓔꓯꓹ ꓔ ꓢꓲ꓾ ꓶꓽ ꓤ ꓟ ꓟꓵꓽ ꓗꓪ ꓓꓴꓻ ꓓꓳ ꓙꓰˍ ꓡꓳ꓿ ꓬꓲ ꓠꓬ ꓢꓴ ꓟꓵꓽ ꓗꓪ ꓞꓳ ꓡꓽ ꓞꓳ ꓗ ꓡ ꓬꓰ ꓢꓲ ꓬꓲ ꓡꓯꓼ ꓪ ꓮꓽ ꓔꓳ ꓒꓬꓹˍ ꓡꓳ꓿
42015014	ꓬꓲ ꓙꓳꓻˍ ꓟ ꓮꓽ ꓙꓵ ꓒꓬꓹ ꓖꓴ ꓡꓰ ꓠꓬ꓾ ꓖꓳ ꓕꓲ ꓟꓵꓽ ꓗꓪ ꓦꓰꓼ ꓟꓷꓼ ꓘꓳꓼ ꓓꓽ ꓟ ꓓꓳ ꓡ ꓠꓬꓲ꓾ ꓫꓸˍ ꓟ ꓟꓷꓼˍ ꓟ ꓔꓳꓹ ꓜꓳꓽˍ ꓡꓳ꓿
42015015	ꓖꓳ ꓡꓱ ꓠꓬ ꓬꓲ ꓠꓽ ꓖꓳ ꓕꓲ ꓟꓵ ꓗꓪ ꓟ ꓑ ꓫꓬꓼ ꓕꓲ ꓣꓳ ꓔꓯ ꓔꓺ ꓔꓬ ꓙꓰˍ ꓕꓯ꓾ ꓬꓲ ꓔꓯ ꓦ ꓟꓲ ꓗꓪ ꓮꓸ ꓪꓯꓼ ꓡꓳꓸ ꓢꓴ ꓬꓰ ꓝꓲˍ ꓡꓳ꓿
42015016	ꓬꓲ ꓠꓬ ꓮꓸ ꓪꓯꓼ ꓜꓽˍ ꓟ ꓮ ꓠꓳ ꓗꓴꓹ ꓙꓲ ꓜꓽ ꓐꓳ ꓡꓰ ꓝꓲ ꓠꓲꓹ ꓫꓵˍ ꓟꓲ꓾ ꓬꓲ ꓔꓯ ꓖꓶ ꓜꓽ ꓢꓴ ꓟꓽ ꓙꓳ꓿
42015017	ꓖꓳ ꓡꓱ ꓥ ꓟꓲ ꓕꓲ ꓠꓬꓲ ꓙꓳˍ ꓠꓬ ꓬꓲ ꓓꓵꓽ ꓙ ꓧꓪꓸ ꓛꓲꓽ ꓡ ꓢꓲ꓾ ꓥꓪ ꓐꓹ ꓐ ꓪꓽ ꓤꓽ ꓮꓽ ꓟꓬꓹ ꓠꓬ ꓜꓽ ꓜꓰ ꓓꓳꓻ ꓜꓰ ꓜꓰꓻ ꓡꓰ ꓢꓲ꓾ ꓥꓪ ꓠꓽ ꓕꓱ ꓗꓪ ꓦꓰꓼ ꓟꓷꓼ ꓫꓵꓻˍ ꓐꓰ ꓗꓹ ꓡꓳ꓿
42015018	ꓥꓪ ꓠꓬ ꓥꓪ ꓐꓹ ꓐ ꓔꓯ ꓙꓰ ꓢꓲ ꓬꓲ ꓔꓯ꓾ ꓐꓹ ꓐꓽꓳ꓾ ꓥꓪ ꓠꓬ ꓪꓴ-ꓢ ꓔꓯˍ ꓟꓲ ꓛꓬꓻ ꓡꓰꓳ꓾ ꓠꓴ ꓔꓯˍ ꓟꓲ ꓛꓬꓻ ꓡꓰꓳ꓿
42015019	ꓕꓱ ꓡꓱ ꓖꓳ ꓑꓳ ꓥꓪ ꓔꓯ ꓠꓽ ꓠꓴ ꓤꓽ ꓘꓴꓻ ꓟꓽ ꓒꓵꓽꓳ꓿ ꓥꓪ ꓔꓯ ꓠꓬ ꓠꓴ ꓪꓽ ꓤ ꓕꓲ ꓣꓳˍ ꓡꓰ ꓐꓰ ꓚꓬꓹ ꓖꓶ ꓡꓯ꓾ ꓐꓰ ꓐꓯ ꓖꓶ ꓓꓴ ꓥꓳ꓾ ꓐꓰ ꓓꓵꓽ ꓙˍ ꓡꓳ꓿
42015020	ꓖꓳ ꓡꓱ ꓠꓬ ꓬꓲ ꓔꓴ ꓡ ꓢꓲ ꓬꓲ ꓐꓹ ꓐ ꓔꓯ ꓙꓰˍ ꓡꓳ꓿ ꓬꓲ ꓐꓹ ꓐ ꓠꓬ ꓬꓲ ꓤꓽ ꓶꓽ ꓤꓻˍ ꓗꓪ ꓡ ꓔꓬ ꓢꓰꓽ ꓕꓯˍ ꓡꓰ ꓬꓲ ꓔꓯ ꓡꓳꓸ ꓟꓳꓻ ꓠꓬ꓾ ꓬꓲ ꓔꓯ ꓫꓱꓸ ꓤ ꓠꓬꓲ ꓔꓷꓹ ꓙꓰ ꓢꓲ꓾ ꓬꓲ ꓗꓶꓸ ꓝꓲ ꓗꓪ ꓢꓳꓸ ꓔ ꓢꓲ ꓠꓬꓲ ꓐꓳꓼ ꓖꓶꓽˍ ꓡꓳ꓿
42015021	ꓬꓲ ꓤꓽ ꓠꓬ꓾ ꓐꓹ ꓐꓽꓳ꓾ ꓥꓪ ꓠꓬ ꓪꓴ-ꓢ ꓔꓯˍ ꓟꓲ ꓛꓬꓻ ꓡꓰꓳ꓿ ꓠꓴ ꓔꓯˍ ꓟꓲ ꓛꓬꓻ ꓡꓰꓳ꓿ ꓕꓱ ꓡꓱ ꓖꓳ ꓑꓳꓸ ꓥꓪ ꓔꓯ ꓠꓽ ꓠꓴ ꓤ ꓘꓴꓻ ꓟꓽ ꓒꓵꓽꓳ꓾ ꓐꓯˍ ꓡꓳ꓿
42015022	ꓬꓲ ꓐꓹ ꓐ ꓠꓽ ꓬꓲ ꓚꓳ ꓑꓸ ꓐꓴ ꓔꓯ ꓕꓱ ꓡꓱ ꓐꓯ ꓖꓶˍ ꓡꓳ꓿ ꓮꓸ ꓓꓲ ꓙꓲˍ ꓟ ꓐꓵ ꓞꓶꓽ ꓐꓽ ꓢ ꓮꓸ ꓟꓲꓸ ꓟꓲꓸ ꓔꓯꓹ ꓡ ꓢꓲ ꓬꓲ ꓔꓯ ꓖꓶ ꓖꓪꓽ꓿ ꓬꓲ ꓡꓯꓼ ꓠꓬꓲ ꓗꓪ ꓡꓯꓼ ꓠꓬꓲ ꓗꓷꓹ ꓔꓱꓸ ꓖꓶ꓿ ꓬꓲ ꓛꓲ ꓒꓯꓹ ꓗꓪ ꓛꓲꓺ ꓠꓲ ꓠꓲꓺ ꓖꓶ꓿
42015023	ꓝꓮꓲ ꓬꓽ ꓔ ꓟ ꓮꓸ ꓠꓬꓲꓽ ꓤ ꓢꓲ ꓔꓯꓹ ꓡ ꓢꓲ ꓢꓰꓼ꓿ ꓖꓳ ꓡꓱ ꓢꓲ ꓣꓳꓽ ꓠꓬ ꓜꓽ ꓠꓬꓲ ꓠꓲꓹ ꓒꓴ ꓠꓬꓲ ꓬꓰ ꓡꓯ꓿
42015024	ꓮ ꓡꓲꓳ ꓐꓯ ꓠꓬ ꓥꓪ ꓤꓽ ꓕꓱ ꓟ ꓠꓽ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓟ ꓥꓳ꓾ ꓒꓲꓼ ꓬꓰ ꓢꓲ ꓧꓪ ꓟꓶ ꓟ ꓥꓳ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓗꓹ ꓛꓲ ꓠꓬꓲ ꓑꓮꓲꓽ ꓬꓰˍ ꓡꓳ꓿
42015025	ꓖꓳ ꓕꓯ ꓤ ꓪꓴꓽ ꓠꓬ ꓦ ꓟꓲ ꓗꓪ ꓔꓬ ꓢꓰꓽ ꓡꓳ꓿ ꓬꓲ ꓬꓲꓼ ꓡ ꓢꓲ ꓦꓲ ꓒ ꓕꓲ ꓗꓪ ꓛꓲ ꓡ ꓕꓯ꓾ ꓠ ꓢꓻ ꓡꓴꓺˍ ꓐꓰ ꓗꓪ ꓛꓰꓹ ꓢꓯꓼ ꓔꓯ ꓑ ꓙꓽˍ ꓠꓬꓲ꓾
42015026	ꓚꓳ ꓑꓸ ꓕꓲ ꓣꓳ ꓔꓯ ꓘꓴ ꓔꓯꓹ ꓡ ꓢꓲ꓾ ꓕꓱ ꓟ ꓮꓸ ꓫꓵ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42015027	ꓖꓳ ꓕꓯ ꓚꓳ ꓑꓸ ꓡꓰ꓾ ꓠꓴ ꓠꓬꓲ ꓤꓽ ꓬꓲꓼ ꓡꓺꓳ꓿ ꓬꓲ ꓔꓯ ꓮꓸ ꓫꓵ ꓟꓽ ꓘꓳ ꓟꓽ ꓟꓳ ꓘꓳꓻ ꓣꓴ ꓟꓶˍ ꓠꓬꓲ꓾ ꓠꓴ ꓐꓹ ꓐ ꓡꓰ ꓬꓽ ꓔ ꓟ ꓮꓸ ꓠꓬꓲꓽ ꓤ ꓢꓰꓼ ꓗꓷꓳ꓾ ꓐꓯ ꓖꓶˍ ꓡꓳ꓿
42015028	ꓖꓳ ꓕꓯ ꓤꓽ ꓪꓴꓽ ꓠꓽ ꓠꓲꓹ ꓟ ꓦꓶꓻ ꓢꓲ ꓦꓲ ꓗꓪ ꓓꓵꓽ ꓙꓰ ꓟꓽ ꓫꓳ ꓠꓬꓲ꓾ ꓬꓲ ꓐꓹ ꓐ ꓓꓳ ꓡ ꓢꓲ ꓬꓲ ꓔꓯ ꓘꓶꓸ ꓖꓶˍ ꓡꓳ꓿
42015029	ꓖꓳ ꓡꓱ ꓥ ꓟꓲ ꓬꓲ ꓠꓽ ꓬꓲ ꓐꓹ ꓐ ꓔꓯ꓾ ꓠꓬꓲ ꓠꓹ꓾ ꓥꓪ ꓠꓬ ꓠꓴ ꓔꓯ ꓕꓱ ꓟꓬ ꓘꓳꓼ ꓣꓱꓽ ꓙ ꓗꓷ ꓢꓲ ꓮ ꓕꓯꓽˍ ꓟꓲ ꓠꓴ ꓕꓵꓼ ꓪꓽ ꓔꓯ ꓟꓽ ꓛꓬꓻ ꓡꓰ ꓠꓬꓲ꓿ ꓖꓳ ꓡꓱ ꓥ ꓟꓲ ꓥꓪ ꓛꓳꓽ ꓒꓯꓹ ꓐꓴˍ ꓐꓰ ꓠꓲꓹ ꓒꓴ ꓠꓹ ꓟ꓾ ꓠꓴ ꓠꓬ ꓥꓪ ꓔꓯ ꓮꓸ ꓛꓵꓼ ꓤ ꓕꓲ ꓟˍ ꓟꓲ ꓟꓽ ꓖꓶ ꓡ ꓠꓬꓲ꓿
42015030	ꓖꓳ ꓡꓱ ꓥ ꓟꓲ ꓖꓳ ꓪꓴꓽ ꓟ ꓐꓴ ꓔꓯ ꓛꓳꓻ ꓢꓲ ꓠꓴ ꓡꓯꓼ ꓪ ꓒꓬꓹ ꓖꓴ ꓡꓰ ꓢꓴ꓾ ꓠꓴ ꓤ ꓕꓱ ꓟ ꓛꓲ ꓡ ꓠꓬ꓾ ꓠꓴ ꓠꓽ ꓬꓽ ꓔ ꓟ ꓮꓸ ꓠꓬꓲꓽ ꓤ ꓢꓰꓼ ꓖꓶˍ ꓡꓳ꓾ ꓐꓯˍ ꓡꓳ꓿
42015031	ꓖꓳ ꓡꓱ ꓠꓬ ꓬꓲ ꓐꓹ ꓐ ꓡꓰ ꓬꓲ ꓔꓯ꓾ ꓥꓪ ꓤꓽꓳ꓾ ꓠꓴ ꓠꓬ ꓮ ꓕꓯꓽˍ ꓟꓲ ꓥꓪˍ ꓐꓰ ꓕꓲꓽ ꓪꓺꓼ ꓔꓬ ꓢꓲ꓾ ꓥꓪ ꓙꓳꓻˍ ꓟ ꓥ ꓕ ꓑꓳꓸˍ ꓟꓲ ꓠꓴ ꓔꓯꓸ ꓟ ꓥꓳ꓿
42015032	ꓠꓴ ꓠꓬꓲ ꓤꓽ ꓕꓱ ꓟ ꓠꓽ꓾ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓟ ꓥꓳ꓾ ꓒꓲꓼ ꓬꓰ ꓢꓲ ꓧꓪ ꓟꓶ ꓟ ꓥꓳ꓿ ꓖꓳ ꓡꓱ ꓠꓬꓲ ꓣꓳꓽ ꓠꓽ ꓠꓲꓹ ꓒꓴ ꓗꓹ ꓛꓲ ꓠꓬꓲ ꓬꓰ ꓙꓲꓽ ꓙꓳˍ ꓡꓳ꓾ ꓐꓯ ꓖꓶˍ ꓡꓳ꓾ ꓐꓯˍ ꓡꓳ꓿
42016001	ꓬꓰ-ꓢꓴ ꓠꓬ ꓛꓳꓽ ꓒꓯꓹ ꓐꓴ ꓔꓯ ꓕꓱ ꓡꓱ ꓐꓯˍ ꓢꓰ ꓡꓳ꓿ ꓞꓳ ꓐꓳ ꓕꓲ ꓣꓳ ꓠꓬ ꓦꓲ ꓙꓵꓽ ꓢꓴ ꓕꓲ ꓣꓳ ꓙꓳˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓠꓬ ꓬꓲ ꓢꓲ ꓒꓽ ꓖꓴꓽ ꓙꓴꓽ ꓮꓽ ꓔꓳ ꓒꓬꓹ ꓔꓬ ꓡꓳ꓾ ꓐꓰ ꓬꓲ ꓔꓯ ꓓꓰꓺ ꓢꓴ ꓙꓳˍ ꓡꓳ꓿
42016002	ꓖꓳ ꓡꓱ ꓠꓬꓲ ꓬꓲ ꓢꓲ ꓒꓽ ꓡꓰ ꓬꓲ ꓔꓯ ꓘꓴ ꓔꓯꓹ ꓡ ꓢꓲ꓾ ꓠꓴ ꓔꓯ ꓟꓳꓸ ꓥꓪ ꓑ ꓙꓽˍ ꓟ ꓕꓱ ꓟ ꓠꓬ ꓮ ꓡꓲ ꓥꓳ ꓪ? ꓠꓴ ꓡꓰ ꓙꓵꓽ ꓔꓬ ꓟ ꓶꓻ ꓡꓯꓼ ꓢꓪ' ꓟꓸ ꓖꓶ ꓡꓯ꓿ ꓕꓱ ꓡꓱ ꓖꓳ ꓑꓳ ꓠꓴ ꓠꓽ ꓥꓪ ꓦꓲ ꓙꓵꓽ ꓢꓴ ꓬꓰ ꓟꓽ ꓓ꓾ ꓐꓯ ꓖꓶˍ ꓡꓳ꓿
42016003	ꓦꓲ ꓙꓵꓽ ꓢꓴ ꓠꓬ ꓬꓲ ꓠꓲꓹ ꓟ ꓗꓪ꓾ ꓥꓪ ꓢꓲ ꓒꓽ ꓡꓰ ꓥꓪ ꓔꓯ ꓦꓲ ꓙꓵꓽ ꓢꓴ ꓟꓽ ꓬꓰ ꓝꓲ ꓡ ꓠꓬ ꓥꓪ ꓮ ꓡꓲ ꓬꓰ ꓓꓳꓺꓽ? ꓦ ꓟꓲ ꓘꓪˍ ꓐꓯꓺꓽ꓾ ꓢꓯꓼ ꓟꓽ ꓙꓳ꓿ ꓜꓻ ꓓꓰꓽˍ ꓐꓯꓺꓽ꓾ ꓫꓸ ꓔꓳ꓿
42016004	ꓥꓪ ꓔꓯ ꓦꓲ ꓙꓵꓽˍ ꓟ ꓟꓬꓱꓽ ꓕꓱ ꓟ ꓠꓽ ꓡꓰ ꓝꓲˍ ꓕꓯ꓾ ꓢꓴꓻ ꓡꓰ ꓬꓲ ꓪꓽ ꓦꓲ ꓗꓪ ꓥꓪ ꓔꓯ ꓘꓳꓻ ꓣꓴ ꓡ ꓠꓹ ꓟ ꓥꓪ ꓮ ꓡꓲ ꓬꓰ ꓠꓯꓹ ꓟ ꓥꓪ ꓢꓷꓸ ꓡꓰꓳ꓾ ꓐꓰ ꓓꓵꓽ ꓙˍ ꓡꓳ꓿
42016005	ꓖꓳ ꓡꓱ ꓠꓬ ꓬꓲ ꓢꓲ ꓒꓽ ꓔꓯ ꓶꓻ ꓡꓯꓼ ꓐꓵ ꓞꓹ ꓢꓴ ꓐꓴ ꓕꓲ ꓣꓳ ꓗꓸ ꓠꓯꓸ ꓕꓲ ꓣꓳ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓬꓲ ꓪꓴꓸ ꓕꓲ ꓣꓳ ꓔꓯ꓾ ꓠꓴ ꓠꓬ ꓥꓪ ꓢꓲ ꓒꓽ ꓔꓯ ꓮ ꓟꓬ ꓐꓵ ꓞꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42016006	ꓬꓲ ꓡꓰ꓾ ꓮꓽ ꓛꓬꓽ ꓞꓶ ꓕꓲ ꓦꓬ ꓬꓲꓻ ꓪꓴ ꓐꓵꓻˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿ ꓦꓲ ꓙꓵꓽ ꓢꓴ ꓡꓰ ꓬꓲ ꓔꓯ꓾ ꓠꓴ ꓶꓻ ꓡꓯꓼ ꓕꓳ ꓶ ꓮꓸ ꓟꓲꓸ ꓣꓴ ꓢꓲ꓾ ꓥꓪꓽ ꓞꓲꓻ ꓬꓲꓻ ꓪꓴ꓾ ꓐꓰ ꓐꓳ꓾ ꓐꓯ ꓖꓶˍ ꓡꓳ꓿
42016007	ꓝꓮꓲ ꓕꓲ ꓣꓳ ꓔꓯ꓾ ꓠꓴ ꓮ ꓟꓬ ꓛꓲ ꓐꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓲ ꓠꓽ ꓫꓪ ꓕꓲ ꓦꓬ ꓙꓳꓻ ꓐꓵˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿ ꓦꓲ ꓙꓵꓽ ꓢꓴ ꓡꓰ꓾ ꓠꓴ ꓶꓻ ꓡꓯꓼ ꓕꓳ ꓶ ꓣꓴ ꓢꓲ꓾ ꓦꓰꓼ ꓞꓲ ꓙꓳꓻ꓾ ꓐꓰ ꓐꓳ꓾ ꓐꓯ ꓖꓶˍ ꓡꓳ꓿
42016008	ꓟꓽ ꓔꓱꓹ ꓟ ꓦꓲ ꓙꓵꓽ ꓢꓴ ꓔꓯ ꓬꓲ ꓢꓲ ꓒꓽ ꓡꓰ꓾ ꓠꓴ ꓠꓬ ꓚꓴꓽ ꓬꓲꓹ ꓙꓳ ꓙꓳˍ ꓡꓰꓽ ꓬꓰ ꓗꓴꓸ ꓐꓷ꓾ ꓐꓯ ꓖꓶˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓤ ꓠꓱ ꓐꓴ ꓠꓽ꓾ ꓠꓬꓲꓺ ꓟꓳꓻ ꓓꓴ ꓤ ꓠꓱ ꓐꓴ ꓢꓶꓸ ꓟꓽ ꓞꓲ ꓚꓴꓽ ꓬꓲꓹ ꓣꓱꓽ ꓗꓴˍ ꓡꓳ꓿
42016009	ꓥꓪ ꓝꓮꓲ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓒꓴ ꓤꓽ ꓫꓵ ꓤ ꓔꓯ ꓦ ꓡꓱ ꓟꓽ ꓓ ꓟ ꓦꓬꓼ ꓠꓬꓲ ꓛꓲ ꓡ ꓕꓯ꓾ ꓕꓲ ꓞꓲꓼ ꓕꓲ ꓑ ꓟ ꓦꓲ ꓗꓪ ꓠꓴ ꓪꓽ ꓔꓯ ꓘꓳꓻ ꓣꓴ ꓖꓶ ꓡ ꓝꓲ ꓠꓹ ꓟ꓾ ꓟꓽ ꓙꓲ ꓟꓽ ꓜꓳꓽˍ ꓟ ꓒꓴ ꓤ ꓫꓵ ꓤ ꓡꓰ ꓗꓪ ꓛꓳꓽ ꓑꓺ꓿
42016010	ꓡꓽ ꓞꓳ ꓕꓲ ꓣꓳ ꓠꓽ ꓬꓲ ꓧꓶꓸ ꓤ ꓗꓪ ꓦ ꓡꓱ ꓐꓳˍ ꓠꓬ꓾ ꓬꓲ ꓓꓽ ꓟ ꓗꓪˍ ꓟꓲ ꓦ ꓡꓱ ꓐꓳˍ ꓥꓳ꓿ ꓬꓲ ꓧꓶꓸ ꓤ ꓗꓪ ꓟꓽ ꓔꓱꓹ ꓠꓬ ꓬꓲ ꓓꓽ ꓟ ꓗꓪˍ ꓟꓲ ꓟꓽ ꓔꓱꓹ꓿
42016011	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓟꓲ ꓠꓯ ꓒꓴ ꓤ ꓫꓵ ꓤ ꓣꓱꓽˍ ꓟ ꓗꓪ ꓦ ꓡꓱ ꓟꓽ ꓐꓳ ꓕꓯ ꓠꓽ꓾ ꓔꓱꓹˍ ꓟ ꓒꓵꓽ ꓶ ꓠꓬ ꓮꓽ ꓟ ꓡꓰ ꓠꓴ ꓪꓽ ꓔꓯ ꓡꓯꓼ ꓙꓱ ꓖꓶ ꓡ ꓢꓰꓽ꓿
42016012	ꓠꓴ ꓪꓽ ꓠꓬ ꓢꓴ ꓖꓴꓽ ꓙꓴꓽ ꓗꓪ ꓦ ꓡꓱ ꓟꓽ ꓐꓳ ꓕꓯ ꓠꓽ꓾ ꓠꓴ ꓪꓽ ꓚꓲꓸ ꓛꓬ ꓶꓽ ꓬꓰ ꓠꓹ ꓟ ꓮꓽ ꓟ ꓡꓰ ꓠꓴ ꓪꓽ ꓔꓯ ꓖꓶ ꓡ ꓥꓳ ꓪ?
42016013	ꓚꓳ ꓑꓸ ꓕꓲ ꓣꓳ ꓠꓬ ꓢꓲ ꓒꓽ ꓠꓬꓲꓽ ꓣꓳ ꓔꓯ ꓣꓱꓽ ꓙ ꓟꓽ ꓐ ꓡ꓿ ꓬꓲ ꓠꓬ ꓕꓱ ꓕꓲ ꓣꓳ ꓔꓯ ꓠꓲꓹ ꓜꓳ ꓢꓲ꓾ ꓖꓳ ꓕꓲ ꓣꓳ ꓔꓯ ꓠꓲꓹ ꓠꓵˍ ꓥꓳ꓿ ꓥ ꓠꓬ꓾ ꓕꓱ ꓕꓲ ꓣꓳ ꓔꓯ ꓒꓵꓽ ꓢꓲ꓾ ꓖꓳ ꓕꓲ ꓣꓳ ꓔꓯ ꓟꓽ ꓒꓵ ꓐꓰ ꓗꓹ ꓥꓳ꓿ ꓠꓴ ꓪꓽ ꓠꓬ ꓪꓴ-ꓢ ꓔꓯˍ ꓟꓲ ꓣꓱꓽ ꓙ꓾ ꓒꓴ ꓤ ꓫꓵ ꓤ ꓔꓯˍ ꓟꓲ ꓣꓱꓽ ꓙ꓾ ꓐꓰ ꓬꓰ ꓟꓽ ꓒꓬꓱꓼ ꓡ꓾ ꓐꓯˍ ꓡꓳ꓿
42016014	ꓒ-ꓡꓲ-ꓢꓷ ꓐꓴ ꓠꓬ ꓒꓴ ꓔꓯ ꓠꓲꓹ ꓦꓯꓸ ꓢꓴ ꓥ ꓠꓬꓲ꓾ ꓕꓱ ꓟꓬ ꓫꓵꓽ ꓑ ꓙꓽ ꓗꓷ ꓠꓬ ꓬꓰ-ꓢꓴ ꓔꓯ ꓤꓲꓻ ꓢꓲ ꓪꓽ ꓫꓱˍ ꓡꓳ꓿
42016015	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓞꓳ ꓤ ꓟꓲꓽ ꓙꓬꓽ ꓗꓪ ꓚꓲꓸ ꓛꓬ ꓠꓽ ꓔꓱꓹ ꓜꓳꓽ ꓢꓴ ꓥ ꓟ ꓟꓳꓸ ꓖꓶ ꓢꓴ ꓐꓴ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓲꓹ ꓟ ꓔꓯ ꓪꓴ-ꓢ ꓢꓷꓸˍ ꓡꓳ꓿ ꓞꓳ ꓤ ꓡꓰ ꓓꓳꓹ ꓟꓴˍ ꓟ ꓠꓬ ꓪꓴ-ꓢ ꓒꓬꓱꓽ ꓕꓯ ꓗꓪ ꓠꓲꓹ ꓒꓳꓹ ꓓꓴ ꓥ ꓡꓳ꓿
42016016	ꓙꓵꓽ ꓗ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓟꓸ ꓟꓲꓽ ꓠꓬ ꓬꓳ-ꓦ ꓗꓪ ꓛꓲˍ ꓡꓰꓽ ꓚˍ ꓡꓳ꓿ ꓖꓳ ꓕꓲ ꓝꓲꓸ ꓕ ꓑꓳꓸ ꓠꓽ ꓪꓴ-ꓢ ꓗꓴꓷꓼ ꓶꓼ ꓓꓳ ꓫꓱꓹ ꓓꓳ ꓚ ꓓꓳ ꓙꓰ ꓢꓲ꓾ ꓮꓽ ꓟˍ ꓟꓲ ꓜꓲꓽ ꓜꓲ ꓑꓰꓹ ꓑꓰ ꓑꓵꓺ ꓓꓵꓽ ꓙꓰˍ ꓡꓳ꓿
42016017	ꓙꓵꓽ ꓗ ꓕꓳ ꓶ ꓗꓪ ꓕꓲ ꓝꓳꓹ ꓖꓳꓽ ꓡꓰ ꓠꓹ ꓟ ꓠꓬ꓾ ꓟꓴꓽ ꓗꓪ ꓟꓲ ꓠꓯ ꓟꓽ ꓙꓳ ꓗꓷ ꓡꓰ ꓠꓹ ꓟ ꓢꓶꓸ ꓟꓽ ꓞꓲ ꓫꓸˍ ꓡꓳ꓿
42016018	ꓬꓲ ꓤ ꓟꓶ ꓔꓯ ꓡꓳ ꓗꓷ ꓢꓲ ꓬꓲ ꓔꓱꓹ ꓬꓲ ꓕꓲ ꓣꓳ ꓫ ꓢꓴ ꓮꓽ ꓟ ꓥ ꓟꓲ ꓦꓬꓽ ꓛꓳ ꓧꓪˍ ꓟ ꓝꓴꓲ ꓬꓰˍ ꓟ ꓥ ꓡꓳ꓿ ꓡꓳ ꓗꓷˍ ꓟ ꓤ ꓟꓶꓻ ꓔꓯ ꓫ ꓢꓴˍ ꓟꓲ ꓦꓬꓽ ꓛꓳꓽ ꓧꓪˍ ꓟ ꓝꓴꓲ ꓬꓰˍ ꓟ ꓥꓳ꓿
42016019	ꓮ ꓠꓱ ꓕꓯ ꓞꓳ ꓐꓳ ꓕꓲ ꓣꓳ ꓙꓳˍ ꓡꓳ꓿ ꓬꓲ ꓠꓬ ꓠꓲꓺ ꓛꓵꓽ ꓟ ꓟꓶˍ ꓐꓰ ꓪꓰꓻ ꓜꓲꓽ ꓟꓶ ꓐꓵ ꓞꓶꓽ ꓖꓪꓽ ꓢꓲ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓜꓽ ꓐꓳ ꓓꓳ ꓐꓳ ꓜꓽ ꓢꓻ ꓔꓬ ꓢˍ ꓡꓳ꓿
42016020	ꓝꓮꓲ ꓠꓬ ꓕꓲ ꓖꓳ ꓕꓲ ꓓꓱꓽ ꓐꓶ ꓠꓽ ꓚꓲꓸ ꓓꓲˍ ꓟ꓾ ꓡ-ꓢ-ꓣꓴ ꓟꓬꓱ ꓔ ꓟ ꓜ ꓓꓰꓽ ꓢꓴ ꓕꓲ ꓣꓳ ꓔꓯ ꓠꓬ꓾ ꓞꓳ ꓐꓳ ꓖꓳ ꓕꓲ ꓣꓳ ꓗ ꓘꓶꓽ ꓓꓴꓽ ꓗꓪ ꓧꓳꓽ ꓔ ꓢꓲ ꓖꓳ ꓗꓪ ꓓꓳꓽ ꓞꓹ ꓝꓲˍ ꓡꓳ꓿
42016021	ꓖꓳ ꓡꓱ ꓢꓲ ꓬꓲ ꓠꓬ ꓞꓳ ꓐꓳ ꓢꓽ ꓡ ꓗꓪ ꓐꓰ ꓞꓰ ꓡꓰˍ ꓟ ꓜ ꓟꓰꓽ ꓜꓽ ꓟꓶꓻ ꓡꓰ ꓝꓲ ꓠꓲꓹ ꓫꓵˍ ꓡꓳ꓿ ꓮꓸ ꓠꓽˍ ꓟꓲ ꓬꓲ ꓐꓶꓻ ꓠꓻ ꓔꓯ ꓡꓷꓼ ꓡ ꓡꓳ꓿
42016022	ꓖꓳ ꓗꓸ ꓠꓯꓸ ꓜ ꓓꓰꓽ ꓢꓴ ꓖꓳ ꓕꓲ ꓣꓳ ꓫꓵꓻ ꓢꓲ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓬꓲ ꓔꓯ ꓮ-ꓐ-ꓡ-ꓦ ꓳ' ꓟꓶ ꓗꓪ ꓧꓳꓽ ꓛꓲ ꓬꓰˍ ꓡꓳ꓿ ꓞꓳ ꓐꓳˍ ꓟꓲ ꓫꓵꓻ ꓢꓲ ꓔꓵꓸ ꓗꓷꓳ꓿
42016023	ꓬꓲ ꓠꓬ ꓟꓸ ꓟꓲ ꓟꓵꓽ ꓮꓽ ꓘꓶꓸ ꓫꓸ ꓙꓵˍ ꓟ ꓗꓪ ꓔꓬ ꓢꓲ ꓡꓳꓸ ꓠꓬꓲ ꓠꓬ꓾ ꓶꓽ ꓤ ꓗꓪ ꓮ-ꓐ-ꓡ-ꓦˍ ꓐꓰ ꓬꓲ ꓳ' ꓟꓶꓽ ꓗꓪ ꓡ-ꓢ-ꓣꓴ ꓔꓬ ꓟ ꓔꓯ ꓟꓳꓻˍ ꓡꓳ꓿
42016024	ꓬꓲ ꓠꓬ ꓘꓴ ꓢꓲ꓾ ꓒꓵꓽ ꓒ ꓮ-ꓐ-ꓡ-ꓦꓺꓳ꓾ ꓥꓪ ꓔꓯ ꓫꓱꓸ ꓤ ꓙ ꓡꓯ꓿ ꓡ-ꓢ-ꓣꓴ ꓬꓲ ꓡꓯꓼ ꓠꓬꓲ ꓪꓴꓸ ꓓꓵ ꓠꓬ ꓬꓲꓻ ꓙꓬ ꓗꓪ ꓔꓲꓹ ꓢꓲ꓾ ꓥꓪ ꓡ ꓛꓱꓺ ꓗꓪ ꓠꓱꓽ ꓖꓶ ꓡ ꓝꓲ꓿ ꓥꓪ ꓠꓬ ꓮꓸ ꓔꓳꓸ ꓡ ꓡꓱ ꓕꓱ ꓟ ꓗꓪ ꓫꓸ ꓙꓵ ꓠꓬꓲ ꓟꓽ ꓓꓻꓳ꓾ ꓐꓯˍ ꓡꓳ꓿
42016025	ꓖꓳ ꓕꓯ ꓮ-ꓐ-ꓡ-ꓦ ꓡꓰ꓾ ꓤꓽꓳ꓾ ꓠꓴ ꓢꓯꓸ ꓔꓬ ꓕꓯ ꓠꓴ ꓠꓬ ꓙꓳꓻ ꓢ ꓔꓬ ꓢ ꓟ ꓦꓬꓼ ꓠꓬꓲ ꓗꓳꓸ ꓪ ꓢꓲ꓾ ꓡ-ꓢ-ꓣꓴ ꓠꓬ ꓫꓸ ꓙꓵꓻ ꓟꓷꓼ ꓙꓵˍ ꓟ ꓔꓯ ꓓꓵꓽ ꓙ ꓔ꓿ ꓮ ꓟꓶ ꓬꓲ ꓠꓽ ꓕꓱ ꓗꓪ ꓠꓲꓹ ꓟ ꓗꓴꓺ ꓖꓶˍ ꓟ ꓟꓶˍ ꓡꓳ꓿ ꓠꓴ ꓠꓽ ꓮꓽ ꓘꓶꓸ ꓫꓸ ꓙꓵ ꓔꓬ ꓡꓳ꓿
42016026	ꓝꓮꓲ ꓣꓳꓽ ꓠꓬꓲꓽ ꓗꓴꓸ ꓚꓸꓼ ꓗꓪ ꓠꓬ ꓡꓳ ꓘꓴꓽ ꓓꓽ ꓟ ꓕꓲ ꓟ ꓗꓷꓹ ꓞꓹ ꓠꓬꓲ꓾ ꓕꓻ ꓐꓽ ꓗꓪ ꓐꓰ ꓖꓳ ꓐꓽ ꓢꓲ ꓠꓴ ꓪꓽ ꓔꓬ ꓗꓪ ꓙꓰ ꓠꓲꓹ ꓫꓵ ꓢꓴ ꓙꓳˍ ꓟꓲ ꓙꓰ ꓟꓽ ꓐ ꓡ꓿ ꓖꓳꓻ ꓐꓽ ꓢꓲ ꓗꓪ ꓐꓰ ꓕꓻ ꓐꓽ ꓗꓪ ꓡ ꓠꓲꓹ ꓫꓵ ꓢꓴ ꓙꓳˍ ꓟꓲ ꓡ ꓟꓽ ꓐ ꓡ꓾ ꓐꓯ ꓖꓶˍ ꓡꓳ꓿
42016027	ꓞꓳ ꓐꓳ ꓡꓰ꓾ ꓒꓵꓽ ꓒꓽꓳ꓾ ꓖꓳ ꓡꓱ ꓥ ꓠꓬ ꓡ-ꓢ-ꓣꓴ ꓔꓯ ꓥꓪ ꓐꓹ ꓐ ꓦꓲ ꓗꓪ ꓝꓲ ꓩꓴ ꓗꓷ꓾ ꓐꓰ ꓠꓴ ꓔꓯ ꓥꓪ ꓓꓰꓽˍ ꓥꓳ꓿
42016028	ꓮ ꓡꓲꓳ ꓐꓯ ꓠꓬ ꓥꓪ ꓬꓲꓼ ꓥꓪ ꓠꓬꓲ ꓥꓪꓽ ꓣꓳ ꓙꓳˍ ꓡꓳ꓿ ꓬꓲ ꓪꓽ ꓔꓯ ꓫꓸ ꓙꓵˍ ꓟ ꓟꓵꓽ ꓕꓱ ꓟ ꓗꓪ ꓟꓽ ꓡ ꓠꓹ ꓟ ꓙꓳꓺ ꓗꓽ ꓖꓶ ꓬꓰ ꓝꓲ꓾ ꓐꓯˍ ꓡꓳ꓿
42016029	ꓮ-ꓐ-ꓡ-ꓦ ꓡꓰ꓾ ꓬꓲ ꓪꓽ ꓠꓬ ꓟꓳ-ꓫꓲˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓐꓯ ꓘꓶ ꓙꓳˍ ꓡꓳ꓿ ꓠꓴ ꓬꓲꓼ ꓠꓬꓲ ꓐꓴ ꓠꓬ ꓬꓲ ꓪꓽ ꓔꓯ ꓠ ꓠꓹ ꓝꓲ꓾ ꓐꓯ ꓖꓶˍ ꓡꓳ꓿
42016030	ꓬꓲ ꓡꓰ꓾ ꓒꓵꓽ ꓒ ꓮ-ꓐ-ꓡ-ꓦꓺꓳ꓾ ꓟꓽ ꓥ꓿ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓴ ꓕꓲ ꓣꓳ ꓬꓲ ꓪꓽ ꓔꓯ ꓙꓰˍ ꓕꓯ ꓠꓽ꓾ ꓬꓲ ꓪꓽ ꓓꓵꓽ ꓙ ꓒꓳꓹ ꓬꓲꓼ ꓡ ꓥꓳ꓾ ꓐꓯˍ ꓡꓳ꓿
42016031	ꓮ-ꓐ-ꓡ-ꓦ ꓡꓰ ꓬꓲ ꓔꓯ꓾ ꓟꓳ-ꓫꓲˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓬꓲ ꓪꓽ ꓟꓽ ꓠ ꓠꓹ ꓕꓯ ꓠꓽ꓾ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓴ ꓕꓲ ꓣꓳ ꓝꓲ ꓩꓴ ꓗꓷˍ ꓟꓲ ꓬꓲ ꓪꓽ ꓟꓽ ꓠ ꓠꓹ ꓡ꓾ ꓐꓯ ꓖꓶˍ ꓡꓳ꓿
42017001	ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓡꓱꓸ ꓗꓷˍ ꓟ ꓬꓲ ꓑꓶꓸ ꓟꓽ ꓙꓳ ꓟꓽ ꓗꓷ ꓡꓰ꓿ ꓖꓳ ꓡꓱ ꓥ ꓟꓲ ꓢꓴ ꓔꓯ ꓡꓱꓸ ꓗꓷ ꓝꓲ ꓢꓴ ꓠꓽ ꓫꓸ ꓙꓵˍ ꓥꓳ꓿
42017002	ꓤ ꓠꓱ ꓤ ꓕꓱ ꓟꓬ ꓗꓪ ꓟ ꓕꓲ ꓣꓳ ꓔꓯ ꓡꓱꓸ ꓗꓷ ꓝꓲ ꓢꓴ ꓔꓯ ꓠꓬ꓾ ꓬꓲ ꓗꓶꓸ ꓝꓲꓸ ꓗꓪ ꓡꓳ ꓙꓱꓻ ꓞꓳꓹ ꓔ ꓢꓲ꓾ ꓬꓲꓻ ꓡꓴꓽ ꓐꓱ ꓗꓪ ꓡꓳ ꓧꓳꓽ ꓗꓷˍ ꓟ ꓠꓽ ꓬꓲ ꓐꓱ ꓶ ꓟꓬꓽ ꓠꓬꓲ ꓙꓲˍ ꓡꓳ꓿
42017003	ꓠꓴ ꓪꓽ ꓤ ꓟꓳ꓿ ꓠꓴ ꓬꓲꓼ ꓠꓴ ꓠꓬꓲ ꓝꓴꓲ ꓬꓰˍ ꓠꓬ ꓬꓲ ꓔꓯ ꓕꓼ꓿ ꓬꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓬ ꓬꓲ ꓔꓯ ꓖꓽ ꓖꓶ꓿
42017004	ꓕꓲ ꓠꓬꓲ ꓠꓯS ꓗꓪ ꓠꓴ ꓔꓯ ꓫꓵꓽ ꓧꓪꓹ ꓛꓬ ꓡ ꓢꓲ꓾ ꓫꓵꓽ ꓧꓪ ꓒꓳꓹ ꓬꓲꓼ ꓡ ꓢꓲ ꓠꓬꓲ꓾ ꓥꓪ ꓠꓲꓹ ꓟ ꓡꓶꓸˍ ꓥꓳ꓾ ꓐꓯˍ ꓠꓬ꓾ ꓠꓴ ꓬꓲ ꓔꓯ ꓖꓽ ꓖꓶ ꓠ ꓗꓹ ꓡꓳ꓾ ꓐꓯˍ ꓡꓳ꓿
42017005	ꓝꓲ ꓓꓴ ꓐꓴ ꓡꓰ ꓢꓲ ꓒꓽ ꓔꓯ꓾ ꓥꓪ ꓠꓴꓽ ꓙꓵꓻ ꓠꓲꓹ ꓪꓴꓽ ꓡ ꓝꓲ꓾ ꓐꓰ ꓓꓰꓽˍ ꓡꓳ꓿
42017006	ꓢꓲ ꓒꓽ ꓡꓰ꓾ ꓠꓴ ꓪꓽ ꓙꓵꓻ ꓠꓲꓹ ꓠꓬ ꓪꓳꓽ ꓒꓲꓻ ꓫꓵꓸ ꓕꓲ ꓢꓶꓽ ꓪꓴꓻ ꓛꓲ ꓤ ꓙꓳˍ ꓕꓯ ꓠꓽ꓾ ꓐꓵꓽ ꓜ ꓜꓲꓻ ꓕꓱ ꓕꓲ ꓜꓲ ꓔꓯ꓾ ꓠꓴ ꓚꓰꓺ ꓗꓪ ꓐꓰ ꓚꓵꓹ ꓑꓶꓺ ꓡ ꓢꓲ ꓬꓲꓻ ꓡꓴ ꓐꓱ ꓗꓪ ꓔꓶꓺ ꓬꓰ Gꓽ꓾ ꓐꓯˍ ꓟꓲ ꓠꓴ ꓪꓽ ꓔꓯ ꓠ ꓠꓹˍ ꓥꓳ꓾ ꓐꓯˍ ꓡꓳ꓿
42017007	ꓠꓴ ꓪꓽ ꓗꓪ ꓟ ꓕꓲ ꓣꓳ ꓠꓬ ꓚꓳ ꓑꓸ ꓙꓳ ꓢꓲ꓾ ꓚꓳ ꓑꓸ ꓠꓬ ꓦꓻ ꓟꓲ ꓟꓽ꓾ ꓥ ꓠꓬ ꓮ ꓣꓳ ꓡꓳꓸ ꓢꓲ ꓬꓲꓼ ꓡ ꓠꓬ꓾ ꓮꓽ ꓟ ꓡꓰ ꓬꓲ ꓔꓯ꓾ ꓮꓸ ꓟꓲꓸ ꓗꓳꓺ ꓢꓲ ꓜ ꓜꓽ ꓡꓯ꓾ ꓐꓰ ꓐꓯ ꓖꓶ ꓢꓴ ꓙꓳˍ ꓥꓳ ꓪ?
42017008	ꓪꓻ ꓜꓲ ꓠꓴ ꓠꓽ ꓬꓲ ꓔꓯ꓾ ꓙꓽ ꓧꓷꓹ ꓧꓷꓹ ꓢꓲ ꓥꓪ ꓔꓯ ꓟꓶꓼ ꓘꓶꓼ ꓜꓻ ꓫꓬꓹ ꓖꓶ ꓜꓽ ꓡꓯ꓿ ꓥꓪ ꓜꓽ ꓐꓳ ꓓꓳꓻ ꓐꓳ ꓡꓰ ꓕꓯꓽ ꓢꓲˍ ꓡꓰ ꓠꓴ ꓜꓽ ꓓꓳ ꓛꓵˍ ꓡꓳ꓾ ꓐꓰ ꓐꓯˍ ꓥꓳ꓾ ꓟꓽ ꓥ ꓡ?
42017009	ꓬꓲ ꓚꓳ ꓑꓸ ꓠꓬ ꓬꓲ ꓢꓲ ꓒꓽ ꓡꓰ ꓝꓲ ꓔ ꓟ ꓮꓽ ꓙꓵ ꓬꓰ ꓓꓳ ꓡꓰˍ ꓟꓲ꓾ ꓬꓲ ꓢꓲ ꓒꓽ ꓠꓬ ꓬꓲ ꓔꓯ ꓫꓸ ꓟꓳ꓾ ꓟꓽ ꓐꓯ꓿
42017010	ꓖꓳ ꓟ ꓡꓰ ꓐꓰ ꓠꓴ ꓪꓽ ꓔꓯ ꓝꓲ ꓔ ꓟ ꓮꓽ ꓙꓵ ꓬꓰ ꓓꓳ ꓡꓰˍ ꓟꓲ ꓠꓴ ꓪꓽ ꓠꓽ꓾ ꓥꓪ ꓠꓴꓽ ꓠꓬ ꓟꓽ ꓒꓵ ꓟ ꓚꓳ ꓑꓸ ꓐꓴ ꓥꓳ꓿ ꓥꓪ ꓠꓴꓽ ꓬꓰ ꓗꓷ ꓟ ꓠꓬ ꓥꓪ ꓠꓴꓽ ꓬꓰ ꓙꓲꓽ ꓙꓳˍ ꓡꓳ ꓫꓵꓽˍ ꓡꓰꓽ ꓥꓳ꓾ ꓐꓰ ꓐꓯ ꓠ ꓗꓹ ꓡꓳ꓾ ꓐꓯˍ ꓡꓳ꓿
42017011	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓙꓰˍ ꓕꓯ꓾ ꓢ-ꓟ-ꓡꓲˍ ꓐꓰ ꓖ-ꓡꓲ-ꓡꓲ ꓟꓵꓽ ꓠꓬꓲꓽ ꓗꓴꓸ ꓚS ꓗꓪ ꓗꓳꓸ ꓬꓯꓼˍ ꓡꓳ꓿
42017012	ꓖꓳ ꓡꓱ ꓢꓲ ꓘꓹ ꓕꓲ ꓘꓹ ꓗꓪ ꓓꓵꓽ ꓙꓰ ꓔꓬ ꓕꓯ꓾ ꓔꓸ ꓟꓼ ꓩꓴ ꓓꓲꓻ ꓢꓴ ꓞꓲ ꓣꓳ ꓬꓲ ꓔꓯ ꓔꓳꓹ ꓜꓳꓽˍ ꓡꓳ꓿ ꓬꓲ ꓪꓽ ꓠꓬ ꓶꓽ ꓤ ꓗꓪ ꓦꓰꓼ ꓞ ꓢꓲ꓾
42017013	ꓢꓯꓼ ꓓꓽ ꓟ ꓡꓰ꓾ ꓟꓸ ꓒ ꓬꓰ-ꓢꓴꓳ꓾ ꓥꓪ ꓠꓴꓽ ꓔꓯ ꓫꓱꓸ ꓤ ꓡꓯ꓾ ꓐꓯˍ ꓡꓳ꓿
42017014	ꓬꓲ ꓪꓽ ꓔꓯ ꓬꓰ-ꓢꓴ ꓡꓳꓸ ꓟꓳꓻ ꓗꓷ ꓠꓬ꓾ ꓬꓲ ꓡꓰ꓾ ꓔꓲ ꓒ ꓐꓴ ꓔꓯ ꓠꓴ ꓪꓽ ꓖꓳ ꓓꓱꓽ ꓟꓳꓸ ꓖꓶ ꓬꓰ꓾ ꓐꓯ ꓖꓶˍ ꓡꓳ꓿ ꓬꓲ ꓪꓽ ꓬꓲ ꓖꓳ ꓡꓱ ꓙꓰ ꓔꓬ ꓕꓯ ꓔꓸ ꓟꓼ ꓩꓴ ꓠꓽ ꓫꓬꓻ ꓡꓰꓳ꓿
42017015	ꓬꓲ ꓪꓽ ꓗꓪ ꓟ ꓕꓲ ꓣꓳ ꓠꓬ ꓬꓲ ꓓꓻ ꓡꓰˍ ꓟ ꓔꓯ ꓟꓳꓻˍ ꓕꓯ ꓚꓱꓹ ꓬꓲꓼ ꓡ ꓢꓲ꓾ ꓢꓯꓼ ꓓꓽ ꓟ ꓡꓰ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓢꓲ ꓠꓬꓲ꓾
42017016	ꓬꓰ-ꓢꓴ ꓟꓲꓽ ꓙꓬ ꓗꓪ ꓟꓳꓼ ꓡꓰ ꓢꓲ ꓬꓲ ꓔꓯ ꓫꓸ ꓟꓳˍ ꓡꓳ꓿ ꓕꓱ ꓕꓲ ꓣꓳ ꓠꓬ ꓢ-ꓟ-ꓡꓲ ꓡꓽ ꓞꓳ ꓥ ꓡꓳ꓿
42017017	ꓬꓰ-ꓢꓴ ꓡꓰ꓾ ꓓꓻ ꓡꓰ ꓢꓴ ꓠꓬ ꓞꓲ ꓣꓳ ꓟꓽ ꓥ ꓡ? ꓠꓱꓸ ꓐꓯꓼ ꓗꓴꓸ ꓣꓳ ꓟ ꓮ ꓡꓲ ꓗꓪ ꓙꓰ ꓗꓷ ꓡ?
42017018	ꓐꓶꓽ ꓞꓳ ꓕꓱ ꓕꓲ ꓣꓳ ꓟꓽ ꓥ ꓠꓬ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ ꓚꓱꓹ ꓬꓲꓼ ꓡ ꓢꓴ ꓟꓽ ꓙꓳ ꓡ?꓾ ꓐꓯˍ ꓡꓳ꓿
42017019	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓔꓴ ꓢꓲ ꓙꓰ Gꓽ꓿ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓓꓻ ꓡꓰ ꓝꓲꓳ꓾ ꓐꓯ ꓖꓶˍ ꓡꓳ꓿
42017020	ꓕꓲ ꓧꓪꓹ ꓙꓳˍ ꓠꓬ ꓒ-ꓡꓲ-ꓢꓷ ꓐꓴ ꓡꓰ꓾ ꓪꓴ-ꓢ ꓗꓴꓷꓼ ꓮ ꓕꓯꓽ ꓕꓲ ꓝꓲꓸ ꓗꓪ ꓛꓲ ꓡ ꓥꓳ ꓪ?꓾ ꓐꓰ ꓠ ꓠꓬꓲ ꓡ ꓠꓬꓲ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓪꓴ-ꓢ ꓗꓴꓷꓼ ꓛꓲ ꓡ ꓟ ꓠꓬ ꓟꓬ ꓢꓶꓽ ꓡꓰ ꓟꓳꓻ ꓓꓻ ꓡꓳ ꓫꓵ ꓟꓽ ꓥ꓿
42017021	ꓢꓴ ꓡꓰ꓾ ꓠꓬꓲ ꓠꓹ꓾ ꓕꓱ ꓗꓪ ꓥ ꓡꓳ꓾ ꓥ ꓠꓬ ꓖꓳ ꓗꓪ ꓥ ꓡꓳ꓾ ꓐꓰˍ ꓟꓲ ꓟꓽ ꓐꓯ ꓖꓶ ꓡ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓗꓴꓷꓼ ꓠꓽ ꓠꓴ ꓪꓽ ꓗꓳ ꓡꓳ ꓗꓪ ꓓꓹ ꓡꓳ꓾ ꓐꓯ ꓖꓶˍ ꓡꓳ꓿
42017022	ꓝꓮꓲ ꓠꓬ ꓬꓲ ꓡꓰ ꓛꓳꓽ ꓒꓯꓹ ꓐꓴ ꓔꓯ꓾ ꓠꓴ ꓪꓽ ꓠꓬ ꓡ-ꓞꓳ-ꓮ-ꓐꓲ ꓬꓲ ꓦꓬꓼ ꓠꓬꓲ ꓕꓲ ꓠꓬꓲꓻ ꓤꓼ ꓔꓯ ꓟꓳꓻ ꓠꓲꓹ ꓫꓵˍ ꓟꓲ ꓟꓳꓻ ꓪ ꓟꓽ ꓓ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿
42017023	ꓖꓳ ꓕꓯ ꓢꓴ ꓡꓰ ꓠꓴ ꓪꓽ ꓔꓯ꓾ ꓠꓬꓲ ꓠꓹ꓾ ꓖꓳ ꓗꓪ ꓥꓳ꓾ ꓥ ꓠꓬ ꓕꓱ ꓗꓪ ꓥꓳ꓾ ꓐꓰ ꓐꓯ ꓡ ꓥ ꓟꓲ꓾ ꓠꓴ ꓪꓽ ꓕꓽ ꓓꓳ ꓙꓰ꓿ ꓬꓲ ꓪꓽ ꓔꓯ ꓛꓳꓻˍ ꓟꓲ ꓕꓽ ꓛꓳ ꓙꓰ꓿
42017024	ꓮ ꓡꓲꓳ ꓐꓯ ꓠꓬ ꓡ-ꓞꓳ-ꓮ-ꓐꓲ ꓬꓯꓼ ꓡ ꓟ ꓦꓬꓼ ꓠꓬꓲ ꓗꓪ ꓠꓬ꓾ ꓟꓴꓽ ꓗꓪ ꓕ ꓑꓳꓸ ꓕꓲ ꓛꓱꓽ ꓗꓪ ꓟꓲꓽ ꓐꓬꓱꓼ ꓤꓰꓽ ꓡ ꓟꓶꓽ ꓕꓯ꓾ ꓖꓳ ꓑꓳꓸ ꓕꓲ ꓛꓱꓽ ꓗꓪ ꓡꓬꓸ ꓛꓲ ꓬꓰˍ ꓟ ꓡꓰ ꓐꓰ ꓗꓹ ꓥꓳ꓿
42017025	ꓖꓳ ꓡꓱ ꓥ ꓟꓲ ꓡ-ꓞꓳ-ꓮ-ꓐꓲ ꓠꓬ꓾ ꓫꓸ ꓙꓵˍ ꓟ ꓮꓽ ꓟꓬꓹ ꓫꓵꓽ ꓜꓲꓽ ꓢꓲ꓾ ꓕꓱ ꓕꓲ ꓤꓶꓻ ꓟ ꓡꓽ ꓞꓳ ꓡꓰ ꓟꓽ ꓘꓳꓻ ꓣꓴ ꓡ ꓟ ꓧꓶꓸ ꓕꓯ ꓗꓳꓸ ꓪˍ ꓥꓳ꓿
42017026	ꓠꓳ-ꓪ ꓦꓬꓼ ꓠꓬꓲ ꓗꓪ ꓮ ꓡꓲ ꓥ ꓠꓬ ꓡ-ꓞꓳ-ꓮ-ꓐꓲ ꓦꓬꓼ ꓠꓬꓲ ꓗꓪˍ ꓟꓲ ꓖꓳ ꓡꓱ ꓗꓹ ꓥꓳ꓿
42017027	ꓠꓳ-ꓪ ꓦꓲ ꓡꓲ ꓗꓪ ꓓꓵꓽ ꓡꓰ ꓕꓲ ꓠꓬꓲ ꓗꓪ ꓛꓲ꓾ ꓬꓲ ꓪꓽ ꓠꓬ ꓜꓽ ꓠꓬꓲ ꓓꓳꓻ ꓠꓬꓲ꓾ ꓤꓽ ꓟꓶꓻ ꓘꓴ ꓠꓬꓲ ꓮꓸ ꓟꓲꓽ ꓩꓴ ꓠꓬꓲ ꓬꓰ ꓔꓬ ꓟ ꓗꓪ ꓟꓵ ꓟꓷꓸ ꓡ ꓢꓲ꓾ ꓬꓲ ꓪꓽ ꓮꓽ ꓙꓵ ꓔꓯ ꓔꓲꓹ ꓫꓵꓻ ꓝꓲˍ ꓡꓳ꓿
42017028	ꓡꓳ-ꓔꓷꓽ ꓦꓬꓼ ꓠꓬꓲ ꓗꓪˍ ꓟꓲ ꓖꓳ ꓟ ꓡꓰ ꓐꓰ꓾ ꓬꓲ ꓪꓽ ꓠꓬ ꓜꓽ ꓠꓬꓲ ꓓꓳ ꓠꓬꓲ꓾ ꓪꓴꓽ ꓠꓬꓲ ꓪꓴꓻ ꓠꓬꓲ꓾ ꓓꓳꓽ ꓠꓬꓲ ꓫꓵꓸ ꓠꓬꓲ꓾ ꓦꓲ ꓫꓬꓹ ꓠꓬꓲ ꓬꓰˍ ꓡꓳ꓿
42017029	ꓖꓳ ꓡꓱ ꓥ ꓟꓲ ꓡꓳ-ꓔꓷ ꓠꓬ ꓢꓳ-ꓓꓳ-ꓟ ꓗꓪ ꓐꓰ ꓓꓳ ꓡ ꓕꓲ ꓠꓬꓲ ꓗꓪ꓾ ꓟꓴꓽ ꓗꓪ ꓗꓪ ꓐꓰ ꓮꓸ ꓔꓳꓸˍ ꓐꓰ ꓡꓳ ꓐꓺ ꓦ ꓩꓴ ꓡ ꓢꓲ꓾ ꓬꓲ ꓪꓽ ꓮꓽ ꓙꓵ ꓔꓯ ꓛꓴ ꓛꓰꓹ ꓡꓰ ꓝꓲꓳ꓿
42017030	ꓡ-ꓞꓳ-ꓮ-ꓐꓲ ꓟꓳꓸ ꓖꓶ ꓡ ꓟ ꓦꓬꓼ ꓠꓬꓲ ꓗꓪˍ ꓟꓲ ꓖꓳ ꓟ ꓡꓰ ꓐꓰ ꓗꓷ ꓡꓰˍ ꓥꓳ꓿
42017031	ꓖꓳ ꓕꓲ ꓠꓬꓲ ꓗꓪ ꓦꓲ ꓪꓴꓸ ꓓꓵ ꓓꓰꓺ ꓗꓪ ꓔꓬ ꓢꓴ ꓠꓬ꓾ ꓦꓲ ꓠꓯꓸꓼ ꓗꓪ ꓟ ꓖꓴꓽ ꓙꓴꓽ ꓣꓴ ꓠꓹ ꓟ ꓕꓽ ꓬꓯꓼ ꓙꓰ꓿ ꓦꓻ ꓟꓲ ꓦ ꓐꓽ ꓗꓪ ꓔꓬ ꓢꓴˍ ꓟꓲ ꓦꓲ ꓗꓪ ꓕꓽ ꓬꓲꓼ ꓙꓰ꓿
42017032	ꓡꓳ-ꓔꓷ ꓤ ꓟꓶ ꓮ ꓡꓲ ꓗꓷ ꓡꓰ ꓟ ꓔꓯ ꓧꓪꓸ ꓛꓲꓽ ꓔ꓿
42017033	ꓚꓲꓸ ꓛꓬ ꓢꓯꓼ ꓟꓬ ꓚꓬꓴ ꓠꓲꓹ ꓫꓵ ꓢꓴ ꓠꓬ ꓬꓲ ꓢꓯꓼ ꓟꓬ ꓒꓲꓼ ꓬꓰˍ ꓥꓳ꓿ ꓬꓲ ꓢꓯꓼ ꓟꓬ ꓔꓯ ꓟꓽ ꓗꓹ ꓐꓽ ꓢꓴ ꓠꓬ꓾ ꓚꓲꓸ ꓛꓬ ꓢꓯꓼ ꓟꓬ ꓚꓬꓴ ꓟꓶˍ ꓥꓳ꓿
42017034	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓖꓳ ꓕꓲ ꓦꓬꓼ ꓗꓪ ꓬꓲꓼ ꓖꓴ ꓗꓪ ꓡꓽ ꓞꓳ ꓠꓬꓲꓽ ꓣꓳ ꓔꓬ ꓕꓯ꓾ ꓕꓲ ꓣꓳ ꓔꓯ ꓧꓳꓽ ꓔꓯꓹ ꓙꓰ ꓢꓲ ꓕꓲ ꓣꓳ ꓔꓯ ꓗꓶ ꓔꓸ ꓬꓰˍ ꓥꓳ꓿
42017035	ꓤ ꓟꓶ ꓤ ꓠꓬꓲꓽ ꓣꓳ ꓡꓳ ꓙꓱꓺ ꓖꓳꓻ ꓔꓬ ꓠꓬ꓾ ꓕꓲ ꓣꓳ ꓔꓯ ꓧꓳꓽ ꓔꓯꓹ ꓙꓰ ꓢꓲ ꓕꓲ ꓣꓳ ꓔꓯ ꓗꓶ ꓔꓸ ꓬꓰˍ ꓥꓳ꓿
42017036	[ꓡꓽ ꓞꓳ ꓠꓬꓲꓽ ꓣꓳ ꓦꓻ ꓟꓲ ꓗꓪ ꓔꓬ ꓠꓬ꓾ ꓕꓲ ꓣꓳ ꓔꓯ ꓧꓳꓽ ꓔꓯꓹ ꓙꓰ ꓢꓲ ꓕꓲ ꓣꓳ ꓔꓯ ꓗꓶ ꓔꓸ ꓬꓰˍ ꓥꓳ꓾] ꓐꓯˍ ꓡꓳ꓿
42017037	ꓖꓳ ꓡꓱ ꓠꓬ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓕꓱ ꓟ ꓮ ꓡꓲ ꓗꓪ ꓗꓷ ꓡꓰˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓡꓰ ꓬꓲ ꓪꓽ ꓔꓯ꓾ ꓫꓵꓻ ꓟꓳꓻ ꓮ ꓡꓲ ꓗꓪ ꓓꓹ ꓠꓬ꓾ ꓠꓸ ꓙꓱꓻˍ ꓟꓲ ꓖꓳ ꓗꓪ ꓜꓲꓼ ꓡ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42018001	ꓬꓲ ꓪꓽ ꓠꓬ ꓮ ꓕꓯꓽˍ ꓟꓲ ꓠꓲꓹ ꓟ ꓟꓽ ꓙꓬ ꓡꓰ ꓡꓰ ꓪꓽ ꓘꓴ ꓠꓹ ꓟ꓾ ꓬꓰ-ꓢꓴ ꓡꓰ ꓔꓯ ꓥꓳꓽ ꓕꓱ ꓡꓱ ꓕꓲ ꓟ ꓐꓯ ꓖꓶˍ ꓡꓳ꓿
42018002	ꓡꓳ ꓒꓱ ꓕꓲ ꓟ ꓗꓪ ꓪꓴ-ꓢ ꓔꓯˍ ꓟꓲ ꓟꓽ ꓙꓳ꓾ ꓡꓽ ꓞꓳ ꓔꓯˍ ꓟꓲ ꓟꓽ ꓒꓵꓽ ꓟ ꓐꓯ ꓟꓴ ꓫꓬꓹ ꓒꓽ ꓕꓲ ꓣꓳ ꓔꓬ ꓡꓳ꓿
42018003	ꓝꓮꓲ ꓡꓳ ꓒꓱ ꓖꓳ ꓕꓲ ꓟ ꓗꓪ ꓟꓶꓽ ꓛꓵꓽ ꓟˍ ꓟꓲ ꓕꓲ ꓣꓳ ꓔꓬ ꓡꓳ꓿ ꓬꓲ ꓠꓬ ꓮ ꓕꓯꓽˍ ꓟꓲ ꓢꓲꓽ ꓒ ꓖꓳ ꓕꓲ ꓣꓳ ꓔꓯ ꓙꓰ ꓢꓲ꓾ ꓥꓪ ꓔꓯ ꓔꓳꓹ ꓢꓴ ꓐꓴˍ ꓐꓰ ꓥꓪ ꓠꓬꓲꓽ ꓗꓴꓸ ꓚꓸꓼ ꓗꓪ ꓐꓯ ꓟꓴ ꓫꓬꓹ ꓖꓶ ꓡꓯ꓾ ꓐꓰ ꓓꓰꓽˍ ꓡꓳ꓿
42018004	ꓬꓲ ꓪꓴꓸ ꓕꓯꓽ ꓐꓯ ꓟꓴ ꓫꓬ ꓒ ꓠꓬ ꓬꓰ ꓙ ꓠꓲꓹ ꓟꓽ ꓫꓵ꓿ ꓖꓳ ꓡꓱ ꓥ ꓟꓲ ꓗꓸ ꓠꓯꓸ ꓠꓬ ꓬꓲ ꓠꓽ꓾ ꓥꓪ ꓠꓬ ꓪꓴ-ꓢ ꓔꓯˍ ꓟꓲ ꓟꓽ ꓙꓳ꓾ ꓞꓳ ꓤ ꓔꓯˍ ꓟꓲ ꓟꓽ ꓒꓵꓽ ꓢꓴ ꓥꓻ ꓥˍ ꓟꓲ꓾
42018005	ꓟꓶꓽ ꓛꓵꓽ ꓟ ꓕꓱ ꓕꓲ ꓣꓳ ꓡꓰ ꓥꓪ ꓔꓯ ꓘꓶꓻ ꓡꓶꓽ ꓔꓬ ꓠꓬꓲ꓾ ꓥꓪ ꓡꓰ ꓬꓲ ꓐꓱ ꓶ ꓐꓯ ꓟꓴ ꓫꓬꓹ ꓖꓶˍ ꓥꓳ꓿ ꓟꓽ ꓥ ꓠꓬ ꓬꓲ ꓟꓽ ꓠꓽ ꓠꓽ ꓡ ꓔꓬ ꓟ ꓗꓪ ꓐꓰ ꓥꓪ ꓪꓴꓽ ꓧꓶ ꓓꓴ ꓗꓷ ꓡꓰˍ ꓥꓳ꓾ ꓐꓰ ꓓꓵꓽ ꓙˍ ꓡꓳ꓾ ꓐꓯˍ ꓡꓳ꓿
42018006	ꓝꓮꓲ ꓢꓲ ꓒꓽ ꓡꓰ꓾ ꓟꓽ ꓙꓲꓻ ꓟꓽ ꓜꓳꓽ ꓟ ꓐꓯ ꓟꓴ ꓫꓬꓹ ꓒ ꓖꓳ ꓟ ꓐꓯˍ ꓟ ꓔꓯ ꓚꓲꓸ ꓔ꓿
42018007	ꓪꓴ-ꓢ ꓠꓽ ꓟꓳꓼ ꓡꓳ ꓢ ꓘꓪ ꓬꓲ ꓔꓯ ꓓꓰꓽ ꓔꓬ ꓟ ꓢꓲꓺ ꓔ ꓢꓴ ꓐꓴ ꓐꓱ ꓶ ꓪ ꓜꓲ ꓠꓲꓹ ꓞ ꓔꓱꓹ ꓜꓳꓽˍ ꓟ ꓐꓯ ꓟꓴ ꓞꓷꓹ ꓖꓶ ꓡ ꓥꓳ꓾ ꓟꓽ ꓥ ꓡ?
42018008	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ ꓠꓬ ꓬꓲ ꓪꓽ ꓔꓯ ꓮꓸ ꓟꓲꓸ ꓟꓲ ꓔꓱꓹ ꓜꓳꓽˍ ꓟ ꓐꓯ ꓟꓴ ꓞꓷꓹ ꓖꓶˍ ꓥꓳ꓿ ꓖꓳ ꓡꓱ ꓥ ꓟꓲ ꓡ-ꓞꓳ-ꓮ-ꓐꓲ ꓡꓻ ꓕꓯ꓾ ꓟꓲ ꓠꓯ ꓗꓪ ꓙꓵꓻ ꓠꓲꓹ ꓧꓪ ꓟꓶˍ ꓥꓳ ꓪ?꓾ ꓐꓯˍ ꓡꓳ꓿
42018009	ꓚꓲꓸ ꓛꓬ ꓔꓱꓹ ꓜꓳꓽˍ ꓟ ꓔꓯ ꓦ ꓡꓱ ꓢꓲ꓾ ꓢꓴ ꓔꓯ ꓟꓳꓻ ꓟꓽ ꓟꓵꓺ ꓢꓴ ꓔꓯ꓾ ꓬꓰ-ꓢꓴ ꓠꓬ ꓔꓯ ꓥꓳꓽ ꓡꓰ ꓕꓱ ꓡꓱ ꓐꓯˍ ꓢꓰꓽ ꓡꓳ꓿
42018010	ꓡꓽ ꓞꓳ ꓠꓬꓲꓽ ꓣꓳ ꓠꓬ ꓪꓽ ꓘꓴ ꓠꓹ ꓟ ꓢꓲꓽ ꓫꓬ ꓦꓲ ꓗꓪ ꓓꓯ ꓙꓰˍ ꓡꓳ꓿ ꓕꓲ ꓣꓳ ꓠꓬ ꓒ-ꓡꓲ-ꓢꓷ ꓥ ꓢꓲ꓾ ꓕꓲ ꓣꓳ ꓠꓽ ꓝꓲꓸ ꓫ ꓢꓴ ꓥ ꓡꓳ꓿
42018011	ꓒ-ꓡꓲ-ꓢꓷ ꓠꓽ ꓦꓰꓼ ꓞꓹ ꓢꓲ꓾ ꓚꓲꓸ ꓛꓬ ꓔꓯ ꓟꓳꓸ ꓕꓱ ꓡꓱ ꓪꓽ ꓘꓴˍ ꓡꓳ꓿ ꓪꓴ-ꓢꓺꓳ꓾ ꓥꓪ ꓠꓽ ꓠꓱꓸ ꓐꓯ ꓢꓴˍ ꓡꓰ ꓐꓰ ꓢꓴ ꓔꓯ ꓘꓳꓹ ꓜꓽ ꓢꓴ ꓟꓽ ꓥ꓿ ꓟꓽ ꓔꓱꓹ ꓢꓴˍ ꓟꓲ ꓟꓽ ꓥ꓿ ꓦꓬꓽ ꓛꓳꓽ ꓧꓪ ꓢꓴˍ ꓟꓲ ꓟꓽ ꓥ꓿ ꓝꓮꓲ ꓝꓲꓸ ꓫ ꓢꓴ ꓕꓱ ꓕꓲ ꓣꓳ ꓡꓰ ꓐꓰˍ ꓟꓲ ꓟꓽ ꓗꓹ ꓠꓬꓲ ꓠꓴ ꓔꓯ ꓫꓸ ꓟꓳ꓿
42018012	ꓥꓪ ꓠꓬ ꓕꓲ ꓠꓽ ꓗꓪ ꓜꓽ ꓓꓴ ꓠꓬꓲꓽ ꓧꓪ ꓚꓲꓸˍ ꓡꓳ꓿ ꓥꓪ ꓟꓶˍ ꓟ ꓮꓽ ꓙꓵ ꓗꓪ ꓐꓰ ꓞꓲꓻ ꓐꓱ ꓕꓲ ꓐꓱ ꓠꓴ ꓔꓯ ꓡꓲꓸ ꓖꓶˍ ꓡꓳ꓾ ꓐꓯˍ ꓡꓳ꓿
42018013	ꓝꓲꓸ ꓫ ꓢꓴ ꓠꓽ ꓶꓽ ꓤ ꓗꓪ ꓦꓰꓼ ꓞꓹ ꓢꓲ꓾ ꓟꓴꓽ ꓗꓪ ꓗꓪ ꓡꓳꓸ ꓟꓽ ꓑꓶꓸ ꓑꓶ ꓳ' ꓟꓶꓽ ꓓꓶꓽ ꓢꓲ꓾ ꓪꓴ-ꓢꓺꓳ꓾ ꓝꓴꓲ ꓙꓳ ꓢꓴ ꓥꓪ ꓔꓯ ꓫꓱꓸ ꓤ ꓙ ꓡꓯ꓾ ꓐꓯˍ ꓡꓳ꓿
42018014	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓝꓲꓸ ꓫ ꓢꓴ ꓖꓳ ꓕꓲ ꓣꓳ ꓠꓬ ꓒ-ꓡꓲ-ꓢꓷ ꓖꓳ ꓕꓲ ꓣꓳ ꓢꓶꓸ ꓟ ꓞꓲ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓢꓲ ꓬꓲ ꓦꓲ ꓗꓪ ꓬꓲꓼ ꓙꓰ ꓪˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓚꓲꓸ ꓛꓬ ꓔꓯ ꓓꓳꓹ ꓟꓴ ꓢꓴ ꓥ ꓕ ꓑꓳꓸ ꓔꓯ ꓠꓬ ꓱ'ꓺ ꓡꓰ ꓝꓲˍ ꓥꓳ꓿ ꓚꓲꓸ ꓛꓬ ꓙꓻ ꓣꓳꓽ ꓢꓴ ꓔꓯ ꓠꓽ ꓓꓳꓹ ꓟꓴ ꓖꓶˍ ꓥꓳ꓾ ꓐꓯˍ ꓡꓳ꓿
42018015	ꓤ ꓠꓱ ꓤ ꓐꓴ ꓔꓯ ꓬꓰ-ꓢꓴ ꓡꓰ ꓫꓱꓹ ꓖꓶ ꓡ ꓠꓹ ꓟ꓾ ꓡꓽ ꓞꓳ ꓕꓲ ꓐꓱ ꓡꓰ ꓬꓲ ꓪꓽ ꓤ ꓠꓱ ꓤ ꓐꓴ ꓔꓯ ꓬꓲ ꓔꓬ ꓗꓪ ꓧꓳꓽ ꓡ ꓡꓳ꓿ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ ꓬꓲ ꓪꓽ ꓔꓯ ꓕꓼˍ ꓡꓳ꓿
42018016	ꓬꓰ-ꓢꓴ ꓠꓽ ꓛꓳ ꓒꓯꓹ ꓐꓴ ꓔꓯ ꓘꓴ ꓔꓯꓹ ꓡ ꓢꓲ꓾ ꓤ ꓠꓱ ꓤ ꓐꓴ ꓥꓪ ꓔꓯ ꓡ ꓝꓲ꓿ ꓬꓲ ꓪꓽ ꓔꓯ ꓕꓽ ꓗꓽ ꓔ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓗꓴꓷꓼ ꓠꓬ ꓕꓱ ꓡꓱ ꓫꓵꓽ ꓡꓽ ꓞꓳ ꓔꓯ ꓟ ꓥ ꓡꓳ꓿
42018017	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶꓽˍ ꓠꓬꓲ꓾ ꓮꓽ ꓟ ꓥ ꓟꓲ ꓤ ꓠꓱ ꓤ ꓡꓰ ꓪꓴ-ꓢ ꓗꓴꓷꓼ ꓔꓯ ꓘꓳꓻ ꓣꓴˍ ꓟ ꓡꓰ ꓐꓰ ꓟꓽ ꓘꓳꓻ ꓣꓴ ꓢꓴ ꓠꓬ꓾ ꓮ ꓡꓲ ꓥ ꓟꓲ ꓖꓳ ꓗꓪ ꓓꓵ ꓡꓰ ꓟꓽ ꓓ꓾ ꓐꓯˍ ꓡꓳ꓿
42018018	ꓢꓲꓽ ꓒ ꓕꓲ ꓣꓳ ꓡꓰ ꓬꓰ-ꓢꓴ ꓔꓯ꓾ ꓙꓲˍ ꓟ ꓟꓸ ꓒꓽꓳ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ ꓥꓪ ꓮꓸ ꓫꓵ ꓬꓰ ꓠꓯꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42018019	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ꓾ ꓙꓲˍ ꓟ꓾ ꓐꓰ ꓘꓴˍ ꓡ? ꓪꓴ-ꓢ ꓕꓲ ꓣꓳˍ ꓡꓰꓽ ꓟ ꓥ ꓠꓬ꓾ ꓙꓲˍ ꓟ ꓠꓱꓸ ꓐꓯꓼ ꓢꓴ ꓟꓽ ꓙꓳ꓿
42018020	ꓕꓵꓼ ꓪꓽ ꓞꓲꓻ ꓙꓰꓽ ꓗꓪ꓾ ꓦꓬꓽ ꓛꓳꓽ ꓕꓽ ꓧꓪ꓾ ꓞꓳ ꓤ ꓕꓽ ꓢꓰꓼ꓾ ꓕꓽ ꓘꓴ ꓕꓽ ꓠꓯ꓾ ꓟꓽ ꓔꓱꓹ ꓟ ꓢꓷꓸ ꓙ ꓟꓳ ꓙ ꓢꓴ ꓕꓽ ꓬꓰ꓾ ꓠꓴ ꓮꓽ ꓐꓽ ꓮ ꓟ ꓔꓯ ꓒꓵꓽ꓾ ꓐꓯˍ ꓟ ꓠꓴ ꓢꓷꓸˍ ꓡꓳ꓾ ꓐꓯ ꓖꓶˍ ꓡꓳ꓿
42018021	ꓖꓳ ꓡꓱ ꓠꓬ ꓬꓲ ꓡꓰ꓾ ꓕꓱ ꓟꓬ ꓙꓰꓽ ꓟ ꓮꓽ ꓙꓵ ꓠꓬ ꓥꓪ ꓞꓲꓼ ꓣꓳˍ ꓕꓯˍ ꓡꓰ ꓛꓳ ꓔꓬ ꓥꓳ꓾ ꓐꓯˍ ꓡꓳ꓿
42018022	ꓬꓰ-ꓢꓴ ꓑ ꓙꓽ ꓗꓷ ꓠꓬ ꓬꓲ ꓔꓯ꓾ ꓖꓳ ꓡꓱ ꓥ ꓟꓲ ꓠꓴ ꓠꓽ ꓕꓲ ꓙꓰꓽ ꓛˍ ꓢꓰꓽ ꓡꓳ꓿ ꓠꓴ ꓙꓳˍ ꓟ ꓮꓽ ꓙꓵ ꓪꓴꓽ ꓗꓷ ꓢꓲ ꓞꓳ ꓫꓸ ꓔꓯ ꓐꓱꓻ ꓖꓶ꓿ ꓖꓳ ꓡꓱ ꓠꓬ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓠꓴ ꓠꓽ ꓒꓵꓽ ꓶꓼ ꓙꓳˍ ꓥꓳ꓿ ꓖꓳ ꓡꓱ ꓢꓲ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓡꓳ꓿
42018023	ꓡꓽ ꓞꓳ ꓖꓳ ꓟ ꓠꓬ ꓞꓳ ꓐꓳ ꓓꓽ ꓟ ꓕꓲ ꓣꓳ ꓥ ꓠꓬꓲ꓾ ꓕꓱ ꓟꓬ ꓙꓰꓽ ꓑ ꓙꓽ ꓗꓷ ꓠꓬ ꓬꓲ ꓠꓲꓹ ꓟ ꓮꓽ ꓘꓶꓸ ꓫꓸ ꓡꓰꓳ꓿
42018024	ꓖꓳ ꓕꓯ ꓬꓰ-ꓢꓴ ꓠꓬ ꓬꓲ ꓔꓯ ꓡꓳꓸ ꓔ ꓢꓲ꓾ ꓒꓴꓻ ꓙꓳ ꓫꓵꓻ ꓙꓳ ꓢꓴ ꓠꓬ꓾ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓡꓰ ꓠꓹ ꓟ ꓠꓽ ꓮꓺ ꓘꓶꓻ ꓫꓸˍ ꓡꓳ ꓟꓻ꓿
42018025	ꓞꓳ ꓐꓳ ꓕꓲ ꓣꓳ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓙꓰ ꓠꓹ ꓟ ꓠꓬ꓾ ꓡꓳꓽ ꓕꓳ ꓕꓲ ꓘꓹ ꓪꓳꓼ ꓠꓺ ꓗ ꓗꓪ ꓙ ꓙꓰ ꓠꓹ ꓟ ꓢꓶꓸ ꓟꓽ ꓞꓲ ꓫꓸˍ ꓡꓳ꓾ ꓐꓯˍ ꓡꓳ꓿
42018026	ꓑ ꓙꓽ ꓢꓴ ꓡꓰ꓾ ꓖꓳ ꓡꓱ ꓥ ꓠꓬ ꓮꓽ ꓟ ꓚꓬꓴ ꓟꓶ ꓓ ꓢꓰꓽ꓾ ꓐꓯˍ ꓕꓯ꓾
42018027	ꓬꓰ-ꓢꓴ ꓡꓰ꓾ ꓞꓳ ꓤ ꓟꓽ ꓐ ꓡ ꓟ ꓠꓬ ꓪꓴ-ꓢ ꓠꓽ ꓐ ꓡ ꓡꓳ꓾ ꓐꓯˍ ꓡꓳ꓿
42018028	ꓖꓳ ꓡꓱ ꓠꓬ ꓒꓲ-ꓕꓱ ꓡꓰ꓾ ꓟꓸ ꓒꓽꓳ꓾ ꓥꓪ ꓠꓴꓽ ꓠꓽ ꓚꓲꓸ ꓛꓬ ꓔꓯ ꓟ ꓮꓽ ꓙꓵ ꓗꓶ ꓔꓸ ꓬꓰ ꓢꓲ ꓠꓴ ꓔꓯ ꓛꓳˍ ꓡꓳ꓾ ꓐꓯˍ ꓡꓳ꓿
42018029	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓪꓴ-ꓢ ꓗꓴꓷꓼ ꓐꓱ ꓶ ꓬꓲ ꓦꓲ꓾ ꓥ ꓠꓬ ꓤꓽ ꓟꓶ꓾ ꓥ ꓠꓬ ꓬꓲ ꓤ ꓠꓬꓲ ꓤ꓾ ꓥ ꓠꓬ ꓮꓽ ꓐꓽ ꓮ ꓟ꓾ ꓥ ꓠꓬ ꓤ ꓠꓱ ꓐꓴ ꓔꓯ ꓗꓶ ꓔꓸ ꓬꓰ ꓢꓴ ꓠꓬ꓾
42018030	ꓕꓱ ꓕꓲ ꓤꓶꓻ ꓗꓪˍ ꓟꓲ ꓮꓽ ꓟꓬꓹ ꓝꓸ ꓘꓳ ꓣꓴ ꓟꓶ ꓢꓲ꓾ ꓡ ꓠꓹ ꓟ ꓤꓶ ꓗꓪˍ ꓟꓲ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶˍ ꓥꓳ꓾ ꓐꓯˍ ꓡꓳ꓿
42018031	ꓬꓰ-ꓢꓴ ꓠꓬ ꓞꓲ ꓠꓬꓲꓽ ꓣꓳ ꓔꓯ ꓬꓲ ꓔꓱꓹ ꓬꓲ ꓕꓲ ꓖ ꓗꓪ ꓧꓳꓽ ꓙꓰ ꓢꓲ꓾ ꓠ ꓠꓹ꓾ ꓣꓳꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰ ꓔꓬ ꓟ ꓥꓳ꓿ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓰ ꓡ-ꓞꓳ-ꓮ-ꓐꓲ ꓔꓯ ꓟꓳꓸ ꓐꓳ ꓔ ꓟ ꓮꓽ ꓙꓵ ꓠꓬ ꓒꓬꓱꓼ ꓡ ꓥꓳ꓿
42018032	ꓮ ꓡꓲꓳ ꓐꓯ ꓠꓬ ꓬꓲ ꓔꓯ ꓠꓽ ꓐꓶꓽ ꓞꓳ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓿ ꓢꓴ ꓡꓰ ꓬꓲ ꓔꓯ ꓤꓲꓺ ꓢꓲ꓾ ꓫꓸ ꓔꓳ ꓫ ꓒꓯꓼ ꓬꓰ ꓖꓶ ꓡ ꓢꓲ ꓠꓬꓲ꓾ ꓟꓶꓽ ꓶꓻ ꓔꓲꓸ ꓧꓳꓽˍ ꓥꓳ꓿
42018033	ꓝꓮꓲ ꓠꓬ ꓬꓲ ꓪꓽ ꓡꓰ ꓬꓲ ꓔꓯ ꓓꓶꓽ ꓢꓲ ꓢꓰꓼ ꓗꓷˍ ꓥꓳ꓿ ꓖꓳ ꓡꓱ ꓥ ꓟꓲ ꓢ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓬꓲ ꓢꓯꓸ ꓬꓲꓼ ꓡ ꓥꓳ꓾ ꓐꓯ ꓖꓶˍ ꓡꓳ꓿
42018034	ꓕꓱ ꓟꓬ ꓙꓰꓽ ꓟ ꓠꓬ ꓛꓳꓽ ꓒꓯꓹ ꓐꓴ ꓕꓲ ꓫꓵꓽˍ ꓟꓲ ꓟꓽ ꓙꓽ ꓜꓲꓼ꓿ ꓐꓯ ꓘꓶꓽ ꓕꓱ ꓟ ꓬꓲ ꓪꓽ ꓔꓯˍ ꓐꓰ ꓚꓵꓺ ꓔ ꓟ ꓥ ꓠꓬꓲ꓾ ꓬꓲ ꓮꓸ ꓫꓵ ꓔꓯ ꓐꓯ ꓔꓬ ꓟ ꓬꓲ ꓪꓽ ꓟꓽ ꓢꓷ꓿
42018035	ꓬꓰ-ꓢꓴ ꓠꓬ ꓙꓱ-ꓡꓲ-ꓘꓳ ꓡꓳ ꓒꓱ ꓗꓪ ꓠꓶꓽ ꓡ ꓕꓯ꓾ ꓟꓬ ꓔꓶ ꓕꓲ ꓣꓳ ꓠꓬ ꓙ ꓖꓴ ꓘꓶꓽ ꓗꓪ ꓠꓬꓲꓸ ꓠꓸ ꓢꓲ ꓜꓻ ꓓꓰꓽ ꓔꓬ ꓡꓳ꓿
42018036	ꓞꓳ ꓜꓴ ꓗꓳꓸ ꓙꓰ ꓔꓬ ꓟ ꓔꓯ ꓬꓲ ꓑ ꓙꓽˍ ꓠꓬ꓾ ꓕꓱ ꓟ ꓮꓸ ꓫꓵ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42018037	ꓬꓲ ꓪꓽ ꓡꓰ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ ꓗꓳꓸ ꓙꓰ ꓔꓬ ꓡꓳ꓾ ꓐꓰ ꓐꓯ ꓖꓶꓽ ꓗꓷ ꓠꓬ ꓬꓲ ꓘꓴꓻ ꓔꓴ ꓡ ꓢꓲ꓾
42018038	ꓓ-ꓪꓵ ꓞꓲꓼ ꓤ ꓡꓯꓹ ꓤ ꓬꓰ-ꓢꓴꓳ꓾ ꓥꓪ ꓔꓯ ꓫꓱꓸ ꓤ ꓡꓯ꓾ ꓐꓯˍ ꓡꓳ꓿
42018039	ꓟꓲꓽ ꓕꓯꓽ ꓢꓲ ꓗꓪ ꓙꓰ ꓔꓬ ꓢꓴ ꓐꓴ ꓡꓰ ꓖꓳ ꓡꓱ ꓟꓽ ꓘꓴ ꓠꓹ ꓟ ꓬꓲ ꓔꓯ ꓕꓼˍ ꓟꓲ꓾ ꓬꓲ ꓠꓬ ꓪ ꓜꓲ ꓘꓴꓻ ꓢꓲ꓾ ꓓ-ꓪꓵ ꓞꓲꓼ ꓤ ꓡꓯꓹ ꓤꓽꓳ꓾ ꓥꓪ ꓔꓯ ꓫꓱꓸ ꓤ ꓡꓯ꓾ ꓐꓯˍ ꓡꓳ꓿
42018040	ꓖꓳ ꓕꓯ ꓬꓰ-ꓢꓴ ꓦꓰꓼ ꓡꓰ ꓢꓲ꓾ ꓬꓲ ꓔꓯ ꓬꓲ ꓔꓬ ꓗꓪ ꓧꓳꓽ ꓡ ꓠꓹ ꓟ ꓕꓵꓼ ꓪꓽ ꓖꓶˍ ꓡꓳ꓿ ꓬꓲ ꓛꓲ ꓡ ꓠꓬ ꓬꓲ ꓔꓯ꓾
42018041	ꓥꓪ ꓡꓰ ꓠꓴ ꓐꓱ ꓶ ꓮꓸ ꓫꓵ ꓬꓰ ꓖꓶ ꓝꓲ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓲ ꓡꓰ꓾ ꓢꓲ ꓒꓽꓳ꓾ ꓥꓪ ꓝꓮꓲ ꓠꓬꓲ ꓟꓳꓻ ꓡ ꓠꓲꓹ ꓫꓵˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42018042	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓠꓬꓲ ꓟꓳꓻ Gꓽ꓿ ꓠꓴ ꓙꓵꓻ ꓠꓲꓹ ꓡꓰ ꓠꓴ ꓔꓯ ꓓꓻ ꓡꓰ ꓝꓲꓳ꓾ ꓐꓯ ꓖꓶˍ ꓡꓳ꓿
42018043	ꓖꓳ ꓡꓱ ꓠꓬ ꓞꓼ ꓐꓰ ꓬꓲ ꓠꓬꓲ ꓟꓳꓻ ꓡ ꓢꓲ꓾ ꓬꓰ-ꓢꓴ ꓔꓯ ꓛꓳꓻ ꓙꓰ ꓢꓲ ꓠꓬꓲ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿ ꓖꓳ ꓟ ꓔꓯ ꓞꓳ ꓜꓴꓻ ꓟꓳꓻ ꓗꓷ ꓠꓬ ꓬꓲ ꓪꓽˍ ꓟꓲ ꓪꓴ-ꓢ ꓔꓯ ꓫꓱꓸ ꓖꓶˍ ꓡꓳ꓿
42019001	ꓬꓰ-ꓢꓴ ꓠꓬ ꓙꓱ-ꓡꓲ-ꓘꓳ ꓡꓳ ꓒꓱ ꓗꓪ ꓓꓵꓽ ꓡꓰ ꓢꓲ ꓗꓳꓸ ꓙꓰ ꓔꓬ ꓕꓯ꓾
42019002	ꓝꓲꓸ ꓫ ꓢꓴ ꓪꓴꓸ ꓓꓵ ꓣꓱꓽ ꓒ꓾ ꓢ-ꓘꓰ-ꓬꓴ ꓟꓬꓱ ꓔ ꓟ ꓞꓳ ꓐꓳ ꓕꓲ ꓣꓳ ꓖꓳ ꓗꓪ ꓔꓬ ꓡꓳ꓿
42019003	ꓬꓲ ꓠꓬ ꓬꓰ-ꓢꓴ ꓮꓽ ꓟ ꓥ ꓟ ꓡꓳꓸ ꓠꓬꓲ ꓠꓲꓹ ꓫꓵˍ ꓟꓲ꓾ ꓬꓲ ꓠꓽ ꓞꓳ ꓔꓰꓼ ꓡꓰꓼ ꓥ ꓢꓲ꓾ ꓞꓳ ꓜꓴꓻ ꓡꓰ ꓬꓲ ꓔꓯ ꓛꓸ ꓞꓹ ꓠꓬꓲ꓾ ꓬꓰ-ꓢꓴ ꓔꓯ ꓟꓽ ꓟꓳ꓿
42019004	ꓖꓳ ꓡꓱ ꓠꓬꓲ ꓬꓰ-ꓢꓴ ꓔꓯ ꓡꓳꓸ ꓠꓬꓲ ꓠꓹ ꓟ ꓬꓲ ꓠꓬ ꓟꓲꓽ ꓕꓯꓽ ꓢꓲ ꓔꓷꓹ ꓙꓰ ꓢꓲ꓾ ꓬꓰ-ꓢꓴ ꓗꓳꓸ ꓬꓯꓼ ꓠ ꓗꓹ ꓟ ꓚꓱꓹ ꓗꓪ ꓟ ꓐꓵꓽ ꓜꓻ ꓜꓲꓻ ꓕꓲ ꓜꓲ ꓗꓪ ꓓꓯ ꓙꓰˍ ꓡꓳ꓿
42019005	ꓬꓰ-ꓢꓴ ꓖꓳ ꓗꓪ ꓛꓲ ꓡ ꓠꓬ ꓖꓽ ꓑꓳꓸ ꓬꓲ ꓔꓯ ꓡꓳꓸ ꓢꓲ꓾ ꓢ-ꓘꓰ-ꓬꓴꓳ꓾ ꓮꓸ ꓟꓲꓸ ꓬꓯꓼ ꓡꓯ꓿ ꓮ ꓡꓲꓳ ꓐꓯ ꓠꓬ ꓠꓬꓲꓸ ꓠꓬꓲ ꓥꓪ ꓠꓬ ꓠꓴ ꓦꓲ ꓗꓪ ꓔꓬ ꓠ ꓗꓹ ꓡꓳ꓾ ꓐꓯ ꓖꓶˍ ꓡꓳ꓿
42019006	ꓖꓳ ꓡꓱ ꓠꓬ ꓬꓲ ꓮꓸ ꓟꓲꓸ ꓟꓲꓸ ꓬꓯꓼ ꓡ ꓢꓲ꓾ ꓠꓲꓹ ꓒꓴ ꓒꓴˍ ꓐꓰ ꓬꓰ-ꓢꓴ ꓔꓯ ꓘꓳꓻ ꓣꓴˍ ꓡꓳ꓿
42019007	ꓬꓲ ꓪꓽ ꓮꓽ ꓙꓵ ꓖꓳ ꓟ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓠꓽ ꓝꓴꓲ ꓙꓳ ꓢꓴ ꓦꓲ ꓗꓪ ꓪꓰ ꓤ ꓟꓴ ꓙꓰꓳ꓾ ꓐꓰ ꓱ'ꓽ ꓠꓱꓽˍ ꓡꓳ꓿
42019008	ꓢ-ꓘꓰ-ꓬꓴ ꓠꓬ ꓦꓰꓼ ꓞꓹ ꓢꓲ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓥꓪ ꓙꓳˍ ꓟ ꓖꓴꓽ ꓙꓴꓽ ꓠꓬ ꓞꓳ ꓫꓸ ꓔꓯ ꓕꓲ ꓐꓶꓽ ꓐꓱꓻ ꓖꓶˍ ꓥꓳ꓿ ꓝꓮꓲ ꓠꓬ ꓥꓪ ꓮꓽ ꓟ ꓔꓯ ꓘꓳꓹ ꓜ ꓗꓷ ꓐꓷˍ ꓟꓲ ꓬꓲ ꓔꓯ ꓡꓲ ꓩꓴꓸ ꓡꓲꓸ ꓖꓶˍ ꓥꓳ꓾ ꓐꓯˍ ꓡꓳ꓿
42019009	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓢꓯꓼ ꓟꓬ ꓝˍ ꓟ ꓣꓱꓽ ꓛꓰꓽ ꓠꓬ ꓠꓬꓲꓸ ꓠꓬꓲ ꓕꓱ ꓕꓲ ꓦꓲ ꓗꓪ ꓛꓲ ꓡꓺꓳ꓿ ꓮ ꓡꓲꓳ ꓐꓯ ꓠꓬ ꓬꓲˍ ꓟꓲ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓡꓳ꓿
42019010	ꓡ-ꓞꓳ-ꓮ-ꓐꓲ ꓠꓽ ꓒꓲꓼ ꓬꓰ ꓟ ꓡꓽ ꓞꓳ ꓔꓯ ꓧꓪ ꓢꓲ ꓚꓬꓴˍ ꓐꓰ ꓡꓻ ꓟ ꓥ ꓡꓳ꓾ ꓐꓯˍ ꓡꓳ꓿
42019011	ꓑ ꓫꓬꓼ ꓐꓴ ꓠꓬ ꓬꓰ-ꓢꓴ ꓔꓯ ꓕꓱ ꓡꓱ ꓠ ꓠꓹ ꓕꓱ ꓡꓱ꓾ ꓙꓱ-ꓣꓴ-ꓢ-ꓡꓱ ꓒ ꓕꓲ ꓗꓪ ꓫꓱꓽ ꓛꓲ ꓬꓰˍ ꓕꓯ꓾ ꓪꓴ-ꓢ ꓗꓴꓷꓼ ꓞꓼ ꓐꓰ ꓓꓳ ꓡ ꓥꓳ꓾ ꓐꓰ ꓬꓲ ꓪꓽ ꓓꓵꓽ ꓙꓽˍ ꓟ ꓪꓴꓸ ꓠꓬꓲ꓾ ꓬꓰ-ꓢꓴ ꓡꓰ ꓔꓯ ꓥꓳꓽ ꓕꓲ ꓟ ꓕꓱ ꓡꓱ ꓐꓯ ꓖꓶˍ ꓡꓳ꓿
42019012	ꓢꓲꓽ ꓒ ꓕꓲ ꓣꓳ ꓠꓬ꓾ ꓪ ꓔꓲꓸ ꓙꓵꓽ ꓪꓽ ꓟꓶ ꓡꓰ ꓠꓹ ꓟ꓾ ꓶꓽ ꓤ ꓟ ꓟꓵ ꓗꓪ ꓕꓲ ꓝꓲꓸ ꓤ ꓙꓰˍ ꓐꓰ ꓬꓰˍ ꓡꓳ꓿
42019013	ꓬꓲ ꓟꓽ ꓙꓰ ꓢꓰ ꓕꓯ꓾ ꓬꓲ ꓚꓳ ꓑꓸ ꓞꓲꓻ ꓣꓳ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓬꓲ ꓪꓽ ꓔꓯ ꓒꓴ ꓕꓲ ꓣꓳ ꓕꓲ ꓟꓲ-ꓠ ꓖꓶ ꓢꓲ ꓠꓬꓲ꓾ ꓥꓪ ꓟꓽ ꓬꓲꓼ ꓡ ꓕ ꓑꓳꓸ ꓕꓱ ꓟ ꓡꓰ ꓶꓻ ꓡꓯꓼ ꓟꓴ꓾ ꓐꓯ ꓖꓶˍ ꓡꓳ꓿
42019014	ꓬꓲ ꓑ ꓫꓬꓼ ꓐꓴ ꓠꓽ ꓬꓲ ꓔꓯ ꓠꓲꓹ ꓜꓳ ꓢꓲ꓾ ꓬꓲ ꓗꓸ ꓠꓯꓸ ꓢꓲ ꓗꓪ ꓝꓲ ꓓꓴ ꓕꓲ ꓧꓳꓽ ꓝꓲ ꓩꓴ ꓗꓷ ꓢꓲ ꓠꓬꓲ꓾ ꓥꓪ ꓠꓴꓽ ꓠꓬ ꓕꓱ ꓕꓲ ꓣꓳ ꓔꓯ ꓥꓪ ꓠꓴꓽ ꓪ ꓔꓲꓸ ꓣꓱꓽ ꓝꓲ ꓠꓲꓹ ꓟꓽ ꓫꓵ꓾ ꓐꓰ ꓐꓯ ꓖꓶ ꓙꓰ ꓝꓲˍ ꓡꓳ꓿
42019015	ꓖꓳ ꓡꓱ ꓥ ꓟꓲ ꓬꓲ ꓪꓻ ꓔꓲ ꓙꓵꓽ ꓪꓽ ꓟꓶ ꓡꓰ ꓢꓲ ꓬꓲꓼ ꓡ ꓕꓯ꓾ ꓶ ꓡꓯꓼ ꓟꓴˍ ꓟ ꓗꓪ ꓐꓰ ꓮ ꓟꓬ ꓛꓲ ꓒꓳꓹ ꓟꓶˍ ꓟ ꓢꓷ ꓡꓰ ꓠꓹ ꓟ꓾ ꓬꓲ ꓡꓰ ꓒꓴ ꓡꓯꓼ ꓙꓱ ꓔ ꓟ ꓚꓳ ꓑꓸ ꓐꓴ ꓔꓯ ꓘꓴ ꓔꓯꓹ ꓡ ꓝꓲˍ ꓡꓳ꓿
42019016	ꓬꓲ ꓪꓴꓸ ꓕꓲ ꓣꓳ ꓠꓬ ꓬꓲ ꓟꓲꓽ ꓙꓬꓽ ꓗꓪ ꓡ ꓢꓲ ꓬꓲ ꓔꓯ꓾ ꓢꓲ ꓒꓽꓳ꓾ ꓠꓴ ꓒꓴ ꓕꓲ ꓟꓲ-ꓠ ꓟ ꓠꓬ꓾ ꓝꓮꓲ ꓞꓲ ꓟꓲ-ꓠ ꓒꓳꓹ ꓟꓶ ꓡꓰꓳ꓾ ꓐꓯˍ ꓡꓳ꓿
42019017	ꓖꓳ ꓡꓱ ꓠꓬ ꓬꓲ ꓡꓰ ꓬꓲ ꓔꓯ꓾ ꓮꓽ ꓘꓶꓸ ꓙꓲˍ ꓥꓳ꓿ ꓙꓲˍ ꓟ ꓚꓳ ꓑꓸ ꓠꓴ ꓠꓬ ꓮꓸ ꓓꓲꓽ ꓣꓳˍ ꓟ ꓫꓵꓽ ꓪꓴ ꓗꓪ ꓦ ꓡꓱ ꓐꓳˍ ꓠꓬꓲ꓾ ꓠꓴ ꓔꓯ ꓡꓳ ꓒꓱ ꓞꓲ ꓟ ꓙꓵꓽ ꓝꓲˍ ꓥꓳ꓾ ꓐꓯ ꓖꓶˍ ꓡꓳ꓿
42019018	ꓠꓬꓲꓽ ꓣꓳ ꓕꓲ ꓣꓳ ꓟˍ ꓟꓲ ꓡ ꓢꓲ꓾ ꓢꓲ ꓒꓽꓳ꓾ ꓠꓴ ꓒꓴ ꓕꓲ ꓟꓲ-ꓠ ꓟ ꓠꓬ ꓝꓮꓲ ꓥꓪꓽ ꓟꓲ-ꓠ ꓒꓳꓹ ꓟꓶꓻ ꓡꓰꓳ꓾ ꓐꓯˍ ꓡꓳ꓿
42019019	ꓬꓲ ꓡꓰ ꓬꓲ ꓔꓯ꓾ ꓠꓴ ꓔꓯˍ ꓟꓲ ꓡꓳ ꓒꓱ ꓥꓪꓽ ꓟ ꓙꓵꓽ ꓝꓲˍ ꓥꓳ꓾ ꓐꓯ ꓖꓶˍ ꓡꓳ꓿
42019020	ꓝꓮꓲ ꓕꓲ ꓣꓳ ꓡ ꓢꓲ ꓬꓲ ꓔꓯ꓾ ꓢꓲ ꓒꓽꓳ꓾ ꓠꓬꓲ ꓠꓹ꓾ ꓠꓴ ꓒꓴ ꓖꓳ ꓕꓲ ꓟꓲ-ꓠ ꓟ ꓠꓬ ꓕꓱ ꓗꓪ ꓓꓹ ꓢꓰꓽ ꓡꓳ꓿ ꓥꓪ ꓠꓽ ꓟꓶ ꓛ ꓡꓰ ꓕꓱꓹ ꓢꓲ ꓗꓶ ꓔꓸ ꓡꓳ꓿
42019021	ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓞꓳ ꓦꓶꓻ ꓥ ꓠꓬꓲ ꓠꓴ ꓔꓯ ꓥꓪ ꓙꓳˍ ꓡꓳ꓿ ꓠꓴ ꓠꓽ ꓟꓽ ꓩꓴ ꓔ ꓟ ꓗꓪˍ ꓟꓲ ꓣꓴ ꓬꓰ ꓢꓲ꓾ ꓟꓽ ꓫꓵꓸ ꓔ ꓗꓪˍ ꓟꓲ ꓫ ꓬꓰˍ ꓡꓳ꓾ ꓐꓯˍ ꓡꓳ꓿
42019022	ꓬꓲ ꓡꓰ ꓬꓲ ꓔꓯ꓾ ꓙꓲ ꓖꓴ ꓟꓽ ꓙꓳˍ ꓟ ꓚꓳ ꓑꓸꓳ꓾ ꓠꓴ ꓚꓲꓸ ꓛꓬ ꓐꓯ ꓘꓶꓽ ꓗꓪ ꓐꓰ ꓠꓴ ꓔꓯ ꓥꓪ ꓐꓯ ꓟꓴ ꓞꓷꓹˍ ꓥꓳ꓿ ꓥꓪ ꓠꓽ ꓞꓳ ꓦꓶ ꓥ ꓢꓲ ꓟꓽ ꓩꓴ ꓔ ꓗꓪˍ ꓟꓲ ꓣꓴ ꓢꓴ ꓥ ꓢꓲ꓾ ꓟꓽ ꓫꓵꓸ ꓔ ꓗꓪˍ ꓟꓲ ꓫ ꓬꓰ ꓢꓴ ꓥ ꓟ ꓠꓴ ꓢꓷꓸˍ ꓠꓬ꓾
42019023	ꓥꓪ ꓬꓲꓼ ꓡꓻ ꓕꓯ ꓒꓴ ꓬꓲ ꓐꓵꓽ ꓟꓶ ꓠꓹ ꓟ꓾ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓒꓴ ꓔꓯ ꓒꓴ ꓞꓳꓽ ꓦꓲ ꓗꓪ ꓟꓽ ꓗꓶ ꓔꓸ ꓡ?꓾ ꓐꓯˍ ꓡꓳ꓿
42019024	ꓖꓳ ꓡꓱ ꓢꓲ ꓪ ꓔꓲꓸ ꓡꓰ ꓖꓳ ꓗꓪ ꓦꓰꓼ ꓞ ꓢꓴ ꓔꓯ꓾ ꓬꓲ ꓙꓳˍ ꓟ ꓒꓴ ꓕꓱ ꓕꓲ ꓟꓲ-ꓠ ꓟ ꓬꓲ ꓔꓯˍ ꓐꓰ ꓣꓴ ꓗꓷ ꓢꓲ꓾ ꓞꓲ ꓟꓲ-ꓠ ꓙꓳ ꓢꓴ ꓖꓳ ꓕꓲ ꓣꓳ ꓔꓯ ꓖꓶ꓾ ꓐꓯˍ ꓡꓳ꓿
42019025	ꓬꓲ ꓪꓽ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓬꓲ ꓠꓽ ꓞꓲ ꓟꓲ-ꓠ ꓙꓳˍ ꓡꓳ꓾ ꓐꓯˍ ꓕꓯ꓾
42019026	ꓪ ꓔꓲꓸ ꓡꓰ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓙꓳꓻ ꓢꓴ ꓥ ꓕ ꓑꓳꓸ ꓔꓯ ꓠꓬ ꓡꓴꓽ ꓖꓶˍ ꓢꓰꓽ ꓥꓳ꓿ ꓟꓽ ꓙꓳ ꓢꓴ ꓔꓯ ꓠꓽ ꓬꓲ ꓮ ꓔꓲꓸ ꓤ ꓙꓳˍ ꓟˍ ꓟꓲ ꓬꓲ ꓔꓯˍ ꓐꓰ ꓣꓴ ꓔꓯꓹ ꓙꓰˍ ꓥꓳ꓿
42019027	ꓥꓪ ꓔꓯ ꓬꓲ ꓪꓽ ꓪ ꓔꓲꓸ ꓣꓱꓽ ꓝꓲ ꓠꓲꓹ ꓟꓽ ꓫꓵ ꓢꓴ꓾ ꓛꓴꓽ ꓙꓳ ꓢꓴ ꓕꓱ ꓕꓲ ꓧꓳꓽ ꓟ ꓔꓯ ꓖꓳꓻ ꓔꓯꓹ ꓡ ꓢꓲ꓾ ꓥꓪ ꓟꓲꓽ ꓙꓬ ꓗꓪ ꓢꓰꓼ ꓗꓷ꓾ ꓐꓯˍ ꓥꓳ꓾ ꓐꓯˍ ꓡꓳ꓿
42019028	ꓬꓰ-ꓢꓴ ꓕꓱ ꓡꓱ ꓐꓯ ꓓꓳ ꓡꓰ ꓠꓬ꓾ ꓡꓯꓽ ꓫꓵ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰˍ ꓡꓳ꓿
42019029	ꓬꓲ ꓠꓬ ꓐꓱ-ꓒ-ꓖꓶˍ ꓐꓰ ꓐꓱ-ꓕ-ꓠꓲ ꓗꓪ ꓠꓶꓽ ꓡꓰ ꓢꓲ꓾ ꓮꓽ ꓛꓬꓽ꓾ ꓟꓬꓱ ꓔ ꓟ ꓪꓽ ꓚꓲ ꓗꓪ ꓛꓲ ꓡ ꓠꓬ꓾ ꓬꓲ ꓡꓰ ꓛꓳꓽ ꓒꓯꓹ ꓠꓬꓲꓽ ꓣꓳ ꓔꓯ ꓕꓱ ꓡꓱ ꓐꓯ ꓢꓲ ꓝꓲ ꓩꓴ ꓗꓷˍ ꓡꓳ꓿
42019030	ꓠꓴ ꓪꓽ ꓔꓯ ꓔꓱꓹ ꓞꓹ ꓟ ꓘꓹ ꓗꓪ ꓓꓵꓽ ꓙꓰ꓿ ꓠꓴ ꓪꓽ ꓖꓳ ꓗꓪ ꓓꓵꓽ ꓡꓰ ꓕꓯ꓾ ꓞꓳ ꓤꓽ ꓮꓽ ꓟˍ ꓟꓲ ꓟꓽ ꓜꓶꓽ ꓠꓬꓲ ꓢꓰꓽ ꓟ ꓕꓳꓽ ꓡ ꓟꓴꓽ ꓤ ꓕꓲ ꓛꓲ ꓞꓳꓹ ꓔ ꓟ ꓔꓯ ꓠꓴ ꓪꓽ ꓟꓳꓻˍ ꓥꓳ꓿ ꓖꓳ ꓟ ꓒꓶ ꓢꓲ ꓢꓲꓺ ꓔꓯꓹ ꓖꓶ ꓡꓯ꓿
42019031	ꓮꓽ ꓟ ꓡꓰ ꓠꓴ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓕꓳꓽ ꓡ ꓟꓴ ꓔꓯ ꓒꓶˍ ꓡ?꓾ ꓐꓰ ꓠ ꓠꓬꓲ ꓡ ꓠꓬ꓾ ꓢꓲ ꓒꓽ ꓣꓱꓽ ꓬꓯꓼˍ ꓡꓳ꓾ ꓐꓰ ꓒꓳꓹ ꓖꓶ꓾ ꓐꓯˍ ꓡꓳ꓿
42019032	ꓝꓲ ꓘꓶꓽ ꓟꓶ ꓢꓴ ꓐꓴ ꓙꓰ ꓗꓷ ꓠꓬ꓾ ꓬꓰ-ꓢꓴ ꓬꓲ ꓪꓽ ꓔꓯ ꓐꓯˍ ꓟ ꓡꓰ ꓐꓰ ꓕꓳꓽ ꓡ ꓟꓴꓽ ꓔꓯ ꓧꓪ ꓟꓶˍ ꓡꓳ꓿
42019033	ꓬꓲ ꓪꓽ ꓠꓬ ꓕꓳꓽ ꓡ ꓟꓴꓽ ꓤ ꓔꓯ ꓒꓶ ꓔꓬ ꓕꓯ ꓬꓲ ꓢꓲ ꓒꓽ ꓐꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓕꓳꓽ ꓡ ꓟꓴ ꓤ ꓔꓯ ꓒꓶˍ ꓡ?꓾ ꓠ ꓠꓬꓲˍ ꓡꓳ꓿
42019034	ꓬꓲ ꓪꓽ ꓡꓰ꓾ ꓢꓲ ꓒꓽ ꓣꓱꓽ ꓬꓯꓼˍ ꓡꓳ꓾ ꓐꓯ ꓖꓶˍ ꓡꓳ꓿
42019035	ꓬꓰ-ꓢꓴ ꓔꓬ ꓗꓪ ꓢꓲꓺ ꓛꓲ ꓡ ꓠꓬ꓾ ꓕꓳꓽ ꓡ ꓟꓴ ꓤ ꓕꓯꓽ ꓢꓲ ꓗꓪ ꓬꓲ ꓪꓽ ꓚꓲꓸ ꓛꓬ ꓐꓵ ꓞꓶꓽ ꓘꓳꓽ ꓖꓶ ꓢꓲ ꓬꓰ-ꓢꓴ ꓔꓯ ꓜꓶꓽ ꓝꓲˍ ꓡꓳ꓿
42019036	ꓬꓲ ꓜꓶꓽ ꓙꓰ ꓔꓬ ꓕꓯ꓾ ꓑ ꓫꓬꓼ ꓐꓴ ꓠꓬ ꓙ ꓖꓴ ꓗꓪ ꓐꓵ ꓞꓶꓽ ꓘꓳꓽ ꓖꓶˍ ꓡꓳ꓿
42019037	ꓬꓲ ꓮ-ꓛꓬ ꓪꓽ ꓚꓲ ꓔꓯꓹ ꓗꓪ ꓬꓯꓼ ꓙꓰ ꓔꓬ ꓕꓯ꓾ ꓛꓳꓽ ꓒꓯꓹ ꓬꓲ ꓜꓴ ꓬꓲ ꓟꓯꓼ ꓠꓬ ꓬꓲ ꓪꓽ ꓟꓳꓻ ꓗꓷ ꓟ ꓪꓽ ꓠꓬꓲˍ ꓟ ꓟꓬꓱꓽ ꓑꓶ ꓓꓴ ꓗꓹ ꓛꓲ ꓔꓴ ꓡ ꓢꓲ꓾ ꓢꓯꓼ ꓓꓽ ꓟ ꓡꓰ ꓪꓴ-ꓢ ꓔꓯ ꓫꓱꓸ ꓖꓶ ꓢꓲ ꓠꓬꓲ꓾
42019038	ꓢꓲ ꓒꓽ ꓟꓬꓱ ꓗꓪ ꓐꓰ ꓡꓻ ꓟ ꓪ ꓔꓲꓸ ꓔꓯ ꓶꓼ ꓙꓳ ꓫꓱꓹ ꓙꓳ ꓝꓲ꓿ ꓟꓴꓽ ꓗꓪ ꓗꓪ ꓢꓲ ꓡꓲ ꓟ ꓙꓳ ꓢꓲ꓾ ꓟꓴ ꓡꓳꓹ ꓗꓪ ꓟꓬꓱ ꓓꓳꓽ ꓙꓳ ꓝꓲ꓾ ꓐꓯˍ ꓡꓳ꓿
42019039	ꓞꓳ ꓜꓴ ꓗꓪ ꓟ ꓒ-ꓡꓲ-ꓢꓷ ꓐꓴ ꓕꓲ ꓐꓱ ꓠꓬ ꓬꓲ ꓔꓯ꓾ ꓟꓸ ꓒꓽꓳ꓾ ꓠꓴ ꓛꓳꓽ ꓒꓯꓹ ꓐꓴ ꓔꓯ ꓕꓼ ꓢꓲ ꓟꓽ ꓪꓳꓹ ꓔꓬ ꓝꓲ꓾ ꓐꓯˍ ꓡꓳ꓿
42019040	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ ꓪꓽ ꓟꓽ ꓪꓳꓹ ꓐꓰ ꓔꓬ ꓕꓯ ꓠꓽ꓾ Bꓸ ꓛꓲ ꓕꓱ ꓟꓬ ꓟ ꓘꓴꓻ ꓔꓴ ꓡ ꓥꓳ꓾ ꓐꓯˍ ꓡꓳ꓿
42019041	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓛꓲ ꓡꓺˍ ꓐꓰ ꓬꓰˍ ꓕꓯ꓾ ꓡꓳ ꓒꓱ ꓔꓯ ꓟꓳꓻ ꓗꓷ ꓠꓬ꓾ ꓡꓳ ꓒꓱ ꓐꓱ ꓶ ꓥꓴ ꓢꓲ꓾
42019042	ꓠꓬꓲꓸ ꓠꓬꓲ ꓠꓴ ꓔꓯ ꓢꓲ ꓡꓲ ꓟ ꓔꓯꓹ ꓖꓶ ꓡ ꓢꓴ ꓔꓯ ꓠꓴ ꓢꓷꓸˍ ꓕꓯ ꓠꓽ ꓙꓲˍ ꓡꓳ ꓫꓵꓽ ꓥ ꓡꓳ꓿ ꓮ ꓟꓶ ꓠꓽ ꓠꓴ ꓟꓬ ꓢꓶꓽ ꓔꓯˍ ꓐꓰ ꓚꓵꓺ ꓔ ꓡꓳ꓿
42019043	ꓡꓻ ꓠꓹ ꓟ ꓦꓬꓼ ꓠꓬꓲ ꓗꓪ ꓠꓽ ꓠꓴ ꓔꓯ ꓛꓴꓽ ꓙꓳ ꓢꓴ ꓐꓴ ꓡꓰ ꓠꓴ ꓚꓳ ꓡꓳ ꓗꓪ ꓧꓪꓸ ꓒꓱꓻ ꓜꓶꓻ ꓢꓲ ꓠꓬꓲ꓾ ꓡꓲ ꓛꓱꓽ ꓚꓳ ꓡꓳ ꓗꓪ ꓠꓴ ꓔꓯ ꓗꓽ ꓚꓳꓸ ꓔ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿
42019044	ꓪꓴ-ꓢ ꓡꓰ ꓠꓴ ꓔꓯ ꓔꓱꓹ ꓠꓬꓲ ꓡ ꓟ ꓦꓬꓼ ꓠꓬꓲ ꓔꓯ ꓠꓴ ꓟꓽ ꓡꓳꓸ ꓓꓳ ꓡ ꓠꓬꓲ꓾ ꓠꓴˍ ꓐꓰ ꓠꓴ ꓚꓬꓹ ꓠꓯꓸꓼ ꓗꓪ ꓟ ꓤ ꓠꓱ ꓐꓴ ꓔꓯ ꓠꓬ ꓟꓲ ꓠꓯ ꓗꓪ ꓙꓱꓼ ꓗꓷˍ ꓥꓳ꓿ ꓠꓴ ꓔꓯ ꓜꓶꓻ ꓔ ꓟ Bꓸ ꓒꓬꓸˍ ꓟꓲ ꓟꓽ ꓥꓸ ꓦ ꓗꓷ ꓟ ꓕꓲ ꓒꓬꓸˍ ꓟꓲ ꓟꓽ ꓙꓳ ꓗꓷ ꓡꓰˍ ꓥꓳ꓾ ꓐꓯˍ ꓡꓳ꓿
42019045	ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓖꓳ ꓗꓪ ꓪꓴꓽ ꓔꓬ ꓪꓴꓻ ꓔꓬ ꓢꓴ ꓔꓯ ꓖꓼ ꓓꓳ ꓗꓷ ꓢꓲ ꓠꓬꓲ ꓬꓲ ꓪꓽ ꓔꓯ꓾
42019046	ꓥꓪ ꓦꓲ ꓠꓽ ꓪꓽ ꓘꓴ ꓦꓲ ꓬꓰ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓥꓪ ꓦꓲ ꓔꓯ ꓦꓴꓺ ꓜꓽ ꓢꓴ ꓬꓲ ꓘꓶꓻ ꓒꓬꓱꓼ ꓡ ꓝꓲˍ ꓡꓳ꓾ ꓐꓯˍ ꓡꓳ꓿
42019047	ꓬꓰ-ꓢꓴ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓗꓪ ꓟꓸ ꓟꓲꓽ ꓟˍ ꓡꓳ꓿ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴˍ ꓐꓰ꓾ ꓑ ꓫꓬꓼ ꓗꓪ ꓟ ꓞꓳ ꓪꓴꓽ ꓐꓴ ꓠꓬ ꓬꓲ ꓔꓯ ꓢꓰꓼ ꓠꓹ ꓟ ꓚꓱꓹ ꓧꓪˍ ꓡꓳ꓿
42019048	ꓖꓳ ꓡꓱ ꓥ ꓟꓲ ꓑ ꓫꓬꓼ ꓐꓴ ꓠꓬ ꓬꓰ-ꓢꓴ ꓐꓯ ꓘꓶꓽ ꓔꓯ ꓘꓳꓻ ꓣꓴ ꓢꓴˍ ꓡꓰꓽ ꓥ ꓠꓬꓲ꓾ ꓬꓲ ꓔꓯ ꓢꓰꓼ ꓑꓶꓸ ꓧꓪ ꓟꓽ ꓟꓶ꓿
42020001	ꓕꓲ ꓠꓬꓲ ꓙꓳˍ ꓠꓬ꓾ ꓢꓲꓽ ꓫꓬ ꓦꓲ ꓗꓪ ꓑ ꓫꓬꓼ ꓐꓴ ꓔꓯ ꓬꓰ-ꓢꓴ ꓡꓰ ꓶꓼ ꓓꓳ ꓫꓱꓹ ꓓꓳꓽ ꓚ ꓖꓶ ꓢꓲ ꓟꓸ ꓟꓲꓽ ꓟꓸ ꓖꓶ ꓔꓬ ꓕꓯ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴˍ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬ ꓬꓲ ꓔꓯ ꓡ ꓢꓲ꓾
42020002	ꓠꓴ ꓬꓰˍ ꓟ ꓕꓱ ꓟꓬ ꓫꓵꓽ ꓠꓬ ꓮ ꓡꓲ ꓫꓵꓽ ꓙꓵꓽ ꓪꓽ ꓗꓪ ꓐꓰ ꓬꓰˍ ꓡ? ꓠꓴ ꓔꓯ ꓙꓵꓽ ꓪ ꓕꓱ ꓟ ꓖꓶꓽ ꓢꓴ ꓮꓽ ꓟ ꓥ ꓡ? ꓥꓪ ꓠꓴꓽ ꓔꓯ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
42020003	ꓖꓳ ꓡꓱ ꓠꓬ ꓬꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯˍ ꓟꓲ ꓥꓪ ꓕꓲ ꓘꓶꓽ ꓠ ꓠꓬꓲˍ ꓠꓬꓲ꓾ ꓥꓪ ꓔꓯ ꓒꓳꓹ ꓖꓶ ꓡꓯ꓿
42020004	ꓬꓳ-ꓦ ꓖꓳ ꓓꓱꓽ ꓔꓲꓹ ꓖꓶˍ ꓟ ꓠꓬ ꓪꓴ-ꓢ ꓗꓪ ꓐꓰ ꓥ ꓡ? ꓞꓳ ꓤ ꓗꓪ ꓐꓰ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42020005	ꓖꓳ ꓡꓱ ꓠꓬ ꓬꓲ ꓪꓽ ꓖꓪꓻ ꓙꓱ ꓡꓯꓽ ꓘꓳ ꓢꓲ꓾ ꓪꓴ-ꓢ ꓗꓪ ꓐꓰ ꓥꓳ꓾ ꓐꓰ ꓣꓳꓽ ꓐꓯˍ ꓠꓬ꓾ ꓬꓲ ꓡꓰ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓟꓽ ꓙꓵꓻ ꓡ?꓾ ꓐꓯ ꓡ ꓥꓳ꓿
42020006	ꓞꓳ ꓤꓽ ꓗꓪ ꓐꓰ ꓥꓳ꓾ ꓐꓯˍ ꓟꓲ꓾ ꓬꓳ-ꓦ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓥ ꓟ ꓑ ꓫꓬꓼ ꓐꓴ ꓙꓵꓻˍ ꓠꓬꓲ꓾ ꓣꓳꓽ ꓔꓯ Bꓸ ꓛꓲ ꓡꓳ ꓢꓰꓼ ꓡ ꓥꓳ꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
42020007	ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ꓾ ꓮ ꓡꓲ ꓗꓪ ꓐꓰ ꓡꓻ ꓟ ꓥꓪ ꓠꓴꓽ ꓟꓽ ꓢꓷ꓾ ꓐꓰ ꓒꓳꓹ ꓖꓶˍ ꓡꓳ꓿
42020008	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓬꓰˍ ꓟ ꓕꓱ ꓟꓬ ꓫꓵꓽˍ ꓟꓲ ꓮ ꓡꓲ ꓫꓵꓽ ꓙꓵꓽ ꓪ ꓗꓪ ꓐꓰ ꓬꓰˍ ꓟ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓟꓽ ꓐꓯ ꓖꓶ꓾ ꓐꓯ ꓖꓶˍ ꓡꓳ꓿
42020009	ꓬꓲ ꓠꓬ ꓔꓯ ꓥꓳꓽ ꓡꓰ ꓑ ꓫꓬꓼ ꓐꓴ ꓔꓯ ꓕꓱ ꓡꓱ ꓐꓯ ꓖꓶˍ ꓢꓰꓽ ꓡꓳ꓿ ꓡꓽ ꓞꓳ ꓕꓲ ꓣꓳ ꓠꓬ ꓛꓱꓼ ꓡꓱꓼ ꓕꓲ ꓐꓱ ꓔꓶ ꓢꓲ꓾ ꓟꓬꓱꓽ ꓬꓰ ꓜꓽ ꓢꓴ ꓔꓯ ꓑꓯꓹ ꓖꓶ ꓢꓲ ꓠꓬꓲ꓾ ꓠꓱꓸ ꓐꓯꓼ ꓕꓲ ꓗꓴꓷꓼ ꓗꓪ ꓟꓶꓻ ꓤ ꓙꓰˍ ꓡꓳ꓿
42020010	ꓬꓲ ꓢꓶ ꓧꓼ ꓝꓲꓸ ꓛꓲ ꓡ ꓠꓬ ꓐꓱ ꓗꓪ ꓟ ꓢꓶꓹ ꓢꓶ ꓡꓯꓼ ꓙꓱ ꓖꓶ ꓡ ꓠꓹ ꓟ꓾ ꓬꓲ ꓚꓳꓺ ꓑ ꓕꓲ ꓣꓳ ꓔꓯ ꓟꓬꓱꓽ ꓬꓰ ꓜ ꓢꓴ ꓔꓬ ꓗꓪ ꓝꓲ ꓩꓴ ꓗꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓟꓬꓱꓽ ꓬꓰ ꓜ ꓢꓴ ꓠꓽ ꓬꓲ ꓔꓯ ꓓꓶꓽ ꓢꓲ꓾ ꓬꓲ ꓖꓳꓽ ꓬꓲꓼ ꓙꓰ ꓝꓲˍ ꓡꓳ꓿
42020011	ꓬꓲ ꓡꓰ ꓚꓳ ꓑꓸ ꓝꓮꓲ ꓕꓲ ꓣꓳ ꓝꓲ ꓩꓴ ꓗꓷˍ ꓡꓳ꓿ ꓬꓲ ꓔꓯˍ ꓟꓲ ꓬꓲ ꓪꓽ ꓡꓰ ꓓꓶꓽ ꓢꓲ ꓫꓸ ꓔꓳ ꓫꓸ ꓒꓯꓼ ꓬꓰ ꓖꓶ ꓢꓲ ꓠꓬꓲ꓾ ꓬꓲ ꓖꓳꓽ ꓬꓲꓼ ꓙꓰ ꓝꓲˍ ꓡꓳ꓿
42020012	ꓝꓮꓲ ꓠꓬ ꓢ ꓣꓳ ꓕꓲ ꓣꓳ ꓔꓯ ꓝꓲꓺ ꓩꓴ ꓗꓷˍ ꓡꓳ꓿ ꓬꓲ ꓔꓯˍ ꓟꓲ ꓬꓲ ꓪꓽ ꓡꓰ ꓠꓻ ꓓꓴ ꓓꓴ ꓡꓰ ꓝꓲ ꓢꓲ ꓖꓼ ꓓꓳ ꓩꓴ ꓗꓷˍ ꓡꓳ꓿
42020013	ꓖꓳ ꓕꓯ ꓐꓱ ꓢꓲ ꓒꓽ ꓠꓬ꓾ ꓥꓪ ꓮ ꓡꓲ ꓬꓰ ꓠꓯꓹ ꓡ? ꓮꓽ ꓧꓪꓹ ꓥꓪ ꓠꓲꓹ ꓠꓵˍ ꓟ ꓮ ꓐꓲ ꓔꓯ ꓝꓲ ꓩꓴ ꓗꓷˍ ꓠꓬ ꓬꓲ ꓪꓽ ꓠꓬ ꓬꓲ ꓔꓯ ꓒꓵꓽˍ ꓟꓽ ꓢꓷ꓾ ꓐꓯ ꓢꓲ꓾ ꓬꓲ ꓮ ꓐꓲ ꓔꓯ ꓝꓲ ꓩꓴ ꓗꓷˍ ꓡꓳ꓿
42020014	ꓟꓬꓱꓽ ꓬꓰ ꓜꓽ ꓢꓴ ꓠꓽ ꓬꓲ ꓔꓯ ꓟꓳꓻ ꓗꓷ ꓠꓬ ꓬꓲ ꓪꓽ ꓛꓳ ꓬꓲ ꓪꓽ ꓖꓪ ꓙꓱ ꓡꓯꓽ ꓘꓳ ꓢꓲ꓾ ꓕꓱ ꓟ ꓠꓽ ꓡꓯꓼ ꓪ ꓟꓶ ꓢꓴ ꓖꓳ ꓕꓲ ꓣꓳ ꓥ ꓡꓳ꓿ ꓡꓯꓼ ꓪ ꓠꓬ ꓣꓳ ꓔꓯꓸ ꓟ ꓒꓬꓱꓼ ꓡ ꓝꓲ ꓠꓹ ꓟ ꓣꓳ ꓬꓲ ꓔꓯ ꓢꓰꓼ ꓗꓷ ꓡꓯ꓾ ꓐꓯ ꓢꓲ꓾
42020015	ꓬꓲ ꓪꓽ ꓡꓰ ꓬꓲ ꓔꓯ ꓐꓱ ꓠꓱ ꓫꓱꓸ ꓟS ꓗꓪ ꓖꓼ ꓓꓳ ꓗꓷ ꓢꓲ ꓢꓰꓼ ꓗꓷˍ ꓡꓳ꓿ ꓖꓳ ꓡꓱ ꓠꓬ ꓐꓱ ꓢꓲ ꓒꓽ ꓡꓰ ꓬꓲ ꓪꓽ ꓔꓯ ꓮ ꓡꓲ ꓬꓰ ꓖꓶ ꓡ ꓥꓳ ꓪ?
42020016	ꓬꓲ ꓠꓬ ꓡ ꓢꓲ ꓟꓬꓱꓽ ꓬꓰ ꓜ ꓢꓴ ꓕꓱ ꓕꓲ ꓧꓳꓽ ꓔꓯ ꓛꓴꓻ ꓛꓰꓹ ꓡꓰ ꓝꓲ ꓢꓲ ꓠꓬꓲ꓾ ꓐꓱ ꓠꓬ ꓠꓱꓸ ꓐꓯꓼ ꓢꓴ ꓔꓯ ꓖꓶꓽ ꓗꓷˍ ꓥꓳ꓾ ꓐꓯˍ ꓡꓳ꓿ ꓕꓱ ꓟ ꓔꓯ ꓑ ꓫꓬꓽ ꓐꓴ ꓑ ꓙꓽ ꓗꓷ ꓠꓬ꓾ ꓖꓳ ꓡꓱ ꓠꓽ ꓕꓽ ꓗꓷ ꓡꓰ ꓝꓲ ꓟꓻ꓾ ꓐꓯˍ ꓡꓳ꓿
42020017	ꓬꓰ-ꓢꓴ ꓠꓽ ꓬꓲ ꓪꓽ ꓔꓯ ꓡꓳꓸ ꓔꓸ ꓢꓲ꓾ ꓖꓳ ꓡꓱ ꓥ ꓠꓬ ꓕꓳ ꓶ ꓗꓪ꓾ ꓦꓲ ꓫꓬꓹ ꓢꓴ ꓡꓰ ꓡꓳ ꓗꓷ ꓟ Bꓸ ꓛꓲ ꓠꓬ꓾ ꓦꓲ ꓚꓰ ꓬꓲ ꓡꓯꓼ ꓗꓪ ꓟ ꓡꓳ ꓓꓰ ꓓꓽ ꓟ ꓒꓬꓱꓼ ꓡꓺꓳ꓾ ꓐꓰ ꓐꓳ ꓔ ꓟ ꓠꓬ ꓮ ꓡꓲ ꓥꓳ ꓪ?
42020018	Bꓸ ꓛꓲ ꓖꓳ ꓟ ꓕꓯꓽ ꓢꓲ ꓗꓪ ꓡꓱꓸ ꓗꓷ ꓢꓴ ꓠꓬ ꓛꓱꓼ ꓡꓰˍ ꓥꓳ꓿ Bꓸ ꓛꓲ ꓖꓳ ꓟ ꓞꓰ ꓔꓲꓸ ꓬꓯꓼ ꓡꓰ ꓢꓴˍ ꓟꓲ ꓧꓶꓽ ꓡꓰˍ ꓥꓳ꓾ ꓐꓯˍ ꓡꓳ꓿
42020019	ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓠꓬ꓾ ꓔꓯ ꓥꓳꓽ ꓕꓱ ꓕꓲ ꓟ ꓬꓲ ꓪꓽ ꓔꓯ ꓐꓯ ꓬꓯꓼˍ ꓟ ꓡꓳꓸ ꓓꓳ ꓡ ꓠꓬꓲ꓾ ꓖꓳ ꓕꓲ ꓙꓵꓹ ꓗꓪ ꓬꓲ ꓔꓯ ꓣꓴ ꓠꓲꓹ ꓫꓵˍ ꓟꓲ ꓑ ꓫꓬꓼ ꓐꓴ ꓔꓯ ꓙꓳꓺˍ ꓡꓳ꓿
42020020	ꓖꓳ ꓡꓱ ꓠꓬ ꓬꓲ ꓪꓽ ꓬꓲ ꓔꓯ ꓡꓳꓸ ꓠꓬꓲ ꓔꓬ ꓢꓲ꓾ ꓐꓯ ꓘꓶꓽ ꓝꓲꓸ ꓣꓴꓻ ꓢꓲ ꓠꓬꓲ꓾ ꓬꓲ ꓔꓯ ꓢꓲꓽ ꓒ ꓓꓽ ꓟ ꓙꓵꓽ ꓪꓽ ꓗꓪ ꓡꓯꓼ ꓙꓱ ꓗꓷ ꓠꓹ ꓟ꓾ ꓕꓺ ꓠꓬꓲ ꓢꓴ ꓐꓴ ꓔꓯ ꓔꓱꓹ ꓜꓳꓽ ꓢꓴ ꓒꓬꓱꓽ ꓫꓬꓹ ꓝꓲ ꓢꓲ ꓝꓲꓺ ꓩꓴ ꓗꓷˍ ꓡꓳ꓿
42020021	ꓖꓳ ꓡꓱ ꓠꓬ ꓬꓲ ꓪꓽ ꓬꓲ ꓔꓯ꓾ ꓟꓸ ꓒꓽꓳ꓾ ꓠꓴ ꓡꓰ ꓚˍ ꓟ ꓐꓰ ꓟꓸ ꓖꓶˍ ꓟ ꓮꓽ ꓙꓵ ꓠꓬ ꓔꓱꓹˍ ꓟ ꓥ ꓟ ꓐꓰ꓾ ꓠꓴ ꓠꓬ ꓞꓳ ꓤꓽ ꓒꓬꓱꓽ ꓔꓯ ꓟꓽ ꓢꓲꓺ ꓢꓲ꓾ ꓔꓱꓹ ꓔꓱꓹꓼ ꓐꓰ ꓪꓴ-ꓢ ꓙ ꓖꓴ ꓟꓸ ꓖꓶˍ ꓟ ꓥꓪ ꓠꓴꓽ ꓢꓷꓸˍ ꓡꓳ꓿
42020022	ꓥꓪ ꓠꓴꓽ ꓠꓬ ꓣꓳ-ꓟ ꓪ ꓔꓲꓸ ꓢꓲ-ꓢ ꓔꓯ ꓔꓯꓹ ꓒꓵꓽ ꓐꓶꓻ ꓓꓻ ꓡ? ꓟꓽ ꓓ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42020023	ꓬꓲ ꓠꓽ ꓬꓲ ꓪꓽ ꓖꓳꓼ ꓠꓲꓹ ꓔꓯ ꓡꓳꓸ ꓓꓳ ꓡ ꓠꓬꓲ꓾
42020024	ꓓꓲ-ꓠ-ꓣꓲ ꓒꓴ ꓕꓲ ꓒꓯꓼ ꓥꓪ ꓔꓯ ꓟꓳꓸ ꓖꓶ ꓡꓯ꓿ ꓞꓳ ꓐꓬꓱꓽˍ ꓐꓰ ꓕꓳ ꓶ ꓝꓳꓹ ꓕꓱ ꓟ ꓮꓽ ꓟ ꓔꓯ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓢꓲ-ꓢ ꓔꓯ ꓟ ꓥ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42020025	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓢꓲ-ꓢ ꓔꓯ ꓟ ꓢꓲ-ꓢ ꓔꓯ ꓖꓶ꓾ ꓪꓴ-ꓢ ꓔꓯ ꓟ ꓪꓴ-ꓢ ꓔꓯ ꓖꓶ꓾ ꓐꓯ ꓖꓶˍ ꓡꓳ꓿
42020026	ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓑ ꓫꓬꓼ ꓐꓴ ꓟꓲꓽ ꓙꓬ ꓗꓪ ꓐꓯ ꓘꓶꓽ ꓝꓲꓸ ꓣꓴ ꓟꓽ ꓐ ꓡ꓿ ꓝꓮꓲ ꓠꓬ ꓬꓲ ꓒꓳꓹ ꓖꓶˍ ꓟ ꓔꓯ ꓬꓲ ꓪꓽ ꓓꓵꓽ ꓙ ꓟꓶ ꓢꓲ ꓟꓽ ꓪꓳꓹ ꓐꓰ ꓔꓬ ꓡꓳ꓿
42020027	ꓖꓳ ꓗꓸ ꓠꓯꓸ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓟ ꓟꓽ ꓙꓳ꓾ ꓐꓯ ꓢꓴ ꓢ-ꓓꓴ-ꓗꓷ ꓐꓴ ꓕꓲ ꓐꓱ ꓡ ꓢꓲ ꓬꓰ-ꓢꓴ ꓔꓯ꓾
42020028	ꓟꓽ ꓒꓽꓳ꓾ ꓟꓳ-ꓫꓲ ꓡꓰ ꓥꓪ ꓠꓴꓽ ꓔꓯ꓾ ꓡꓽ ꓞꓳ ꓕꓲ ꓣꓳ ꓠꓬ ꓤꓽ ꓟꓶ ꓙꓳꓻ ꓢꓲ ꓤ ꓠꓱ ꓟꓽ ꓙꓳꓻ ꓙꓳ ꓫꓵꓻ ꓠꓬ꓾ ꓬꓲ ꓠꓬꓲ ꓤꓽ ꓡꓰ ꓬꓲ ꓟ ꓡꓽ ꓔꓯ ꓫ ꓢꓲ꓾ ꓬꓲ ꓮ ꓬꓲꓼ ꓐꓱ ꓶ ꓬꓲ ꓫꓵꓸ ꓦꓵꓻ ꓖꓶ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓬꓰ ꓟ ꓙꓳˍ ꓡꓳ꓿
42020029	ꓕꓲ ꓧꓪꓹ ꓙꓳˍ ꓠꓬ ꓤꓽ ꓫꓵꓽ ꓫꓵꓸ ꓙꓳˍ ꓡꓳ꓿ ꓤꓽ ꓪꓴꓽ ꓠꓬ ꓤꓽ ꓟꓶ ꓫ ꓢꓲ ꓤ ꓠꓱ ꓟꓽ ꓙꓳ ꓙꓳ ꓫꓵꓻꓳ꓿
42020030	-
42020031	ꓮ-ꓓꓶˍ ꓟꓲ꓾ ꓮ-ꓘꓰˍ ꓟꓲ ꓬꓲ ꓔꓯ ꓫˍ ꓡꓳ꓿ ꓬꓲ ꓪꓽ ꓫꓵꓽ ꓫꓵꓸ ꓮꓽ ꓙꓵ ꓬꓲ ꓖꓳ ꓡꓱ ꓤ ꓠꓱ ꓟꓽ ꓙꓳ ꓙꓳ ꓫꓵꓳ꓿
42020032	ꓖꓳ ꓗꓸ ꓠꓯꓸ ꓠꓬ ꓤ ꓟꓶ ꓤˍ ꓟꓲ ꓫꓵꓻꓳ꓿
42020033	ꓖꓳ ꓡꓱ ꓠꓬ ꓢꓯꓸ ꓬꓲꓼ ꓡ ꓟ ꓗꓪ꓾ ꓬꓲ ꓠꓬ ꓬꓲ ꓪꓽ ꓮ ꓡꓲ ꓕꓲ ꓣꓳ ꓟ ꓤ ꓟꓶ ꓒꓬꓱꓼ ꓡ ꓥꓳ ꓪ? ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓫꓵꓽ ꓫꓵꓸ ꓡꓱꓸꓼ ꓬꓲ ꓔꓯ ꓫ ꓠꓬꓲꓳ꓾ ꓐꓯˍ ꓡꓳ꓿
42020034	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓕꓱ ꓕꓲ ꓡꓶꓸ ꓢꓴ ꓠꓬ ꓤ ꓟꓶꓻ ꓘꓴ ꓠꓬꓲ꓾ ꓮꓸ ꓟꓲꓽ ꓩꓴ ꓠꓬꓲ ꓬꓰˍ ꓡꓳ꓿
42020035	ꓖꓳ ꓡꓱ ꓥ ꓟꓲ ꓡ ꓠꓹ ꓟ ꓕꓲ ꓡꓶꓸˍ ꓐꓰ꓾ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓟ ꓟꓶꓻ ꓒꓵꓽ ꓢꓴ ꓠꓽ꓾ ꓤ ꓟꓶˍ ꓟꓲ ꓟꓽ ꓘꓴ꓾ ꓮꓸ ꓟꓲˍ ꓟꓲ ꓟꓽ ꓩꓴ꓿
42020036	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓪꓴ-ꓢ ꓤꓽ ꓐꓴ ꓥ ꓢꓲ꓾ ꓢꓯꓸ ꓬꓲꓼ ꓡ ꓟ ꓔꓯ ꓑꓯꓹ ꓟꓶ ꓢꓴ ꓐꓴ ꓥ ꓢꓲ ꓠꓬꓲ꓾ ꓟꓴꓽ ꓗꓪ ꓝꓲ ꓓꓴ ꓐꓴˍ ꓡꓰ ꓐꓰ ꓗꓹ ꓠꓬꓲ ꓫꓵꓻ ꓟꓽ ꓓ꓿
42020037	ꓮ ꓔꓳꓸ ꓐꓬꓻ ꓔꓬ ꓟ ꓢꓲꓹ ꓑꓳ ꓔꓯꓸ ꓟꓳꓸ ꓐꓳ ꓔ ꓟ ꓖꓳ ꓕꓲ ꓔꓳꓸ ꓗꓪ꓾ ꓟꓳ-ꓫꓲˍ ꓟꓲ ꓢꓲ ꓒꓽ ꓔꓯ꓾ ꓮ-ꓐ-ꓡ-ꓦ ꓬꓲ ꓪꓴ-ꓢ꓾ ꓬꓲ-ꓢ ꓬꓲ ꓪꓴ-ꓢ꓾ ꓬ-ꓗꓴ ꓬꓲ ꓪꓴ-ꓢ꓾ ꓐꓰ ꓘꓴ ꓢꓲ ꓫꓵꓻ ꓢꓴ ꓢꓯꓸ ꓬꓲꓼ ꓡ ꓠꓯꓹ ꓟ ꓔꓯꓸ ꓟꓳꓸ ꓐꓯ ꓔ ꓡꓳ꓿
42020038	ꓖꓳ ꓡꓱ ꓠꓬꓲ ꓪꓴ-ꓢ ꓠꓬ ꓫꓵꓻ ꓢꓴ ꓐꓴ ꓪꓴ-ꓢ ꓟꓽ ꓥ꓿ ꓢꓯꓸ ꓔꓬ ꓢꓴ ꓐꓴ ꓬꓲ ꓪꓽ ꓪꓴ-ꓢ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓔꓯꓸ ꓟꓳꓸ ꓠꓽ ꓮꓽ ꓙꓵ ꓡꓱꓸꓼ ꓢꓯꓸ ꓞꓹ ꓟ ꓥ ꓡꓳ꓾ ꓐꓯˍ ꓡꓳ꓿
42020039	ꓙꓵꓽ ꓗ ꓟꓸ ꓒ ꓐꓴ ꓕꓲ ꓐꓱꓻ ꓡꓰ ꓒꓳꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓠꓴ ꓐꓯ ꓬꓯꓼˍ ꓡꓳ꓾ ꓐꓯˍ ꓡꓳ꓿
42020040	ꓖꓳ ꓗꓸ ꓠꓯꓸ ꓬꓲ ꓪꓽ ꓬꓲ ꓔꓯ ꓮꓸ ꓫꓵˍ ꓟꓲ ꓠ ꓠꓬꓲ ꓟꓽ ꓑꓶ꓿
42020041	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓢꓴ ꓡꓰ ꓙꓲ-ꓢꓴ ꓠꓬ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓥ ꓡꓳ꓾ ꓐꓯˍ ꓟ ꓠꓬ ꓮ ꓡꓲ ꓥ ꓡ?
42020042	-
42020043	ꓮ ꓡꓲꓳ ꓐꓯ ꓠꓬ ꓟꓴꓽ ꓖꓪ ꓕꓳ ꓶ ꓗꓪ꓾ ꓓ-ꓪꓵ ꓬꓲ ꓚꓲꓸ ꓛꓬ ꓡꓰ꓾ ꓢꓲ ꓒꓽ ꓡꓰ ꓥꓪ ꓢꓲ ꓒꓽ ꓔꓯ꓾ ꓥꓪ ꓡꓰ ꓠꓴ ꓔꓯ ꓛꓴꓽ ꓙꓳ ꓢꓴ ꓔꓯ ꓠꓴ ꓛꓲ ꓕꓳꓼ ꓕꓲꓺ ꓟꓽ ꓗꓷ ꓡꓰ ꓝꓲ ꓕ ꓑꓳꓸ ꓥꓪ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ꓾ ꓐꓯ ꓔ ꓡꓳ꓿
42020044	ꓓ-ꓪꓵ ꓡꓰ ꓬꓲ ꓔꓯ ꓢꓲ ꓒꓽ ꓘꓴˍ ꓠꓬ꓾ ꓬꓲ ꓠꓬ ꓮ ꓡꓲ ꓐꓰ ꓢꓲ ꓬꓲ ꓞꓲꓼ ꓤ ꓡꓯꓹ ꓤ ꓥ ꓢꓰꓽ ꓡ?꓾ ꓐꓰ ꓬꓲ ꓪꓽ ꓔꓯ ꓠ ꓠꓬꓲˍ ꓡꓳ꓿
42020045	ꓑ ꓫꓬꓼ ꓐꓴ ꓑ ꓙꓽˍ ꓟ ꓗꓪ ꓬꓲ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾
42020046	ꓙꓵꓽ ꓗ ꓟꓸ ꓒ ꓐꓴ ꓔꓯ ꓤ ꓟꓳ꓿ ꓬꓲ ꓪꓽ ꓠꓬ ꓐꓵ ꓞꓶꓽ ꓐꓽ ꓢꓽ ꓖꓪꓽ ꓢꓲ ꓚꓳ ꓙꓰ ꓠꓲꓹ ꓫꓵˍ ꓡꓳ꓿ ꓝꓮꓲ ꓠꓬ ꓙꓵꓺ ꓗꓪ ꓒꓵꓽ ꓗ ꓬꓰ ꓡ ꓟ ꓐꓰ꓾ ꓜꓲꓼ ꓦꓲˍ ꓐꓰ ꓑꓮꓲꓽ ꓗꓪ ꓞꓳ ꓪꓴꓽ ꓠꓬꓲꓸ ꓠꓸ ꓖꓴ ꓗꓪˍ ꓡꓰꓽ ꓠꓬꓲꓸ ꓠꓸ ꓠꓲꓹ ꓫꓵˍ ꓡꓳ꓿
42020047	ꓬꓲ ꓪꓽ ꓠꓽ ꓟꓶꓽ ꓛꓵꓽ ꓟ ꓐꓴ ꓖꓴꓽ ꓙꓴꓽ ꓦꓴꓻ ꓜꓽ ꓢꓲ꓾ ꓪꓽ ꓮꓽ ꓫꓵꓹ ꓫꓵ ꓘꓴ ꓗꓶꓸˍ ꓡꓳ꓿ ꓡꓽ ꓞꓳ ꓕꓱ ꓕꓲ ꓧꓳꓽ ꓟ ꓠꓽ ꓮꓽ ꓘꓶꓸ ꓡꓲꓽˍ ꓟ ꓛꓬꓻ ꓒꓵꓽ ꓟꓶˍ ꓥꓳ꓾ ꓐꓯˍ ꓡꓳ꓿
42021001	ꓬꓰ-ꓢꓴ ꓡꓳꓸ ꓠꓬꓲ ꓠꓬ꓾ ꓒꓴ ꓗꓶ ꓖꓴ ꓗꓪ ꓔꓲ ꓖꓶ ꓓꓴ ꓡꓯꓼ ꓫꓴ ꓔꓲ ꓔꓬ ꓟ ꓞꓳ ꓐꓳ ꓐꓴ ꓔꓯ ꓟꓳꓻˍ ꓡꓳ꓿
42021002	ꓫꓸˍ ꓟ ꓟꓶꓽ ꓛꓵꓽ ꓟ ꓕꓲ ꓣꓳˍ ꓟꓲ ꓙꓲꓽ ꓒꓬꓸ ꓤ ꓠꓬꓲꓽ ꓒꓬꓸ ꓔꓲꓺ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿
42021003	ꓖꓳ ꓡꓱ ꓠꓬ ꓬꓲ ꓡꓰ꓾ ꓥꓪ ꓠꓴ ꓪꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓫꓸˍ ꓟ ꓟꓶꓽ ꓛꓵꓽ ꓟ ꓕꓱ ꓟ ꓠꓽ ꓮꓽ ꓙꓵ ꓢꓴ ꓟꓬ ꓟꓽ ꓞꓲ ꓔꓲˍ ꓡꓳ꓿
42021004	ꓮ ꓡꓲꓳ ꓐꓯ ꓠꓬ ꓠꓱꓸ ꓐꓯꓼ ꓢꓴ ꓮꓽ ꓙꓵ ꓠꓽ꓾ ꓚꓲꓸ ꓛꓬ ꓣꓱꓽ ꓜꓰ ꓡꓰˍ ꓟ ꓗꓪ ꓐꓰ ꓔꓲ ꓖꓶ ꓓꓴ ꓔꓲˍ ꓡꓳ꓿ ꓟꓶꓽ ꓛꓵꓽ ꓟ ꓕꓱ ꓟ ꓠꓽ ꓬꓲ ꓫꓸˍ ꓟ ꓗꓪ ꓚꓲꓸ ꓛꓬ ꓖꓳ ꓓꓱꓽ ꓦꓵꓻ ꓓꓴ ꓮꓽ ꓙꓵ ꓡꓱꓸꓼ ꓔꓲ ꓗꓷꓳ꓾ ꓐꓯˍ ꓡꓳ꓿
42021005	ꓛꓳꓽ ꓒꓯꓹ ꓐꓴ ꓕꓲ ꓐꓱꓻ ꓠꓬ꓾ ꓢꓲꓽ ꓫꓬ ꓦꓲˍ ꓐꓰ꓾ ꓖꓳ ꓗꓪ ꓮꓽ ꓘꓶꓸ ꓐꓲꓻˍ ꓟ Bꓸ ꓛꓲˍ ꓐꓰ꓾ ꓔꓲ ꓖꓶ ꓡ ꓟ ꓖꓴꓽ ꓙꓴ ꓡꓰ ꓐꓲꓻ ꓫꓴꓽ ꓔ ꓟ ꓔꓯ ꓖꓴ ꓢꓲ ꓫꓸ ꓕꓱ ꓡꓯꓽ ꓘꓳ ꓔꓬ ꓕꓯ꓾
42021006	ꓬꓰ-ꓢꓴ ꓡꓰ꓾ ꓠꓴ ꓪꓽ ꓡꓳꓸ ꓟꓳꓻˍ ꓟ꓾ ꓕꓱ ꓗꓪ ꓕꓲ ꓟ ꓕꓯꓽ ꓢꓲ ꓕꓲ ꓟ ꓜꓶꓻ ꓔ ꓟ Bꓸ ꓛꓲ ꓠꓬ ꓟꓽ ꓥꓸ ꓦ ꓟ ꓟꓽ ꓙꓳ ꓗꓷ ꓡꓰˍ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓾ ꓐꓯˍ ꓡꓳ꓿
42021007	ꓖꓳ ꓡꓱ ꓠꓬ ꓬꓲ ꓪꓽ ꓬꓲ ꓔꓯ ꓠ ꓠꓬꓲ ꓢꓲ꓾ ꓟꓸ ꓒꓽꓳ꓾ ꓕꓱ ꓟꓬ ꓙꓰꓽ ꓟ ꓮ ꓕꓯꓽ ꓗꓷ ꓡꓰˍ ꓥꓳ ꓪ? ꓕꓱ ꓟꓬ ꓙꓰꓽ ꓛꓲ ꓡꓺˍ ꓐꓯˍ ꓕꓯ ꓮꓸ ꓫꓵ ꓢꓷꓸ ꓡꓰ ꓓꓴ ꓓꓳ ꓡ ꓥꓳ ꓪ?꓾ ꓐꓰ ꓠ ꓠꓬꓲˍ ꓡꓳ꓿
42021008	ꓬꓰ-ꓢꓴ ꓡꓰ꓾ ꓢꓴ ꓠꓴ ꓪꓽ ꓔꓯ ꓟꓽ ꓧꓳꓽ ꓪꓴꓸ ꓙꓰ ꓠꓹ ꓟ ꓤ ꓟꓳ꓿ ꓮ ꓡꓲꓳ ꓐꓯ ꓠꓬ ꓢ ꓖꓪ ꓠꓽ ꓡꓽ ꓞꓳ ꓮꓽ ꓟꓬꓹ ꓥꓪ ꓟꓬꓱ ꓟꓯꓻ ꓢꓲ꓾ ꓥꓪ ꓠꓬ ꓙꓲ-ꓢꓴ ꓥ ꓡꓳ꓾ ꓐꓰ ꓐꓯ ꓡ ꓥꓳ꓿ ꓝꓮꓲ ꓠꓬ ꓦꓬꓼ ꓠꓬꓲ ꓛꓲ ꓡꓺꓳ꓾ ꓐꓯ ꓡ ꓥꓳ꓿ ꓠꓴ ꓪꓽ ꓠꓬ ꓬꓲ ꓪꓽ ꓔꓯ ꓕꓽ ꓛꓳ꓿
42021009	ꓢꓰꓼ ꓡꓯꓽ ꓘꓳˍ ꓟ ꓐꓰ ꓢꓴꓺˍ ꓟ ꓓꓳꓽ ꓬꓲ ꓫꓵꓽ ꓬꓲ ꓙꓰ ꓠꓴ ꓪꓽ ꓑ ꓙꓽˍ ꓕꓯ ꓕꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟꓬ ꓙꓰ ꓟ ꓠ ꓧꓶꓸ ꓕꓯ ꓡꓰ ꓒꓬꓱꓼ ꓡ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓡꓳꓹ ꓬꓰ ꓝꓲꓸ ꓠꓬ ꓞꓼ ꓐꓰ ꓟꓽ ꓛꓲ ꓡ ꓢꓰ꓾ ꓐꓯˍ ꓡꓳ꓿
42021010	ꓝꓮꓲ ꓬꓲ ꓡꓰ꓾ ꓞꓳ ꓫꓵꓽ ꓛꓳꓽ ꓞꓳ ꓫꓵꓽ ꓒꓳꓹ ꓡꓯꓽ ꓘꓳ ꓔꓴ ꓡ ꓥꓳ꓿ ꓗꓴꓷꓼ ꓛꓳ ꓗꓴꓷˍ ꓟꓲ ꓓꓶꓽ ꓡꓯꓽ ꓘꓳ ꓔꓴ ꓡ ꓥꓳ꓿
42021011	ꓟꓵꓽˍ ꓟꓲ ꓮꓽ ꓘꓶꓸ ꓓꓵꓺ ꓡ ꓥꓳ꓿ ꓕꓲ ꓖ ꓕꓲ ꓔꓳꓸ ꓦꓰꓼ ꓟꓷ ꓘꓳꓼˍ ꓐꓰ ꓠꓻ ꓓꓱꓽˍ ꓟꓲ ꓓꓳ ꓡ ꓥꓳ꓿ ꓝꓮꓲ ꓠꓬ ꓟꓴꓽ ꓗꓪ ꓗꓪ ꓐꓰ ꓟꓬ ꓑꓬꓺ ꓓꓴˍ ꓐꓰ ꓢꓷꓸ ꓡꓰ ꓓꓴ ꓬꓲ ꓓꓽ ꓟ ꓟꓳꓸ ꓖꓶ ꓡ ꓥꓳ꓿
42021012	ꓕꓱ ꓟꓬ ꓙꓰꓽ ꓟ ꓟꓽ ꓛꓲ ꓡ ꓕꓯˍ ꓡꓰ꓾ ꓢꓴ ꓠꓬ ꓠꓴ ꓪꓽ ꓔꓯ ꓣꓴ ꓡ ꓥꓳ꓿ ꓝꓮꓲ ꓠꓴ ꓪꓽ ꓔꓯ ꓗꓸ ꓧꓪ ꓢꓲ ꓜꓲꓼ ꓦꓲˍ ꓐꓰ ꓐꓱꓻ ꓓꓴꓽ ꓗꓪ ꓡꓯꓼ ꓙꓱ ꓗꓷ ꓢꓲ ꓠꓬꓲ꓾ ꓥꓪ ꓟꓬꓱ ꓪꓴꓸ ꓠꓬꓲ ꓠꓴ ꓪꓽ ꓔꓯ ꓪ ꓔꓲꓸ ꓐꓴˍ ꓐꓰ ꓢꓲꓽ ꓒ ꓓꓽ ꓟ ꓐꓴ ꓟꓲ ꓙꓬꓽ ꓗꓪ ꓧꓳꓽ ꓛꓲ ꓬꓰˍ ꓥꓳ꓿
42021013	ꓕꓱ ꓟ ꓠꓽ ꓠꓴ ꓪꓽ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙ ꓠꓹ ꓟ ꓬꓲ ꓙꓵꓹ ꓗꓷ ꓡꓰˍ ꓥꓳ꓿
42021014	ꓖꓳ ꓕꓯ ꓮ ꓡꓲ ꓐꓰ ꓒꓳꓹ ꓖꓶ ꓠꓯꓹ ꓟ ꓧꓶꓸ ꓕꓯˍ ꓡꓰ ꓟꓽ ꓙꓽ ꓖꓶ ꓠꓹ ꓟ ꓓꓵꓽ ꓙ ꓞꓷꓹ ꓔ꓿
42021015	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓛꓴꓽ ꓙꓳ ꓢꓴ ꓮ ꓡꓲ ꓕꓲ ꓣꓳˍ ꓟꓲ ꓗꓽ ꓔ ꓟꓽ ꓘꓴꓻ ꓟ ꓐꓰ꓾ ꓐꓯ ꓧꓪꓸ ꓡꓰ ꓟꓽ ꓓ ꓟ ꓐꓯ ꓙꓺˍ ꓐꓰ꓾ ꓙꓽ ꓗꓴ ꓠꓲꓹ ꓠꓴ ꓪꓽ ꓔꓯ ꓥꓪ ꓖꓶˍ ꓥꓳ꓿
42021016	ꓠꓴ ꓪꓽ ꓐꓹ ꓐ ꓟꓹ ꓟ꓾ ꓬꓲꓼ ꓤ ꓠꓬꓲ ꓤ꓾ ꓫꓵꓽ ꓤ ꓧꓪ ꓤˍ ꓐꓰ ꓛꓳꓽ ꓒꓯꓹ ꓐꓴ ꓡꓰ ꓠꓴ ꓪꓽ ꓔꓯ ꓡꓯꓼ ꓙꓱ ꓗꓷ ꓡ ꓥꓳ꓿ ꓕꓲ ꓐꓱ ꓔꓯ ꓠꓬ ꓬꓲ ꓪꓽ ꓡꓰ ꓫꓵꓻ ꓝꓲˍ ꓥꓳ꓿
42021017	ꓥꓪ ꓟꓬꓱ ꓪꓴꓸ ꓠꓬꓲ ꓮꓽ ꓙꓵ ꓢꓴ ꓠꓴ ꓪꓽ ꓔꓯ ꓠꓲꓹ ꓜꓳ ꓡ ꓥꓳ꓿
42021018	ꓖꓳ ꓡꓱ ꓥ ꓟꓲ ꓠꓴ ꓪꓽ ꓪꓴꓸ ꓞꓱꓻ ꓕꓲ ꓚˍ ꓟꓲ ꓟꓽ ꓒꓲꓼ ꓬꓰ꓿
42021019	ꓠꓴ ꓪꓽ ꓜꓲꓽ ꓘꓴꓻˍ ꓠꓬ ꓢꓯꓼ ꓟꓬ ꓟꓶˍ ꓥꓳ꓿
42021020	ꓙꓱ-ꓣꓴ-ꓢ-ꓡꓱ ꓔꓯ ꓟꓯꓼ ꓜꓴ ꓡꓰ ꓗꓽ ꓚꓳꓸ ꓔ ꓟ ꓠꓴ ꓪꓽ ꓟꓳꓻˍ ꓕꓯꓽ꓾ ꓙꓱ-ꓣꓴ-ꓢ-ꓡꓱ ꓐꓬꓺ ꓡꓰˍ ꓟ ꓦꓬꓼ ꓠꓬꓲ ꓠꓶꓽ ꓡ ꓟ ꓔꓯ ꓠꓴ ꓪꓽ ꓢꓷꓸ ꓔ꓿
42021021	ꓖꓳ ꓕꓯ ꓬꓴ-ꓔ ꓟꓵꓽ ꓗꓪ ꓔꓬ ꓢꓴ ꓠꓬ ꓪꓽ ꓚꓲ ꓗꓪ ꓛꓰꓹ ꓙꓰ ꓝꓲ꓿ ꓡꓳ ꓒꓱ ꓗꓪ ꓔꓬ ꓢꓴ ꓠꓬ ꓓꓳ ꓙꓰ ꓝꓲ꓿ ꓦ ꓟꓲ ꓦ ꓐꓽ ꓗꓪ ꓔꓬ ꓢꓴ ꓔꓯˍ ꓟꓲ ꓡꓳ ꓒꓱ ꓗꓪ ꓕꓽ ꓓꓵꓽ ꓡꓰ ꓝꓲ꓿
42021022	ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ꓾ ꓕꓳ ꓶ ꓗꓪ ꓐꓳ ꓔ ꓟ ꓮꓽ ꓙꓵ ꓐꓲ ꓡ ꓝꓲ ꓠꓹ ꓟ ꓪꓽ ꓛꓴ ꓚꓱꓹˍ ꓟ ꓦꓬꓼ ꓠꓬꓲ ꓥ ꓡꓳ꓿
42021023	ꓦꓬꓼ ꓠꓬꓲ ꓖꓳ ꓟ ꓗꓪ ꓤ ꓠꓱ ꓶꓻ ꓞꓹ ꓢꓴˍ ꓐꓰ ꓮꓽ ꓚꓵꓹ ꓛꓵꓼˍ ꓟ ꓤ ꓠꓱ ꓙꓳ ꓢꓴ ꓠ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓟꓵꓽ ꓕꓱ ꓟ ꓗꓪ ꓫꓸ ꓙꓵ ꓟꓷꓼ ꓙꓵˍ ꓟ ꓬꓲ ꓓꓽ ꓟ ꓙꓳˍ ꓥꓳ꓿ ꓦꓶꓻ ꓠꓲꓹˍ ꓟꓲ ꓑ ꓫꓬꓼ ꓐꓴ ꓕꓱ ꓕꓷ ꓕꓯꓽ ꓢꓲ ꓗꓪ ꓬꓯꓼ ꓡ ꓥꓳ꓿
42021024	ꓬꓲ ꓪꓽ ꓠꓬ ꓮꓸ ꓕꓽ ꓘꓶꓽ ꓗꓪ ꓓꓳꓽ ꓡꓰˍ ꓥꓳ꓿ ꓝꓮꓲ ꓠꓬ ꓞꓳ ꓫꓵꓽ ꓟꓵ ꓥ ꓕ ꓑꓳꓸ ꓗꓪ ꓡꓳꓽ ꓔꓯꓹ ꓙꓰˍ ꓥꓳ꓿ ꓖꓳ ꓡꓱ ꓢꓲ ꓐꓶꓽ ꓞꓳ ꓦꓬꓼ ꓠꓬꓲ ꓐꓲ ꓡ ꓗꓪ ꓛꓲ꓾ ꓙꓱ-ꓣꓴ-ꓢ-ꓡꓱ ꓠꓬ ꓐꓶꓽ ꓞꓳ ꓐꓴ ꓛꓲ ꓕꓳꓼ ꓓꓰ ꓗꓷ ꓡꓰ ꓥꓳ꓿
42021025	ꓝꓮꓲ ꓠꓬ ꓟꓲꓽ ꓟꓲ ꓦ ꓐ ꓗꓴ ꓤꓽ ꓗꓪ ꓢꓷꓸ ꓡꓰ ꓓꓴ ꓟꓳꓸ ꓖꓶ ꓡ ꓥꓳ꓿ ꓟꓲ ꓠꓯ ꓗꓪ ꓟ ꓗꓴꓷꓼ ꓐꓴˍ ꓟꓲ꓾ ꓬꓲꓻ ꓡꓴꓽ ꓐꓱ ꓓꓽ ꓟ ꓗꓪ ꓬꓲꓻ ꓡꓯꓼ ꓟꓰ ꓟꓶꓻˍ ꓟ ꓢꓯꓼ ꓗꓪ ꓐꓰ ꓓꓵꓽ ꓙ ꓟꓬꓽ ꓢꓲ ꓙꓳꓺ ꓫꓸ ꓔꓬ ꓫˍ ꓥꓳ꓿
42021026	ꓝꓮꓲ ꓞꓳ ꓤ ꓠꓬ ꓟꓲ ꓠꓯ ꓗꓪ ꓗꓷ ꓡꓰ ꓠꓹ ꓟ ꓔꓯ ꓓꓵꓽ ꓙ ꓫꓸ ꓢꓲ ꓧꓪꓸ ꓛꓲꓽ ꓧꓪꓸ ꓟꓽ ꓛꓲ ꓗꓷ ꓡꓰˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓪꓽ ꓠꓬꓲˍ ꓟ ꓠꓬ ꓬꓲ ꓚꓳ ꓚꓱꓹ ꓗꓪ ꓐꓰ ꓧꓶꓸ ꓡꓰˍ ꓥꓳ꓿
42021027	ꓖꓳ ꓕꓯ ꓡ-ꓞꓳ-ꓮ-ꓐꓲ ꓠꓬ ꓢꓯꓼ ꓙꓳ ꓪꓽ ꓠꓬꓲˍ ꓟ ꓐꓰ꓾ ꓟꓬꓱ ꓓꓳꓽ ꓓꓽ ꓟ ꓙꓳ ꓙꓳˍ ꓡꓰꓽ ꓟꓴꓺ ꓗꓴꓸ ꓠꓯꓸꓼ ꓗꓪ ꓡꓻˍ ꓟ ꓔꓯ ꓬꓲ ꓪꓽ ꓟꓳꓻˍ ꓥꓳ꓿
42021028	ꓕꓱ ꓟꓬ ꓫꓵꓽ ꓒꓬꓱꓼ ꓡ ꓪꓴꓸ ꓔꓴˍ ꓕꓯ꓾ ꓠꓴ ꓪꓽ ꓔꓯ ꓫꓴꓹ ꓣꓴ ꓦꓬꓼ ꓠꓬꓲ ꓠꓶꓽ ꓡ ꓟ ꓥ ꓠꓬꓲ꓾ ꓠꓲꓹ ꓒꓴ ꓢꓲ ꓠꓲꓹ ꓪꓴꓽ ꓪꓴꓽ ꓡꓳꓸ ꓔꓬ꓾ ꓐꓯˍ ꓡꓳ꓿
42021029	ꓬꓲ ꓠꓬ ꓝꓮꓲ ꓔꓯ ꓥꓳꓽ ꓡꓰ ꓬꓲ ꓪꓽ ꓔꓯ꓾ ꓘꓶꓽ ꓢꓶ ꓜꓲˍ ꓐꓰ ꓢꓲꓹ ꓜꓲ ꓡꓳ ꓜꓲ ꓮꓽ ꓙꓵ ꓔꓯ ꓡꓳꓸ ꓠꓬꓲ꓿
42021030	ꓬꓲ ꓒꓬꓽ ꓠꓱꓽ ꓡ ꓟ ꓔꓯ ꓠꓴ ꓪꓽ ꓟꓳꓻˍ ꓠꓬ ꓟꓵꓽ ꓫꓱꓺ ꓠꓶꓽ ꓡ ꓟ ꓠꓴ ꓪꓽ ꓢꓷꓸˍ ꓡꓳ꓿
42021031	ꓖꓳ ꓡꓱ ꓠꓬꓲ ꓕꓱ ꓟꓬ ꓙꓰꓽ ꓒꓬꓱ ꓡ ꓔꓬ ꓟ ꓔꓯ ꓠꓴ ꓪꓽ ꓟꓳꓻˍ ꓠꓬ꓾ ꓪꓴ-ꓢ ꓗꓴꓷꓼ ꓠꓶꓽ ꓡ ꓟ ꓔꓯˍ ꓟꓲ ꓢꓷꓸ ꓔ꓿
42021032	ꓠꓴ ꓪꓽ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓕꓱ ꓕꓲ ꓤꓶꓻ ꓟꓽ ꓡꓳꓹ ꓬꓰ ꓕꓯˍ ꓡꓰ ꓕꓱ ꓟꓬ ꓟ ꓮꓽ ꓙꓵ ꓒꓬꓱꓼ ꓡ ꓥꓳ꓿
42021033	ꓟꓴꓽ ꓗꓪ ꓟꓲ ꓠꓯ ꓠꓬ ꓡꓳꓹ ꓬꓰˍ ꓥꓳ꓿ ꓥꓪ ꓐꓯ ꓘꓶꓽ ꓠꓽ ꓟꓽ ꓡꓳꓹ ꓬꓰ꓾ ꓐꓯˍ ꓡꓳ꓿
42021034	ꓝꓮꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓜꓽ ꓓꓴ ꓗꓪꓸˍ ꓟ ꓐꓰ ꓙꓲꓻ ꓒꓶ ꓬꓲꓼˍ ꓟ ꓐꓰ꓾ ꓕꓱ ꓕꓲ ꓤꓶꓻ ꓟ ꓙꓽ ꓫꓸ ꓓꓴ ꓡꓰ ꓠꓴ ꓪꓽ ꓠꓲꓹ ꓟ ꓔꓯ ꓪꓴꓽ ꓧꓶ ꓡꓰ ꓝꓲ ꓢꓲ ꓠꓬꓲ꓾ ꓦꓬꓼ ꓠꓬꓲ ꓖꓳ ꓟ ꓡꓰ ꓠꓴ ꓪꓽ ꓔꓯ ꓞꓼ ꓐꓰ ꓪꓺ ꓕꓲ ꓪꓳꓽˍ ꓡꓰ ꓐꓰ ꓟꓽ ꓪꓴꓻ ꓡꓰ ꓝꓲ ꓠꓹ ꓟ ꓤ ꓟꓳ꓿
42021035	ꓮ ꓡꓲꓳ ꓐꓯ ꓠꓬ ꓖꓳ ꓕꓲ ꓠꓬꓲ ꓠꓽ ꓟꓵ ꓗꓳꓹ ꓓꓵ ꓓꓵ ꓗꓪ ꓔꓬ ꓢꓴ ꓥ ꓕ ꓑꓳꓸ ꓔꓯ ꓬꓯꓼ ꓡ ꓥꓳ꓿
42021036	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓬ ꓡ ꓠꓹ ꓟ ꓕꓱ ꓟꓬ ꓫꓵꓽ ꓟ ꓔꓯˍ ꓐꓰ ꓡꓲꓹ ꓗꓷ ꓐ ꓡ ꓠꓹ ꓟ ꓪꓽ ꓘꓴ꓿ ꓝꓮꓲ ꓠꓬ ꓡ-ꓞꓳ-ꓮ-ꓐꓲ ꓟꓲ ꓙꓬ ꓗꓪ ꓦꓰꓼ ꓞ ꓟꓶ ꓠꓹ ꓟ꓾ ꓮ ꓕꓯˍ ꓟꓲ ꓧꓪꓸ ꓛꓲꓽ ꓐꓰ ꓔꓬ ꓢꓲ ꓪꓽ ꓘꓴ꓾ ꓐꓯˍ ꓡꓳ꓿
42021037	ꓬꓰ-ꓢꓴ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓗꓪ ꓟꓸ ꓟꓲꓽ ꓟꓸ ꓖꓶˍ ꓡꓳ꓿ ꓝꓮꓲ ꓠꓬ ꓕꓲ ꓟꓶꓼ ꓘꓶꓼ ꓡꓰ ꓕꓲ ꓟꓶꓼ ꓘꓶꓼ ꓓꓳ ꓙꓰ ꓢꓲ꓾ ꓮ-ꓛꓬ꓾ ꓟꓬꓱꓺ ꓔ ꓟ ꓪꓽ ꓚꓲ ꓗꓪ ꓬꓲꓼ ꓔ ꓙꓰˍ ꓡꓳ꓿
42021038	ꓑ ꓫꓬꓼ ꓐꓴ ꓠꓬ ꓬꓲ ꓚꓺˍ ꓟ ꓟꓸ ꓟꓲꓽ ꓔꓯ ꓠ ꓠꓹ ꓠꓹ ꓟ꓾ ꓠꓯꓼ ꓠꓯꓼ ꓕꓯˍ ꓡꓰ ꓢꓲꓽ ꓫꓬ ꓦꓲ ꓗꓪ ꓜꓲꓼ ꓡ ꓡꓳ꓿
42022001	ꓦꓲ-ꓘꓳ-ꓑꓮꓲ꓾ ꓟꓬꓱꓺ ꓔ ꓟ ꓙꓵ-ꓧꓶ-ꓟ-ꓣꓱ-ꓑꓮꓲ ꓠꓶꓽ ꓡ ꓕꓯ꓾
42022002	ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓠꓬ꓾ ꓬꓰ-ꓢꓴ ꓔꓯ ꓮ ꓡꓲ ꓐꓰ ꓢꓰꓼ ꓠꓹ ꓟ ꓬꓲ ꓚꓱꓹ ꓧꓪ ꓔꓬ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓑ ꓫꓬꓼ ꓐꓴ ꓔꓯ ꓙꓳꓺˍ ꓡꓳ꓿
42022003	ꓖꓳ ꓕꓯ ꓢ-ꓓꓯ ꓠꓬ ꓞꓲ ꓠꓬꓲꓽ ꓣꓳ ꓗꓪ ꓟ꓾ ꓘ-ꓡꓲꓳ ꓢꓴ ꓬꓴ-ꓓ ꓠꓲꓹ ꓟ ꓗꓪ ꓓꓵꓽ ꓡꓰˍ ꓡꓳ꓿
42022004	ꓖꓳ ꓡꓱ ꓢꓲ ꓬꓲ ꓠꓬ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓢꓲꓽ ꓫꓬ ꓦꓲ ꓙꓵꓽ ꓒ ꓐꓴ ꓔꓯ ꓙꓰ ꓢꓲ꓾ ꓬꓰ-ꓢꓴ ꓔꓯ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓮ ꓡꓲ ꓐꓰ ꓡꓯꓼ ꓙꓱ ꓖꓶ ꓠꓹ ꓟ ꓖꓪ ꓙꓱˍ ꓡꓳ꓿
42022005	ꓬꓲ ꓪꓽ ꓠꓬ ꓠꓲꓹ ꓒꓴ ꓢꓲ ꓬꓲ ꓔꓯ ꓒꓴ ꓖꓶꓽ ꓙ ꓟꓳˍ ꓡꓳ꓿
42022006	ꓖꓳ ꓡꓱ ꓠꓬ ꓬꓲ ꓓꓽ ꓔꓳꓹ ꓢꓲ ꓞꓳ ꓜꓴ ꓟꓽ ꓔꓬ ꓗꓪ꓾ ꓬꓰ-ꓢꓴ ꓔꓯ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷ ꓠꓹ ꓟ ꓬꓲ ꓑꓶ ꓧꓪˍ ꓡꓳ꓿
42022007	ꓦꓲ-ꓘꓳ-ꓑꓮꓲ ꓗꓪ ꓔꓲ ꓓꓴ ꓮ ꓣꓳ ꓤ ꓢꓰꓼ ꓔꓲ ꓖꓶ ꓠꓯꓹ ꓟ ꓐꓰ꓾ ꓙꓵꓽ-ꓧꓶ-ꓟ-ꓣꓱ-ꓟ ꓑ ꓑ ꓦꓬꓼ ꓠꓬꓲ ꓛꓲ ꓡ ꓡꓳ꓿
42022008	ꓖꓳ ꓕꓯ ꓬꓰ-ꓢꓴ ꓡꓰ ꓒꓲ-ꓕꓱˍ ꓐꓰ ꓬꓳ-ꓦ ꓔꓯ ꓝꓲ ꓩꓴ ꓗꓷ ꓢꓲ ꓬꓲ ꓪꓽ ꓔꓯ꓾ ꓣꓳ ꓜꓽ ꓠꓹ ꓟ ꓦꓲ-ꓘꓳ-ꓑꓮꓲ ꓠꓴ ꓪꓽ ꓙꓽ ꓖꓶ ꓬꓰ꓾ ꓐꓯ ꓖꓶˍ ꓡꓳ꓿
42022009	ꓬꓲ ꓪꓽ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓔꓯ ꓮ ꓡꓲ ꓗꓪ ꓙꓽ ꓖꓶ ꓝꓲ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾
42022010	ꓬꓲ ꓡꓰ ꓬꓲ ꓪꓽ ꓔꓯ꓾ ꓠ ꓠꓹ꓾ ꓡꓳ ꓒꓱ ꓗꓪ ꓠꓴ ꓪꓽ ꓓꓵꓽ ꓡꓰ ꓠꓬ꓾ ꓬꓲꓻ ꓙꓬ ꓕꓲ ꓠꓱꓸ ꓐꓰꓻ ꓑꓱꓸ ꓔ ꓟ ꓡꓽ ꓞꓳ ꓕꓲ ꓣꓳ ꓔꓯ ꓔꓳꓹ ꓜꓳꓽˍ ꓥꓳ꓿ ꓬꓲ ꓓꓵꓽ ꓙꓰˍ ꓟ ꓖꓳ ꓕꓲ ꓦꓲ ꓗꓪ ꓬꓲ ꓔꓯ ꓛꓳ ꓓꓵꓽ ꓙꓰ꓿
42022011	ꓖꓳ ꓡꓱ ꓢꓲ ꓦꓲ ꓢꓲ ꓒꓽ ꓔꓯ꓾ ꓟꓸ ꓒ ꓡꓰ ꓠꓴ ꓔꓯ꓾ ꓥꓪˍ ꓐꓰ ꓥꓪ ꓛꓳꓽ ꓒꓯꓹ ꓐꓴ ꓕꓲꓽ ꓪꓺꓼ ꓦꓲ-ꓘꓳ-ꓑꓮꓲ ꓜꓽ ꓠꓹ ꓟ꓾ ꓪꓰ ꓤ ꓗꓳꓹ ꓮ ꓡꓲ ꓗꓪ ꓥ ꓡ?꓾ ꓐꓰ ꓠ ꓠꓬꓲ ꓩꓴ ꓡ ꓡꓳ꓾ ꓐꓯ ꓖꓶ꓿
42022012	ꓖꓳ ꓡꓱ ꓠꓬ ꓬꓲ ꓡꓰ ꓣꓱꓽ ꓓꓴ ꓟꓴ ꓓꓴ ꓮꓽ ꓙꓵ ꓗꓶ ꓔꓸ ꓟ꓾ ꓬꓲ ꓓꓽ ꓟ ꓮꓽ ꓟꓴꓻ ꓕꓲ ꓗꓳꓹ ꓠꓴ ꓪꓽ ꓔꓯ ꓟꓳꓸ ꓖꓶ ꓡ ꓥꓳ꓿ ꓠꓴ ꓪꓽ ꓖꓳ ꓗꓪ ꓙꓽ ꓖꓶꓽ꓾ ꓐꓯˍ ꓡꓳ꓿
42022013	ꓬꓲ ꓪꓽ ꓙꓰ ꓗꓷ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓐꓯˍ ꓟ ꓡꓰ ꓐꓰ ꓟꓳꓻ ꓡꓰ ꓢꓲ꓾ ꓦꓲ-ꓘꓳ-ꓑꓮꓲ ꓜꓽ ꓓꓴ ꓙꓽ ꓖꓶˍ ꓡꓳ꓿
42022014	ꓬꓲ ꓙꓵꓹ ꓛꓲ ꓡ ꓕꓯ ꓬꓰ-ꓢꓴˍ ꓐꓰ ꓝꓲ ꓓꓴ ꓐꓴ ꓕꓲꓽ ꓪꓺꓼ ꓗꓳꓺ ꓔꓬ ꓡꓳ꓿
42022015	ꓬꓲ ꓡꓰ ꓬꓲ ꓪꓽ ꓔꓯ꓾ ꓥꓪ ꓟꓽ ꓫꓸ ꓙꓵꓻ ꓕꓯˍ ꓡꓰ꓾ ꓦꓲ-ꓘꓳ-ꓑꓮꓲ ꓕꓱ ꓟ ꓠꓴ ꓪꓽˍ ꓐꓰ ꓕꓲꓽ ꓪꓺꓼ ꓮꓽ ꓘꓶꓸ ꓜꓽ ꓠꓲꓹ ꓫꓵˍ ꓡꓳ꓿
42022016	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓪꓴ-ꓢ ꓗꓴꓷꓼ ꓠꓯꓸꓼ ꓗꓪ ꓦꓲ-ꓘꓳ-ꓑꓮꓲ ꓬꓲ ꓔꓶꓺ ꓙꓱꓼ ꓟꓽ ꓐꓲ ꓡ ꓕ ꓑꓳꓸ꓾ ꓕꓱ ꓟ ꓔꓯ ꓥꓪ ꓝꓮꓲ ꓟꓽ ꓜꓽꓳ꓾ ꓐꓯˍ ꓡꓳ꓿
42022017	ꓬꓲ ꓠꓬ ꓡꓴ ꓗꓶꓸ ꓣꓴ ꓢꓲ ꓫꓸ ꓟꓳ ꓗꓷ ꓠꓬ꓾ ꓕꓱ ꓟ ꓠꓴ ꓪꓽ ꓣꓴ ꓢꓲ ꓮꓽ ꓙꓵ ꓢꓴ ꓐꓱꓻ ꓓꓳ꓿
42022018	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓕꓱ ꓡꓱ ꓖꓳ ꓑꓳ ꓪꓴ-ꓢ ꓗꓴꓷꓼ ꓛꓲ ꓡ ꓗꓪ ꓛꓲ꓾ ꓛꓱꓼ ꓡꓱꓼ ꓢꓶ ꓪꓴꓽ ꓬꓲꓻ ꓥꓪ ꓝꓮꓲ ꓟꓽ ꓓꓳꓻꓳ꓾ ꓐꓯˍ ꓡꓳ꓿
42022019	ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓬ ꓑ ꓑ ꓣꓴ ꓢꓲ ꓫꓸ ꓟꓳ ꓗꓷ ꓠꓬ꓾ ꓦꓶꓹ ꓢꓲ꓾ ꓬꓲ ꓪꓽ ꓔꓯ ꓖꓶ ꓢꓲ ꓠꓬꓲ꓾ ꓕꓱ ꓟ ꓠꓽ ꓠꓴ ꓪꓽ ꓐꓱ ꓶ ꓖꓶꓽ ꓗꓷ ꓟ ꓥꓪ ꓖꓳ ꓓꓱꓽ ꓥ ꓡꓳ꓿ ꓠꓴ ꓪꓽ ꓥꓪ ꓔꓯ ꓓꓵꓽ ꓙ ꓛꓲ ꓡ ꓠꓹ ꓟ ꓕꓱ ꓡꓱ ꓬꓰ꓾ ꓐꓯˍ ꓡꓳ꓿
42022020	ꓜ ꓜꓽ ꓗꓷ ꓗꓸ ꓠꓯꓸˍ ꓟꓲ ꓖꓳ ꓟ ꓡꓰ ꓐꓰ ꓡꓴ ꓗꓶꓸ ꓣꓴ ꓢꓲ꓾ ꓡꓴꓻ ꓗꓶ ꓕꓱ ꓟ ꓠꓬ ꓠꓴ ꓪꓽ ꓐꓱ ꓶ ꓧꓳꓸ ꓗꓷ ꓟ ꓥꓪ ꓫꓵꓽ ꓡꓰ ꓬꓰ ꓔ ꓟ ꓘꓶꓽ ꓫꓵꓽ ꓫꓵꓼ ꓥ ꓡꓳ꓿
42022021	ꓠꓬꓲ ꓠꓹ꓾ ꓥꓪ ꓔꓯ ꓪꓴꓽ ꓜ ꓢꓴ ꓠꓬ ꓥꓪˍ ꓐꓰ ꓕꓲ ꓪꓺꓼ ꓜꓻ ꓜꓽ ꓢꓽ ꓡ ꓗꓪ ꓗꓳꓺ ꓔꓬ ꓡꓳ꓿
42022022	ꓡ-ꓞꓳ-ꓮ-ꓐꓲ ꓠꓽ ꓝꓰꓹ ꓔ ꓟ ꓡꓰ ꓐꓰ ꓚꓵ ꓚꓵ ꓙꓰ ꓠ ꓗꓷ ꓡꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓬꓲ ꓔꓯ ꓪꓴꓽ ꓜꓽ ꓢꓴ ꓖꓳ ꓕꓲ ꓣꓳ ꓠꓽ ꓫꓸ ꓙꓵˍ ꓥꓳ꓾ ꓐꓯˍ ꓡꓳ꓿
42022023	ꓖꓳ ꓡꓱ ꓢꓲ ꓬꓲ ꓪꓽ ꓗꓳ ꓡꓳ ꓗꓪ ꓕꓱ ꓡꓱ ꓬꓰ ꓡ ꓠꓯꓹ ꓟ ꓮ ꓡꓲ ꓕꓲ ꓣꓳ ꓥ ꓟ ꓠ ꓠꓬꓲ ꓡꓯꓽ ꓘꓳ ꓔꓴ ꓡ ꓡꓳ꓿
42022024	ꓛꓳꓽ ꓒꓯꓹ ꓐꓴ ꓗꓳ ꓡꓳ ꓗꓪ꓾ ꓬꓲ ꓪꓽ ꓮ ꓡꓲ ꓕꓲ ꓣꓳ ꓪ ꓜꓲ ꓪꓴꓽ ꓟꓽ ꓪꓴꓽ ꓐꓰ ꓧꓳꓺ ꓡꓯꓽ ꓘꓳ ꓔꓴ ꓡ ꓡꓳ꓿
42022025	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓐꓶꓽ ꓞꓳ ꓪ ꓔꓲꓸ ꓐꓴ ꓠꓬ ꓬꓲ ꓪꓽ ꓑ ꓫꓬꓼ ꓐꓴ ꓔꓯ ꓙꓵꓽ ꓒꓬꓱꓽ ꓟꓳꓸ ꓖꓶˍ ꓡꓳ꓿ ꓝꓮꓲ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓠꓬ꓾ ꓢꓲꓽ ꓒ꓾ ꓐꓰ ꓘꓴˍ ꓡꓳ꓿
42022026	ꓠꓴ ꓪꓽ ꓠꓽ ꓖꓳ ꓡꓱ ꓬꓰ ꓓꓴ ꓟꓽ ꓥ꓿ ꓠꓴ ꓪꓽ ꓗꓳ ꓡꓳ ꓗꓪ ꓪꓴꓽ ꓢꓴ ꓠꓽ ꓞꓲꓼ ꓣꓳ ꓢꓴˍ ꓡꓰ ꓐꓰ ꓬꓰ ꓠꓯꓹ ꓡꓳ꓿ ꓪꓴꓸ ꓓꓵ ꓣꓱꓽ ꓢꓴˍ ꓟꓲ ꓣꓱꓽ ꓙ ꓢꓴˍ ꓡꓰ ꓐꓰ ꓬꓰ ꓠꓯꓹ ꓡꓳ꓿
42022027	ꓜ ꓜꓽ ꓖꓴ ꓗꓪ ꓗꓳ ꓔꓬ ꓢꓴˍ ꓐꓰ ꓣꓱꓽ ꓙ ꓔꓬ ꓢꓴ ꓠꓬ꓾ ꓮꓽ ꓟ ꓪꓴꓽˍ ꓡ? ꓜ ꓜꓽ ꓖꓴ ꓗꓪ ꓗꓳ ꓔꓬ ꓢꓴ ꓪꓴꓽˍ ꓡꓳ ꓟꓽ ꓥ ꓡ? ꓖꓳ ꓡꓱ ꓥ ꓟꓲ ꓥꓪ ꓠꓽ ꓠꓴ ꓪꓽ ꓗꓳ ꓡꓳ ꓗꓪ ꓣꓱꓽ ꓙ ꓢꓴˍ ꓡꓰ ꓐꓰ ꓬꓰˍ ꓡꓳ꓿
42022028	ꓥꓪ ꓔꓯ ꓤꓹ ꓠꓬꓲˍ ꓟ ꓗꓪ ꓮ ꓕꓯˍ ꓟꓲ ꓥꓪˍ ꓐꓰ ꓕꓲꓽ ꓪꓺꓼ ꓔꓬ ꓗꓷ ꓢꓴ ꓠꓽ ꓠꓴ ꓪꓽ ꓥꓳ꓿
42022029	-
42022030	ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓥꓪ ꓗꓴꓷꓼ ꓠꓯꓸꓼ ꓗꓪ꓾ ꓥꓪ ꓢꓽ ꓡ ꓗꓪ ꓟꓶ ꓜꓽ ꓟꓶ ꓓꓳꓻ ꓠꓹ ꓟ꓾ ꓥꓪ ꓐꓹ ꓐ ꓥꓪ ꓔꓯ ꓖꓶ ꓙ ꓟꓳˍ ꓟ ꓡꓰ ꓐꓰ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓗꓴꓷꓼ ꓕꓲ ꓟ ꓖꓶˍ ꓥꓳ꓿ ꓠꓴ ꓪꓽ ꓠꓬ ꓙꓵꓽ ꓠꓬꓲꓸ ꓕꓲꓺ ꓗꓪ ꓠꓬꓲꓸ ꓠꓸ ꓢꓲ꓾ ꓬꓲ-ꓢꓷ-ꓡꓰ ꓞꓲ ꓠꓬꓲꓽ ꓪꓳꓼ ꓔꓯ ꓐꓯ ꓟꓴ ꓘꓶꓽˍ ꓥꓳ꓿
42022031	ꓢꓲ-ꓟꓴꓽꓳ꓾ ꓢꓲ-ꓟꓴꓽꓳ꓾ ꓠꓬꓲ ꓠꓹ꓾ ꓢ-ꓓꓯ ꓠꓬ ꓠꓴ ꓔꓯ ꓫꓪꓺˍ ꓡꓰ ꓐꓰ ꓥꓳꓽ ꓪꓺ ꓡꓰ ꓝꓲ ꓠꓹ ꓟ ꓓꓰꓽ ꓗꓷꓳ꓿
42022032	ꓖꓳ ꓡꓱ ꓥ ꓟꓲ ꓠꓴ ꓙꓵꓻ ꓠꓲꓹ ꓟꓽ ꓐꓬꓺ ꓡꓰ ꓠꓹ ꓟ ꓥꓪ ꓠꓬ ꓠꓴ ꓐꓱ ꓶ ꓪꓽ ꓘꓴ ꓗꓷꓳ꓿ ꓖꓳ ꓡꓱ ꓢꓲ ꓠꓴ ꓒꓳꓹ ꓬꓲꓼ ꓡ ꓗꓸ ꓠꓯ ꓠꓴ ꓬꓲꓼ ꓠꓴ ꓠꓬꓲ ꓐꓴ ꓔꓯ ꓕꓶꓻ ꓡꓰ ꓝꓲ꓾ ꓐꓯˍ ꓡꓳ꓿
42022033	ꓒꓲ-ꓕꓱ ꓡꓰ꓾ ꓢꓲ ꓒꓽꓳ꓾ ꓐꓱ ꓓꓴꓽ ꓗꓪ ꓥ ꓟꓲ꓾ ꓫꓵꓻ ꓖꓴ ꓗꓪ ꓥ ꓟꓲ꓾ ꓥꓪ ꓠꓽ ꓠꓴ ꓔꓯ ꓛꓳ ꓙꓰ ꓠꓹ ꓟ ꓙꓽ ꓖꓶ ꓔ ꓡꓳ꓾ ꓐꓯˍ ꓡꓳ꓿
42022034	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓒꓲ-ꓕꓱꓳ꓾ ꓠꓴ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓠꓬꓲꓸ ꓟꓰ ꓮꓸ Bꓸ ꓒ ꓟꓽ ꓐꓵꓻ ꓕꓯˍ ꓡꓰ꓾ ꓠꓴ ꓥꓪ ꓔꓯ ꓢꓷꓸˍ ꓟ ꓟꓽ ꓣꓷꓠ ꓢ ꓧꓪꓹ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
42022035	ꓖꓳ ꓗꓸ ꓠꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓡꓰ ꓒꓴ ꓗꓶ ꓓꓴˍ ꓐꓰ ꓡꓯꓼ ꓔꓲꓸˍ ꓐꓰ ꓛꓲ ꓠꓲꓺ ꓟꓽ ꓙꓳ ꓙꓳ ꓝꓲꓺ ꓩꓴ ꓗꓷˍ ꓕꓯ꓾ ꓠꓴ ꓪꓽ ꓠꓬ ꓟꓽ ꓡꓳꓼ ꓗꓷ ꓡꓰ ꓡ?꓾ ꓐꓰ ꓠ ꓠꓬꓲˍ ꓕꓯ ꓬꓲ ꓪꓽ ꓡꓰ꓾ ꓟꓽ ꓗꓷ ꓡꓰ꓾ ꓐꓰ ꓒꓳꓹ ꓖꓶˍ ꓡꓳ꓿
42022036	ꓖꓳ ꓕꓯ ꓬꓲ ꓡꓰ ꓬꓲ ꓪꓽ ꓔꓯ꓾ ꓮ ꓟꓶ ꓠꓽ ꓒꓴ ꓗꓶ ꓓꓴ ꓙꓳ ꓢꓴ ꓠꓬ ꓔꓯꓹ ꓔ꓿ ꓡꓯ ꓔꓲꓸ ꓙꓳ ꓢꓴˍ ꓟꓲ ꓓꓱꓼ ꓔ꓿ ꓮꓸ ꓕꓽ ꓟꓽ ꓙꓳ ꓢꓴ ꓠꓬ ꓐꓵ ꓞꓶꓽ ꓪꓴꓽ ꓢꓲ ꓮꓸ ꓕꓽ ꓪꓴꓻ ꓬꓰ꓿
42022037	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓕꓳ ꓶ ꓗꓪ꓾ ꓬꓲ ꓔꓯ ꓠꓬ ꓛꓬꓻ ꓢꓴ ꓥꓳꓽ ꓢꓴ ꓗꓪ ꓟ ꓚꓬꓹ ꓗꓷꓳ꓾ ꓐꓰ ꓐꓳ ꓔ ꓟ ꓕꓱ ꓕꓲ ꓘꓶꓽ ꓠꓬ ꓥꓪ ꓖꓳ ꓓꓱꓽ ꓗꓪ ꓐꓲ ꓡ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓔꓯ ꓖꓴ ꓔ ꓟ ꓠꓽ ꓐꓲ ꓡ ꓠ ꓗꓹ ꓥꓳ꓾ ꓐꓯˍ ꓡꓳ꓿
42022038	ꓬꓲ ꓪꓽ ꓡꓰ꓾ ꓢꓲ ꓒꓽꓳ꓾ ꓠꓬꓲ ꓠꓹ꓾ ꓕꓱ ꓗꓪ ꓮꓸ ꓕꓽ ꓠꓬꓲꓽ ꓛꓲ ꓓꓹ ꓡꓳ꓾ ꓐꓯˍ ꓕꓯ꓾ ꓬꓰ-ꓢꓴ ꓡꓰ꓾ ꓡꓳꓼˍ ꓥꓳ꓾ ꓐꓯ ꓖꓶˍ ꓡꓳ꓿
42022039	ꓖꓳ ꓡꓱ ꓠꓬ ꓬꓲ ꓓꓳ ꓙꓰ ꓢꓲ꓾ ꓬꓲ ꓬꓰ ꓝꓳꓺ ꓡꓰˍ ꓟ ꓡꓰ ꓐꓰ ꓮ-ꓛꓬ ꓪꓽ ꓚꓲ ꓗꓪ ꓙꓰˍ ꓡꓳ꓿ ꓛꓳꓽ ꓒꓯꓹ ꓐꓴˍ ꓟꓲ ꓬꓲ ꓔꓯ ꓛꓳ ꓙꓰˍ ꓡꓳ꓿
42022040	ꓖꓳ ꓕꓲ ꓖ ꓗꓪ ꓛꓲ ꓬꓰ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓫꓵꓽ ꓠꓬꓲˍ ꓟ ꓗꓪ ꓠꓴ ꓪꓽ ꓟ ꓓꓵꓽ ꓡꓰ ꓠꓹ ꓟ ꓪꓽ ꓘꓴ꓾ ꓐꓯ ꓖꓶˍ ꓡꓳ꓿
42022041	ꓬꓰ-ꓢꓴ ꓠꓬ ꓬꓲ ꓪꓽˍ ꓐꓰ Bꓸ ꓛꓲ ꓕꓲ ꓡꓳ ꓶꓻ ꓛꓲ ꓧꓹ ꓙꓰ ꓢꓲ꓾ ꓛꓲ ꓝꓲꓸ ꓖꓶ ꓢꓲ ꓠꓬꓲ ꓕꓱ ꓡꓱ ꓪꓽ ꓘꓴˍ ꓡꓳ꓿
42022042	ꓐꓹ ꓐꓽꓳ꓾ ꓠꓴ ꓠꓲꓹ ꓫꓵˍ ꓠꓬ ꓡꓴ ꓗꓶꓸ ꓕꓱ ꓟ ꓥꓪ ꓔꓯˍ ꓐꓰ ꓣꓴꓻ ꓗꓷ ꓖꓶ꓿ ꓖꓳ ꓡꓱ ꓥ ꓟꓲ ꓥꓪ ꓠꓲꓹ ꓡꓶꓽ ꓕꓽ ꓒꓬꓱꓼ ꓡ ꓝꓲ꓾ ꓠꓴ ꓠꓲꓹ ꓡꓶꓽ ꓒꓬꓱꓼ ꓡ ꓝꓲ꓾ ꓐꓯˍ ꓡꓳ꓿
42022043	ꓖꓳ ꓡꓱ ꓠꓬ ꓟꓴꓽ ꓗꓪ ꓗꓪ ꓐꓰ ꓝꓲ ꓓꓴ ꓕꓲ ꓣꓳ ꓟꓳꓸ ꓖꓶ ꓡ ꓢꓲ ꓬꓲ ꓔꓯ ꓢꓯꓼ ꓙꓳ ꓡ ꓝꓲˍ ꓡꓳ꓿
42022044	ꓬꓰ-ꓢꓴ ꓠꓬ ꓠꓲꓹ ꓟ ꓮꓽ ꓘꓶꓸ ꓫˍ ꓟꓲ꓾ ꓟꓬꓽ ꓠꓬꓲ ꓠꓲꓹ ꓟ ꓡꓱꓻ ꓡꓱˍ ꓡꓰꓽ ꓪꓽ ꓘꓴˍ ꓡꓳ꓿ ꓖꓳ ꓕꓯ ꓬꓲ ꓚꓵꓸ ꓠꓬ ꓫꓵꓽ ꓝꓯꓹˍ ꓡꓰ ꓐꓰ ꓟꓲ ꓛꓬ ꓗꓪ ꓜꓯꓺ ꓙꓰˍ ꓡꓳ꓿
42022045	ꓪꓽ ꓘꓴˍ ꓟ ꓗꓪ ꓐꓰ ꓔꓴ ꓡ ꓢꓲ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓙꓰˍ ꓠꓬ꓾ ꓬꓲ ꓪꓽ ꓠꓽ ꓠꓲꓹ ꓫ ꓟꓬ ꓫˍ ꓟ ꓗꓪ ꓐꓰ ꓪꓴꓽ ꓧꓶꓻ ꓢꓲ ꓬꓲꓼ ꓟꓶ ꓔꓬ ꓟ ꓔꓯ ꓬꓲ ꓟꓳꓻˍ ꓡꓳ꓿
42022046	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓲꓼ ꓟꓶ ꓔꓬ ꓡ? ꓫꓵꓽ ꓠꓬꓲˍ ꓟ ꓗꓪ ꓠꓴ ꓪꓽ ꓟꓽ ꓓꓵ ꓡꓰ ꓠꓹ ꓟ꓾ ꓔꓴ ꓢꓲ ꓪꓽ ꓘꓴ꓾ ꓐꓯˍ ꓡꓳ꓿
42022047	ꓬꓲ ꓖꓳ ꓡꓱ ꓐꓯ ꓔꓬ ꓕꓯ ꓞꓳ ꓜꓴꓻ ꓓꓽ ꓟ ꓕꓲ ꓜꓴ ꓛꓲ ꓡꓺꓳ꓿ ꓞꓲ ꓠꓬꓲꓽ ꓣꓳ ꓗꓪ ꓟ ꓬꓴ-ꓓ ꓟꓬꓱ ꓔ ꓢꓴ ꓠꓬ꓾ ꓬꓲ ꓪꓽ ꓟꓲꓽ ꓕꓯꓽ ꓢꓲ ꓗꓪ ꓡ ꓢꓲ ꓬꓰ-ꓢꓴ ꓔꓯ ꓐꓳꓼ ꓖꓶ ꓠꓹ ꓟ ꓕꓲꓺ ꓡ ꓡꓳ꓿
42022048	ꓬꓰ-ꓢꓴ ꓠꓽ ꓬꓲ ꓔꓯ ꓬꓴ-ꓓꓽꓳ꓾ ꓠꓴ ꓠꓬ ꓐꓳꓼˍ ꓟ ꓡꓰ ꓡ-ꓞꓳ-ꓮ-ꓐꓲ ꓔꓯ ꓪꓴꓽ ꓜꓽˍ ꓡ?꓾ ꓐꓯˍ ꓡꓳ꓿
42022049	ꓮ ꓡꓲ ꓒꓬꓱꓼ ꓡ ꓔꓬ ꓟ ꓔꓯ ꓬꓲ ꓛꓳꓽ ꓒꓯꓹ ꓐꓴ ꓟꓳꓻ ꓗꓷ ꓠꓬ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓠꓬ ꓮ ꓕꓽ ꓡꓰ ꓛꓵꓺ ꓠꓯꓹ ꓡ?꓾ ꓐꓯˍ ꓡꓳ꓿
42022050	ꓛꓳꓽ ꓒꓯꓹ ꓗꓪ ꓟ ꓕꓲ ꓣꓳ ꓡꓰ꓾ ꓔꓲ ꓒ ꓓꓽ ꓟ ꓬꓲ ꓚꓳ ꓑꓸ ꓔꓯ ꓕꓲ ꓒꓬꓱꓺ ꓛꓵꓺ ꓗꓷ ꓠꓬ꓾ ꓬꓲ ꓠꓸ ꓙ ꓐꓽ ꓛꓵꓺ ꓞꓰꓻ ꓡꓰꓳ꓿
42022051	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓕꓱ ꓡꓱ ꓬꓰˍ ꓟ ꓠꓽ ꓗꓷ꓾ ꓐꓯˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓡꓰ ꓖꓳ ꓕꓲ ꓣꓳ ꓬꓲ ꓠꓸ ꓑꓳ ꓗꓪ ꓫꓱꓹ ꓖꓶ ꓢꓲ ꓫꓬꓹ ꓓꓻ ꓡꓰ ꓝꓲˍ ꓡꓳ꓿
42022052	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ ꓡꓻ ꓢꓴ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴˍ ꓐꓰ꓾ ꓢꓲꓽ ꓫꓬ ꓦꓲ ꓙꓵꓽ ꓒ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ꓾ ꓠꓴ ꓪꓽ ꓠꓬ ꓮꓸ ꓕꓽ ꓓꓱꓼ ꓠꓬꓲ꓾ ꓢꓲꓹ ꓓꓻ ꓔꓯꓹ ꓠꓬꓲ꓾ ꓦꓴꓺ ꓜꓽ ꓢꓴ ꓔꓯˍ ꓡꓰ ꓐꓰ ꓥꓪ ꓔꓯ ꓡꓻˍ ꓡ?
42022053	ꓥꓪ ꓠꓬ ꓕꓲ ꓠꓬꓲ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓗꓪ ꓠꓴ ꓪꓽˍ ꓐꓰ ꓕꓲꓽ ꓪꓺꓼ ꓔꓬ ꓕꓯ꓾ ꓠꓴ ꓪꓽ ꓥꓪ ꓔꓯ ꓟꓽ ꓣꓴ ꓡ꓿ ꓕꓱ ꓟ ꓠꓽ ꓠꓴ ꓪꓽ ꓡꓯꓼ ꓡꓵ ꓠꓹ ꓟ꓾ ꓠꓯ ꓞꓲꓹ ꓟ ꓙꓵꓽ ꓪ ꓣꓱꓽ ꓙꓵꓹ ꓥꓳ꓾ ꓐꓯˍ ꓡꓳ꓿
42022054	ꓬꓲ ꓪꓽ ꓠꓬ ꓬꓰ-ꓢꓴ ꓔꓯ ꓣꓴ ꓢꓲ꓾ ꓬꓲ ꓔꓯ ꓔꓲ ꓒ ꓓꓽ ꓟ ꓦꓲ ꓗꓪ ꓧꓳꓽ ꓛꓲ ꓬꓰˍ ꓡꓳ꓿ ꓒꓲ-ꓕꓱ ꓠꓽ ꓬꓲ ꓗꓸ ꓠꓯ ꓢꓲ ꓶꓽ ꓤꓻ ꓗꓪ ꓛꓳ ꓙꓰˍ ꓡꓳ꓿
42022055	ꓬꓲ ꓪꓽ ꓕꓲ ꓐꓱ ꓠꓬ ꓡꓽ ꓙꓳꓻ ꓓꓰ ꓔꓱꓺ ꓦꓲ ꓗꓪ ꓮꓸ ꓔꓳꓸ ꓝꓲ ꓢꓲ ꓕꓲꓽ ꓪꓺꓼ ꓐꓰ ꓠꓬꓲꓸ ꓠꓸ ꓔꓬ ꓕꓯ꓾ ꓒꓲ-ꓕꓱˍ ꓟꓲ ꓬꓲ ꓪꓽ ꓗꓳ ꓡꓳ ꓗꓪ ꓠꓬꓲꓸ ꓠꓸ ꓡ ꓡꓳ꓿
42022056	ꓖꓳ ꓕꓯ ꓣꓱꓽ ꓙ ꓢꓴ ꓤ ꓟꓶ ꓤ ꓕꓲ ꓣꓳ ꓠꓬ꓾ ꓮꓸ ꓔꓳ ꓡꓬꓸˍ ꓟ ꓗꓪ ꓒꓲ-ꓕꓱ ꓠꓬꓲꓸ ꓠꓸ ꓔꓬ ꓟ ꓔꓯ ꓟꓳꓻ ꓗꓷ ꓠꓬ꓾ ꓜꓲꓽ ꓜꓲ ꓬꓲ ꓔꓯ ꓡꓳꓸ ꓔ ꓢꓲ꓾ ꓕꓱ ꓕꓲ ꓣꓳˍ ꓟꓲ ꓬꓰ-ꓢꓴˍ ꓐꓰ ꓕꓲꓽ ꓪꓺꓼ ꓔꓬ ꓗꓷ ꓢꓴ ꓥꓳ꓾ ꓐꓯˍ ꓡꓳ꓿
42022057	ꓒꓲ-ꓕꓱ ꓠꓽ ꓟꓽ ꓣꓷꓠꓸ ꓢꓲ꓾ ꓤ ꓟꓶ ꓤꓽꓳ꓾ ꓥꓪ ꓬꓲ ꓔꓯ ꓟꓽ ꓢꓷ꓾ ꓐꓯ ꓖꓶˍ ꓡꓳ꓿
42022058	ꓟꓶꓻ ꓤ ꓟꓽ ꓗꓷ ꓡꓰ ꓠꓬ ꓝꓮꓲ ꓕꓲ ꓣꓳ ꓬꓲ ꓔꓯ ꓟꓳꓻ ꓢꓲ꓾ ꓠꓴˍ ꓟꓲ ꓬꓲ ꓪꓽ ꓕꓲ ꓧꓳꓽ ꓗꓪ ꓟ ꓥꓳ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓒꓲ-ꓕꓱ ꓡꓰ꓾ ꓥꓪ ꓟꓽ ꓥ꓾ ꓐꓰ ꓒꓳꓹ ꓖꓶˍ ꓡꓳ꓿
42022059	ꓮꓽ ꓡꓻ ꓕꓲ ꓙꓵꓹ ꓛꓲ ꓗꓳꓸ ꓙꓰ ꓠꓬ ꓝꓮꓲ ꓕꓲ ꓣꓳ ꓡꓰ꓾ ꓬꓲˍ ꓟꓲ ꓚꓵ ꓚꓵ ꓬꓰ-ꓢꓴˍ ꓐꓰ ꓕꓲꓽ ꓪꓺꓼ ꓔꓬ ꓗꓷ ꓢꓴ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓖ-ꓡꓲ-ꓡꓲ ꓢꓴ ꓥ ꓡꓳ꓾ ꓐꓯˍ ꓡꓳ꓿
42022060	ꓖꓳ ꓡꓱ ꓥ ꓟꓲ ꓒꓲ-ꓕꓱ ꓠꓬ꓾ ꓡꓽ ꓞꓳꓻꓳ꓾ ꓠꓴ ꓮꓸ ꓫꓵ ꓐꓯ ꓔꓬ ꓟ ꓥꓪ ꓟꓽ ꓢꓷ꓾ ꓐꓯ ꓖꓶˍ ꓡꓳ꓿ ꓬꓲ ꓖꓳ ꓡꓱ ꓫꓸ ꓕꓱ ꓔꓬ ꓕꓯ꓾ ꓞꓼ ꓐꓰ ꓮꓸ Bꓸ ꓒ ꓐꓵꓻ ꓡꓺꓳ꓿
42022061	ꓖꓳ ꓕꓯ ꓢꓲ ꓒꓽ ꓔꓲꓸ ꓒꓳꓹ ꓡ ꓢꓲ ꓒꓲ-ꓕꓱ ꓔꓯ ꓡꓳꓸˍ ꓡꓳ꓿ ꓖꓳ ꓡꓱ ꓢꓲ ꓢꓲ ꓒꓽ ꓡꓰ ꓬꓲ ꓔꓯ ꓐꓯ ꓗꓷ ꓟ ꓐꓯ ꓘꓶ꓾ ꓠꓬꓲꓸ ꓟꓰ ꓮꓸ Bꓸ ꓒ ꓟꓽ ꓐꓵꓻ ꓕꓯˍ ꓡꓰ꓾ ꓠꓴ ꓥꓪ ꓔꓯ ꓟꓽ ꓢꓷꓸ ꓐꓯˍ ꓟ ꓢ ꓧꓪꓹ ꓗꓷ ꓡꓰˍ ꓥꓳ꓾ ꓐꓯˍ ꓟ ꓔꓯ ꓒꓲ-ꓕꓱ ꓓꓵꓽ ꓙ ꓛꓲ ꓡ ꓡꓳ꓿
42022062	ꓖꓳ ꓕꓯ ꓬꓲ ꓓꓳ ꓙꓰ ꓢꓲ ꓮꓽ ꓘꓶꓸ ꓥꓴꓻˍ ꓡꓳ꓿
42022063	ꓬꓰ-ꓢꓴ ꓔꓯ ꓦꓴ ꓠꓬꓹ ꓢꓴ ꓐꓴ ꓡꓰ ꓬꓲ ꓔꓯ ꓤꓲꓺ ꓢꓲ ꓓꓶꓽˍ ꓡꓳ꓿
42022064	ꓬꓲ ꓟꓬ ꓢꓶꓽ ꓗꓪˍ ꓟꓲ ꓟꓶ ꓛꓺ ꓡꓰ ꓧꓷꓹ ꓔ ꓢꓲ꓾ ꓬꓲ ꓔꓯ ꓓꓶꓽ ꓢꓲ ꓠꓬꓲ꓾ ꓠꓴ ꓔꓯ ꓓꓶꓽ ꓢꓴ ꓮꓽ ꓟ ꓥ ꓡ?꓾ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
42022065	ꓬꓲ ꓪꓽ ꓠꓬ ꓠꓱꓸ ꓐꓯ ꓮꓽ ꓟꓬꓹ ꓫꓵꓽ ꓐꓯ ꓢꓲ ꓬꓲ ꓔꓯ ꓤꓲꓺ ꓠꓬꓲ꓾ ꓟꓽ ꓚꓰꓼ ꓟ ꓙꓱꓽ ꓠꓬꓲ ꓬꓰˍ ꓡꓳ꓿
42022066	ꓟꓲꓽ ꓕꓯꓽ ꓙꓲ ꓡ ꓕꓯ꓾ ꓑ ꓫꓬꓼ ꓐꓴ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓜꓲꓼ ꓓꓴ ꓗꓪ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓜꓲꓼ ꓡꓯꓽ ꓘꓳ ꓢꓲ꓾ ꓜꓲꓼ ꓓꓴ ꓖꓳ ꓟ ꓗꓪ ꓬꓰ-ꓢꓴ ꓔꓯ ꓧꓳꓽ ꓔꓯꓹ ꓙꓰ ꓢꓲ ꓠꓬꓲ ꓬꓲ ꓔꓯ꓾
42022067	ꓠꓴ ꓠꓬ ꓙꓲ-ꓢꓴ ꓖꓳ ꓕꓲ ꓣꓳ ꓟ ꓥ ꓠꓬ꓾ ꓥꓪ ꓠꓴꓽ ꓔꓯ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿ ꓬꓲ ꓠꓽ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓟꓲ ꓠꓴ ꓪꓽ ꓟꓽ ꓙꓵꓻ ꓡ꓿
42022068	ꓠꓴ ꓪꓽ ꓔꓯ ꓥꓪ ꓠꓺ ꓠꓬꓲˍ ꓟꓲ ꓠꓴ ꓪꓽ ꓟꓽ ꓒꓳꓹ ꓖꓶ ꓡ꓿
42022069	ꓕꓱ ꓡꓱ ꓖꓳ ꓑꓳ ꓡ-ꓞꓳ-ꓮ-ꓐꓲ ꓠꓽ ꓪꓴ-ꓢ ꓪꓽ ꓠꓬꓲˍ ꓟ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠˍ ꓥꓳ꓾ ꓐꓯˍ ꓡꓳ꓿
42022070	ꓬꓲ ꓪꓽ ꓮꓽ ꓙꓵ ꓢꓴ ꓡꓰ꓾ ꓖꓳ ꓡꓱ ꓥ ꓠꓬ ꓠꓴ ꓠꓽ ꓪꓴ-ꓢ ꓮ ꓐꓲ ꓥ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓰ-ꓢꓴ ꓡꓰ꓾ ꓥꓳ꓾ ꓠꓴ ꓪꓽ ꓐꓯ ꓬꓯꓼ ꓗꓷꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42022071	ꓖꓳ ꓕꓯ ꓬꓲ ꓪꓽ ꓠꓬ꓾ ꓣꓳ ꓝꓮꓲ ꓮꓸ ꓫꓵ ꓢꓷꓸ ꓙ ꓟꓳ ꓙ ꓓꓴ ꓣꓱꓽ ꓛꓵˍ ꓢꓰꓽ ꓡ? ꓬꓲ ꓚꓲꓸ ꓛꓬ ꓟꓷꓽ ꓠꓷꓹ ꓡꓰ ꓐꓯˍ ꓟ ꓣꓳ ꓑ ꓙꓽ ꓗꓷꓳ꓾ ꓐꓯˍ ꓡꓳ꓿
42023001	ꓖꓳ ꓕꓯ ꓮꓽ ꓙꓵ ꓢꓴ ꓔꓴ ꓢꓲ ꓬꓰ-ꓢꓴ ꓔꓯ ꓒꓲ-ꓡ ꓟꓲ ꓙꓬ ꓗꓪ ꓧꓳꓽ ꓙꓰˍ ꓡꓳ꓿
42023002	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓓꓰꓺ ꓪꓴꓸ ꓔꓴ ꓢꓲ꓾ ꓡꓽ ꓞꓳ ꓕꓱ ꓕꓲ ꓣꓳ ꓠꓬ ꓣꓳ ꓑ ꓫꓬꓼ ꓐꓴ ꓔꓯ ꓟꓸ ꓒꓬꓹˍ ꓟ ꓐꓰ꓾ ꓢꓲ-ꓢ ꓔꓯ ꓔꓯꓹ ꓒꓵꓽ ꓟꓽ ꓐꓶꓻ ꓝꓲ ꓠꓹ ꓟ ꓗꓽ ꓔ ꓟ ꓐꓰ꓾ ꓬꓲ ꓚꓲꓸ ꓛꓬ ꓠꓬ ꓙꓲ-ꓢꓴ ꓥ ꓢꓲ꓾ ꓪ ꓔꓲꓸ ꓥ ꓡꓳ꓾ ꓐꓰ ꓐꓯ ꓔꓬ ꓟ ꓥꓪ ꓠꓴꓽ ꓑ ꓙꓽ ꓗꓷꓳ꓾ ꓐꓯˍ ꓡꓳ꓿
42023003	ꓖꓳ ꓕꓯ ꓒꓲ-ꓡ ꓡꓰ ꓬꓰ-ꓢꓴ ꓔꓯ꓾ ꓠꓴ ꓠꓬ ꓬꓴ-ꓔ ꓡꓽ ꓞꓳ ꓪ ꓔꓲꓸ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓡꓰ꓾ ꓠꓴ ꓐꓯˍ ꓟ ꓡꓰ ꓐꓰ ꓥꓳ꓾ ꓐꓰ ꓒꓳꓹ ꓖꓶˍ ꓡꓳ꓿
42023004	ꓒꓲ-ꓡ ꓡꓰ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓞꓳ ꓜꓴꓻ ꓔꓯ꓾ ꓡꓽ ꓞꓳ ꓕꓱ ꓕꓲ ꓣꓳ ꓔꓯ ꓮꓸ ꓫꓵ ꓝꓴꓲˍ ꓟꓲ ꓥꓪ ꓧꓪ ꓟꓽ ꓟꓶ꓾ ꓐꓯ ꓖꓶˍ ꓡꓳ꓿
42023005	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓪ ꓜꓲ ꓢꓯꓼ ꓕꓵꓼ ꓢꓲ꓾ ꓬꓲ ꓠꓽ ꓖ-ꓡꓲ-ꓡꓲ ꓗꓪ ꓐꓰ ꓕꓱ ꓗꓪ ꓛꓲ꓾ ꓬꓴ-ꓔ ꓕꓲ ꓟꓵꓽ ꓡꓱꓸꓼ ꓗꓪ ꓟꓸ ꓢꓲ꓾ ꓑ ꓫꓬꓼ ꓐꓴ ꓔꓯ ꓡꓵꓹ ꓢꓴˍ ꓡꓳ꓾ ꓐꓰ ꓓꓰꓺˍ ꓡꓳ꓿
42023006	ꓒꓲ-ꓡ ꓑ ꓙꓽ ꓗꓷ ꓠꓬ꓾ ꓕꓱ ꓕꓲ ꓣꓳ ꓠꓬ ꓖ-ꓡꓲ-ꓡꓲ ꓢꓴ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
42023007	ꓬꓰ-ꓢꓴ ꓠꓬ ꓩꓴ-ꓡꓲ ꓡꓰ ꓙꓵꓽˍ ꓟ ꓖ-ꓡꓲ-ꓡꓲ ꓟꓵꓽ ꓢꓴ ꓥ ꓟ ꓒꓲ-ꓡ ꓢꓷꓸ ꓡꓰ ꓠꓬ꓾ ꓦꓬꓼ ꓠꓬꓲ ꓖꓳ ꓟ ꓗꓪ ꓩꓴ-ꓡꓲˍ ꓟꓲ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓠꓬꓲ꓾ ꓬꓰ-ꓢꓴ ꓔꓯ ꓩꓴ-ꓡꓲ ꓔꓬ ꓗꓪ ꓧꓳꓽ ꓙꓰ ꓝꓲˍ ꓡꓳ꓿
42023008	ꓩꓴ-ꓡꓲ ꓠꓽ ꓬꓰ-ꓢꓴ ꓓꓳꓽ ꓑ ꓙꓽ ꓢꓲ ꓬꓲ ꓔꓯ ꓟꓳꓻ ꓠꓲꓹ ꓫꓵˍ ꓟ ꓟꓶꓻ ꓤ ꓥ ꓠꓬꓲ꓾ ꓬꓰ-ꓢꓴ ꓔꓯ ꓟꓳꓻ ꓗꓷ ꓠꓬ ꓮꓽ ꓘꓶꓸ ꓠꓲꓹ ꓒꓴˍ ꓡꓳ꓿ ꓬꓲ ꓠꓬ ꓬꓰ-ꓢꓴ ꓡꓰ ꓓꓵꓽ ꓙ ꓟꓶ ꓓꓴ ꓕꓲ ꓫꓵꓽ ꓬꓰˍ ꓟ ꓔꓯ ꓟꓳꓻ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
42023009	ꓖꓳ ꓡꓱ ꓢꓲ ꓩꓴ-ꓡꓲ ꓠꓬ ꓬꓰ-ꓢꓴ ꓔꓯ ꓮꓽ ꓟꓬꓹ ꓫꓵꓽ ꓟꓰꓹ ꓠ ꓠꓬꓲˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓕꓲ ꓘꓶꓽˍ ꓟꓲ ꓟꓽ ꓒꓳꓹ ꓖꓶ꓿
42023010	ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓠꓬ ꓦꓰꓼ ꓔ ꓢꓲ ꓬꓲ ꓔꓯ ꓮꓽ ꓘꓶꓸ ꓓꓰꓺˍ ꓡꓳ꓿
42023011	ꓩꓴ-ꓡꓲˍ ꓐꓰ ꓬꓲ ꓟꓯꓼ ꓤ ꓐꓴ ꓠꓬ꓾ ꓬꓰ-ꓢꓴ ꓔꓯ ꓟꓽ ꓒꓵꓽ ꓒꓵ ꓬꓰ ꓢꓲ ꓬꓲ ꓔꓯ ꓤꓲꓺ ꓢꓲ ꓠꓬꓲ꓾ ꓮꓽ ꓘꓶꓸ ꓐꓲꓻˍ ꓟ ꓐꓵ ꓞꓶꓽ ꓐꓽ ꓢꓽ ꓕꓲ ꓘꓳꓹ ꓗꓪꓸ ꓖꓶꓽ ꓗꓷ ꓠꓬ꓾ ꓒꓲ-ꓡ ꓔꓯ ꓧꓳꓽ ꓡꓲꓸ ꓖꓶ ꓙꓰˍ ꓡꓳ꓿
42023012	ꓧꓶꓸ ꓕꓯ ꓩꓴ-ꓡꓲˍ ꓐꓰ ꓒꓲ-ꓡ ꓠꓬ ꓛꓴꓽ ꓙꓳ ꓡꓯꓽ ꓘꓳˍ ꓟꓲ꓾ ꓖꓳ ꓕꓲ ꓠꓬꓲ ꓗꓪ ꓐꓰ ꓠꓽ ꓛꓳꓽ ꓒꓯꓹ ꓒꓬꓱꓼ ꓡꓺꓳ꓿
42023013	ꓒꓲ-ꓡ ꓡꓰ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ꓾ ꓢꓲꓽ ꓒ ꓐꓴˍ ꓐꓰ ꓑ ꓫꓬꓼ ꓐꓴ ꓔꓯ ꓘꓴ ꓜꓲꓼ ꓡ ꓢꓲ꓾
42023014	ꓕꓱ ꓕꓲ ꓣꓳ ꓠꓬ ꓑ ꓫꓬꓼ ꓐꓴ ꓔꓯ ꓟꓸ ꓒꓬꓹ ꓢꓴ ꓥꓳ꓾ ꓐꓰ ꓓꓰꓺ ꓢꓲ꓾ ꓠꓴ ꓪꓽ ꓡꓰ ꓬꓲ ꓔꓯ ꓥꓪ ꓔꓬ ꓗꓪ ꓧꓳꓽ ꓡ ꓟ ꓥꓳ꓿ ꓠ ꓠꓹ꓾ ꓠꓴ ꓪꓽ ꓡꓰ ꓡꓽ ꓞꓳ ꓕꓱ ꓕꓲ ꓣꓳ ꓔꓯ ꓓꓰꓺˍ ꓟ ꓖꓳ ꓟꓬ ꓫꓵꓽ ꓟ꓾ ꓠꓴ ꓪꓽ ꓟꓲꓽ ꓙꓬ ꓗꓪ ꓥꓪ ꓡꓰ ꓬꓲ ꓔꓯ ꓟꓰꓹ ꓠ ꓠꓬꓲ ꓗꓷˍ ꓟꓲ ꓮꓸ ꓫꓵ ꓝꓴꓲ ꓧꓪ ꓟꓽ ꓟꓶ꓿
42023015	ꓩꓴ-ꓡꓲˍ ꓟꓲ ꓮꓸ ꓫꓵ ꓝꓴꓲ ꓧꓪ ꓟꓽ ꓟꓶ ꓠꓬꓲ ꓬꓲ ꓔꓯ ꓣꓳ ꓔꓬ ꓗꓪ ꓧꓳꓽ ꓡꓲꓸ ꓡ ꓝꓲꓳ꓿ ꓠ ꓠꓹ꓾ ꓬꓲ ꓠꓽ ꓫꓵꓻ ꓙꓲꓽ ꓙꓳˍ ꓟ ꓮꓸ ꓫꓵˍ ꓟꓲ ꓟꓽ ꓬꓰ ꓠꓬꓲ ꓐꓷ꓿
42023016	ꓖꓳ ꓡꓱ ꓠꓬꓲ ꓥꓪ ꓬꓲ ꓔꓯ ꓟꓸ ꓙꓽ ꓢꓲ ꓩꓴ ꓗꓷˍ ꓥꓳ꓾ ꓐꓯˍ ꓡꓳ꓿
42023017	ꓕꓲ ꓘꓳꓼ ꓡꓰ ꓕꓲ ꓘꓳꓼ ꓑꓮꓲꓽ ꓕꓱ ꓟ ꓗꓪ꓾ ꓒꓲ-ꓡ ꓡꓰ ꓐꓱ ꓔ ꓢꓴ ꓗꓪ ꓐꓰ ꓕꓲ ꓣꓳ ꓬꓲ ꓪꓽ ꓐꓱ ꓶ ꓩꓴ ꓖꓶˍ ꓟ ꓬꓲ ꓡꓲꓽ ꓙꓳˍ ꓡꓳ꓿
42023018	ꓖꓳ ꓡꓱ ꓥ ꓟꓲ ꓬꓲ ꓪꓽ ꓮꓽ ꓙꓵ ꓠꓽ ꓕꓲ ꓢꓯꓼˍ ꓐꓰ ꓘꓴ ꓢꓲ꓾ ꓡꓽ ꓞꓳ ꓕꓱ ꓕꓲ ꓣꓳ ꓔꓯ ꓢꓰꓼ ꓗꓷ꓾ ꓥꓪ ꓠꓴꓽ ꓐꓱ ꓶ ꓠꓬ ꓐ-ꓣ-ꓐ ꓔꓯ ꓩꓴ ꓖꓶ ꓡꓯ꓾ ꓐꓯˍ ꓡꓳ꓿
42023019	(ꓐ-ꓣ-ꓐ ꓕꓱ ꓕꓲ ꓣꓳ ꓠꓬ ꓡꓳ ꓒꓱ ꓠꓯꓸꓼ ꓗꓪ ꓢꓴ ꓔꓴ ꓡ ꓝꓲˍ ꓟ ꓐꓰ꓾ ꓡꓽ ꓞꓳ ꓔꓯ ꓢꓰꓼˍ ꓟ ꓑꓶꓸ ꓓꓴ ꓐꓱꓻ ꓓꓴꓽ ꓗꓪ ꓐꓱꓻ ꓔ ꓢꓴ ꓥ ꓡꓳ꓿)
42023020	ꓒꓲ-ꓡ ꓠꓬ ꓬꓰ-ꓢꓴ ꓔꓯ ꓩꓴ ꓗꓷ ꓠꓲꓹ ꓫꓵˍ ꓠꓬꓲ꓾ ꓬꓲ ꓪꓽ ꓔꓯ ꓝꓮꓲ ꓕꓲ ꓧꓪꓹ ꓖꓳ ꓡꓱ ꓐꓯ ꓖꓶˍ ꓡꓳ꓿
42023021	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ꓾ ꓬꓲ ꓔꓯ ꓕꓯꓼ ꓔꓶꓸ ꓗꓷ꓾ ꓕꓯꓼ ꓔꓶꓸ ꓗꓷ꓾ ꓐꓰ ꓘꓴˍ ꓡꓳ꓿
42023022	ꓒꓲ-ꓡ ꓠꓬ ꓢ ꓧꓪꓹ ꓕꓲ ꓧꓪꓹ ꓬꓲ ꓪꓽ ꓔꓯ꓾ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓕꓯꓼ ꓔꓶꓸ ꓠꓯꓹ ꓡ? ꓡꓽ ꓞꓳ ꓕꓱ ꓕꓲ ꓣꓳ ꓠꓬ ꓟꓽ ꓙꓲ ꓟ ꓮꓸ ꓫꓵ ꓬꓰ ꓠꓬꓲ ꓡ? ꓬꓲ ꓫꓵꓻ ꓙꓲꓽ ꓙꓳˍ ꓟ ꓝꓴꓲ ꓮꓸ ꓫꓵˍ ꓟꓲ ꓥꓪ ꓧꓪ ꓟꓽ ꓟꓶ꓿ ꓖꓳ ꓡꓱ ꓠꓬꓲ ꓥꓪ ꓬꓲ ꓔꓯ ꓟꓸ ꓙꓽ ꓢꓲ ꓩꓴ ꓗꓷˍ ꓥꓳ꓾ ꓐꓯˍ ꓡꓳ꓿
42023023	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓬꓰ-ꓢꓴ ꓔꓯ ꓕꓯꓼ ꓔꓶꓸ ꓗꓷ ꓠꓹ ꓟ ꓢꓯꓼ ꓓꓽ ꓟ ꓡꓰ ꓓꓰꓽ ꓢꓲ꓾ ꓬꓲ ꓪꓽ ꓘꓴꓻ ꓢꓯꓼ ꓡꓰ ꓬꓲ ꓔꓯ ꓧꓪꓸ ꓡꓰ ꓝꓲˍ ꓡꓳ꓿
42023024	ꓖꓳ ꓕꓯ ꓒꓲ-ꓡ ꓠꓬ ꓬꓲ ꓪꓽ ꓓꓰꓽˍ ꓟ ꓡꓰ ꓐꓰ ꓐꓯ ꓞꓷꓹ ꓗꓷˍ ꓡꓳ꓿
42023025	ꓖꓳ ꓡꓱ ꓠꓬ ꓢꓴꓺ ꓔꓴ ꓡ ꓝꓲˍ ꓟ ꓐꓰ ꓡꓽ ꓞꓳ ꓔꓯ ꓢꓰꓼˍ ꓟ ꓑꓶꓸ ꓓꓴ ꓐꓱ ꓔ ꓢꓴ ꓖꓳ ꓕꓲ ꓣꓳ ꓔꓯ ꓬꓲ ꓩꓴ ꓗꓷ ꓢꓲ꓾ ꓬꓰ-ꓢꓴ ꓔꓯ ꓠꓽ ꓬꓲ ꓪꓽ ꓠꓲꓹ ꓡꓶꓽ ꓬꓰ ꓠꓹ ꓟ ꓬꓲ ꓪꓽ ꓔꓯ ꓡꓯꓼ ꓙꓱ ꓖꓶꓽˍ ꓡꓳ꓿
42023026	ꓬꓰ-ꓢꓴ ꓔꓯ ꓧꓳꓽ ꓓꓳ ꓙꓰˍ ꓕꓯ꓾ ꓘꓹ ꓤ ꓗꓪ ꓐꓰ ꓡꓻ ꓔꓬ ꓟ꓾ ꓢ-ꓡꓲ-ꓠꓲ ꓢꓴ ꓢꓲ-ꓟꓴ ꓕꓲ ꓣꓳ ꓔꓯ ꓬꓲ ꓪꓽ ꓡꓰ ꓣꓴ ꓢꓲ꓾ ꓬꓲ ꓕꓯꓽ ꓢꓲ ꓗꓪ ꓡꓯꓼ ꓐꓳ ꓔꓶꓸ ꓓꓴ ꓚꓰꓹ ꓗꓷ ꓠꓬ꓾ ꓬꓰ-ꓢꓴ ꓗꓸ ꓠꓯ ꓢꓲ ꓑꓱꓸ ꓙꓰ ꓝꓲˍ ꓡꓳ꓿
42023027	ꓑ ꓫꓬꓼ ꓐꓴ ꓬꓲ ꓜꓴ ꓓꓽ ꓟˍ ꓟꓲ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓝꓮꓲ ꓤꓽ ꓟꓶ ꓤ ꓮꓽ ꓟꓬꓹ ꓠꓬ꓾ ꓬꓲ ꓐꓱ ꓶ ꓮꓸ ꓛꓬꓹ ꓙꓱ ꓠꓬꓲ ꓥꓴꓻ ꓠꓬꓲ ꓐꓰ ꓛꓳ ꓙꓰˍ ꓡꓳ꓿
42023028	ꓖꓳ ꓡꓱ ꓠꓬ ꓬꓰ-ꓢꓴ ꓔꓲꓸ ꓒꓳꓹ ꓢꓲ ꓬꓲ ꓪꓽ ꓔꓯ꓾ ꓙꓱ-ꓣꓴ-ꓢ-ꓡꓱ ꓮꓸ ꓟꓲꓽ ꓐꓴꓳ꓾ ꓥꓪ ꓐꓱ ꓶ ꓕꓽ ꓥꓴ꓿ ꓠꓴ ꓪꓽ ꓚꓲꓸ ꓛꓬˍ ꓐꓰ ꓠꓴ ꓪꓽ ꓤ ꓠꓱ ꓐꓴ ꓐꓱ ꓶ ꓥꓴ꓿
42023029	ꓠ ꓠꓹ꓾ ꓞꓳ ꓡꓱꓽ ꓟ ꓐꓰ ꓤ ꓠꓱ ꓟꓽ ꓦꓵ ꓠꓬꓲ ꓢꓴˍ ꓐꓰ꓾ ꓮ ꓚꓵꓹ ꓟꓽ ꓖꓶ ꓛꓵꓼ ꓠꓬꓲ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿
42023030	ꓖꓳ ꓕꓯ꓾ ꓬꓲ ꓪꓽ ꓠꓬ ꓪꓽ ꓙꓵꓽˍ ꓐꓰ ꓪꓽ ꓚꓲ ꓔꓯ꓾ ꓥꓪ ꓠꓴꓽ ꓔꓯ ꓐꓱꓽ ꓔꓲꓸ ꓡꓯ꓾ ꓥꓪ ꓠꓴꓽ ꓔꓯ ꓑꓲꓸ ꓖꓶ ꓡꓯ꓾ ꓐꓰ ꓐꓯˍ ꓥꓳ꓿
42023031	ꓢꓲꓹ ꓜꓲ ꓠꓲꓹ ꓛꓲꓼˍ ꓟ ꓝꓲ ꓗꓪ ꓬꓲ ꓪ ꓡꓰ ꓕꓱ ꓡꓱ ꓬꓰˍ ꓕꓯ ꓠꓬ꓾ ꓢꓲꓹ ꓜꓲꓻ ꓙꓴꓺ ꓡꓰ ꓟ ꓝꓲꓸ ꓗꓪ ꓠꓽ ꓮ ꓡꓲ ꓗꓷ ꓡꓰˍ ꓥꓳ ꓪ? ꓐꓯˍ ꓡꓳ꓿
42023032	ꓛꓬꓻ ꓢꓴ ꓠꓬꓲꓽ ꓣꓳ ꓔꓯˍ ꓟꓲ ꓢꓰꓼ ꓗꓷ ꓠꓹ ꓟ꓾ ꓬꓰ-ꓢꓴˍ ꓐꓰ ꓕꓲ ꓛꓳꓺꓼ ꓧꓳꓽ ꓙꓰˍ ꓡꓳ꓿
42023033	ꓪꓴ-ꓖꓽ꓾ ꓐꓰ ꓐꓯˍ ꓟ ꓟꓵꓽ ꓕꓲ ꓔꓳꓸ ꓗꓪ ꓬꓲ ꓪꓽ ꓛꓲ ꓬꓰ ꓠꓬ꓾ ꓖꓳ ꓗꓪ ꓬꓰ-ꓢꓴ ꓔꓯ ꓕꓯꓼ ꓔꓶꓸ ꓗꓷˍ ꓡꓳ꓿ ꓛꓬꓻ ꓢꓴ ꓠꓬꓲꓽ ꓣꓳ ꓔꓯˍ ꓟꓲ꓾ ꓬꓰ-ꓢꓴ ꓡꓯꓼ ꓙ ꓕꓲ ꓛꓱꓽ ꓗꓪ ꓕꓲ ꓣꓳ꓾ ꓡꓯꓼ ꓶꓸ ꓕꓲ ꓛꓱꓽ ꓗꓪ ꓕꓲ ꓣꓳ ꓕꓯꓼ ꓔꓶꓸ ꓗꓷˍ ꓡꓳ꓿
42023034	ꓖꓳ ꓕꓯ ꓬꓰ-ꓢꓴ ꓡꓰ꓾ ꓐꓹ ꓐꓽꓳ꓾ ꓬꓲ ꓪꓽ ꓮꓸ ꓫꓵ ꓬꓰ ꓔꓬ ꓟ ꓬꓲ ꓪꓽ ꓟꓽ ꓢꓷ꓿ ꓬꓲ ꓪꓽ ꓔꓯ ꓝꓴꓲ ꓖꓽ ꓖꓶ꓾ ꓐꓯˍ ꓡꓳ꓿ ꓬꓲ ꓐꓵ ꓞꓶꓽ ꓔꓯ ꓠꓬ ꓬꓲ ꓪꓽ ꓐꓱꓻ ꓡꓯꓽ ꓘꓳ ꓠꓹ ꓟ ꓢꓽ ꓫꓱ ꓫꓱꓹˍ ꓡꓳ꓿
42023035	ꓑ ꓫꓬꓼ ꓐꓴ ꓠꓬ ꓖꓳ ꓗꓪ ꓦꓰꓼ ꓢꓲ ꓡꓳꓸ ꓔꓬ ꓡꓳ꓿ ꓢꓲꓽ ꓒ ꓐꓴˍ ꓟꓲ ꓬꓲ ꓔꓯ ꓪꓽ ꓫꓱ ꓢꓲ꓾ ꓢꓴ ꓢꓯꓼ ꓟꓬ ꓔꓯ ꓠꓽ ꓬꓲ ꓚꓬꓴˍ ꓡꓳ꓿ ꓬꓲ ꓠꓬ ꓪꓴ-ꓢ ꓡꓰ ꓢꓲ ꓔ ꓟ ꓙꓲ-ꓢꓴ ꓥ ꓐꓷˍ ꓠꓬ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓔꓯ ꓚꓬꓴ ꓝꓲ꓾ ꓐꓯˍ ꓡꓳ꓿
42023036	ꓟꓯꓼ ꓤ ꓐꓴˍ ꓟꓲ ꓬꓲ ꓔꓯ ꓤꓲꓺ ꓢꓲ꓾ ꓬꓲꓻ ꓚꓱꓺ ꓔꓯꓹ ꓖꓶ ꓡ ꓢꓲ ꓠꓬꓲ꓾
42023037	ꓠꓴ ꓠꓬ ꓬꓴ-ꓔ ꓡꓽ ꓞꓳ ꓪ ꓔꓲꓸ ꓥ ꓐꓷˍ ꓠꓬ꓾ ꓠꓴ ꓚꓲꓸ ꓛꓬ ꓔꓯ ꓚꓬꓴ ꓟꓴ꓾ ꓐꓯˍ ꓡꓳ꓿
42023038	ꓬꓰ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓪꓴꓸ ꓗꓪ ꓕꓳ ꓶ ꓐꓳ ꓢꓲ꓾ ꓕꓱ ꓕꓲ ꓣꓳ ꓠꓬ ꓬꓴ-ꓔ ꓡꓽ ꓞꓳ ꓪ ꓔꓲꓸ ꓥ ꓡꓳ꓾ ꓐꓰ ꓐꓳ ꓔ ꓡꓳ꓿
42023039	ꓖꓳ ꓗꓪ ꓥꓳꓺ ꓞꓹ ꓟ ꓛꓬꓻ ꓢꓴ ꓕꓲ ꓣꓳ ꓠꓬ ꓬꓲ ꓔꓯ ꓫꓸ ꓝꓲꓸ ꓢꓲ꓾ ꓠꓴ ꓠꓬ ꓙꓲ-ꓢꓴ ꓟꓽ ꓥ ꓡ? ꓠꓴ ꓚꓲꓸ ꓛꓬˍ ꓐꓰ ꓥꓪ ꓠꓴꓽ ꓔꓯ ꓚꓬꓴ ꓡꓯ ꓟꓴꓽ꓾ ꓐꓯˍ ꓡꓳ꓿
42023040	ꓛꓬꓻ ꓢꓴ ꓠꓱꓸ ꓐꓯ ꓕꓲ ꓣꓳ ꓟ ꓠꓬ ꓬꓲ ꓔꓯ ꓕꓼ ꓢꓲ꓾ ꓣꓳꓽ ꓠꓽ ꓛꓬ ꓒꓵꓽ ꓕꓲꓽ ꓡꓰꓹꓼ ꓟꓶ ꓢꓴ ꓥ ꓢꓲ꓾ ꓪꓴ-ꓢ ꓔꓯ ꓠꓴ ꓟꓽ ꓙꓳ ꓡ? ꓣꓳꓽ ꓠꓽ꓾ ꓣꓳꓽ ꓬꓰ ꓗꓷ ꓟ ꓐꓰ ꓕꓲꓽ ꓡꓰꓹꓼ꓾ ꓔꓱꓹ ꓜꓳꓽˍ ꓟ ꓐꓯ ꓟꓴ ꓬꓲ ꓛꓬꓻ ꓒꓵꓽ ꓟꓶ ꓙꓲꓽ ꓙꓳ ꓢꓴ ꓥꓳ꓿
42023041	ꓖꓳ ꓡꓱ ꓥ ꓟꓲ ꓡꓽ ꓞꓳ ꓕꓱ ꓕꓲ ꓣꓳ ꓠꓽ ꓟꓽ ꓙꓲ ꓟ ꓮꓸ ꓫꓵˍ ꓟꓲ ꓟꓽ ꓬꓰ ꓠꓬꓲ꓾ ꓐꓯ ꓖꓶˍ ꓡꓳ꓿
42023042	ꓖꓳ ꓡꓱ ꓢꓲ ꓬꓲ ꓡꓰ꓾ ꓬꓰ-ꓢꓴꓳ꓾ ꓠꓴ ꓪꓽ ꓔꓲ ꓣꓱꓽ ꓡ ꓕꓯ ꓥꓪ ꓔꓯ ꓕꓽ ꓟꓲ ꓡꓰ ꓝꓲ꓾ ꓐꓯˍ ꓡꓳ꓿
42023043	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓔꓯ ꓥꓪ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓠꓬꓲꓸ ꓠꓬꓲ ꓠꓴ ꓠꓬ ꓥꓪˍ ꓐꓰ ꓕꓲꓽ ꓪꓺꓼ ꓒꓺ-ꓣ-ꓓꓲ ꓗꓪ ꓔꓬ ꓟꓶˍ ꓥꓳ꓾ ꓐꓯˍ ꓡꓳ꓿
42023044	ꓖꓳ ꓕꓯ ꓠꓬ ꓮꓽ ꓡ ꓞꓲ ꓠꓬꓲꓽ ꓙꓵꓹ ꓛꓲ ꓙꓳˍ ꓡꓳ꓿ ꓖꓳ ꓡꓱ ꓠꓬ ꓢ ꓙꓵꓹ ꓗꓪ ꓛꓲ꓾ ꓕꓲ ꓟꓵꓽ ꓡꓱꓸꓼ ꓠꓯ ꓞꓲꓹ ꓞꓲ ꓗꓷ ꓡꓰꓳ꓿
42023045	ꓟꓲꓽ ꓟꓲˍ ꓟꓲ ꓠꓯ ꓞꓲꓹ ꓡꓰꓳ꓿ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓔꓶꓸ ꓔ ꓟ ꓗꓳꓹ ꓛ ꓓꓽ ꓟˍ ꓟꓲ ꓠꓬꓲꓽ ꓐꓶꓽ ꓧꓽ ꓡꓰꓳ꓿
42023046	ꓬꓰ-ꓢꓴ ꓠꓬ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓐꓹ ꓐꓽꓳ꓾ ꓥꓪ ꓦꓻ ꓠꓬ ꓠꓴ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓖꓶˍ ꓥꓳ꓾ ꓐꓯˍ ꓡꓳ꓿ ꓕꓱ ꓡꓱ ꓐꓯ ꓗꓷ ꓠꓬ ꓬꓲ ꓢꓯꓼ ꓟꓬ ꓞꓷꓹ ꓗꓷꓳ꓿
42023047	ꓕꓱ ꓡꓱ ꓗꓷ ꓡꓰˍ ꓟ ꓔꓯ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓟꓳꓻ ꓗꓷ ꓠꓬ꓾ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓢꓲ꓾ ꓕꓱ ꓟ ꓠꓽ ꓚꓵ ꓚꓵ ꓔꓱꓹ ꓜꓳꓽ ꓢꓴ ꓕꓲ ꓣꓳ ꓥ ꓐꓷ꓾ ꓐꓯˍ ꓡꓳ꓿
42023048	ꓡꓳꓸ ꓠꓬꓲˍ ꓐꓰ ꓜꓲꓼ ꓡ ꓢꓴ ꓬꓲ ꓜꓴꓻ ꓮꓽ ꓙꓵ ꓡꓰ ꓕꓱ ꓡꓱ ꓗꓷ ꓡꓰ ꓟ ꓔꓯ ꓟꓳꓻ ꓗꓷ ꓠꓬ꓾ ꓠꓲꓹ ꓟꓺ ꓫꓸ ꓢꓲ ꓳ' ꓟꓶꓽ ꓓꓶꓽ ꓠꓬꓲ ꓬꓲꓼ ꓙꓰˍ ꓡꓳ꓿
42023049	ꓝꓮꓲ ꓬꓲˍ ꓐꓰ ꓢꓷꓸ ꓡꓯꓽ ꓘꓳ ꓢꓴ ꓮꓽ ꓙꓵˍ ꓐꓰ꓾ ꓖ-ꓡꓲ-ꓡꓲ ꓗꓪ ꓐꓰ ꓬꓲ ꓔꓯ ꓛꓳ ꓡ ꓟ ꓤ ꓟꓶ ꓤ ꓐꓴˍ ꓟꓲ꓾ ꓶꓽ ꓤ ꓗꓪ ꓦꓰꓼ ꓔꓬ ꓢꓲ ꓕꓱ ꓟꓬ ꓙꓰꓽ ꓟ ꓔꓯ ꓟꓳꓻˍ ꓡꓳ꓿
42023050	ꓖꓳ ꓕꓯ ꓞꓳ ꓪꓴꓽ ꓞꓳ ꓔꓲ ꓐꓴ ꓗꓪ ꓟ꓾ ꓞꓳ ꓙꓲꓻˍ ꓐꓰ ꓔꓱꓹ ꓜꓳꓽ ꓢꓴ꓾ ꓬꓳ-ꓢꓷ ꓟꓬꓱꓺ ꓔ ꓢꓴ ꓕꓲ ꓣꓳ ꓙꓳˍ ꓡꓳ꓿
42023051	ꓬꓲ ꓠꓽ ꓬꓴ-ꓔ ꓟꓵꓽ ꓮ-ꓡꓲ-ꓟ-ꓕꓲ-ꓬꓼ ꓡꓳ ꓒꓱ ꓢꓴ ꓥ ꓢꓲ꓾ ꓪꓴ-ꓢ ꓗꓴꓷꓼ ꓛꓲ ꓡ ꓟ ꓔꓯ ꓦꓴꓻ ꓠꓬꓹ ꓔꓬ ꓢꓴ ꓥ ꓡꓳ꓿ (ꓬꓲ ꓠꓽ ꓠꓱꓸ ꓐꓯꓼ ꓢꓴ ꓖꓪ ꓙꓱ ꓞꓷꓹˍ ꓟ ꓐꓰ ꓬꓰ ꓗꓷ ꓟ ꓔꓯ ꓟꓽ ꓪꓽ꓿)
42023052	ꓕꓱ ꓕꓲ ꓣꓳ ꓠꓬ ꓒꓲ-ꓡ ꓔꓯ ꓙꓰ ꓢꓲ ꓬꓰ-ꓢꓴ ꓫꓵꓻ ꓟꓳ ꓓꓰꓽ ꓬꓰˍ ꓡꓳ꓿
42023053	ꓖꓳ ꓡꓱ ꓠꓬ ꓬꓲ ꓫꓵꓻ ꓟꓳ ꓣꓴ ꓬꓯꓼ ꓗꓷ ꓢꓲ꓾ ꓪꓰꓻ ꓜꓲꓽ ꓟꓶ ꓟꓳꓻ ꓕꓱꓹ ꓓꓴ ꓡꓰ ꓕꓱꓹ ꓢꓲ ꓠꓬꓲ꓾ Bꓸ ꓗꓪ ꓜꓰꓺ ꓔ ꓟ ꓡꓱꓽ ꓘꓴ ꓫꓵꓼ ꓗꓪ ꓬꓰ-ꓢꓴ ꓔꓯ ꓗꓶ ꓔꓸ ꓡꓳ꓿
42023054	ꓖꓳ ꓕꓲ ꓠꓬꓲ ꓠꓬ ꓙ-ꓖꓶ-ꓟ-ꓦꓬ-ꓠꓬꓲ ꓥ ꓢꓲ꓾ ꓠꓽ ꓦꓬꓼ ꓠꓬꓲˍ ꓟꓲ ꓠꓶꓽ ꓡ ꓡꓳ꓿
42023055	ꓖ-ꓡꓲ-ꓡꓲ ꓗꓪ ꓐꓰ ꓬꓰ-ꓢꓴ ꓔꓯ ꓛꓳꓻ ꓡ ꓢꓴ ꓤꓽ ꓟꓶ ꓤ ꓐꓴ ꓠꓬ ꓗꓸ ꓠꓯ ꓢꓲ ꓛꓳ ꓙꓰ ꓢꓲ꓾ ꓡꓱ ꓜꓴˍ ꓐꓰ ꓬꓲ ꓫꓵꓻ ꓟꓳ ꓮ ꓡꓲ ꓐꓰ ꓗꓶ ꓗꓷˍ ꓟ ꓔꓯ ꓟꓳꓻˍ ꓡꓳ꓿
42023056	ꓖꓳ ꓡꓱ ꓠꓬ ꓬꓲ ꓪꓽ ꓬꓲꓼ ꓙꓰ ꓢꓲ꓾ ꓫꓳ ꓠꓱ ꓧꓶꓽˍ ꓐꓰ ꓟꓰ ꓞꓶꓻ ꓙꓽ ꓖꓶˍ ꓡꓳ꓿ ꓬꓲˍ ꓡꓰ꓾ ꓬꓲ ꓪꓽ ꓠꓬ ꓪꓴ-ꓢ ꓕꓵꓼ ꓪꓽ ꓔꓯ ꓛꓳ ꓢꓲ ꓠꓽ ꓦꓬꓼ ꓠꓬꓲ ꓗꓪ ꓠꓽˍ ꓡꓳ꓿
42024001	ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓟꓲꓽ ꓕꓯꓽ ꓙꓲ ꓡ ꓕꓯ꓾ ꓤ ꓟꓶ ꓤ ꓐꓴ ꓠꓬ ꓬꓲ ꓪꓽ ꓡꓰ ꓙꓽ ꓖꓶ ꓔ ꓟ ꓫꓳ ꓠꓱꓻ ꓓꓴ ꓔꓯꓹ ꓔ ꓢꓲ ꓡꓱ ꓜꓴ ꓗꓪ ꓙꓰˍ ꓡꓳ꓿
42024002	ꓖꓳ ꓗꓪ ꓛꓲ ꓬꓰ ꓠꓬ ꓡꓱ ꓜꓴ ꓗ ꓘꓶꓽ ꓒꓴ ꓞꓹ ꓟ ꓔꓯ ꓬꓲ ꓪꓽ ꓟꓳꓻˍ ꓡꓳ꓿
42024003	ꓖꓳ ꓡꓱ ꓥ ꓟꓲ ꓡꓱꓼ ꓜꓴ ꓗꓪ ꓬꓲ ꓪꓽ ꓓꓵꓽ ꓡꓰ ꓠꓬ꓾ ꓢꓲ ꓒꓽ ꓬꓰ-ꓢꓴ ꓫꓵꓻ ꓟꓳ ꓔꓯ ꓟꓽ ꓟꓳꓻ꓿
42024004	ꓬꓲ ꓪꓽ ꓠꓬ ꓖꓳ ꓟ ꓔꓯ ꓓꓵꓽ ꓙ ꓟꓬꓽ ꓔꓬ ꓕꓯ꓾ ꓐꓵ ꓞꓶꓽ ꓐꓬꓱꓼ ꓡꓱꓼ ꓡꓱ ꓖꓪꓽ ꓔ ꓟ ꓡꓽ ꓞꓳ ꓠꓬꓲꓽ ꓣꓳ ꓞꓼ ꓐꓰ ꓬꓲ ꓪꓽ ꓒꓻ ꓕꓲ ꓗꓪ ꓦꓰꓼ ꓡ ꓡꓳ꓿
42024005	ꓖꓳ ꓕꓯ ꓤ ꓟꓶ ꓤ ꓐꓴ ꓦꓲꓸ ꓡꓰ ꓢꓲ ꓟꓲ ꓛꓬꓺ ꓗꓪ ꓟꓳꓼ ꓡꓰ ꓠꓬ꓾ ꓖꓳ ꓠꓬꓲꓽ ꓣꓳ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓢꓯꓸ ꓬꓲꓼ ꓡ ꓗꓷ ꓢꓴ ꓖꓳ ꓕꓲ ꓣꓳ ꓔꓯ ꓡꓱꓼ ꓜꓴ ꓗꓪ ꓧꓪ ꓡꓻ ꓡ?
42024006	ꓬꓲ ꓕꓻ ꓟꓽ ꓔꓬꓳ꓾ ꓬꓲ ꓠꓽ ꓢꓯꓸ ꓬꓲꓼ ꓡꓺꓳ꓿ ꓬꓲ ꓠꓬ ꓖ-ꓡꓲ-ꓡꓲ ꓗꓪ ꓔꓬ ꓢꓰꓽ ꓕꓯˍ ꓡꓰꓻ꓾ ꓠꓴ ꓪꓽ ꓔꓯ ꓐꓯ ꓖꓶꓽ ꓗꓷ ꓟ ꓔꓯ ꓓꓵꓽ ꓙ ꓔ꓿
42024007	ꓬꓲ ꓡꓰ꓾ ꓡ-ꓞꓳ-ꓮ-ꓐꓲ ꓔꓯ ꓠꓽ ꓝꓴꓲ ꓙꓳ ꓢꓴ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷ ꓢꓲ꓾ ꓢ ꓠꓬꓲ ꓕꓲ ꓠꓬꓲ ꓗꓪ ꓢꓯꓸ ꓬꓲꓼ ꓡ ꓥꓳ꓾ ꓐꓰ ꓠꓴ ꓪꓽ ꓔꓯ ꓐꓯ ꓖꓶꓽ ꓗꓷꓳ꓾ ꓐꓯˍ ꓡꓳ꓿
42024008	ꓖꓳ ꓡꓱ ꓠꓬ ꓬꓰ-ꓢꓴ ꓐꓯ ꓗꓷ ꓟ ꓐꓯ ꓘꓶꓽ ꓔꓯ ꓬꓲ ꓪꓽ ꓓꓵꓽ ꓙ ꓛꓲ ꓡ ꓢꓲ꓾
42024009	ꓡꓱꓼ ꓜꓴ ꓗꓪ ꓐꓰ ꓬꓲꓼ ꓙꓰ ꓢꓲ ꓠꓬꓲ꓾ ꓕꓱ ꓟꓬ ꓙꓰꓽ ꓟ ꓮꓽ ꓙꓵ ꓠꓬ ꓞꓲ ꓕꓲ ꓣꓳ ꓟ ꓐꓰ ꓠꓱꓸ ꓐꓯ ꓢꓴ ꓔꓯ ꓐꓯ ꓖꓶˍ ꓡꓳ꓿
42024010	ꓝꓲ ꓓꓴ ꓐꓴ ꓔꓯ ꓕꓱ ꓡꓱ ꓐꓯ ꓖꓶ ꓢꓴ ꓠꓬ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲˍ ꓐꓰ ꓬꓳ-ꓦ-ꓠˍ ꓐꓰ ꓬ-ꓗꓴ ꓬꓲ ꓟꓹ ꓟ ꓟ-ꓡꓲˍ ꓐꓰ ꓬꓲ ꓪꓽˍ ꓐꓰ ꓕꓲꓽ ꓪꓺꓼ ꓔꓬ ꓟ ꓠꓱꓸ ꓐꓯꓼ ꓤ ꓟꓶ ꓤ ꓐꓴ ꓥ ꓡꓳ꓿
42024011	ꓝꓲ ꓓꓴ ꓐꓴ ꓠꓽ ꓐꓯ ꓘꓶꓽ ꓕꓱ ꓟꓬ ꓟ ꓠꓬ ꓘꓶꓽ ꓖꓳꓽ ꓥ ꓡꓳ꓾ ꓓꓵꓽ ꓙ ꓢꓲ ꓟꓽ ꓙꓵꓻ꓿
42024012	ꓖꓳ ꓡꓱ ꓥ ꓟꓲ ꓒꓲ-ꓕꓱ ꓠꓬ ꓡꓱ ꓜꓴ ꓗꓪ ꓔꓷꓹ ꓙꓰ ꓢꓲ꓾ ꓡꓱꓽ ꓘꓴ ꓠꓯꓸꓼ ꓗꓪ ꓡꓳꓸ ꓠꓬꓲ ꓠꓬ꓾ ꓪꓰ ꓜꓲꓽ ꓟꓶ ꓟꓳꓻ ꓕꓱꓹ ꓓꓴˍ ꓡꓰꓽ ꓓꓹ ꓟ ꓔꓯ ꓟꓳꓻˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓦꓲ ꓗꓪ ꓬꓲꓼ ꓙꓰ ꓢꓲ ꓒꓬꓱꓼ ꓡ ꓗꓷ ꓟ ꓫꓵꓽ ꓪꓴꓻ ꓔꓯ ꓓꓵꓽ ꓙ ꓟꓶꓻ ꓔꓬ ꓡꓳ꓿
42024013	ꓖꓳ ꓕꓲ ꓠꓬꓲ ꓗꓪ ꓬꓲ ꓪꓽ ꓗꓪ ꓟ ꓠꓬꓲꓽ ꓣꓳ ꓠꓬ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓡꓳ ꓔ ꓫꓵꓽ ꓕꓷꓹ ꓛꓲ ꓗꓳꓹ ꓞꓹ ꓟ꓾ ꓬꓲ-ꓟ-ꓪꓴ-ꓢꓶ ꓟꓬꓱ ꓔ ꓟ ꓘꓹ ꓕꓲ ꓘꓹ ꓗꓪ ꓙꓰ ꓔꓬ ꓢꓲ꓾
42024014	ꓬꓲ ꓪꓽ ꓠꓬ ꓒꓬꓱꓼ ꓡ ꓗꓷ ꓟ ꓕꓱ ꓟꓬ ꓙꓰꓽ ꓟ ꓔꓯ ꓟꓳꓸ ꓫꓸ ꓕꓱ ꓡꓯꓽ ꓘꓳˍ ꓡꓳ꓿
42024015	ꓬꓲ ꓪꓽ ꓖꓳ ꓡꓱ ꓫꓸ ꓕꓱ ꓢꓲ ꓠ ꓠꓬꓲ ꓡꓯꓽ ꓘꓳ ꓔꓬ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓠꓶꓽ ꓡ ꓢꓲ꓾ ꓬꓲ ꓪꓽˍ ꓐꓰ ꓕꓲ ꓛꓳꓺꓼ ꓫꓱꓽ ꓡ ꓡꓳ꓿
42024016	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ ꓬꓲ ꓥ ꓟ ꓬꓲ ꓪꓽ ꓔꓯ ꓟꓽ ꓡꓳꓸ ꓓꓳ ꓡ ꓝꓲ꓿
42024017	ꓬꓰ-ꓢꓴ ꓠꓬ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓡꓯꓼ ꓫꓵ ꓫꓱꓽ ꓡꓯꓼ ꓫꓵ ꓮꓸ ꓫꓵ ꓚ ꓡꓯꓽ ꓘꓳ ꓔꓬ ꓡ?꓾ ꓐꓰ ꓠ ꓠꓬꓲˍ ꓡꓳ꓿ ꓬꓲ ꓪꓽ ꓠꓽ ꓠꓲꓹ ꓟꓺ ꓫꓸ ꓫꓸꓼ ꓐꓰ ꓦꓰꓼ ꓡꓰ ꓢꓲ꓾
42024018	ꓬꓲ ꓪꓽ ꓠꓬꓲꓽ ꓣꓳ ꓗꓪ ꓟ ꓘꓹ-ꓡꓳ-ꓒꓺ ꓟꓬꓱ ꓔ ꓢꓴ ꓡꓰ ꓬꓲ ꓔꓯ꓾ ꓠꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓪꓰꓺ ꓤ ꓟꓴ ꓔꓬ ꓢꓴ ꓥ ꓠꓬꓲ꓾ ꓗꓳꓸ ꓡ ꓟ ꓠꓬꓲꓽ ꓢ ꓠꓬꓲ ꓠꓯS ꓗꓪ ꓖꓳ ꓗꓪ ꓮ ꓡꓲ ꓗꓷ ꓡꓰ ꓟ ꓔꓯ ꓟꓽ ꓢꓷ ꓢꓰꓽ ꓡ?꓾ ꓐꓯˍ ꓡꓳ꓿
42024019	ꓬꓰ-ꓢꓴ ꓡꓰ꓾ ꓮꓸ ꓫꓵ ꓗꓷ ꓡꓰ ꓡ?꓾ ꓐꓰ ꓐꓯˍ ꓕꓯ꓾ ꓬꓲ ꓪꓽ ꓡꓰ ꓬꓲ ꓔꓯ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ ꓔꓯ ꓐꓯˍ ꓟ ꓥꓳ꓿ ꓬꓲ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓥ ꓢꓲ꓾ ꓪꓴ-ꓢˍ ꓐꓰ ꓑ ꓫꓬꓼ ꓐꓴ ꓟꓲꓽ ꓙꓬ ꓗꓪ꓾ ꓬꓰˍ ꓟ ꓐꓰ ꓐꓯˍ ꓟ ꓗꓪ ꓪꓽ ꓠꓬꓲˍ ꓟ ꓕꓲ ꓣꓳ ꓥꓳ꓿
42024020	ꓖꓳ ꓡꓱ ꓥ ꓟꓲ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓥꓪ ꓠꓴꓽ ꓢꓲꓽ ꓒ ꓐꓴ ꓡꓰ꓾ ꓫꓵꓻ ꓝꓴꓲ ꓐꓯ ꓞꓷꓹ ꓢꓲ ꓬꓲ ꓔꓯ ꓕꓯꓼ ꓔꓶꓸ ꓗꓷꓳ꓿
42024021	ꓬꓲ ꓠꓽ ꓬꓲ-ꓢꓷ-ꓡꓰ ꓔꓯ ꓫꓴꓹ ꓣꓴ ꓢꓴ ꓥꓳ꓾ ꓐꓰ ꓥꓪ ꓠꓴꓽ ꓥꓳ ꓡꓳꓸ ꓔ ꓟ ꓥꓳ꓿ ꓕꓱ ꓟꓬ ꓫꓵꓽ ꓗꓷ ꓡꓰ ꓗꓸ ꓠꓯ ꓮ ꓟꓶ ꓠꓬ ꓢ ꓠꓬꓲ ꓙꓳ ꓡꓰꓳ꓿
42024022	ꓝꓮꓲ ꓠꓬ ꓥꓪ ꓠꓴꓽ ꓕꓲ ꓧꓳꓽ ꓗꓪ ꓟ ꓤ ꓟꓶ ꓤ ꓕꓲ ꓐꓱ ꓡꓰ ꓥꓪ ꓠꓴꓽ ꓔꓯ ꓓꓵꓽ ꓙꓽ ꓟꓶ ꓡꓰ ꓝꓲˍ ꓡꓳ꓿ ꓬꓲ ꓪꓽ ꓠꓯꓼ ꓠꓯꓼ ꓡꓱꓽ ꓜꓴ ꓗꓪ ꓙꓰ ꓠꓬ꓾
42024023	ꓬꓲ ꓫꓵꓻ ꓟꓳ ꓔꓯ ꓟꓽ ꓟꓳꓻ ꓠꓬꓲ ꓬꓲ ꓪꓽ ꓬꓲꓼ ꓡ ꓢꓲ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓬꓲ ꓢꓯꓸ ꓔꓬ ꓡꓳ꓾ ꓐꓯˍ ꓟ ꓦ ꓐꓬꓱꓽ ꓟꓳꓻ ꓗꓷꓳ꓾ ꓐꓰ ꓥꓪ ꓠꓴꓽ ꓔꓯ ꓐꓯ ꓖꓶ ꓡꓺꓳ꓿
42024024	ꓖꓳ ꓡꓱ ꓢꓲ ꓥꓪ ꓠꓴˍ ꓐꓰ ꓕꓲꓽ ꓪꓺꓼ ꓔꓬ ꓢꓴ ꓕꓲ ꓐꓱ ꓠꓬ ꓡꓱꓽ ꓜꓴ ꓗꓪ ꓙꓰ ꓢꓲ ꓔꓱꓹ ꓠꓬꓲ ꓬꓰ ꓕꓯ꓾ ꓤ ꓟꓶ ꓤ ꓐꓴ ꓐꓯˍ ꓟ ꓡꓰ ꓐꓰ ꓡꓳꓸ ꓟꓳꓻˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓔꓯ ꓠꓽ ꓟꓽ ꓟꓳꓻ ꓙꓳꓽ꓾ ꓐꓯˍ ꓡꓳ꓿
42024025	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓰ ꓐꓯ ꓗꓷ ꓟ ꓮꓽ ꓙꓵ ꓔꓯ ꓙꓵꓻ ꓡꓯꓽ ꓢꓴ ꓞꓳ ꓙꓲꓽ ꓐꓴꓳ꓾
42024026	ꓙꓲ-ꓢꓴ ꓠꓬ ꓫꓸ ꓙꓵˍ ꓟ ꓕꓱ ꓟꓬ ꓫꓵꓽ ꓜꓲꓽ ꓢꓲ꓾ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓟꓬꓱꓺ ꓓꓳꓽ ꓗꓪ ꓓꓵꓽ ꓡꓰ ꓠ ꓗꓹ ꓡꓳ ꓟꓽ ꓥ ꓡ?꓾ ꓐꓯ ꓖꓶˍ ꓡꓳ꓿
42024027	ꓖꓳ ꓡꓱ ꓠꓬ ꓟꓳ-ꓫꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓟꓷꓽ ꓠꓷꓹ ꓝꓸ ꓢꓴ ꓮ ꓙꓵˍ ꓐꓰ ꓢꓲꓽ ꓫꓬ ꓕꓳ ꓶ ꓗꓪ ꓬꓲ ꓚꓲꓸ ꓛꓬ ꓔꓯꓸ ꓟꓳꓸ ꓐꓯ ꓬꓯꓼˍ ꓟ ꓮꓽ ꓙꓵ ꓬꓲ ꓪꓽ ꓔꓯ ꓒꓶ ꓟꓸ ꓖꓶˍ ꓡꓳ꓿
42024028	ꓬꓲ ꓪꓽ ꓙꓰˍ ꓟ ꓘꓹ ꓗꓪ ꓛꓲ ꓬꓰ ꓠꓬ꓾ ꓬꓰ-ꓢꓴ ꓠꓽ ꓡꓯꓽ ꓫꓵ ꓟꓲꓸ ꓙꓬꓽ ꓙꓰˍ ꓐꓰ ꓬꓰˍ ꓡꓳ꓿
42024029	ꓖꓳ ꓡꓱ ꓥ ꓟꓲ ꓬꓲ ꓪꓽ ꓡꓰ ꓬꓲ ꓔꓯ ꓜꓲꓽ ꓜꓲ ꓓꓰꓽ ꓢꓲ꓾ ꓮ ꓟꓶ ꓠꓬ ꓟꓶꓼ ꓘꓶꓼ ꓝꓲꓸ ꓛꓲ ꓡ ꓢꓲ ꓟꓰꓻ ꓬꓰꓳ꓿ ꓥꓪ ꓠꓴꓽˍ ꓐꓰ ꓔꓲꓹ ꓬꓰ ꓡꓯ꓾ ꓐꓯˍ ꓠꓬꓲ꓾ ꓬꓰ-ꓢꓴ ꓠꓬ ꓬꓲ ꓪꓽˍ ꓐꓰ ꓔꓲꓹ ꓬꓰ ꓠꓹ ꓟ ꓓꓵꓽ ꓡꓰˍ ꓡꓳ꓿
42024030	ꓬꓲ ꓠꓬ ꓬꓲ ꓪꓽˍ ꓐꓰ ꓕꓲꓽ ꓪꓺꓼ ꓜ ꓜˍ ꓐꓰ ꓗꓳꓺ ꓔꓬ ꓕꓯ꓾ ꓬꓰ-ꓢꓴ ꓡꓰ ꓑ ꓑ ꓣꓴ ꓢꓲ ꓶꓼ ꓥꓳ ꓙꓱꓽ ꓢꓲ ꓠꓬꓲ꓾ ꓦꓶꓹ ꓢꓲ ꓬꓲ ꓪꓽ ꓔꓯ ꓖꓶˍ ꓡꓳ꓿
42024031	ꓖꓳ ꓕꓯ ꓬꓲ ꓪꓽ ꓬꓲ ꓔꓯ ꓡꓳꓸ ꓢꓷ ꓡꓰ ꓠꓬ꓾ ꓞꓼ ꓐꓰ ꓬꓲ ꓔꓯ ꓟꓽ ꓟꓳꓻ ꓗꓷ ꓡꓰꓳ꓿
42024032	ꓖꓳ ꓕꓯ ꓬꓲ ꓪꓽ ꓠꓬ ꓕꓲ ꓣꓳ ꓛꓳ ꓕꓲ ꓣꓳ꓾ ꓙ ꓖꓴ ꓗꓪ ꓬꓲ ꓣꓳꓽˍ ꓐꓰ ꓫꓸ ꓕꓱ ꓢꓲ꓾ ꓣꓳ ꓔꓯ ꓢꓲꓽ ꓫꓬ ꓕꓳ ꓶ ꓒꓶꓻ ꓟꓸ ꓖꓶ ꓡ ꓕꓯ꓾ ꓣꓳꓽ ꓠꓲꓹ ꓟ ꓗꓪ ꓡꓱꓻ ꓡꓰˍ ꓐꓰ ꓗꓹ ꓛꓲꓽˍ ꓟ ꓐꓲ ꓡꓰꓳ꓾ ꓟꓽ ꓥ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
42024033	ꓬꓲ ꓖꓳ ꓕꓲ ꓙꓵꓹ ꓗꓪ ꓬꓲ ꓪꓽ ꓠꓬ꓾ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓙꓰ ꓢꓲ꓾ ꓞꓲ ꓕꓲ ꓣꓳ ꓟˍ ꓐꓰ꓾ ꓬꓲ ꓪꓽˍ ꓐꓰ ꓕꓲꓽ ꓪꓺꓼ ꓖꓳ ꓗꓪ ꓜꓲꓼ ꓞꓹ ꓢꓴ ꓐꓴ ꓔꓯ ꓧꓪ ꓟꓳꓻ ꓡꓰˍ ꓡꓳ꓿
42024034	ꓖꓳ ꓗꓪ ꓔꓬ ꓢꓴ ꓐꓴ ꓠꓬ꓾ ꓢꓲ ꓒꓽ ꓚꓵ ꓚꓵ ꓢꓯꓸ ꓬꓲꓼ ꓡ ꓢꓲ꓾ ꓢꓲ-ꓟꓴ ꓔꓯ ꓟꓳꓸ ꓖꓶ ꓡꓺꓳ꓾ ꓐꓰ ꓐꓯ ꓔꓬ ꓡꓳ꓿
42024035	ꓖꓳ ꓡꓱ ꓢꓲ ꓬꓲ ꓪꓽ ꓠꓬꓲꓽ ꓣꓳ ꓥ ꓟꓲ꓾ ꓙ ꓖꓴ ꓗꓪ ꓮ ꓡꓲ ꓔꓳꓹ ꓜꓳˍ ꓟ ꓐꓰ꓾ ꓑ ꓑ ꓦꓶꓹˍ ꓟ ꓗꓪ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓮ ꓡꓲ ꓡꓳꓸ ꓢꓷ ꓡꓰˍ ꓟ ꓮꓽ ꓙꓵ ꓚ ꓟꓸ ꓖꓶꓽˍ ꓡꓳ꓿
42024036	ꓬꓲ ꓪꓽ ꓖꓳ ꓡꓱ ꓫꓸ ꓕꓱ ꓔꓬ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓡ ꓢꓲ꓾ ꓠꓴ ꓪꓽ ꓢꓲ ꓡꓲ ꓟ ꓟꓶꓻ ꓝꓲ꓾ ꓐꓯˍ ꓡꓳ꓿
42024037	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠ꓾ ꓫꓵꓻ ꓗꓴꓸ ꓫꓵꓻ ꓦ ꓥ ꓡꓳ꓾ ꓓꓵꓽ ꓙ ꓢꓲ ꓮꓽ ꓘꓶꓸ ꓙꓳꓺ ꓡꓰˍ ꓡꓳ꓿
42024038	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓓꓵꓽ ꓙ ꓫꓸˍ ꓡ? ꓠꓴ ꓪꓽ ꓠꓲꓹ ꓟ ꓗꓪ ꓮ ꓡꓲ ꓗꓷ ꓡꓰ ꓠꓬꓲ ꓕꓱ ꓡꓱ ꓓꓵꓽ ꓙ ꓟꓬꓽˍ ꓡ?
42024039	ꓥꓪ ꓡꓯꓼ ꓒꓯꓹˍ ꓐꓰ ꓥꓪ ꓛꓲ ꓒꓯꓹ ꓗꓪ ꓡꓳꓸ ꓠꓬꓲ꓿ ꓥꓪ ꓥ ꓡꓳ꓿ ꓥꓪ ꓔꓯ ꓫꓱꓹ ꓠꓬꓲ ꓡꓯ꓿ ꓫꓵꓻ ꓗꓴꓸ ꓫꓵ ꓦ ꓠꓽ ꓧꓪꓽˍ ꓐꓰ ꓪꓳꓽ ꓔꓳ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓽ ꓙꓳˍ ꓡꓳ꓾ ꓐꓯˍ ꓡꓳ꓿
42024040	ꓕꓱ ꓡꓱ ꓐꓯ ꓗꓷ ꓠꓬ꓾ ꓬꓲ ꓡꓯꓼ ꓒꓯꓹ ꓛꓲ ꓒꓯꓹ ꓬꓲ ꓪꓽ ꓔꓯ ꓟꓳꓸ ꓖꓶˍ ꓡꓳ꓿
42024041	ꓬꓲ ꓪꓽ ꓠꓬ ꓗꓹ ꓛꓲ ꓟꓬꓽ ꓡꓰ ꓢꓲ ꓓꓵꓽ ꓙ ꓟꓶ ꓔꓬ ꓕꓯ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓕꓱ ꓗꓪ ꓜꓽ ꓓꓴ ꓕꓲ ꓫꓵꓽ ꓙꓳˍ ꓡ?꓾ ꓐꓯˍ ꓡꓳ꓿
42024042	ꓖꓳ ꓕꓯ ꓬꓲ ꓪꓽ ꓬꓲ ꓔꓯ ꓥꓪꓸ ꓛꓴ ꓕꓲ ꓙꓱꓼˍ ꓐꓰ ꓐꓬꓽ ꓕꓲ ꓛꓱ ꓖꓶꓽˍ ꓡꓳ꓿
42024043	ꓖꓳ ꓡꓱ ꓠꓬ ꓬꓲ ꓣꓴ ꓢꓲ ꓬꓲ ꓪꓽ ꓟꓲꓽ ꓙꓬ ꓗꓪ ꓜꓽˍ ꓡꓳ꓿
42024044	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓧꓶ ꓕꓯ ꓥꓪ ꓠꓴꓻ ꓪˍ ꓐꓰ ꓔꓬ ꓢꓰ ꓕꓯ꓾ ꓟꓳ-ꓫꓲ ꓙꓵꓽ ꓗ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓕꓳ ꓶˍ ꓐꓰ ꓟꓴꓽ ꓖꓪ ꓕꓳ ꓶ ꓗꓪ꓾ ꓥꓪ ꓔꓯ ꓐꓯ ꓬꓯꓼˍ ꓟ ꓐꓯ ꓘꓶꓽ ꓠꓬ ꓮꓽ ꓙꓵ ꓐꓲ ꓡ ꓠ ꓗꓹ ꓡꓳ꓾ ꓐꓰ ꓥꓪ ꓐꓯ ꓗꓷ ꓟ ꓠꓬ ꓕꓱ ꓟ ꓥ ꓡꓳ꓾ ꓐꓯˍ ꓡꓳ꓿
42024045	ꓖꓳ ꓡꓱ ꓢꓲ ꓢꓲꓽ ꓫꓬ ꓕꓳ ꓶ ꓔꓯ ꓙꓽ ꓜꓲꓼ ꓡꓰ ꓠꓹ ꓟ꓾ ꓬꓲ ꓡꓰ ꓬꓲ ꓪꓽ ꓙꓽ ꓠꓲꓹ ꓒꓴ ꓖꓶˍ ꓡꓳ꓿
42024046	ꓝꓮꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓙꓲ-ꓢꓴ ꓠꓽ ꓫꓸ ꓙꓵ ꓠ ꓗꓹ ꓟ ꓐꓰ꓾ ꓢ ꓠꓬꓲ ꓕꓲ ꓠꓬꓲ ꓠꓬ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓠ ꓗꓹ ꓟ ꓐꓰ꓾
42024047	ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓝꓴꓲ ꓖꓽ ꓖꓶ ꓟꓶˍ ꓟ ꓟꓸ ꓟꓲꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓬꓲ ꓟꓬꓱꓺ ꓗꓪ ꓐꓰ ꓞꓳ ꓫꓵꓽ ꓞꓳ ꓙꓰ ꓮꓽ ꓙꓵ ꓔꓯ ꓚ ꓖꓶ ꓠ ꓗꓹ ꓟ꓾ ꓕꓳ ꓶ ꓗꓪ ꓐꓳ ꓔ ꓡꓳ꓿
42024048	ꓠꓴ ꓪꓽ ꓠꓬ ꓕꓱ ꓟꓬ ꓙꓰꓽ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿
42024049	ꓠ ꓠꓹ꓾ ꓥꓪ ꓐꓹ ꓐ ꓡꓰ ꓖꓶꓽ ꓙ ꓟꓳˍ ꓟ ꓦꓻ ꓠꓬ꓾ ꓥꓪ ꓡꓰ ꓠꓴ ꓪꓽ ꓔꓯ ꓝꓲ ꓩꓴ ꓡ ꓥꓳ꓿ ꓖꓳ ꓡꓱ ꓥ ꓟꓲ ꓕꓯꓽ ꓢꓲ ꓗꓪ ꓐꓰ ꓡꓻˍ ꓟ ꓪꓽ ꓠꓬꓲˍ ꓟ ꓟꓽ ꓟꓶ ꓕ ꓑꓳꓸ꓾ ꓡꓳ ꓒꓱ ꓗꓪ ꓦꓴ ꓠꓬꓹ ꓔꓬ꓾ ꓐꓯˍ ꓡꓳ꓿
42024050	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓐꓱ-ꓕ-ꓠꓲ ꓒ ꓕꓲ ꓗꓪ ꓧꓳꓽ ꓛꓲ ꓬꓰ ꓠꓬ꓾ ꓡꓯꓼ ꓒꓯꓹ ꓛꓱ ꓢꓲ ꓬꓲ ꓪꓽ ꓔꓯ ꓶꓼ ꓥꓳꓽ ꓙꓱꓽ ꓖꓶˍ ꓡꓳ꓿
42024051	ꓬꓲ ꓖꓳ ꓡꓱ ꓶꓼ ꓥꓳꓽ ꓙꓱꓽ ꓖꓶ ꓔꓬ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓔꓯꓸˍ ꓐꓰ ꓧꓹ ꓗꓷ ꓢꓲ ꓟꓴꓽ ꓗꓪ ꓗꓪ ꓓꓯ ꓙꓰꓳ꓿
42024052	ꓛꓳꓽ ꓒꓯꓹ ꓐꓴ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓠꓲꓹ ꓒꓴ ꓒꓴˍ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓙꓰˍ ꓡꓳ꓿
42024053	ꓬꓲ ꓪꓽ ꓠꓬ ꓮ ꓕꓯˍ ꓟꓲ ꓢꓲꓽ ꓫꓬ ꓦꓲ ꓗꓪ ꓔꓬ ꓢꓲ ꓪꓴ-ꓢ ꓔꓯ ꓫꓱꓸ ꓖꓶˍ ꓡꓳ꓿
43001001	ꓬꓲ ꓚꓰ ꓬꓲ ꓪꓴꓸ ꓕꓯˍ ꓡꓰ ꓐꓯ-ꓘꓶ ꓙꓳ ꓔꓬ ꓡꓳ꓿ ꓐꓯ-ꓘꓶ ꓠꓬ ꓪꓴ-ꓢˍ ꓐꓰ ꓕꓲ ꓪꓺꓼ ꓙꓳ ꓔꓬ ꓢꓲ꓾ ꓐꓯ-ꓘꓶ ꓠꓬ ꓪꓴ-ꓢ ꓥ ꓡꓳ꓿
43001002	ꓐꓯ-ꓘꓶ ꓕꓱ ꓟ ꓠꓬ ꓬꓲ ꓚꓰ ꓬꓲ ꓪꓴꓸ ꓗꓪ ꓪꓴ-ꓢˍ ꓐꓰ ꓕꓲ ꓪꓺꓼ ꓙꓳ ꓔꓬ ꓟ ꓥ ꓡꓳ꓿
43001003	ꓙꓳˍ ꓟ ꓥ ꓕ ꓑꓳ ꓠꓬ ꓬꓲ ꓡꓰ ꓚꓰꓼ ꓔ ꓟ ꓥ ꓢꓲ꓾ ꓚꓰꓼ ꓗꓷ ꓟ ꓥ ꓕ ꓑꓳ ꓗꓪ ꓬꓲ ꓟꓽ ꓚꓰꓼ ꓔ ꓟ ꓕꓲ ꓫꓵꓽˍ ꓟꓲ ꓟꓽ ꓙꓳ꓿
43001004	ꓬꓲ ꓠꓯS ꓗꓪ ꓠꓬ ꓢꓯꓼ ꓟꓬ ꓙꓳ ꓢꓲ꓾ ꓢꓯꓼ ꓟꓬ ꓕꓱ ꓟ ꓠꓬ ꓞꓳ ꓤ ꓠꓬꓲ ꓟꓳ ꓓꓴ ꓥ ꓡꓳ꓿
43001005	ꓖꓳ ꓡꓱ ꓢꓲ ꓠꓬꓲ ꓟꓳ ꓓꓴ ꓠꓬ ꓠꓯ ꓞꓲꓹ ꓟ ꓗꓪ ꓣꓳ ꓡ ꓕꓯ꓾ ꓠꓯ ꓞꓲꓹ ꓟ ꓠꓬ ꓠꓬꓲ ꓟꓳ ꓓꓴ ꓔꓯ ꓧꓪꓸ ꓡꓰ ꓟꓽ ꓘꓴꓻ꓿
43001006	ꓪꓴ-ꓢ ꓡꓰ ꓝꓲꓺ ꓩꓴ ꓡ ꓟ ꓡ ꓞꓳ ꓕꓲ ꓣꓳ ꓛꓲ ꓡꓺꓳ꓿ ꓬꓲ ꓟꓬꓱ ꓠꓬ ꓬꓳ-ꓦ ꓥ ꓡꓳ꓿
43001007	ꓞꓳ ꓤ ꓮꓽ ꓙꓵ ꓠꓬ ꓬꓲ ꓗꓪ ꓐꓰ ꓙꓵꓻ ꓡ ꓠꓹ ꓟ꓾ ꓬꓲ ꓠꓬ ꓠꓬꓲ ꓟꓳ ꓓꓴ ꓖꓳ ꓟ ꓐꓱ ꓶ ꓢꓷ ꓙ ꓟꓳ ꓙˍ ꓐꓰ ꓡꓻ ꓟ ꓥ ꓡꓳ꓿
43001008	ꓬꓲ ꓠꓬ ꓠꓬꓲ ꓟꓳ ꓓꓴ ꓖꓳ ꓟ ꓠꓽ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓠꓬꓲ ꓟꓳ ꓓꓴ ꓖꓳ ꓟ ꓐꓱ ꓶ ꓢꓷꓸ ꓙ ꓟꓳ ꓙ ꓠꓹ ꓟ ꓡ ꓟ ꓥ ꓡꓳ꓿
43001009	ꓞꓳ ꓤ ꓥ ꓕ ꓑꓳ ꓔꓯ ꓡꓬꓸ ꓖꓶˍ ꓟ ꓠꓬꓲ ꓟꓳ ꓓꓴ ꓚꓵꓺ ꓠꓬ ꓟꓲ ꓠꓯ ꓗꓪ ꓛꓲ ꓡꓺꓳ꓿
43001010	ꓬꓲ ꓠꓬ ꓟꓲ ꓠꓯ ꓗꓪ ꓔꓬ ꓗꓷ ꓢꓲ꓾ ꓟꓲ ꓠꓯ ꓠꓬ ꓬꓲ ꓡꓰ ꓚꓰꓼ ꓔ ꓟ ꓥ ꓥˍ ꓟꓲ꓾ ꓟꓲ ꓠꓯ ꓞꓳ ꓤ ꓠꓽ ꓬꓲ ꓔꓯ ꓟꓽ ꓢꓷ꓿
43001011	ꓬꓲ ꓠꓽ ꓬꓲ ꓚꓲꓸ ꓛꓬ ꓡ ꓞꓳ ꓔꓯ ꓡꓻˍ ꓟꓲ꓾ ꓬꓲ ꓚꓲꓸ ꓛꓬ ꓡ ꓞꓳ ꓠꓬ ꓬꓲ ꓔꓯ ꓟꓽ ꓘꓳ ꓣꓴ꓿
43001012	ꓖꓳ ꓡꓱ ꓥ ꓟꓲ ꓬꓲ ꓟꓬꓱꓺ ꓔꓯ ꓙꓵꓻ ꓢꓲ꓾ ꓬꓲ ꓔꓯ ꓘꓳ ꓣꓴ ꓢꓴ ꓥ ꓕ ꓑꓳꓸ ꓠꓬ ꓪꓴ-ꓢ ꓤ ꓠꓱ ꓒꓬꓱꓼ ꓡ ꓓꓻ ꓟ ꓙꓵꓽ ꓪ ꓬꓲꓸ ꓬꓲ ꓪꓽ ꓔꓯ ꓖꓶˍ ꓡꓳ꓿
43001013	ꓪꓴ-ꓢ ꓤ ꓠꓱ ꓒꓬꓱꓼ ꓡ ꓟ ꓠꓬ ꓫꓵꓽ ꓙꓳ ꓧꓪꓽ ꓙꓳ ꓢꓴ ꓡꓰ ꓦꓵꓻ ꓔ ꓟ ꓗꓪ ꓐꓰ ꓟꓽ ꓥ꓿ ꓞꓳ ꓤ ꓠꓲꓹ ꓡꓶꓽ꓾ ꓥ ꓠꓬ ꓧꓪꓽ ꓖꓳ ꓓꓱ ꓠꓲꓹ ꓡꓶꓽ ꓡꓰ ꓦꓵꓻ ꓔ ꓟ ꓗꓪ ꓐꓰˍ ꓟꓲ ꓟꓽ ꓥ꓿ ꓪꓴ-ꓢ ꓡꓰ ꓦꓵꓻ ꓟꓶˍ ꓟ ꓗꓪ ꓐꓰˍ ꓡꓰꓽ ꓥ ꓡꓳ꓿
43001014	ꓐꓯ-ꓘꓶ ꓠꓬ ꓧꓪ ꓖꓳ ꓓꓱ ꓒꓬꓱꓼ ꓡ ꓢꓲ꓾ ꓥꓪ ꓠꓴꓽˍ ꓐꓰ ꓕꓲ ꓪꓺꓼ ꓔꓬ ꓗꓷꓳ꓿ ꓖꓳ ꓡꓱ ꓢꓲ ꓬꓲ ꓐꓬꓱꓼ ꓡꓱꓼ ꓟ ꓟꓬꓱ ꓓꓳꓽ ꓔꓯˍ ꓟꓲ ꓥꓪ ꓠꓴꓽ ꓟꓳ ꓠꓬꓲꓳ꓿ ꓖꓳ ꓟ ꓠꓬ ꓣꓱꓽ ꓛꓰꓽˍ ꓐꓰ ꓔꓱꓹˍ ꓟ ꓐꓲ ꓞꓹ ꓟ ꓐꓹ ꓐ ꓪꓴ-ꓢ ꓬꓲ ꓤ ꓔꓲꓸ ꓐꓬꓱꓼ ꓡꓱꓼ ꓟ ꓟꓬꓱ ꓓꓳꓽ ꓥ ꓡꓳ꓿
43001015	ꓬꓳ-ꓦ ꓠꓬ ꓬꓲ ꓔꓯ ꓟꓳꓸ ꓢꓷꓸ ꓙ ꓟꓳ ꓙ ꓢꓲ꓾ ꓥꓪ ꓗꓸ ꓠꓯꓸ ꓢꓲ ꓗꓪ ꓡ ꓢꓴ ꓬꓲ ꓠꓬ ꓥꓪ ꓕꓯꓽ ꓢꓲ ꓪꓴꓽˍ ꓟ ꓥ ꓡꓳ꓾ ꓐꓰ ꓧꓶꓸ ꓕꓯ ꓥꓪ ꓐꓯ ꓗꓷ ꓟ ꓠꓬ ꓕꓱ ꓕꓲ ꓣꓳ ꓔꓯ ꓐꓯˍ ꓟ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓟꓽ ꓙꓳ ꓕꓯˍ ꓡꓰ ꓬꓲ ꓙꓳ ꓔꓬ ꓡꓳ꓾ ꓐꓯˍ ꓡꓳ꓿
43001016	ꓮ ꓡꓲꓳ ꓐꓯ ꓠꓬ ꓬꓲ ꓐꓲ ꓞꓹ ꓟ ꓗꓪ ꓐꓰ ꓣꓳ ꓐꓴ ꓠꓬ ꓣꓱꓽ ꓛꓰꓽ ꓕꓯꓽ ꓢꓲ ꓣꓱꓽ ꓛꓰꓽ ꓟꓶ ꓗꓷꓳ꓿
43001017	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓠꓬ ꓟꓳ-ꓫꓲ ꓗꓪ ꓐꓰ ꓖꓶ ꓡ ꓟ ꓥ ꓡꓳ꓿ ꓣꓱꓽ ꓛꓰˍ ꓐꓰ ꓔꓱꓹ ꓚꓵˍ ꓟ ꓠꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓡꓻˍ ꓟ ꓥ ꓡꓳ꓿
43001018	ꓪꓴ-ꓢ ꓔꓯ ꓟꓳꓻ ꓠꓬꓲ ꓢꓴ ꓮ ꓕꓯˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓐꓹ ꓐ ꓳ' ꓟꓶꓽ ꓗꓪ ꓟ ꓤ ꓔꓲꓸ ꓪꓴ-ꓢ ꓡꓰ꓾ ꓐꓹ ꓐ ꓬꓲ ꓮ ꓡꓲ ꓗꓹ ꓟ ꓟꓳꓸ ꓖꓶ ꓓꓳ ꓡꓺꓳ꓿
43001019	ꓬꓴ-ꓔ ꓡ ꓞꓳ ꓐꓴ ꓡꓰ ꓙꓱ-ꓣꓴ-ꓢ-ꓡꓱ ꓗꓪ ꓐꓰ꓾ ꓔꓲ ꓒ ꓐꓴˍ ꓐꓰ ꓡꓱ-ꓬꓲ ꓡ ꓞꓳ ꓐꓴ ꓔꓯ ꓬꓳ-ꓦ ꓔꓬ ꓗꓪ ꓝꓲ ꓩꓴ ꓡ ꓢꓲ꓾ ꓠꓴ ꓮꓽ ꓟ ꓥ ꓡ? ꓐꓰ ꓬꓲ ꓔꓯ ꓠ ꓠꓬꓲˍ ꓕꓯ꓾ ꓬꓳ-ꓦ ꓬꓲ ꓢꓷꓸ ꓙ ꓟꓳ ꓙ ꓘꓶꓽ ꓠꓬ ꓕꓱ ꓡꓱ ꓥꓳ꓿
43001020	ꓬꓳ-ꓦ ꓡꓰ ꓔꓱꓹ ꓔꓱꓹꓼ ꓐꓰ ꓒꓳꓹ ꓖꓶ ꓢꓲ꓾ ꓥꓪ ꓠꓽ ꓙꓲ-ꓢꓴ ꓟꓽ ꓥ꓾ ꓐꓰ ꓐꓯˍ ꓡꓳ꓿
43001021	ꓬꓲ ꓪꓽ ꓡꓰ꓾ ꓖꓳ ꓡꓱ ꓥ ꓠꓬ ꓠꓴ ꓮꓽ ꓟ ꓥ ꓡ? ꓬꓲ-ꓡꓲ-ꓬ ꓥ ꓡ?꓾ ꓐꓯˍ ꓕꓯ꓾ ꓬꓲ ꓡꓰ ꓟꓽ ꓥ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓥ ꓠꓬ ꓠꓴ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓖꓳ ꓕꓲ ꓣꓳ ꓥ ꓡ? ꓐꓰ ꓠ ꓠꓬꓲˍ ꓟꓲ꓾ ꓟꓽ ꓥ꓾ ꓐꓰ ꓒꓳꓹ ꓖꓶˍ ꓡꓳ꓿
43001022	ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓔꓯ ꓝꓲ ꓩꓴ ꓡ ꓢꓴ ꓔꓯ ꓕꓲ ꓘꓶꓽ ꓐꓯ ꓒꓳꓹ ꓖꓶ ꓓꓴ ꓙꓳ ꓠꓹ ꓟ꓾ ꓠꓴ ꓠꓬ ꓮꓽ ꓟ ꓥ ꓡ? ꓠꓴ ꓚꓲꓸ ꓛꓬ ꓔꓯ ꓠꓴ ꓮ ꓡꓲ ꓘꓴˍ ꓡ? ꓐꓰ ꓠ ꓠꓬꓲˍ ꓡꓳ꓿
43001023	ꓖꓳ ꓕꓯ ꓬꓳ-ꓦ ꓡꓰ꓾ ꓥꓪ ꓠꓽ ꓟꓷꓽ ꓠꓷꓹ ꓝ ꓢꓴ ꓬꓲ-ꓢ-ꓬ ꓐꓯˍ ꓟ ꓡꓰ ꓐꓰ꓾ ꓢꓲ ꓒ ꓙ ꓖꓴ ꓠꓴ ꓪꓽ ꓔꓱꓹ ꓔꓱꓹꓼ ꓐꓰ ꓫꓬꓹ꓾ ꓐꓰ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓡ ꓞꓳ ꓕꓲ ꓣꓳ ꓘꓴ ꓔꓬ ꓟ ꓢꓯꓼ ꓥ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
43001024	ꓒ-ꓡꓲ-ꓢꓷ ꓐꓴ ꓡꓰ ꓬꓲ ꓔꓯ ꓠ ꓠꓬꓲ ꓠꓹ ꓟ ꓝꓲ ꓩꓴ ꓡ ꓢꓴ ꓐꓴ ꓡꓰ꓾
43001025	ꓠꓴ ꓠꓬ ꓙꓲ-ꓢꓴˍ ꓟꓲ ꓟꓽ ꓥ꓾ ꓬꓲ-ꓡꓲ-ꓬˍ ꓟꓲ ꓟꓽ ꓥ꓾ ꓟꓷꓽ ꓠꓷꓹ ꓝꓸ ꓢꓴ ꓖꓳ ꓕꓲ ꓣꓳˍ ꓟꓲ ꓟꓽ ꓥ ꓠꓬ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓖꓳ ꓓꓱ ꓔꓲꓹ ꓖꓶˍ ꓡ? ꓐꓰ ꓠ ꓠꓬꓲˍ ꓡꓳ꓿
43001026	ꓬꓳ-ꓦ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓠꓬ ꓬꓲꓻ ꓙꓬ ꓡꓰ ꓖꓳ ꓓꓱ ꓔꓲꓹ ꓖꓶˍ ꓡꓳ꓿ ꓠꓴ ꓪꓽ ꓟꓽ ꓢꓷꓸ ꓟ ꓕꓲ ꓣꓳ ꓠꓽ ꓠꓴ ꓪꓽ ꓗꓳ ꓡꓳ ꓗꓪ ꓦꓰꓼ ꓞꓹ ꓡꓳ꓿
43001027	ꓬꓲ ꓠꓬ ꓥꓪ ꓗꓸ ꓠꓯꓸ ꓢꓲ ꓗꓪ ꓡ ꓢꓴ ꓥ ꓢꓲ꓾ ꓥꓪ ꓠꓬ ꓬꓲ ꓛꓲ ꓠꓲ ꓦꓲꓻ ꓚ ꓒꓶꓻ ꓖꓶ ꓠꓹ ꓟˍ ꓟꓲ ꓟꓽ ꓒꓵꓽ꓾ ꓐꓯ ꓖꓶˍ ꓡꓳ꓿
43001028	ꓕꓱ ꓟꓬ ꓙꓰ ꓟ ꓠꓬ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓢꓲ ꓟ ꓐꓱ-ꓕ-ꓠꓲ꓾ ꓬꓳ-ꓦ ꓖꓳ ꓓꓱ ꓔꓲꓹ ꓖꓶ ꓖꓴ ꓗꓪ ꓗꓷ ꓡꓰˍ ꓟ ꓥ ꓡꓳ꓿
43001029	ꓗꓸ ꓠꓯꓸ ꓕꓲ ꓠꓬꓲ ꓗꓪ ꓬꓰ-ꓢꓴ ꓬꓲ ꓔꓯ ꓡ ꓟ ꓬꓳ-ꓦ ꓟꓳ ꓗꓷ ꓠꓬ꓾ ꓠꓬꓲ ꓠꓹ꓾ ꓪꓴ-ꓢ ꓬꓲ ꓮ ꓣꓳ ꓤ꓾ ꓟꓲ ꓠꓯ ꓗꓪ ꓟ ꓝꓴꓲ ꓣꓴ ꓦ ꓗꓷ ꓢꓴ ꓠꓬ ꓬꓲ ꓥ ꓡꓳ꓿
43001030	ꓥꓪ ꓗꓸ ꓠꓯꓸ ꓢꓲ ꓗꓪ ꓡ ꓞꓳ ꓕꓲ ꓣꓳ ꓡꓻˍ ꓥꓳ꓾ ꓬꓲ ꓠꓽ ꓥꓪ ꓕꓯꓽ ꓢꓲ ꓪꓴꓽˍ ꓟ ꓥ ꓡꓳ꓾ ꓐꓰ ꓧꓶꓸ ꓕꓯ ꓥꓪ ꓐꓯ ꓗꓷ ꓟ ꓠꓬ ꓕꓱ ꓕꓲ ꓣꓳ ꓟ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓟꓽ ꓙꓳꓻ ꓕꓯˍ ꓡꓰ ꓬꓲ ꓙꓳ ꓔꓬ ꓡꓳ꓿
43001031	ꓧꓶꓸ ꓕꓯ ꓥꓪ ꓬꓲ ꓔꓯ ꓟꓽ ꓢꓷ꓿ ꓖꓳ ꓡꓱ ꓥ ꓟꓲ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓔꓯ ꓬꓲ ꓟꓳꓸ ꓖꓶ ꓡ ꓠꓹ ꓟ꓾ ꓥꓪ ꓠꓬ ꓬꓲꓻ ꓙꓬ ꓡꓰ ꓖꓳ ꓓꓱ ꓔꓲꓹ ꓖꓶ ꓠꓹ ꓟ ꓡꓻ ꓡꓳ꓾ ꓐꓯˍ ꓡꓳ꓿
43001032	ꓬꓳ-ꓦ ꓡꓰ꓾ ꓢꓲ-ꓫꓬ-ꓟ-ꓦ ꓠꓬ ꓮꓸ ꓖꓴꓽˍ ꓡꓰ ꓐꓰ꓾ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓢꓲ ꓬꓲ ꓕꓯꓽ ꓢꓲ ꓗꓪ ꓥꓳꓽ ꓡ ꓟ ꓔꓯ ꓥꓪ ꓟꓳˍ ꓡꓳ꓾ ꓐꓰ ꓢꓷꓸ ꓙ ꓟꓳ ꓙ ꓡꓳ꓿
43001033	ꓧꓶ ꓕꓯ ꓥꓪ ꓬꓲ ꓔꓯ ꓟꓽ ꓢꓷˍ ꓟꓲ꓾ ꓥꓪ ꓔꓯ ꓬꓲꓻ ꓙꓬ ꓡꓰ ꓔꓲꓹ ꓖꓶ ꓠꓹ ꓟ ꓝꓲ ꓩꓴ ꓡ ꓢꓴ ꓖꓳ ꓕꓲ ꓣꓳ ꓡꓰ ꓥꓪ ꓔꓯ꓾ ꓮꓽ ꓟ ꓕꓯ ꓢꓲ ꓗꓪ ꓢꓲ-ꓫꓬ-ꓟ-ꓦ ꓬꓯꓼ ꓡ ꓟ ꓔꓯ ꓠꓴ ꓟꓳˍ ꓠꓬ꓾ ꓖꓳ ꓕꓲ ꓣꓳ ꓠꓽ ꓢꓲ-ꓫꓬ-ꓟ-ꓦ ꓡꓰ ꓖꓳ ꓓꓱ ꓔꓲꓹ ꓖꓶ ꓢꓴ ꓥꓳ꓾ ꓐꓰ ꓐꓯ ꓖꓶ ꓡꓺꓳ꓿
43001034	ꓕꓱ ꓟ ꓔꓯ ꓥꓪ ꓟꓳ ꓗꓷ ꓠꓬꓲ꓾ ꓕꓱ ꓕꓲ ꓣꓳ ꓠꓽ ꓪꓴ-ꓢ ꓮ ꓐꓲ ꓥꓳ꓾ ꓐꓰ ꓥꓪ ꓢꓷꓸ ꓙ ꓟꓳ ꓙˍ ꓟ ꓥꓳ꓾ ꓐꓯ ꓡꓳ꓿
43001035	ꓗꓸ ꓠꓯꓸ ꓕꓲ ꓠꓬꓲ ꓗꓪ ꓬꓳ-ꓦ ꓠꓬ ꓬꓲ ꓛꓳꓽ ꓒꓯꓹ ꓠꓬꓲꓽ ꓣꓳˍ ꓐꓰ ꓦꓰꓼ ꓞꓹ ꓢꓲ꓾
43001036	ꓬꓰ-ꓢꓴ ꓙ ꓖꓴ ꓫꓱꓽ ꓗꓳꓸ ꓙꓰˍ ꓟ ꓔꓯ ꓡꓳꓸ ꓟꓳ ꓠꓬ ꓬꓲ ꓡꓰ꓾ ꓠꓬꓲ ꓠꓹ꓾ ꓪꓴ-ꓢ ꓬꓲ ꓮ ꓣꓳ ꓤ꓾ ꓐꓯˍ ꓡꓳ꓿
43001037	ꓬꓲ ꓐꓯˍ ꓟ ꓔꓯ ꓛꓳꓽ ꓒꓯꓹ ꓖꓳ ꓠꓬꓲꓽ ꓣꓳ ꓑ ꓙꓽ ꓗꓷ ꓠꓬ ꓬꓰ-ꓢꓴ ꓔꓯ ꓛꓳ ꓙꓰˍ ꓡꓳ꓿
43001038	ꓬꓰ-ꓢꓴ ꓔꓲꓸ ꓒꓳꓹ ꓢꓲ ꓬꓲ ꓪꓽ ꓛꓳꓻ ꓡ ꓟ ꓔꓯ ꓟꓳ ꓗꓷ ꓠꓬ꓾ ꓠꓴ ꓪꓽ ꓮꓸ ꓫꓵ ꓧꓪˍ ꓡ?꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓟꓸ ꓒꓽꓳ꓾ ꓠꓴ ꓮ ꓡꓲ ꓗꓪ ꓔꓬ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43001039	ꓬꓲ ꓡꓰ ꓬꓲ ꓪꓽ ꓔꓯ꓾ ꓡꓯ꓾ ꓖꓳ ꓡꓱ ꓠꓬ ꓠꓴ ꓪꓽ ꓢꓷꓸ ꓡꓰˍ ꓥꓳ꓾ ꓐꓯ ꓖꓶ ꓗꓷ ꓠꓬ꓾ ꓬꓲ ꓪꓽ ꓡ ꓢꓲ ꓬꓲ ꓔꓬ ꓖꓴ ꓔꓯ ꓢꓷꓸ ꓡꓰꓳ꓿ ꓖꓳ ꓕꓲ ꓠꓬꓲ ꓗꓪ ꓬꓲ ꓪꓽ ꓠꓬ ꓬꓰ-ꓢꓴˍ ꓐꓰ ꓕꓲ ꓪꓺꓼ ꓔꓬ ꓡꓳ꓿ ꓖꓳ ꓕꓯ ꓠꓬ ꓟꓶꓼ ꓘꓶꓼ ꓡꓲ ꓙꓵꓹ ꓛꓲ ꓥ ꓡꓳ꓿
43001040	ꓬꓳ-ꓦ ꓡꓰ ꓐꓯ ꓗꓷ ꓟ ꓔꓯ ꓑ ꓙꓽ ꓢꓲ ꓬꓰ-ꓢꓴ ꓔꓯ ꓛꓳ ꓙꓰˍ ꓟ ꓖꓳ ꓠꓬꓲꓽ ꓣꓳ ꓗꓪ ꓟ ꓕꓲ ꓣꓳ ꓠꓬ꓾ ꓢꓲ-ꓟꓴ ꓒꓲ-ꓕꓱ ꓬꓲ ꓠꓬꓲ ꓤ ꓯ-ꓓꓱ-ꓣꓴ ꓥ ꓡꓳ꓿
43001041	ꓬꓲ ꓠꓬ ꓬꓲ ꓮ ꓬꓲꓼ ꓢꓲ-ꓟꓴ ꓔꓯ ꓧꓶꓸ ꓕꓯ ꓧꓪ ꓟꓶ ꓢꓲ ꓬꓲ ꓔꓯ꓾ ꓥꓪ ꓠꓴꓽ ꓠꓽ ꓟꓲ-ꓢ-ꓬ ꓔꓯ ꓧꓪ ꓟꓶ ꓡꓰꓳ꓾ ꓐꓯ ꓖꓶˍ ꓡꓳ꓿ (ꓟꓲ-ꓢ-ꓬ ꓐꓯˍ ꓟ ꓠꓬ꓾ ꓙꓲ-ꓢꓴ ꓐꓯˍ ꓟ ꓥ ꓡꓳ꓿)
43001042	ꓬꓲ ꓡꓰ ꓬꓲ ꓮ ꓬꓲꓼ ꓢꓲ-ꓟꓴ ꓔꓯ ꓬꓰ-ꓢꓴ ꓔꓬ ꓗꓪ ꓧꓳꓽ ꓡ ꓡꓳ꓿ ꓬꓰ-ꓢꓴ ꓬꓲ ꓔꓯ ꓡꓳꓸ ꓔ ꓢꓲ꓾ ꓠꓴ ꓠꓬ ꓬꓳ-ꓦ ꓮ ꓐꓲ ꓢꓲ-ꓟꓴ ꓥ ꓡꓳ꓿ ꓠꓴ ꓔꓯ ꓠꓬ ꓗꓷ-ꓒ ꓟꓬꓱꓺ ꓖꓶˍ ꓥꓳ꓾ ꓐꓯˍ ꓡꓳ꓿ (ꓗꓷ-ꓒ ꓐꓯˍ ꓟ ꓠꓬ꓾ ꓒꓲ-ꓕꓱ꓾ ꓐꓯˍ ꓟ ꓥ ꓡꓳ꓿)
43001043	ꓗꓸ ꓠꓯꓸ ꓕꓲ ꓠꓬꓲ ꓗꓪ ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓗꓪ ꓙꓰ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓗꓷ ꓢꓲ꓾ ꓒꓲ-ꓡꓲ ꓔꓯ ꓟꓳꓻ ꓗꓷ ꓠꓬ꓾ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓡꓳ꓿
43001044	ꓒꓲ-ꓡꓲ ꓠꓽ ꓐꓱ-ꓢꓰ-ꓓ ꓢꓴ ꓥ ꓢꓲ꓾ ꓯ-ꓓꓱ-ꓣꓴˍ ꓐꓰ ꓒꓲ-ꓕꓱˍ ꓐꓰ ꓕꓲ ꓡꓳ ꓒꓱˍ ꓢꓴ ꓥꓳ꓿
43001045	ꓒꓲ-ꓡꓲ ꓠꓬ ꓠ-ꓕ-ꓠꓰ ꓔꓯ ꓧꓪ ꓟꓶ ꓢꓲ꓾ ꓟꓳ-ꓫꓲ ꓡꓰ ꓙꓵꓽ ꓗ ꓕꓳ ꓶ ꓗꓪ ꓐꓳ ꓔ ꓟ ꓐꓰ꓾ ꓟꓷꓽ ꓠꓷꓹ ꓝ ꓢꓴ ꓕꓳ ꓶ ꓗꓪ ꓐꓳ ꓔ ꓟ꓾ ꓬꓳ-ꓢꓷ ꓬꓲ ꓮ ꓐꓲ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ ꓔꓯ ꓥꓪ ꓠꓴꓽ ꓧꓪ ꓟꓶ ꓡꓰꓳ꓾ ꓐꓯˍ ꓡꓳ꓿
43001046	ꓠ-ꓕ-ꓠꓰ ꓡꓰ ꓬꓲ ꓔꓯ꓾ ꓠ-ꓢ-ꓡꓱ ꓗꓪ ꓐꓰ ꓙꓲꓻˍ ꓟ ꓮꓸ ꓫꓵ ꓓꓳ ꓡ ꓐ ꓡ ꓢꓰꓽ꓾ ꓐꓯˍ ꓡꓳ꓿ ꓖꓳ ꓕꓯ ꓒꓲ-ꓡꓲ ꓡꓰ ꓬꓲ ꓔꓯ꓾ ꓡꓳꓸ ꓠꓬꓲ ꓡꓯ ꓟꓴ꓾ ꓐꓯ ꓖꓶˍ ꓡꓳ꓿
43001047	ꓠ-ꓕ-ꓠꓰ ꓬꓲ ꓔꓯ ꓡꓻˍ ꓟ ꓔꓯ ꓬꓰ-ꓢꓴ ꓟꓳ ꓗꓷ ꓠꓬ ꓬꓲ ꓔꓯ ꓖꓴ ꓢꓲ꓾ ꓠꓬꓲ ꓠꓹ꓾ ꓖꓳꓼ ꓠꓲꓹ ꓟꓽ ꓙꓳ ꓟ ꓬꓲ-ꓢꓷ-ꓡꓰ ꓡ ꓞꓳ ꓚꓵꓺ ꓕꓲ ꓣꓳ꓾ ꓐꓯˍ ꓡꓳ꓿
43001048	ꓠ-ꓕ-ꓠꓰ ꓡꓰ ꓬꓲ ꓔꓯ꓾ ꓠꓴ ꓮ ꓡꓲ ꓐꓰ ꓥꓪ ꓔꓯ ꓢꓷˍ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓰ-ꓢꓴ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓒꓲ-ꓡꓲ ꓠꓴ ꓔꓯ ꓟꓽ ꓘꓴ ꓢꓰꓽ ꓕꓯ꓾ ꓠꓴ ꓠꓬ ꓘꓶꓽ ꓢꓶꓽ ꓜꓲ ꓠꓯꓸ ꓘꓪ ꓔꓬ ꓕꓯˍ ꓡꓰ ꓠꓴ ꓔꓯ ꓥꓪ ꓟꓳꓻ ꓗꓷꓳ꓾ ꓐꓯ ꓖꓶˍ ꓡꓳ꓿
43001049	ꓠ-ꓕ-ꓠꓰ ꓡꓰ ꓟꓸ ꓒꓽꓳ꓾ ꓠꓴ ꓠꓽ ꓪꓴ-ꓢ ꓮ ꓐꓲ꓾ ꓬꓲ-ꓢꓷ-ꓡꓰ ꓪ ꓔꓲ ꓥ ꓡꓳ꓾ ꓐꓯˍ ꓡꓳ꓿
43001050	ꓬꓰ-ꓢꓴ ꓬꓲ ꓔꓯ꓾ ꓘꓶꓽ ꓢꓶ ꓜꓲ ꓠꓯꓸ ꓘꓪ ꓔꓬ ꓕꓯˍ ꓡꓰ ꓠꓴ ꓔꓯ ꓥꓪ ꓟꓳꓻ ꓗꓷꓳ꓾ ꓐꓯˍ ꓟ ꓗꓪ ꓐꓰ ꓠꓴ ꓙꓵꓻˍ ꓡ? ꓕꓱ ꓟ ꓕꓯꓽ ꓢꓲ ꓪꓴꓽˍ ꓡꓳ ꓫꓵ ꓠꓴ ꓟꓳˍ ꓢꓰꓽ ꓥꓳ꓾ ꓐꓯ ꓖꓶˍ ꓡꓳ꓿
43001051	ꓝꓮꓲ ꓬꓰ-ꓢꓴ ꓡꓰ꓾ ꓥꓪ ꓔꓱ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓟꓴꓽ ꓗꓪ ꓒꓴ ꓡ ꓟ ꓐꓰ ꓪꓴ-ꓢ ꓬꓲ ꓝꓲ ꓓꓴ ꓐꓴ ꓠꓬ꓾ ꓡ-ꓞꓳ-ꓮ-ꓐꓲ ꓕꓯꓽ ꓢꓲ ꓗꓪ ꓓꓯ ꓓꓯ ꓬꓯꓼ ꓬꓯꓼ ꓬꓰ ꓔꓬ ꓟ ꓔꓯ ꓠꓴ ꓪꓽ ꓟꓳˍ ꓥꓳ꓾ ꓐꓯˍ ꓡꓳ꓿
43002001	ꓢ ꓠꓬꓲ ꓕꓲ ꓠꓬꓲ ꓗꓪ꓾ ꓖ-ꓡꓲ-ꓡꓲ ꓟꓵꓽ ꓘꓹ-ꓠ ꓘꓹ ꓗꓪ꓾ ꓤ ꓟꓶꓻ ꓝꓱꓺ ꓑꓮꓲ ꓕꓲ ꓟ ꓙꓳˍ ꓡꓳ꓿ ꓬꓰ-ꓢꓴ ꓬꓲ ꓟꓹ ꓟˍ ꓟꓲ ꓖꓳ ꓗꓪ ꓔꓬ ꓡꓳ꓿
43002002	ꓤ ꓟꓶꓻ ꓝꓱꓺ ꓑꓮꓲ ꓗꓪ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓔꓯˍ ꓟꓲ ꓘꓴ ꓔ ꓡꓳ꓿
43002003	ꓖꓳ ꓡꓱ ꓢꓲ ꓛꓱꓼ ꓡꓱꓼ ꓙꓵꓻ ꓓꓳ ꓖꓴ ꓡꓰ ꓕꓯ꓾ ꓬꓰ-ꓢꓴ ꓬꓲ ꓟꓹ ꓟ ꓡꓰ ꓬꓲ ꓔꓯ꓾ ꓬꓲ ꓪꓽ ꓛꓱꓼ ꓡꓱ ꓙꓵꓻ ꓟꓽ ꓙꓳ ꓡꓰꓳ꓾ ꓐꓯ ꓖꓶˍ ꓡꓳ꓿
43002004	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓤ ꓟꓶ ꓤꓽꓳ꓾ ꓖꓳ ꓟ ꓠꓴˍ ꓐꓰ ꓮꓸ ꓫꓵ ꓗꓴꓸ ꓙꓲ ꓙꓳˍ ꓡ? ꓥꓪ ꓙꓵꓹ ꓟꓽ ꓛꓲ ꓡ ꓢꓰ꓾ ꓐꓯˍ ꓡꓳ꓿
43002005	ꓬꓲ ꓟꓹ ꓟ ꓡꓰ ꓣꓱꓽ ꓢꓴ ꓟꓴ ꓢꓴ ꓐꓴ ꓔꓯ꓾ ꓬꓲ ꓡꓰ ꓠꓴ ꓪꓽ ꓔꓯ ꓮ ꓡꓲ ꓐꓯ ꓖꓶ ꓡ ꓠꓬ ꓖꓳ ꓡꓱ ꓬꓰ꓾ ꓐꓯ ꓖꓶˍ ꓡꓳ꓿
43002006	ꓬꓴ-ꓔ ꓡ ꓞꓳ ꓞꓲꓽ ꓟ ꓡꓯꓹ ꓟ ꓗꓺ ꓫꓵ ꓛꓳˍ ꓕꓯ ꓣꓱꓽˍ ꓟ ꓬꓲꓻ ꓪꓴ ꓖꓳ ꓕꓲ ꓫꓵꓽ ꓛꓳꓼ ꓟ ꓖꓳ ꓗꓪ ꓗꓶ ꓔꓸ ꓡꓳ꓿ ꓬꓲꓻ ꓪꓴ ꓕꓲ ꓟ ꓗꓪ ꓠꓬ ꓠꓬꓲꓽ ꓢ ꓡꓳꓻ ꓗꓶ ꓓꓲˍ ꓡꓳ꓿
43002007	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓬꓲꓻ ꓪꓴ ꓖꓳ ꓟ ꓗꓪ ꓬꓲꓻ ꓙꓬ ꓧꓳꓽ ꓐꓲ ꓡꓰ ꓝꓲ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲꓻ ꓙꓬ ꓧꓳꓽ ꓐꓲ ꓡꓰ ꓝꓲˍ ꓡꓳ꓿
43002008	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓮ ꓟꓶ ꓠꓬ ꓱꓹ ꓢꓲ ꓑꓮꓲꓽ ꓙꓵꓽ ꓒ ꓔꓯ ꓔꓯꓹ ꓖꓶ ꓬꓰ꓾ ꓐꓯˍ ꓕꓯ꓾ ꓬꓲ ꓪꓽ ꓖꓳ ꓡꓱ ꓬꓰˍ ꓡꓳ꓿
43002009	ꓛꓱꓼ ꓡꓱ ꓙꓵꓻ ꓒꓬꓱꓼ ꓡ ꓗꓷ ꓟ ꓬꓲꓻ ꓙꓬ ꓖꓳ ꓟ ꓔꓯ ꓑꓮꓲꓽ ꓙꓵꓽ ꓒ ꓡꓰ ꓢꓳꓽ ꓠꓬꓲˍ ꓟꓲ꓾ ꓮ ꓡꓲ ꓗꓪ ꓐꓰ ꓧꓪ ꓔꓸ ꓟ ꓬꓲ ꓟꓽ ꓢꓷ꓿ (ꓖꓳ ꓡꓱ ꓥ ꓟꓲ ꓬꓲꓻ ꓙꓬ ꓱꓹ ꓢꓴ꓾ ꓣꓱꓽ ꓙ ꓢꓴ ꓐꓴ ꓠꓽ ꓢꓷˍ ꓡꓳ꓿) ꓖꓳ ꓕꓯ ꓑꓮꓲ ꓙꓵꓽ ꓒ ꓠꓬ ꓟꓯꓸ ꓡꓯꓸ ꓒ ꓔꓯ ꓘꓴꓻ ꓔꓯꓹ ꓡ ꓢꓲ꓾
43002010	ꓮꓽ ꓟ ꓥ ꓟꓲ ꓙꓲꓻˍ ꓟ ꓛꓱꓼ ꓡꓱꓼ ꓙꓵꓻ ꓧꓶꓸ ꓕꓯ ꓑꓶ ꓖꓶ ꓓꓳˍ ꓡꓳ꓿ ꓙꓲˍ ꓟ ꓛꓱꓼ ꓡꓱ ꓙꓵꓻ ꓓꓳ ꓐꓳ ꓡꓰ ꓕꓯ ꓢꓲꓸˍ ꓡꓰꓽ ꓖꓳꓻ ꓘꓶꓸ ꓟꓽ ꓙꓲ ꓟ ꓑꓶ ꓖꓶ ꓓꓳˍ ꓡꓳ꓿ ꓠꓴ ꓠꓽ ꓙꓲˍ ꓟ ꓛꓱꓼ ꓡꓱ ꓙꓵꓻ ꓔꓯ ꓮ ꓟꓶ ꓗꓪ ꓛꓲ ꓗꓶ ꓔ ꓐꓷ꓾ ꓐꓯˍ ꓡꓳ꓿
43002011	ꓬꓰ-ꓢꓴ ꓡꓰ ꓢꓷꓸ ꓡꓰ ꓓꓴ ꓬꓰ ꓪꓴꓸ ꓔꓴˍ ꓟ ꓕꓱ ꓟ ꓠꓬ꓾ ꓖ-ꓡꓲ-ꓡꓲ ꓟꓵ ꓘꓹ-ꓠ ꓘꓹ ꓗꓪ ꓥ ꓢꓲ꓾ ꓬꓲ ꓟꓬꓱ ꓓꓳꓽ ꓟꓳꓸ ꓖꓶˍ ꓟ ꓗꓪ ꓐꓰ꓾ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓙꓵꓻˍ ꓡꓳ꓿
43002012	ꓖꓳ ꓗꓸ ꓠꓯꓸ ꓬꓰ-ꓢꓴˍ ꓐꓰ ꓬꓲ ꓟꓹ ꓟ ꓐꓰ ꓬꓲ ꓠꓬꓲ ꓤ ꓐꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ꓾ ꓘ-ꓒꓱ-ꓠꓴ ꓗꓪ ꓬꓯꓼ ꓙꓰˍ ꓡꓳ꓿ ꓬꓲ ꓪꓽ ꓠꓬ ꓖꓳ ꓗꓪ ꓟꓶ ꓤ ꓟꓽ ꓔꓬ꓿
43002013	ꓖꓳ ꓕꓯ ꓬꓴ-ꓔ ꓡ ꓞꓳ ꓦꓲ-ꓘꓳ-ꓑꓮꓲ ꓠꓶꓽ ꓡ ꓠꓬꓲ꓾ ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰˍ ꓡꓳ꓿
43002014	ꓢꓲꓽ ꓫꓬ ꓦꓲ ꓗꓪ꓾ ꓮꓸ ꓠꓬꓲꓽˍ ꓐꓰ ꓮ ꓣꓳˍ ꓐꓰ ꓓꓱꓽ ꓑꓶ ꓪꓴꓽ ꓢꓴˍ ꓐꓰ꓾ ꓒꓴꓻ ꓑ ꓢꓴ ꓠꓬꓲꓸ ꓠꓸ ꓔꓬ ꓟ ꓔꓯ ꓬꓲ ꓟꓳˍ ꓡꓳ꓿
43002015	ꓬꓲ ꓠꓬ ꓦꓲ ꓚ ꓡꓰ ꓒꓲꓹ ꓓꓴ ꓕꓲ ꓟ ꓫꓬꓹ ꓢꓲ꓾ ꓬꓲ ꓪꓽ ꓮꓽ ꓙꓵˍ ꓐꓰ꓾ ꓮ ꓣꓳˍ ꓐꓰ ꓮꓸ ꓠꓬꓲꓽ ꓮꓽ ꓙꓵ ꓔꓯ ꓢꓲꓽ ꓫꓬ ꓦꓲ ꓗꓪ ꓐꓰ ꓖꓼ ꓓꓳ ꓗꓷˍ ꓡꓳ꓿ ꓒꓴꓻ ꓑ ꓢꓴ ꓒꓴˍ ꓟꓲ ꓣꓴ ꓧꓳꓸ ꓗꓷ ꓢꓲ꓾ ꓬꓲ ꓪꓽ ꓢꓽ ꓡ ꓥ ꓟꓲ ꓥꓸ ꓦ ꓗꓷˍ ꓡꓳ꓿
43002016	ꓓꓱꓽ ꓑꓶ ꓪꓴꓽ ꓢꓴ ꓐꓴ ꓔꓯˍ ꓟꓲ ꓬꓲ ꓡꓰ꓾ ꓕꓱ ꓡꓱ ꓫꓵꓽ ꓕꓱ ꓗꓪ ꓐꓰ ꓔꓯꓹ ꓙꓰ꓿ ꓠꓴ ꓪꓽ ꓠꓬ ꓮ ꓡꓲ ꓗꓹ ꓠꓬꓲ ꓥꓪ ꓐꓹ ꓐ ꓦꓲ ꓔꓯ ꓶꓻ ꓡꓯꓼ ꓟꓴ ꓖꓴ ꓒꓬꓱꓼ ꓡꓰ ꓝꓲˍ ꓡ?꓾ ꓐꓯˍ ꓡꓳ꓿
43002017	ꓖꓳ ꓕꓯ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓕꓳ ꓶ ꓗꓪ꓾ ꓠꓴ ꓦꓲ ꓐꓱ ꓶ ꓠꓲꓹ ꓟ ꓡꓱꓻˍ ꓟ ꓡꓰ ꓥꓪ ꓔꓯ ꓖꓴꓻ ꓓꓵꓽ ꓡꓰˍ ꓥꓳ꓾ ꓐꓰ ꓐꓳ ꓔ ꓟ ꓔꓯ ꓓꓵꓽ ꓙꓽ ꓛꓲ ꓡ ꓡꓳ꓿
43002018	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓐꓴ ꓡꓰ ꓬꓲ ꓔꓯ꓾ ꓠꓴ ꓕꓱ ꓟꓬ ꓙꓰꓽ ꓬꓰ ꓠꓹ ꓟ ꓙꓵꓽ ꓪ ꓙꓳˍ ꓟ ꓥꓪ ꓠꓴꓽ ꓢꓷ ꓡꓰ ꓠꓹ ꓟ꓾ ꓮ ꓡꓲ ꓡꓳ ꓫꓵꓽ ꓓꓵꓽ ꓙꓽ ꓟꓶ ꓓꓴ ꓟꓬꓱꓽ ꓬꓰ ꓟꓳꓸ ꓖꓶˍ ꓐꓯˍ ꓡ? ꓐꓰ ꓠ ꓠꓬꓲˍ ꓡꓳ꓿
43002019	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓢꓲꓽ ꓫꓬ ꓦꓲ ꓕꓱ ꓟ ꓒꓬꓹ ꓗꓷ ꓢꓲ꓾ ꓢ ꓠꓬꓲ ꓟ ꓠꓯꓸꓼ ꓗꓪ ꓥꓪ ꓫꓬꓹ ꓔꓳꓹ ꓗꓷˍ ꓥꓳ꓾ ꓐꓯ ꓖꓶˍ ꓡꓳ꓿
43002020	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓡꓰ꓾ ꓢꓲꓽ ꓫꓬ ꓦꓲ ꓕꓱ ꓟ ꓠꓬ ꓡꓲ ꓞꓲ ꓛꓳꓼ ꓘꓳꓼ ꓫꓬꓹ ꓗꓷ ꓕꓯ ꓢꓲꓸ ꓫꓬꓹ ꓓꓳ ꓡꓰ ꓟ ꓥ ꓡꓳ꓿ ꓠꓴ ꓠꓽ ꓮ ꓡꓲ ꓐꓰ ꓢ ꓠꓬꓲ ꓟ ꓠꓯꓸꓼ ꓗꓪ ꓫꓬꓹ ꓔꓳꓹ ꓗꓷˍ ꓐꓯˍ ꓡ?꓾ ꓐꓯˍ ꓡꓳ꓿
43002021	ꓖꓳ ꓡꓱ ꓥ ꓟꓲ ꓬꓲ ꓐꓯˍ ꓟ ꓢꓲꓽ ꓫꓬ ꓦꓲ ꓠꓬ ꓬꓲ ꓖꓳ ꓓꓱꓽ ꓔꓯ ꓐꓯˍ ꓟ ꓥ ꓡꓳ꓿
43002022	ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲˍ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲ ꓐꓯ ꓘꓶꓽ ꓕꓱ ꓟ ꓔꓯ ꓓꓵꓽ ꓙꓽ ꓛꓲ ꓡ ꓢꓲ꓾ ꓢꓲꓽ ꓫꓬ ꓕꓳ ꓶˍ ꓐꓰ ꓬꓰ-ꓢꓴ ꓐꓯ ꓗꓷ ꓟ ꓔꓯ ꓬꓲ ꓪꓽ ꓙꓵꓻˍ ꓡꓳ꓿
43002023	ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓦꓲ-ꓘꓳ-ꓑꓮꓲ ꓬꓰ ꓔꓬ ꓕꓯ꓾ ꓡ ꓞꓳ ꓮꓽ ꓟꓬꓹ ꓠꓬ ꓬꓲ ꓬꓰˍ ꓟ ꓢꓷꓸ ꓡꓰ ꓓꓴ ꓔꓯ ꓟꓳˍ ꓠꓬꓲ ꓬꓲ ꓔꓯ ꓙꓵˍ ꓡꓳ꓿
43002024	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓬ ꓞꓳ ꓤ ꓮꓽ ꓙꓵ ꓔꓯ ꓢꓷˍ ꓠꓬꓲ꓾ ꓬꓲ ꓚꓲꓸ ꓛꓬ ꓬꓲ ꓪꓽ ꓔꓯ ꓡꓯꓼ ꓙꓱ ꓠꓹ ꓟ ꓦ ꓡꓱ ꓟꓽ ꓐꓳ꓿
43002025	ꓞꓳ ꓤ ꓠꓲꓹ ꓟ ꓠꓯꓸꓼ ꓗꓪ ꓮꓸ ꓫꓵ ꓓꓯꓹ ꓟ ꓬꓲ ꓢꓷˍ ꓠꓬꓲ꓾ ꓞꓳ ꓤ ꓡꓰ ꓬꓲ ꓔꓯ ꓐꓯ ꓖꓶ ꓟꓽ ꓛꓵ꓿
43003001	ꓒ-ꓡꓲ-ꓢꓷ ꓡ ꓞꓳ꓾ ꓠꓲ-ꓘꓳ-ꓓꓲ-ꓟꓴ ꓟꓬꓱ ꓔ ꓟ ꓬꓴ-ꓔ ꓡ ꓞꓳ ꓔꓯ ꓙꓵꓽ ꓢꓴ ꓗꓪ ꓟ ꓕꓲ ꓣꓳ ꓙꓳˍ ꓡꓳ꓿
43003002	ꓖꓳ ꓕꓲ ꓣꓳ ꓠꓬ ꓢ ꓘꓪ ꓕꓯ ꓬꓰ-ꓢꓴ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓠꓴ ꓠꓽ ꓪꓴ-ꓢ ꓗꓪ ꓐꓰ ꓡꓻ ꓟ ꓟꓸ ꓒ ꓕꓲ ꓣꓳ ꓥ ꓟ ꓥꓪ ꓠꓴꓽ ꓢꓷˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓬꓰˍ ꓟ ꓢꓷꓸ ꓡꓰ ꓓꓴ ꓕꓱ ꓟꓬ ꓙꓰꓽ ꓟ꓾ ꓪꓴ-ꓢ ꓬꓲˍ ꓐꓰ ꓟꓽ ꓔꓬ ꓕꓯ ꓠꓽ ꓮ ꓟˍ ꓟꓲ ꓬꓰ ꓟꓽ ꓐ ꓡ꓾ ꓐꓯˍ ꓡꓳ꓿
43003003	ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓔꓱꓹ ꓔꓱꓹꓼ ꓠꓴ ꓔꓯ ꓐꓯ ꓖꓶˍ ꓠꓬꓲ꓾ ꓫꓬꓹ ꓦꓵ ꓔ ꓢꓴꓓ ꓟꓽ ꓥ ꓠꓬ꓾ ꓮ ꓟˍ ꓟꓲ ꓪꓴ-ꓢ ꓗꓴꓷꓼ ꓔꓯ ꓟꓳꓻ ꓟꓽ ꓓ꓾ ꓐꓯ ꓖꓶˍ ꓡꓳ꓿
43003004	ꓠꓲ-ꓘꓳ-ꓓꓲ-ꓟꓴ ꓡꓰ ꓬꓲ ꓔꓯ꓾ ꓡ ꓞꓳ ꓕꓲ ꓣꓳ ꓟꓳꓽ ꓡꓰ ꓗꓸ ꓠꓯꓸ ꓮ ꓡꓲ ꓐꓰ ꓝꓮꓲ ꓦꓵꓻ ꓐ ꓡ ꓓ ꓢꓰ꓿ ꓬꓲ ꓟꓹ ꓟ ꓤ ꓘꓶꓻ ꓗꓪ ꓝꓮꓲ ꓕꓲ ꓧꓪ ꓓꓵꓽ ꓡꓰ ꓢꓲ ꓦꓵ ꓐ ꓡ ꓢꓰ ꓡ? ꓐꓰ ꓠ ꓠꓬꓲˍ ꓡꓳ꓿
43003005	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓔꓱꓹ ꓔꓱꓹꓼ ꓠꓴ ꓔꓯ ꓐꓯ ꓖꓶˍ ꓠꓬꓲ꓾ ꓮꓽ ꓟ ꓥ ꓟꓲ ꓬꓲꓻ ꓙꓬˍ ꓐꓰ ꓦꓻ ꓡꓰ ꓦꓵ ꓔ ꓟ ꓟꓽ ꓥ ꓠꓬ ꓪꓴ-ꓢ ꓗꓴꓷ ꓗꓪ ꓓꓵꓽ ꓡꓰ ꓟꓽ ꓓ꓿
43003006	ꓧꓪꓽ ꓡꓰ ꓦꓵ ꓔ ꓟ ꓠꓬ ꓧꓪꓽ ꓥ ꓡꓳ꓾ ꓦ ꓡꓰ ꓦꓵ ꓔ ꓟ ꓠꓽ ꓦ ꓥ ꓡꓳ꓿
43003007	ꓥꓪ ꓡꓰ ꓠꓴ ꓔꓯ꓾ ꓠꓴ ꓠꓽ ꓫꓬꓹ ꓦꓵꓻ ꓠ ꓗꓹ ꓢꓰꓽ ꓡꓳ꓾ ꓐꓰ ꓐꓯ ꓖꓶˍ ꓟ ꓔꓯ ꓕꓽ ꓓꓵꓽ ꓙꓽ ꓟꓶꓻ꓿
43003008	ꓟꓲꓽ ꓦꓲ ꓠꓬ ꓮ ꓡꓲ ꓗꓪ ꓙꓱꓼ ꓠꓲꓹ ꓫꓵˍ ꓠꓬ ꓙꓱꓼˍ ꓡꓳ꓿ ꓬꓲ ꓢꓯꓼ ꓠꓴ ꓑ ꓙꓽˍ ꓟꓲ꓾ ꓮ ꓡꓲ ꓗꓪ ꓐꓰ ꓡꓻˍ ꓟ ꓐꓰ ꓮ ꓡꓲ ꓗꓪ ꓙꓰˍ ꓟ ꓠꓴ ꓟꓽ ꓢꓷ꓿ ꓦ ꓡꓰ ꓦꓵ ꓔ ꓢꓴ ꓥ ꓕ ꓑꓳ ꓠꓬ ꓖꓳ ꓡꓱ ꓗꓹ ꓡꓳ꓾ ꓐꓰ ꓐꓯ ꓖꓶˍ ꓡꓳ꓿
43003009	ꓠꓲ-ꓘꓳ-ꓓꓲ-ꓟꓴ ꓡꓰ ꓬꓰ-ꓢꓴ ꓔꓯ꓾ ꓕꓱ ꓟꓬ ꓙꓰꓽ ꓠꓬ ꓮ ꓡꓲ ꓒꓬꓱꓼ ꓡ ꓓ ꓢꓰ꓾ ꓐꓰ ꓠ ꓠꓬꓲˍ ꓕꓯ꓾
43003010	ꓬꓰ-ꓢꓴ ꓡꓰ꓾ ꓠꓴ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓟꓸ ꓒ ꓥ ꓢꓲ ꓕꓱ ꓟꓬ ꓙꓰꓽ ꓟ ꓟꓽ ꓙ ꓜꓲꓼ ꓢꓰ ꓡ?
43003011	ꓥꓪ ꓔꓱꓹ ꓔꓱꓸꓼ ꓠꓴ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓠꓴꓽ ꓢꓷˍ ꓟ ꓥꓪ ꓠꓴꓽ ꓫꓸ ꓕꓱ ꓢꓲ꓾ ꓥꓪ ꓠꓴꓽ ꓟꓳ ꓠꓬꓲˍ ꓟ ꓔꓯ ꓥꓪ ꓠꓴꓽ ꓢꓷꓸ ꓙ ꓟꓳ ꓙˍ ꓟꓲ꓾ ꓥꓪ ꓠꓴꓽ ꓢꓷꓸ ꓙ ꓟꓳ ꓙˍ ꓟ ꓔꓯ ꓠꓴ ꓪꓽ ꓟꓽ ꓘꓳ ꓣꓴ꓿
43003012	ꓥꓪ ꓡꓰ ꓠꓴ ꓪꓽ ꓔꓯ ꓟꓲ ꓠꓯ ꓗꓪ ꓟ ꓫꓵꓽ ꓪꓴꓻ ꓐꓯ ꓖꓶˍ ꓕꓯ ꓠꓴ ꓪꓽ ꓟꓽ ꓙꓵꓻ ꓠꓬ꓾ ꓟꓴꓽ ꓗꓪ ꓗꓪ ꓟ ꓫꓵꓽ ꓪꓴ ꓐꓯ ꓖꓶ ꓐꓷˍ ꓟꓲ ꓠꓴ ꓪꓽ ꓮ ꓡꓲ ꓙꓵꓻ ꓗꓴꓸ ꓢꓰ꓿
43003013	ꓟꓴꓽ ꓗꓪ ꓗꓪ ꓔꓬ ꓢꓲ꓾ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓢꓴ ꓡ-ꓞꓳ-ꓮ-ꓐꓲ ꓟꓽ ꓥ ꓠꓬ꓾ ꓟꓴꓽ ꓗꓪ ꓕꓯ ꓢꓲ ꓗꓪ ꓮ ꓟˍ ꓟꓲ ꓟꓽ ꓓꓯ ꓙꓰ ꓠꓬꓲ꓿
43003014	-
43003015	ꓬꓲ ꓔꓯ ꓙꓵꓻ ꓢꓴ ꓮꓽ ꓟ ꓥ ꓟꓲ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠ ꓟ꓾ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓟꓳ-ꓫꓲ ꓡꓰ ꓩꓴ ꓔꓯ ꓔꓳꓹ ꓔꓴ ꓗꓷ ꓟ ꓡꓰ ꓐꓰ꓾ ꓡ-ꓞꓳ-ꓮ-ꓐꓲ ꓔꓯˍ ꓟꓲ ꓔꓳꓹ ꓔꓴ ꓗꓷ ꓠ ꓗꓹ ꓥꓳ꓿
43003016	ꓮꓽ ꓟ ꓥ ꓟꓲ ꓬꓲ ꓔꓯ ꓙꓵꓻˍ ꓠꓬ ꓟꓽ ꓟꓶꓽ ꓡꓰ ꓢꓲ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ꓾ ꓪꓴ-ꓢ ꓠꓬ ꓬꓲ ꓤ ꓔꓲꓸ ꓖꓶ ꓗꓷ ꓗꓪ ꓛꓲ꓾ ꓟꓲ ꓠꓯ ꓞꓳ ꓤ ꓔꓯ ꓠꓲꓹ ꓠꓵˍ ꓡꓳ꓿
43003017	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓬꓲ ꓮ ꓐꓲ ꓔꓯ ꓟꓲ ꓠꓯ ꓗꓪ ꓝꓲ ꓩꓴ ꓡ ꓟ ꓠꓬ꓾ ꓟꓲ ꓠꓯ ꓞꓳ ꓤ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓟꓽ ꓥ꓿ ꓬꓲ ꓗꓪ ꓐꓰ ꓟꓲ ꓠꓯ ꓞꓳ ꓤ ꓢꓯꓼ ꓟꓬ ꓝꓸ ꓟꓶ ꓡꓰ ꓠꓹ ꓟ ꓥ ꓡꓳ꓿
43003018	ꓬꓲ ꓔꓯ ꓙꓵꓻ ꓢꓴ ꓔꓯ ꓠꓬ ꓐꓯ ꓟꓴ ꓟꓽ ꓘꓶꓽ꓿ ꓟꓽ ꓙꓵꓻ ꓢꓴ ꓔꓯ ꓠꓽ꓾ ꓪꓴ-ꓢ ꓤ ꓔꓲꓸ ꓔꓯ ꓟꓽ ꓙꓵꓻ ꓠꓬꓲ꓾ ꓮ ꓟꓶˍ ꓡꓰ ꓐꓯ ꓟꓴ ꓘꓶꓽ ꓗꓷꓳ꓿
43003019	ꓐꓯ ꓟꓴ ꓠꓬ ꓕꓱ ꓟ ꓥ ꓡꓳ꓾ ꓠꓬꓲ ꓟꓳ ꓓꓴ ꓠꓬ ꓟꓲ ꓠꓯ ꓗꓪ ꓡ ꓗꓷꓳ꓿ ꓖꓳ ꓡꓱ ꓥ ꓟꓲ ꓞꓳ ꓤ ꓠꓬ ꓥꓶˍ ꓟ ꓟꓬꓱꓽ ꓬꓰ ꓢꓴ ꓥ ꓠꓬꓲ꓾ ꓠꓬꓲ ꓟꓳ ꓓꓴ ꓔꓯ ꓠꓵꓻˍ ꓟ ꓢꓶꓸ ꓟꓽ ꓞꓲ ꓠꓯ ꓞꓲꓹ ꓟ ꓔꓯ ꓠꓵˍ ꓡꓳ꓿
43003020	ꓮ ꓡꓲꓳ ꓐꓯ ꓠꓬ ꓥꓶˍ ꓟ ꓬꓰ ꓢꓴ ꓮꓽ ꓟ ꓥ ꓟꓲ ꓠꓬꓲ ꓟꓳ ꓓꓴ ꓔꓯ ꓠꓲꓹ ꓜꓳ ꓢꓲ꓾ ꓬꓲ ꓥꓶˍ ꓟ ꓬꓰˍ ꓟ ꓔꓯ ꓖꓴ ꓟꓳꓸ ꓖꓶ ꓡ ꓟ ꓔꓯ ꓗꓳꓺ ꓚꓱ ꓠꓬꓲ꓾ ꓠꓬꓲ ꓟꓳ ꓓꓴ ꓔꓯ ꓟꓽ ꓡ꓿
43003021	ꓔꓱꓹˍ ꓟ ꓬꓰ ꓢꓴ ꓠꓽ ꓬꓲ ꓬꓰˍ ꓟ ꓟꓬꓱꓽ ꓠꓬ ꓪꓴ-ꓢ ꓔꓯ ꓒꓵꓽ ꓛꓳˍ ꓟ ꓗꓪ ꓐꓰ ꓥ ꓟ ꓫꓬꓽ ꓫꓬꓽˍ ꓡꓰ ꓟꓳꓸ ꓖꓶ ꓪ ꓠꓹ ꓟ꓾ ꓠꓬꓲ ꓟꓳ ꓓꓴ ꓔꓯ ꓡ ꓡꓳ꓾ ꓐꓯˍ ꓡꓳ꓿
43003022	ꓕꓱ ꓟꓬ ꓫꓵꓽ ꓗꓸ ꓠꓯꓸ ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓴ-ꓔ ꓟꓵꓽ ꓗꓪ ꓓꓵꓽ ꓙꓰ ꓢꓲ꓾ ꓬꓰ-ꓢꓴ ꓠꓬ ꓬꓲ ꓪꓽˍ ꓐꓰ ꓕꓲ ꓝꓲꓸ ꓔꓬ ꓢꓲ ꓠꓬꓲ ꓖꓳ ꓓꓱ ꓔꓲꓹ ꓖꓶˍ ꓡꓳ꓿
43003023	ꓬꓳ-ꓦˍ ꓟꓲ ꓢ-ꓡꓲ-ꓟꓲ ꓡꓳ ꓒꓱ ꓒ ꓕꓲ ꓬꓲ-ꓠꓳꓽ ꓗꓪ ꓖꓳ ꓓꓱ ꓔꓲꓹ ꓖꓶ ꓔꓬ ꓡꓳ꓿ ꓮ ꓡꓲꓳ ꓐꓯ ꓠꓬ ꓖꓳ ꓗꓪ ꓬꓲꓻ ꓙꓬ ꓮꓽ ꓟꓬꓹ ꓙꓳˍ ꓠꓬꓲ꓾ ꓑ ꓫꓬꓼ ꓐꓴ ꓠꓬ ꓖꓳ ꓓꓱ ꓔꓲꓹ ꓟꓶ ꓠꓹ ꓟ ꓬꓲ ꓔꓯ ꓡ ꓡꓳ꓿
43003024	ꓕꓱ ꓟ ꓠꓬ ꓬꓳ-ꓦ ꓔꓯ ꓐꓱ ꓓꓴ ꓗꓪ ꓟꓽ ꓐꓱ ꓗꓷ ꓢꓰꓽ ꓕꓯ ꓥ ꓡꓳ꓿
43003025	ꓖꓳ ꓕꓯ ꓬꓳ-ꓦ ꓬꓲ ꓛꓳꓽ ꓒꓯꓹ ꓐꓴ ꓠꓬ꓾ ꓞꓲꓽˍ ꓟ ꓡꓯꓹˍ ꓟ ꓗ ꓫꓵ ꓑꓶꓸ ꓓꓴ ꓬꓴ-ꓔ ꓡ ꓞꓳ ꓕꓲ ꓣꓳˍ ꓐꓰ ꓧꓳꓺ ꓡꓯꓽ ꓘꓳ ꓔꓴ ꓡ ꓡꓳ꓿
43003026	ꓬꓲ ꓪꓽ ꓠꓬ ꓬꓳ-ꓦ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓬꓳ-ꓔ ꓬꓲꓽ ꓟ ꓖꓳ ꓐꓽ ꓢꓲ ꓗꓪ ꓠꓴˍ ꓐꓰ ꓔꓬ ꓗꓷ ꓢꓲ꓾ ꓠꓴ ꓡꓰ ꓬꓲ ꓐꓱ ꓶ ꓢꓷꓸ ꓙ ꓟꓳꓻ ꓙ ꓗꓷ ꓢꓴ ꓖꓳ ꓕꓲ ꓣꓳ ꓠꓬ ꓖꓳ ꓓꓱ ꓔꓲꓹ ꓖꓶ ꓔꓬ ꓠꓬꓲ꓾ ꓮꓽ ꓙꓵ ꓢꓴ ꓠꓬ ꓬꓲ ꓔꓬ ꓗꓪ ꓙꓰˍ ꓡꓳ꓾ ꓐꓯˍ ꓡꓳ꓿
43003027	ꓬꓳ-ꓦ ꓡꓰ ꓒꓳꓹ ꓖꓶ ꓢꓲ꓾ ꓮꓽ ꓟˍ ꓟꓲ ꓟꓴꓽ ꓗꓪ ꓗꓪ ꓐꓰ ꓖꓶ ꓔ ꓟ ꓡꓰꓽ ꓟꓶ ꓓꓻ ꓡꓳ꓿
43003028	ꓥꓪ ꓠꓬ ꓙꓲ-ꓢꓴ ꓖꓳ ꓟ ꓟꓽ ꓥ꓿ ꓥꓪ ꓠꓽ ꓬꓲ ꓟꓲꓽ ꓕꓯ ꓗꓪ ꓝꓲ ꓩꓴ ꓔ ꓢꓴ ꓥꓳ꓾ ꓐꓰ ꓥꓪ ꓐꓯˍ ꓟ ꓠꓴ ꓪꓽ ꓑ ꓙꓽ ꓗꓷ ꓠꓬꓲ꓾ ꓕꓱ ꓟ ꓐꓱ ꓶ ꓠꓴ ꓪꓽ ꓢꓷꓸ ꓙ ꓟꓳ ꓙ ꓐ ꓡ ꓡꓳ꓿
43003029	ꓟꓯꓸ ꓡꓯꓸ ꓟ ꓠꓬ ꓟꓯꓸ ꓡꓯꓸ ꓒ ꓔꓯ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓟꓯꓸ ꓡꓯꓸ ꓒ ꓬꓲ ꓗꓪ ꓛꓳꓽ ꓠꓬ ꓦꓰꓼ ꓞ ꓢꓲ꓾ ꓟꓯꓸ ꓡꓯꓸ ꓒ ꓢꓯꓼ ꓑ ꓙꓽˍ ꓟ ꓗꓪ ꓐꓰ ꓮꓽ ꓘꓶ ꓗꓹ ꓛꓲˍ ꓡꓳ꓿ ꓖꓳ ꓟ ꓡꓰ ꓐꓰ ꓥꓪ ꓗꓹ ꓛꓲˍ ꓟ ꓐꓲ ꓡꓰꓳ꓿
43003030	ꓬꓲ ꓠꓬ ꓪꓴꓽ ꓡ ꓠ ꓗꓹ ꓡꓳ꓿ ꓥꓪ ꓠꓽ ꓣꓳꓺ ꓡꓰ ꓠ ꓗꓹ ꓡꓳ꓿
43003031	ꓕꓯꓽ ꓢꓲ ꓗꓪ ꓐꓰ ꓡꓻ ꓢꓴ ꓠꓬ ꓮꓽ ꓙꓵ ꓕꓯ ꓢꓲ ꓗꓪ ꓟ ꓥ ꓡꓳ꓿ ꓟꓲ ꓠꓯ ꓗꓪ ꓐꓰ ꓡꓻ ꓢꓴ ꓠꓽ ꓟꓲ ꓠꓯ ꓗꓪ ꓟ ꓥ ꓢꓲ꓾ ꓬꓲ ꓫꓸ ꓕꓱˍ ꓟ ꓟꓲ ꓟꓲ ꓠꓯ ꓗꓪ ꓟ ꓥ ꓡꓳ꓿ ꓟꓴꓽ ꓗꓪ ꓗꓪ ꓐꓰ ꓡꓻ ꓢꓴ ꓠ꓾ ꓮꓽ ꓙꓵ ꓕꓯꓽ ꓢꓲ ꓗꓪ ꓟ ꓥꓳ꓿
43003032	ꓖꓳ ꓡꓱ ꓢꓲ ꓬꓲ ꓟꓳꓻ ꓠꓬꓲˍ ꓟ ꓐꓰ ꓑ ꓙꓽ ꓠꓬꓲˍ ꓟ ꓔꓯ ꓬꓲ ꓢꓷꓸ ꓙ ꓟꓳ ꓙˍ ꓟꓲ ꓬꓲ ꓪꓽ ꓟꓽ ꓘꓳ ꓣꓴ꓿
43003033	ꓖꓳ ꓡꓱ ꓥ ꓟꓲ ꓬꓲ ꓢꓷꓸ ꓙ ꓟꓳ ꓙˍ ꓟ ꓔꓯ ꓘꓳ ꓣꓴ ꓢꓴ ꓠꓬ꓾ ꓪꓴ-ꓢ ꓠꓽ ꓔꓱꓹˍ ꓟ ꓥ ꓟ ꓬꓲ ꓗꓸ ꓚꓵ ꓔꓳꓹ ꓠꓷꓼˍ ꓟ ꓥ ꓡꓳ꓿
43003034	ꓪꓴ-ꓢ ꓡꓰ ꓝꓲ ꓩꓴ ꓔ ꓟ ꓖꓳ ꓕꓲ ꓣꓳ ꓔꓯ ꓠꓬ ꓙꓳꓻ ꓖꓴ ꓟꓽ ꓓ ꓓ ꓢꓲ-ꓫꓬ-ꓟ-ꓦ ꓖꓶ ꓔ ꓠꓬꓲ꓾ ꓬꓲ ꓠꓽ ꓪꓴ-ꓢ ꓐꓯ ꓘꓶ ꓫꓸ ꓕꓱˍ ꓡꓳ꓿
43003035	ꓐꓹ ꓐ ꓠꓬ ꓮ ꓐꓲ ꓔꓯ ꓠꓲꓹ ꓠꓵ ꓢꓲ꓾ ꓙꓳˍ ꓟ ꓥ ꓕ ꓑꓳ ꓬꓲ ꓔꓯ ꓡꓯꓼ ꓙꓱ ꓖꓶ ꓔ ꓡꓳ꓿
43003036	ꓮ ꓐꓲ ꓔꓯ ꓙꓵꓻ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳˍ ꓡꓳ꓿ ꓮ ꓐꓲ ꓔꓯ ꓟꓽ ꓠꓻ ꓡꓳꓹ ꓢꓴ ꓠꓽ ꓢꓯꓼ ꓟꓬ ꓔꓯ ꓟꓳꓻ ꓟꓽ ꓓ꓿ ꓪꓴ-ꓢ ꓦꓶ ꓠꓲꓹ ꓠꓽ ꓬꓲ ꓕꓯ ꓢꓲ ꓗꓪ ꓚꓰꓹ ꓓꓻˍ ꓡꓳ꓾ ꓐꓯˍ ꓡꓳ꓿
43004001	ꓬꓰ-ꓢꓴ ꓠꓬ ꓬꓳ-ꓦ ꓢꓶꓸ ꓟꓽ ꓞꓲ ꓛꓳꓽ ꓒꓯꓹ ꓧꓪ ꓟꓶ ꓢꓲ꓾ ꓬꓲ ꓪꓽ ꓔꓯ ꓖꓳ ꓓꓱ ꓔꓲꓹ ꓖꓶ ꓔꓬ ꓟ ꓒ-ꓡꓲ-ꓢꓷ ꓐꓴ ꓑ ꓙꓽ ꓗꓷꓳ꓾ ꓐꓰ ꓢꓲ ꓒ ꓢꓷꓸ ꓡꓰˍ ꓡꓳ꓿
43004002	(ꓬꓰ-ꓢꓴ ꓬꓲ ꓚꓲꓸ ꓛꓬ ꓠꓽ ꓖꓳ ꓓꓱꓽ ꓟꓽ ꓔꓲꓹ ꓖꓶ꓿ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓔꓲꓹ ꓖꓶ ꓝꓲˍ ꓡꓳ꓿)
43004003	ꓖꓳ ꓕꓯ ꓬꓲ ꓠꓬ ꓬꓴ-ꓔꓹ ꓟꓵꓽ ꓗꓪ ꓐꓰ ꓓꓳ ꓙꓰ ꓢꓲ꓾ ꓝꓮꓲ ꓕꓲ ꓧꓪ ꓖ-ꓡꓲ-ꓡꓲ ꓗꓪ ꓓꓵꓽ ꓙꓰˍ ꓡꓳ꓿
43004004	ꓬꓰ-ꓢꓴ ꓠꓬ ꓢ-ꓟ-ꓡꓲ ꓟꓵ ꓗꓪ ꓗꓳꓸ ꓙꓰ ꓠ ꓗꓹ ꓠꓬꓲ꓾
43004005	ꓬꓲ ꓠꓬ ꓬ-ꓗꓴ ꓡꓰ ꓬꓲ ꓤ ꓬꓳ-ꓢꓷ ꓔꓯ ꓖꓶ ꓗꓷ ꓟ ꓦꓻ ꓟꓲ ꓖꓳ ꓕꓲ ꓡꓯꓼ ꓒ ꓕꓲ ꓗꓪ ꓟ꓾ ꓢꓲ-ꓛꓬ꓾ ꓟꓬꓱ ꓔ ꓟ ꓢ-ꓟ-ꓡꓲ ꓡꓳ ꓒꓱ ꓗꓪ ꓛꓲ ꓡ ꓡꓳ꓿
43004006	ꓖꓳ ꓗꓪ ꓠꓬ ꓬ-ꓗꓴ ꓬꓲꓻ ꓙꓬ ꓘꓴꓻ ꓕꓲ ꓘꓴꓻ ꓙꓳˍ ꓡꓳ꓿ ꓬꓰ-ꓢꓴ ꓠꓬ ꓙ ꓖꓴ ꓫꓱꓽ ꓪꓴꓽ ꓧꓶ ꓠꓬꓲ꓾ ꓬꓲꓻ ꓙꓬ ꓘꓴꓻ ꓒ ꓕꓲ ꓗꓪ ꓠꓬꓲꓸ ꓠꓸˍ ꓡꓳ꓿ ꓖꓳ ꓕꓯ ꓮꓽ ꓡ ꓟꓳꓼ ꓡꓳ ꓥ ꓡꓳ꓿
43004007	ꓢ-ꓟ-ꓡꓲ ꓤ ꓟꓶ ꓤ ꓕꓲ ꓣꓳ ꓠꓬ ꓬꓲꓻ ꓙꓬ ꓚꓵꓹˍ ꓐꓰ ꓡꓻ ꓕꓯ꓾ ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓔꓯ ꓬꓲꓻ ꓙꓬ ꓖꓶ ꓓꓳꓻ ꓡꓯ꓾ ꓐꓯ ꓖꓶˍ ꓡꓳ꓿
43004008	(ꓖꓳ ꓕꓲ ꓝꓲꓸ ꓗꓪ꓾ ꓬꓲ ꓛꓳꓽ ꓒꓯꓹ ꓐꓴ ꓠꓽ ꓡꓳ ꓒꓱꓻ ꓗꓪ ꓜꓽ ꓓꓴ ꓪꓴꓻ ꓙꓰ ꓗꓷꓳ꓿)
43004009	ꓢ-ꓟ-ꓡꓲ ꓤ ꓟꓶ ꓤ ꓡꓰ ꓬꓰ-ꓢꓴ ꓔꓯ꓾ ꓠꓴ ꓠꓬ ꓬꓴ-ꓔ ꓡ ꓞꓳ ꓥ ꓢꓲ꓾ ꓮ ꓡꓲ ꓗꓷ ꓡꓰ ꓠꓬꓲ ꓢ-ꓟ-ꓡꓲ ꓤ ꓟꓶ ꓤ ꓥꓪ ꓔꓯ ꓬꓲꓻ ꓙꓬ ꓧꓪ ꓓꓳ ꓡꓻˍ ꓡ?꓾ ꓐꓯˍ ꓡꓳ꓿ (ꓮ ꓡꓲꓳ ꓐꓯˍ ꓠꓬ ꓬꓴ-ꓔ ꓡ ꓞꓳ ꓠꓬ ꓢ-ꓟ-ꓡꓲ ꓡ ꓞꓳˍ ꓐꓰ ꓙꓻ ꓡꓯꓽ ꓘꓳ ꓟꓽ ꓚꓰꓼ꓿)
43004010	ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓪꓴ-ꓢ ꓡꓯꓼ ꓫꓴ ꓐꓰ꓾ ꓥꓪ ꓔꓯ ꓬꓲꓻ ꓙꓬ ꓖꓶ ꓓꓳ ꓡꓯ꓾ ꓐꓰ ꓠꓴ ꓔꓯ ꓓꓰꓽ ꓢꓴ ꓮꓽ ꓟ ꓥ ꓟ ꓠꓴ ꓢꓷꓸ ꓢꓲ ꓠꓴ ꓬꓲ ꓔꓯ ꓓꓰꓽˍ ꓠꓬ꓾ ꓬꓲ ꓡꓰ ꓠꓴ ꓔꓯ ꓬꓲꓻ ꓙꓬ ꓬꓲꓸ ꓢꓯꓸ ꓖꓶ ꓡ ꓡꓳ ꓫꓵꓽ ꓥꓳ꓾ ꓐꓯ ꓖꓶˍ ꓡꓳ꓿
43004011	ꓤ ꓟꓶ ꓤ ꓡꓰ ꓬꓲ ꓔꓯ꓾ ꓞꓳꓻ ꓔꓲꓳ꓾ ꓠꓴ ꓠꓬ ꓬꓲꓻ ꓙꓬ ꓚꓵꓹ ꓓꓴˍ ꓟꓲ ꓟꓽ ꓙꓳ꓾ ꓬꓲꓻ ꓙꓬ ꓘꓴˍ ꓟꓲ ꓠꓯꓸˍ ꓡꓳ꓿ ꓠꓴ ꓠꓬ ꓬꓲꓻ ꓙꓬ ꓬꓲ ꓢꓯꓸ ꓮ ꓡꓲ ꓗꓪ ꓐꓰ ꓧꓪ ꓟꓶˍ ꓥꓳ ꓪ?
43004012	ꓠꓴ ꓠꓬ ꓥꓪ ꓠꓴꓽ ꓔꓯ ꓬꓲꓻ ꓙꓬ ꓘꓴꓻ ꓖꓶ ꓢꓴ ꓥꓪ ꓠꓴꓽ ꓒꓵꓽ ꓒ ꓬ-ꓗꓴ ꓕꓯ ꓢꓲ ꓪꓴꓽˍ ꓡ? ꓖꓳ ꓕꓯ ꓬꓲ ꓚꓲꓸ ꓛꓬˍ ꓐꓰ ꓬꓲ ꓤꓽ ꓐꓴˍ ꓐꓰ ꓬꓲ ꓙꓱ ꓤˍ ꓟꓲ ꓕꓱ ꓗꓪ ꓬꓲꓻ ꓙꓬ ꓓꓳ ꓠꓬꓲꓳ꓾ ꓐꓯˍ ꓡꓳ꓿
43004013	ꓬꓰ-ꓢꓴ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓬꓲꓻ ꓙꓬ ꓕꓱ ꓟ ꓓꓳꓻ ꓢꓴ ꓮ ꓟˍ ꓟꓲ ꓢꓲꓼ ꓡ ꓢꓰꓽ ꓥꓳ꓿
43004014	ꓥꓪ ꓡꓰ ꓖꓶ ꓓꓳˍ ꓟ ꓬꓲꓻ ꓙꓬ ꓓꓳꓻ ꓢꓴ ꓠꓽ ꓕꓲ ꓞꓲꓼ ꓟꓽ ꓢꓲꓼ ꓡ꓿ ꓥꓪ ꓬꓲ ꓔꓯ ꓖꓶꓽ ꓓꓳˍ ꓟ ꓬꓲꓻ ꓙꓬ ꓠꓽ꓾ ꓬꓲ ꓠꓯꓸꓼ ꓗꓪ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓗꓪ ꓛꓲ ꓝꓴꓺ ꓔꓴ ꓡ ꓟ ꓬꓲꓻ ꓝꓳꓹ ꓟꓶ ꓒꓬꓱꓼ ꓡ ꓥꓳ꓾ ꓐꓯˍ ꓡꓳ꓿
43004015	ꓤ ꓟꓶ ꓤ ꓡꓰ ꓬꓲ ꓔꓯ꓾ ꓞꓳ ꓔꓲꓳ꓾ ꓥꓪ ꓬꓲꓻ ꓙꓬ ꓟꓽ ꓢꓲꓼ ꓡ ꓠꓹ ꓟ ꓐꓰ꓾ ꓕꓱ ꓶꓻ ꓛꓲ ꓗꓪ ꓬꓲꓻ ꓙꓬ ꓚꓵꓹ ꓡ ꓟꓽ ꓛꓵ ꓠꓹ ꓟ꓾ ꓬꓲꓻ ꓙꓬ ꓕꓱ ꓟ ꓥꓪ ꓔꓯ ꓖꓶ ꓓꓳ ꓡꓯ꓾ ꓐꓯˍ ꓡꓳ꓿
43004016	ꓬꓰ-ꓢꓴ ꓡꓰ ꓬꓲ ꓔꓯ꓾ ꓙꓰ꓾ ꓠꓴ ꓤ ꓖꓴ ꓔꓯ ꓕꓱ ꓗꓪ ꓘꓴ ꓔꓯꓹ ꓡꓯ꓾ ꓐꓯ ꓖꓶˍ ꓡꓳ꓿
43004017	ꓤ ꓟꓶ ꓤ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓤ ꓖꓴ ꓟꓽ ꓙꓳ꓾ ꓐꓯˍ ꓕꓯ꓾ ꓬꓰ-ꓢꓴ ꓡꓰ꓾ ꓥꓪ ꓤ ꓖꓴ ꓟꓽ ꓙꓳ꓾ ꓐꓰ ꓠꓴ ꓐꓯˍ ꓟ ꓠꓬ ꓐꓯ ꓬꓯꓼˍ ꓡꓳ꓿
43004018	ꓮ ꓡꓲꓳ ꓐꓯ ꓠꓬ ꓠꓴ ꓤ ꓖꓴ ꓥꓪꓽ ꓣꓳ ꓙꓳ ꓠꓬꓲˍ ꓟꓲ꓾ ꓮ ꓟꓶ ꓠꓴˍ ꓐꓰ ꓔꓬ ꓟ ꓠꓽ ꓠꓴ ꓤ ꓖꓴ ꓟꓽ ꓥ꓿ ꓕꓱ ꓟ ꓠꓽ ꓠꓴ ꓔꓱꓹ ꓔꓱꓹꓼ ꓐꓯ ꓬꓯꓼ ꓗꓷꓳ꓾ ꓐꓯ ꓖꓶˍ ꓡꓳ꓿
43004019	ꓤ ꓟꓶ ꓤ ꓡꓰ ꓬꓲ ꓔꓯ꓾ ꓞꓳ ꓔꓲꓳ꓾ ꓠꓴ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓥ ꓟ ꓥꓪ ꓡꓳꓸ ꓓꓳ ꓡꓺꓳ꓿
43004020	ꓥꓪ ꓠꓴꓽ ꓒꓵꓽ ꓒ ꓐꓴ ꓠꓬ ꓪ ꓚꓲ ꓕꓱ ꓟ ꓗꓪ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓗꓷꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓬꓴ-ꓔ ꓡ ꓞꓳ ꓐꓯˍ ꓠꓬ꓾ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓖꓴ ꓠꓽ ꓙꓱ-ꓣꓴ-ꓢ-ꓡꓱ ꓗꓪ ꓥ ꓡꓳ꓾ ꓐꓯˍ ꓡꓳ꓾ ꓐꓯ ꓖꓶˍ ꓡꓳ꓿
43004021	ꓬꓰ-ꓢꓴ ꓡꓰ ꓬꓲ ꓔꓯ꓾ ꓤ ꓟꓶ ꓤꓽꓳ꓾ ꓥꓪ ꓐꓯ ꓖꓶˍ ꓠꓬꓲ꓾ ꓐꓼ ꓐꓽ ꓔꓯ ꓪꓴꓸ ꓓꓵ ꓕꓱˍ ꓟ ꓠꓬ ꓪ ꓚꓲ ꓕꓱ ꓟ ꓗꓪˍ ꓟꓲ ꓟꓽ ꓥ꓾ ꓙꓱ-ꓣꓴ-ꓢ-ꓡꓱ ꓗꓪˍ ꓟꓲ ꓟꓽ ꓥ ꓟ ꓬꓲ ꓙꓵꓹ ꓛꓲ ꓡ ꓥꓳ꓿
43004022	ꓠꓴ ꓪꓽ ꓠꓬ ꓠꓴ ꓪꓽ ꓟꓽ ꓢꓷꓸ ꓟ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿ ꓥꓪ ꓠꓴꓽ ꓠꓽ ꓥꓪ ꓠꓴꓽ ꓢꓷꓸˍ ꓟ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓢꓯꓼ ꓟꓬ ꓝꓸˍ ꓟ ꓠꓽ ꓬꓴ-ꓔ ꓡ ꓞꓳ ꓗꓪ ꓐꓰ ꓪꓴꓸ ꓔꓴˍ ꓟ ꓥ ꓡꓳ꓿
43004023	ꓐꓹ ꓐ ꓔꓯ ꓔꓱꓹ ꓔꓱꓹꓼ ꓐꓰ ꓪꓴꓸ ꓓꓵ ꓕꓱ ꓢꓴ ꓠ꓾ ꓦˍ ꓐꓰ ꓔꓱꓹˍ ꓟ ꓡꓰ ꓪꓴꓸ ꓓꓵ ꓕꓱꓼˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓿ ꓮ ꓟꓶˍ ꓟꓲ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓐꓹ ꓐ ꓠꓽ꓾ ꓬꓲ ꓔꓯ ꓕꓱ ꓡꓱ ꓪꓴꓸ ꓓꓵ ꓕꓱꓼ ꓡ ꓢꓴ ꓔꓯ ꓧꓪˍ ꓡꓳ꓿
43004024	ꓪꓴ-ꓢ ꓠꓬ ꓦꓻ ꓥ ꓠꓬꓲ꓾ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓠꓬ ꓦˍ ꓐꓰ ꓔꓱꓹˍ ꓟ ꓡꓰ ꓪꓴꓸ ꓓꓵ ꓕꓱꓼ ꓠ ꓗꓹ ꓡꓳ꓾ ꓐꓯ ꓖꓶˍ ꓡꓳ꓿
43004025	ꓤ ꓟꓶ ꓤ ꓡꓰ ꓬꓲ ꓔꓯ꓾ ꓙꓲ-ꓢꓴ ꓟꓬꓱ ꓔ ꓟ ꓟꓲ-ꓢ-ꓬ ꓡ ꓠꓹ ꓟ ꓥꓪ ꓢꓷˍ ꓡꓳ꓿ ꓬꓲ ꓛꓲ ꓡ ꓕꓯ ꓬꓲ ꓡꓰ ꓥꓪ ꓠꓴꓽ ꓔꓯ ꓮꓽ ꓙꓵ ꓡꓱꓸꓼ ꓐꓯ ꓟꓸ ꓖꓶ ꓡ ꓥꓳ꓾ ꓐꓯˍ ꓡꓳ꓿
43004026	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴˍ ꓐꓰ ꓫꓸ ꓕꓱ ꓔꓬ ꓢꓴ ꓥꓪ ꓠꓬ ꓟꓲ-ꓢ-ꓬ ꓖꓳ ꓕꓲ ꓣꓳ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
43004027	ꓬꓲ ꓖꓳ ꓡꓱ ꓐꓯ ꓔꓬ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓡꓽ ꓛꓲ ꓡ ꓢꓲ꓾ ꓬꓰ-ꓢꓴ ꓠꓬ ꓤ ꓟꓶ ꓤ ꓕꓲ ꓣꓳˍ ꓐꓰ ꓫꓸ ꓕꓱ ꓔꓬ ꓟ ꓔꓯ ꓬꓲ ꓪꓽ ꓓꓵꓽ ꓙꓽ ꓟꓶˍ ꓡꓳ꓿ ꓖꓳ ꓡꓱ ꓥ ꓟꓲ꓾ ꓮꓽ ꓟˍ ꓟꓲ ꓬꓲ ꓔꓯ꓾ ꓠꓴ ꓮꓸ ꓫꓵ ꓠꓵˍ ꓡ? ꓥ ꓠꓬ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓤ ꓟꓶ ꓤˍ ꓐꓰ ꓫꓸ ꓕꓱ ꓔꓬ ꓡ?꓾ ꓐꓰ ꓟꓽ ꓠ ꓠꓬꓲ꓿
43004028	ꓤ ꓟꓶ ꓤ ꓠꓬ ꓬꓲꓸ ꓬꓲꓻ ꓪꓴ ꓖꓳ ꓗꓪ ꓗꓶ ꓔ ꓬꓰ ꓢꓲ꓾ ꓡꓳ ꓒꓱ ꓗꓪ ꓙꓰ ꓢꓲ ꓠꓬꓲ ꓖꓳ ꓗꓪ ꓟ ꓡ ꓞꓳ ꓔꓯ꓾
43004029	ꓥꓪ ꓬꓰ ꓗꓷˍ ꓟ ꓮꓽ ꓙꓵ ꓡꓱꓸꓼ ꓥꓪ ꓔꓯ ꓐꓯ ꓖꓶ ꓡ ꓟ ꓡ ꓞꓳ ꓕꓲ ꓣꓳ ꓔꓯ ꓡꓳꓸ ꓠꓬꓲ ꓙꓰ ꓡꓯ꓾ ꓕꓱ ꓕꓲ ꓣꓳ ꓠꓬ ꓙꓲ-ꓢꓴ ꓥ ꓟꓽ ꓢꓷ꓾ ꓐꓯˍ ꓡꓳ꓿
43004030	ꓖꓳ ꓕꓯ ꓬꓲ ꓪꓽ ꓠꓬ ꓡꓳ ꓒꓱ ꓗꓪ ꓐꓰ ꓓꓳ ꓡ ꓢꓲ ꓬꓰ-ꓢꓴ ꓔꓯ ꓡ ꓡꓳ꓿
43004031	ꓖꓳ ꓕꓲ ꓙꓵꓹ ꓗꓪ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓰ-ꓢꓴ ꓔꓯ꓾ ꓟꓸ ꓒꓽꓳ꓾ ꓜ ꓜꓽ ꓡꓯ꓾ ꓐꓰ ꓘꓴˍ ꓡꓳ꓿
43004032	ꓖꓳ ꓡꓱ ꓥ ꓟꓲ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓟꓽ ꓢꓷꓸ ꓟ ꓜꓽ ꓓꓴ ꓥꓪ ꓙꓳˍ ꓡꓳ꓾ ꓐꓯ ꓖꓶˍ ꓡꓳ꓿
43004033	ꓛꓳꓽ ꓒꓯꓹ ꓐꓴ ꓠꓬ꓾ ꓮꓽ ꓟ ꓡꓰ ꓬꓲ ꓔꓯ ꓜꓽ ꓓꓴ ꓔꓯꓹ ꓖꓶ ꓡ ꓗꓷ ꓥ ꓢꓷ? ꓐꓰ ꓐꓯ ꓡꓯꓽ ꓘꓳˍ ꓡꓳ꓿
43004034	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓯ ꓝꓲ ꓩꓴ ꓡ ꓢꓴ ꓬꓲ ꓠꓲꓹ ꓡꓶ ꓬꓰˍ ꓟ ꓐꓰ꓾ ꓬꓲ ꓟꓬꓱꓽ ꓬꓰ ꓓꓳ ꓡꓰ ꓝꓲ ꓠꓹ ꓟ ꓠꓬ ꓥꓪ ꓜꓽ ꓓꓴ ꓥ ꓡꓳ꓿
43004035	ꓝꓮꓲ ꓦ ꓐ ꓡꓲ ꓟ ꓠꓬ ꓜꓻ ꓫ ꓝꓲꓸ ꓛꓲ ꓡ ꓥꓳ꓾ ꓐꓰ ꓠꓴ ꓪꓽ ꓟꓽ ꓐꓯ ꓡ? ꓠ ꓠꓹ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓦ ꓟꓲ ꓗꓪ ꓮ ꓟꓶˍ ꓡꓰ ꓜꓻ ꓫ ꓓꓹ ꓟ ꓔꓯ ꓠꓴ ꓪꓽ ꓡꓳꓸ ꓠꓬꓲ꓿
43004036	ꓫꓵꓸ ꓢꓴˍ ꓐꓰ ꓶꓼ ꓢꓴ ꓠꓬ ꓕꓲ ꓡꓰꓹꓼ ꓐꓰ ꓗ ꓛꓲ ꓠꓹ ꓟ꓾ ꓶꓼ ꓢꓴ ꓠꓬ ꓪꓽ ꓒꓵꓽ ꓟꓶ ꓢꓲ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓐꓱ ꓶ ꓬꓲ ꓢꓶꓽ ꓫ ꓟꓶˍ ꓡꓳ꓿
43004037	ꓕꓲ ꓣꓳ ꓫꓵꓸ ꓢꓲ꓾ ꓠꓱꓸ ꓐꓯꓼ ꓕꓲ ꓣꓳ ꓶꓼˍ ꓡꓳ꓾ ꓐꓯˍ ꓟ ꓥꓳꓽ ꓜꓱ ꓕꓱ ꓟ ꓠꓬ ꓔꓱꓹˍ ꓟ ꓥ ꓡꓳ꓿
43004038	ꓠꓴ ꓪꓽ ꓟꓽ ꓢꓯꓼ ꓕꓵꓼ ꓔ ꓟ ꓗꓪ ꓶꓼ ꓝꓲ ꓠꓹ ꓟ ꓥꓪ ꓡꓰ ꓠꓴ ꓪꓽ ꓔꓯ ꓝꓲ ꓩꓴ ꓗꓷˍ ꓡꓳ꓿ ꓠꓱꓸ ꓐꓯꓼ ꓢꓴ ꓢꓯꓼ ꓕꓵꓼ ꓔ ꓟ ꓗꓪ ꓠꓴ ꓪꓽ ꓫ ꓟꓶˍ ꓟ ꓥ ꓡꓳ꓾ ꓐꓯˍ ꓡꓳ꓿
43004039	ꓤꓽ ꓟꓶ ꓤ ꓡꓰ꓾ ꓥꓪ ꓬꓰ ꓗꓷ ꓟ ꓮꓽ ꓙꓵ ꓡꓱꓸꓼ ꓬꓲ ꓡꓰ ꓐꓯ ꓖꓶ ꓡꓺꓳ꓾ ꓐꓰ ꓢꓷ ꓙ ꓟꓳ ꓙˍ ꓟ ꓗꓪ ꓐꓰ꓾ ꓖꓳ ꓕꓲ ꓡꓳ ꓒꓱ ꓗꓪ ꓟ ꓢ-ꓟ-ꓡꓲ ꓡ ꓞꓳ ꓮꓽ ꓟꓬꓹ ꓠꓬ ꓬꓰ-ꓢꓴ ꓔꓯ ꓙꓵˍ ꓡꓳ꓿
43004040	ꓢ-ꓟ-ꓡꓲ ꓡ ꓞꓳ ꓬꓲ ꓔꓯ ꓛꓲ ꓡ ꓠꓬ꓾ ꓬꓲ ꓪˍ ꓐꓰ ꓔꓬ ꓠꓹ ꓟ ꓬꓰ-ꓢꓴ ꓔꓯ ꓓꓰꓽˍ ꓠꓬꓲ꓾ ꓬꓲ ꓠꓬ ꓖꓳ ꓗꓪ ꓠꓬꓲꓽ ꓠꓬꓲꓻ ꓔꓬ ꓡꓳ꓿
43004041	ꓝꓮꓲ ꓠꓬ ꓬꓲ ꓐꓯ ꓘꓶꓽ ꓗꓪ ꓐꓰ ꓠꓱꓸ ꓐꓯꓼ ꓮꓽ ꓟꓬꓹ ꓣꓳ ꓙꓵˍ ꓢꓰꓽ ꓡꓳ꓿
43004042	ꓬꓲ ꓪꓽ ꓠꓬ ꓤ ꓟꓶ ꓤ ꓔꓯ꓾ ꓮ ꓟꓶ ꓥꓪ ꓠꓴꓽ ꓙꓵꓻˍ ꓟ ꓠꓬ ꓠꓴ ꓐꓯˍ ꓟ ꓗꓪ ꓐꓰˍ ꓡꓰ ꓠꓽ ꓟꓽ ꓥ꓿ ꓥꓪ ꓠꓴꓽ ꓚꓲꓸ ꓛꓬ ꓑ ꓙꓽ ꓢꓲ꓾ ꓕꓱ ꓟ ꓠꓬ ꓚꓵ ꓚꓵ ꓟꓲ ꓠꓯ ꓡ ꓞꓳ ꓔꓯ ꓚꓬꓴ ꓢꓴ ꓢꓲ ꓒ ꓥ ꓟ ꓥꓪ ꓠꓴꓽ ꓢꓷꓸ ꓡꓰ ꓠꓬꓲ ꓙꓵˍ ꓟ ꓥꓳ꓾ ꓐꓯˍ ꓡꓳ꓿
43004043	ꓠꓬꓲꓽ ꓠꓬꓲ ꓗꓸ ꓠꓯꓸ ꓬꓲ ꓠꓬ ꓖ-ꓡꓲ-ꓡꓲ ꓟꓵꓽ ꓗꓪ ꓓꓵꓽ ꓙꓰˍ ꓡꓳ꓿
43004044	ꓬꓰ-ꓢꓴ ꓡꓰ꓾ ꓟꓷꓽ ꓠꓷꓹ ꓝꓸ ꓢꓴ ꓔꓯ ꓠꓬ ꓚꓲꓸ ꓛꓬ ꓟꓵꓽ ꓗꓪ ꓞꓳ ꓒꓵꓽ ꓡ ꓟ ꓟꓽ ꓙꓳ꓾ ꓐꓰ ꓧꓶꓸ ꓕꓯˍ ꓡꓰ ꓢꓷꓸ ꓙ ꓟꓳ ꓙ ꓗꓷꓳ꓿
43004045	ꓖ-ꓡꓲ-ꓡꓲ ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓑꓮꓲ ꓬꓰˍ ꓕꓯ꓾ ꓬꓲ ꓪꓽˍ ꓟꓲ ꓑꓮꓲ ꓗꓪ ꓙꓰ ꓢꓲ꓾ ꓬꓰ-ꓢꓴ ꓬꓰˍ ꓟ ꓮꓽ ꓙꓵ ꓔꓯ ꓟꓳ ꓗꓷ ꓠꓬꓲ꓾ ꓬꓲ ꓛꓲ ꓡ ꓕꓯ ꓬꓲ ꓔꓯ ꓘꓳ ꓣꓴˍ ꓡꓳ꓿
43004046	ꓬꓰ-ꓢꓴ ꓠꓬ ꓬꓲ ꓡꓰ ꓬꓲꓻ ꓙꓬ ꓔꓯ ꓛꓱꓼ ꓡꓱꓼ ꓙꓵꓻ ꓒꓬꓱꓼ ꓡ ꓝꓲ ꓖꓴ꓾ ꓖ-ꓡꓲ-ꓡꓲ ꓟꓵꓽ ꓘꓹ-ꓠ ꓘꓹ ꓗꓪ ꓝꓮꓲ ꓕꓲ ꓧꓪꓹ ꓛꓲ ꓡ ꓢꓰꓽ ꓡꓳ꓿ ꓖꓳ ꓕꓯ ꓘ-ꓒꓱ-ꓠꓴ ꓗꓪ ꓔꓬ ꓟ ꓢꓲꓽ ꓒ ꓕꓲ ꓣꓳ ꓬꓲ ꓤ ꓠꓬ ꓠꓻ ꓔꓬ ꓡꓳ꓿
43004047	ꓬꓰ-ꓢꓴ ꓠꓬ ꓬꓴ-ꓔ ꓟꓵꓽ ꓗꓪ ꓐꓰ ꓓꓳ ꓡ ꓢꓲ꓾ ꓖ-ꓡꓲ-ꓡꓲ ꓟꓵꓽ ꓗꓪ ꓓꓵꓽ ꓡ ꓟ ꓓꓳꓽ ꓬꓲ ꓑ ꓙꓽ ꓗꓷ ꓠꓬ꓾ ꓬꓲ ꓤ ꓫꓵꓻˍ ꓐꓰ ꓗꓹ ꓠꓬꓲ ꓬꓲ ꓔꓯ ꓙꓰ ꓢꓲ꓾ ꓥꓪ ꓤꓽ ꓔꓯ ꓫꓬꓹ ꓓꓻ ꓡꓰ ꓝꓲ ꓠꓹ ꓟ ꓬꓯꓼ ꓙꓰ ꓡꓯ꓾ ꓐꓰ ꓓꓰꓽˍ ꓡꓳ꓿
43004048	ꓬꓰ-ꓢꓴ ꓡꓰ ꓬꓲ ꓔꓯ꓾ ꓢꓷ ꓡꓰ ꓓꓴˍ ꓐꓰ ꓓꓵꓽ ꓙꓽ ꓟꓶ ꓓꓴ ꓟꓽ ꓟꓳ ꓠꓬ꓾ ꓮ ꓡꓲ ꓥ ꓟꓲ ꓠꓴ ꓪꓽ ꓟꓽ ꓙꓵꓻ꓾ ꓐꓯ ꓖꓶˍ ꓡꓳ꓿
43004049	ꓢꓲꓽ ꓒ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓥꓪ ꓤ ꓟꓽ ꓫꓵꓻ ꓕꓯ ꓡꓰ ꓬꓯꓼ ꓙꓰ ꓡꓯ꓾ ꓐꓯˍ ꓕꓯ꓾
43004050	ꓬꓰ-ꓢꓴ ꓡꓰ꓾ ꓠꓴ ꓬꓲꓼ ꓙꓰ꓾ ꓠꓴ ꓤ ꓠꓬ ꓢꓯꓸ ꓔꓬ ꓥꓳ꓾ ꓐꓯ ꓖꓶˍ ꓡꓳ꓿ ꓡ ꓞꓳ ꓖꓳ ꓕꓲ ꓣꓳ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ ꓐꓯˍ ꓟ ꓔꓯ ꓙꓵꓻ ꓢꓲ ꓬꓲꓼ ꓙꓰˍ ꓡꓳ꓿
43004051	ꓬꓲꓸ ꓬꓲꓼ ꓙꓰ ꓔꓬ ꓕꓯ ꓬꓲ ꓚꓳ ꓑꓸ ꓐꓴ ꓬꓲ ꓔꓯ ꓞꓵ ꓡ ꓢꓲ꓾ ꓠꓴ ꓤꓽ ꓠꓬ ꓓꓻ ꓡꓰꓳ꓾ ꓐꓰ ꓐꓯ ꓖꓶ ꓡ ꓡꓳ꓿
43004052	ꓬꓲ ꓮ ꓡꓲ ꓕꓲ ꓙꓵꓹ ꓗꓪ ꓓꓻ ꓡꓰ ꓪꓴꓸ ꓔꓴˍ ꓡ?꓾ ꓐꓰ ꓬꓲ ꓪꓽ ꓔꓯ ꓠ ꓠꓬꓲ ꓠꓬ꓾ ꓮꓽ ꓟꓰꓻ ꓟꓳꓼ ꓡꓳ ꓗꓸ ꓠꓯꓸ ꓕꓲ ꓙꓵꓹ ꓗꓪ ꓬꓲ ꓖꓳ ꓓꓱꓽ ꓞꓻˍ ꓟ ꓫꓱꓺ ꓡꓰꓳ꓾ ꓐꓯ ꓖꓶˍ ꓡꓳ꓿
43004053	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ꓾ ꓠꓴ ꓤ ꓢꓯꓸ ꓔꓬ ꓥꓳ꓾ ꓐꓯˍ ꓕꓯ꓾ ꓬꓲ ꓖꓳ ꓕꓲ ꓙꓵꓹ ꓥ ꓟ ꓬꓲ ꓐꓹ ꓐ ꓢꓷꓸ ꓡꓰꓳ꓿ ꓖꓳ ꓡꓱ ꓠꓬ ꓬꓲ ꓚꓲꓸ ꓛꓬˍ ꓐꓰ ꓬꓲ ꓕꓲ ꓦꓲ ꓢꓴ ꓮꓽ ꓙꓵ ꓬꓰ-ꓢꓴ ꓔꓯ ꓙꓵꓻˍ ꓡꓳ꓿
43004054	ꓕꓱ ꓟ ꓠꓬ ꓬꓴ-ꓔ ꓟꓵ ꓗꓪ ꓐꓰ ꓓꓳ ꓡ ꓢꓲ ꓖ-ꓡꓲ-ꓡꓲ ꓟꓵꓽ ꓗꓪ ꓓꓵꓽ ꓡ ꓗꓸ ꓠꓯꓸ꓾ ꓬꓰ-ꓢꓴ ꓬꓰˍ ꓟ ꓢꓷꓸ ꓡꓰ ꓓꓴ ꓠꓬꓲꓽ ꓧꓪꓹ ꓕꓲ ꓧꓪꓹ ꓟ ꓥ ꓡꓳ꓿
43005001	ꓕꓱ ꓟꓬ ꓙꓰꓽ ꓗꓸ ꓠꓯꓸ ꓬꓴ-ꓔ ꓡ ꓞꓳ ꓑꓮꓲ ꓕꓲ ꓟ ꓙꓳˍ ꓠꓬꓲ꓾ ꓬꓰ-ꓢꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰˍ ꓡꓳ꓿
43005002	ꓙꓱ-ꓣꓴ-ꓢ-ꓡꓱ ꓗꓪ ꓟ ꓮ-ꓣꓳ-ꓗ-ꓘꓶ ꓐꓻ ꓢꓲ ꓗꓪ꓾ ꓦꓲ-ꓐꓱ-ꓣꓴ ꓥꓳꓽ ꓡꓰ ꓐꓱ-ꓢꓰ-ꓓ꓾ ꓐꓯˍ ꓟ ꓛꓸ ꓗꓴꓸ ꓦꓲꓻ ꓥꓪꓽ ꓟ ꓙꓳˍ ꓟ ꓬꓲꓻ ꓐꓱ ꓕꓲ ꓐꓱ ꓙꓳˍ ꓡꓳ꓿
43005003	ꓛꓸ ꓗꓴꓸ ꓦꓲ ꓖꓳ ꓟ ꓗꓪ ꓠꓻ ꓢꓴ ꓒꓬꓽ ꓢꓴ꓾ ꓟꓬ ꓔꓶˍ ꓐꓰ ꓛꓲ ꓫꓳꓸˍ ꓐꓰ ꓛꓲ ꓫꓵꓻ ꓡꓯꓼ ꓫꓵ ꓢꓴ ꓮꓽ ꓟꓬꓹ ꓬꓲꓼ ꓔ ꓔꓬ ꓡꓳ꓿ (ꓬꓲ ꓪꓽ ꓠꓬ ꓬꓲꓻ ꓙꓬ ꓡꓵ ꓡ ꓟ ꓔꓯ ꓡꓳ ꓠꓬꓹ ꓔꓬ ꓡꓳ꓿
43005004	ꓮ ꓡꓲꓳ ꓐꓯ ꓠꓬ ꓬꓲ ꓝꓲꓸ ꓚꓳꓺ ꓛꓲ ꓡ ꓕꓯ꓾ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓬꓯꓼ ꓡ ꓢꓲ꓾ ꓬꓲꓻ ꓐꓱ ꓗꓪ ꓓꓵꓽ ꓡꓰ ꓢꓲ ꓠꓬꓲ ꓬꓲꓻ ꓙꓬ ꓔꓯ ꓶꓹ ꓡꓵꓺ ꓡ ꓝꓲˍ ꓡꓳ꓿ ꓖꓳ ꓕꓯ ꓮꓽ ꓟ ꓬꓲ ꓪꓴꓸ ꓓꓵꓽ ꓡꓰ ꓪˍ ꓠꓬ꓾ ꓬꓲꓸ ꓠꓻ ꓮ ꓡꓲ ꓫꓵꓽ ꓙꓳˍ ꓟꓲ ꓓꓻ ꓡꓰˍ ꓡꓳ꓿)
43005005	ꓖꓳ ꓗꓪ ꓢ ꓞꓲ ꓦꓰꓼ ꓘꓳꓼ ꓠꓻ ꓗꓷ ꓟ ꓡ ꓞꓳ ꓕꓲ ꓣꓳ ꓔꓬ ꓡꓳ꓿
43005006	ꓬꓰ-ꓢꓴ ꓡꓰ ꓡ ꓞꓳ ꓖꓳ ꓟ ꓬꓲꓼ ꓔ ꓔꓬ ꓟ ꓐꓰ꓾ ꓬꓲꓸ ꓟꓶ ꓤ ꓠꓻ ꓗꓷ ꓟ ꓔꓯ ꓢꓷꓸ ꓡꓰ ꓠꓬ꓾ ꓠꓴ ꓓꓻ ꓡꓰ ꓠꓲꓹ ꓫꓵ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43005007	ꓞꓳ ꓠꓻ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓞꓳ ꓔꓲꓳ꓾ ꓬꓲꓻ ꓙꓬ ꓶꓹ ꓡꓵ ꓡ ꓕꓯ꓾ ꓥꓪ ꓔꓯ ꓬꓲꓻ ꓐꓱ ꓗꓪ ꓧꓳꓽ ꓓꓵꓽ ꓡꓰ ꓢꓴ ꓟꓽ ꓙꓳ꓿ ꓥꓪ ꓓꓵꓽ ꓡꓰ ꓠꓹ ꓟ ꓬꓯꓼ ꓙꓰˍ ꓟꓲ꓾ ꓥꓪ ꓟꓲꓽ ꓕꓯ ꓢꓲ ꓗꓪ ꓢꓴ ꓧꓶꓸ ꓕꓯ ꓓꓵꓽ ꓡꓰˍ ꓡꓳ꓾ ꓐꓯˍ ꓡꓳ꓿
43005008	ꓬꓰ-ꓢꓴ ꓡꓰ꓾ ꓔꓴ꓾ ꓠꓴ ꓘꓳꓽ ꓓꓳꓻ ꓔꓯꓹ ꓔ ꓢꓲ ꓫꓱꓽ ꓙꓰ꓾ ꓐꓯ ꓖꓶˍ ꓕꓯ꓾
43005009	ꓡ ꓞꓳ ꓖꓳ ꓟ ꓞꓼ ꓐꓰ ꓓꓻ ꓡꓰ ꓢꓲ꓾ ꓬꓲ ꓘꓳꓽ ꓓꓳꓻ ꓔꓯꓹ ꓔ ꓢꓲ ꓠꓬꓲ ꓫꓱꓽ ꓙꓰˍ ꓡꓳ꓿ ꓖꓳ ꓕꓲ ꓠꓬꓲ ꓠꓬ ꓠꓽ ꓦꓬꓼ ꓠꓬꓲ ꓥ ꓡꓳ꓿
43005010	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓡꓰ ꓓꓻ ꓡꓰ ꓢꓴ ꓖꓳ ꓕꓲ ꓣꓳ ꓔꓯ꓾ ꓠꓬꓲꓸ ꓠꓬꓲ ꓠꓬ ꓠꓽ ꓦꓬꓼ ꓠꓬꓲ ꓥ ꓠꓬꓲ꓾ ꓙꓵꓽ ꓗ ꓔꓯꓸ ꓟꓳ ꓐꓯˍ ꓠꓬ ꓠꓴ ꓘꓳꓽ ꓓꓳ ꓔꓯꓹ ꓟꓽ ꓓ꓾ ꓐꓯˍ ꓡꓳ꓿
43005011	ꓖꓳ ꓡꓱ ꓥ ꓟꓲ ꓬꓲ ꓡꓰ꓾ ꓥꓪ ꓔꓯ ꓓꓻ ꓡꓰ ꓝꓲ ꓢꓴ ꓖꓳ ꓕꓲ ꓣꓳ ꓡꓰ꓾ ꓠꓴ ꓘꓳꓽ ꓓꓳ ꓔꓯꓹ ꓔ ꓢꓲ ꓫꓱꓽ ꓙꓰ꓾ ꓐꓯ ꓖꓶ ꓡꓺꓳ꓾ ꓐꓰ ꓒꓳꓹ ꓖꓶˍ ꓡꓳ꓿
43005012	ꓬꓲ ꓪꓽ ꓡꓰ꓾ ꓠꓴ ꓔꓯ ꓘꓳꓽ ꓓꓳ ꓔꓯꓹ ꓔ ꓢꓲ ꓙ ꓖꓴ ꓫꓱꓽ ꓙꓰ꓾ ꓐꓯ ꓢꓴ ꓮꓽ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43005013	ꓖꓳ ꓡꓱ ꓥ ꓟꓲ ꓖꓳ ꓕꓲ ꓔꓳꓸ ꓗꓪ ꓡ ꓞꓳ ꓬꓲ ꓜꓴ ꓔꓬ ꓢꓰꓽ ꓕꓯ꓾ ꓬꓰ-ꓢꓴ ꓠꓬ ꓙꓵꓺ ꓙꓰ ꓗꓷ ꓠꓬꓲ꓾ ꓬꓲ ꓔꓯ ꓓꓻ ꓡꓰ ꓝꓲ ꓢꓴ ꓮꓽ ꓟ ꓥ ꓟ ꓬꓲꓸ ꓟꓽ ꓢꓷꓸ꓿
43005014	ꓖꓳ ꓗꓸ ꓠꓯꓸ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓬꓲ ꓔꓯ ꓔꓳꓹ ꓜꓳ ꓢꓲ꓾ ꓠ ꓠꓹ꓾ ꓮ ꓟꓶ ꓠꓴ ꓠꓽ ꓓꓻ ꓡꓰꓳ꓿ ꓕꓱ ꓟ ꓕꓯ ꓢꓲ ꓟꓽ ꓙꓲ ꓟ ꓠꓴ ꓔꓯ ꓟꓽ ꓗꓷ ꓡꓰ ꓠꓹ ꓟ꓾ ꓕꓱ ꓡꓱ ꓖꓳ ꓑꓳ ꓝꓴꓲ ꓕꓽ ꓬꓰ꓾ ꓐꓯ ꓖꓶˍ ꓡꓳ꓿
43005015	ꓡ ꓞꓳ ꓖꓳ ꓟ ꓓꓳ ꓙꓰ ꓢꓲ꓾ ꓬꓲ ꓔꓯ ꓫꓬꓹ ꓓꓻ ꓡꓰ ꓢꓴ ꓠꓬ ꓬꓰ-ꓢꓴ ꓥ ꓟ ꓬꓴ-ꓔ ꓡ ꓞꓳ ꓔꓯ ꓐꓯ ꓖꓶ ꓬꓰˍ ꓡꓳ꓿
43005016	ꓠꓽ ꓦꓬꓼ ꓠꓬꓲ ꓗꓪ ꓬꓲ ꓕꓱ ꓟꓬ ꓙꓰꓽ ꓬꓰˍ ꓠꓬꓲ꓾ ꓬꓴ-ꓔ ꓡ ꓞꓳ ꓠꓬ ꓬꓰ-ꓢꓴ ꓔꓯ ꓗꓸ ꓧꓪˍ ꓡꓳ꓿
43005017	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓐꓹ ꓐ ꓠꓬ ꓮ ꓟꓶ ꓗꓪ ꓛꓲ ꓟꓬꓱꓽ ꓬꓰ ꓔꓬ ꓠꓬꓲ ꓥꓪˍ ꓟꓲ ꓟꓬꓱꓽ ꓬꓰˍ ꓡꓳ꓾ ꓐꓯ ꓖꓶˍ ꓡꓳ꓿
43005018	ꓬꓴ-ꓔ ꓡ ꓞꓳ ꓡꓲꓽ ꓗꓪ ꓠꓽ ꓦꓬꓼ ꓠꓬꓲ ꓔꓯ ꓛꓬ ꓗꓷ ꓟˍ ꓡꓰ ꓟꓽ ꓞꓲ꓾ ꓬꓰ-ꓢꓴ ꓠꓬ ꓪꓴ-ꓢ ꓔꓯˍ ꓟꓲ ꓬꓲ ꓐꓹ ꓐ ꓘꓴ ꓢꓲ꓾ ꓚꓲꓸ ꓛꓬ ꓔꓯ ꓪꓴ-ꓢˍ ꓐꓰ ꓔꓱ ꓪꓴꓸꓼ ꓗꓷ ꓡꓰ ꓝꓲˍ ꓠꓬꓲ꓾ ꓬꓴ-ꓔ ꓡ ꓞꓳ ꓠꓬ ꓬꓲ ꓔꓯ ꓢꓰꓼ ꓠ ꓟ ꓬꓲ ꓚꓱꓹ ꓧꓪˍ ꓡꓳ꓿
43005019	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓐꓹ ꓐ ꓬꓰˍ ꓟ ꓔꓯ ꓮ ꓐꓲ ꓟꓳꓻˍ ꓡꓳ ꓫꓵ ꓟꓽ ꓥ ꓠꓬ꓾ ꓮ ꓐꓲ ꓚꓲꓸ ꓛꓬ ꓠꓬ ꓮꓸ ꓫꓵˍ ꓟꓲ ꓬꓰ ꓟꓽ ꓐ ꓡ꓿ ꓮ ꓡꓲꓳ ꓐꓯ ꓠꓬ ꓐꓹ ꓐ ꓮ ꓡꓲ ꓬꓰˍ ꓠꓬ ꓮ ꓐꓲˍ ꓟꓲ ꓖꓳ ꓟ ꓡꓰ ꓐꓰ ꓬꓰˍ ꓡꓳ꓿
43005020	ꓐꓹ ꓐ ꓠꓽ ꓮ ꓐꓲ ꓔꓯ ꓠꓲꓹ ꓠꓵˍ ꓠꓬꓲ꓾ ꓬꓲ ꓬꓰˍ ꓟ ꓮꓽ ꓙꓵ ꓡꓱꓸꓼ ꓮ ꓐꓲ ꓔꓯ ꓟꓳꓸ ꓖꓶˍ ꓡꓳ꓿ ꓠꓴ ꓪꓽ ꓓꓵꓽ ꓙꓽ ꓟꓶ ꓡꓰ ꓠꓹ ꓟ ꓕꓱ ꓟ ꓕꓯ ꓢꓲ ꓪꓴꓽˍ ꓟ ꓟꓬꓱꓽˍ ꓟꓲ ꓬꓲ ꓔꓯ ꓟꓳꓸ ꓖꓶ ꓡ ꓥꓳ꓿
43005021	ꓐꓹ ꓐ ꓡꓰ ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓲ ꓬꓲ ꓪꓽ ꓔꓯ ꓢꓯꓼ ꓟꓬ ꓖꓶˍ ꓟ ꓡꓰ ꓐꓰ꓾ ꓮ ꓐꓲˍ ꓟꓲ ꓮ ꓡꓲ ꓕꓲ ꓣꓳ ꓔꓯ ꓢꓯꓼ ꓟꓬ ꓖꓶ ꓠꓲꓹ ꓫꓵˍ ꓠꓬ ꓖꓶˍ ꓡꓳ꓿
43005022	ꓐꓹ ꓐ ꓠꓬ ꓮꓽ ꓟ ꓔꓯˍ ꓟꓲ ꓐꓯ ꓟꓴ ꓟꓽ ꓘꓶꓽ꓿ ꓖꓳ ꓡꓱ ꓥ ꓟꓲ ꓐꓯ ꓟꓴ ꓘꓶꓽˍ ꓟ ꓙꓵꓽ ꓪ ꓮꓽ ꓙꓵ ꓡꓱS ꓮ ꓐꓲ ꓔꓯ ꓖꓶ ꓔ ꓡꓳ꓿
43005023	ꓕꓱ ꓟ ꓠꓬ ꓬꓲ ꓪꓽ ꓠꓽ ꓐꓹ ꓐ ꓔꓯ ꓒꓵꓽˍ ꓟ ꓡꓰ ꓐꓰ ꓮ ꓐꓲ ꓔꓯˍ ꓟꓲ ꓒꓵꓽ ꓠꓹ ꓟ ꓥ ꓡꓳ꓿ ꓮ ꓐꓲ ꓔꓯ ꓟꓽ ꓒꓵꓽ ꓢꓴ ꓠꓬ ꓬꓲ ꓔꓯ ꓝꓲ ꓩꓴ ꓡ ꓢꓴ ꓐꓹ ꓐ ꓔꓯ ꓟꓽ ꓒꓵꓽ ꓟ ꓥ ꓡꓳ꓿
43005024	ꓥꓪ ꓔꓱ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓐꓯ ꓘꓶ ꓠ ꓠꓹ ꓢꓲ꓾ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓙꓵꓻ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳꓻ ꓢꓲ꓾ ꓬꓲ ꓔꓯ ꓐꓯ ꓟꓴ ꓟꓽ ꓘꓶꓽ꓿ ꓬꓲꓸ ꓠꓽ ꓫꓵꓻˍ ꓟ ꓔꓯ ꓗꓳꓸ ꓙꓰ ꓢꓲ ꓢꓯꓼ ꓟꓬ ꓗꓪ ꓓꓵꓽ ꓡꓰ ꓟꓶˍ ꓟ ꓥꓳ꓿
43005025	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓫꓵꓻ ꓢꓴ ꓠꓬ ꓪꓴ-ꓢ ꓮ ꓐꓲ ꓢꓯꓼ ꓑ ꓙꓽˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓿ ꓮ ꓟꓶˍ ꓟꓲ ꓥ ꓡꓳ꓿ ꓬꓲ ꓢꓯꓼ ꓔꓯ ꓑ ꓙꓽ ꓢꓴ ꓠꓬ ꓢꓯꓸ ꓡ ꓥꓳ꓿
43005026	ꓮ ꓡꓲꓳ ꓐꓯ ꓠꓬ ꓐꓹ ꓐ ꓬꓲ ꓚꓲꓸ ꓛꓬ ꓢꓯꓼ ꓟꓬ ꓙꓳˍ ꓟ ꓡꓰ ꓐꓰ꓾ ꓮ ꓐꓲˍ ꓟꓲ ꓢꓯꓼ ꓟꓬ ꓙꓳ ꓠꓹ ꓟ ꓐꓹ ꓐ ꓡꓰ ꓬꓲ ꓔꓯ ꓖꓶ ꓔ ꓡꓳ꓿
43005027	ꓝꓮꓲ ꓬꓲ ꓠꓬ ꓡ-ꓞꓳ-ꓮ-ꓐꓲ ꓥ ꓠꓬꓲ꓾ ꓪꓴ-ꓢ ꓡꓰ ꓐꓯ ꓟꓴ ꓘꓶꓽ ꓠꓹ ꓟ ꓙꓵꓽ ꓪ ꓬꓲ ꓔꓯ ꓖꓶ ꓔ ꓡꓳ꓿
43005028	ꓕꓱ ꓟ ꓔꓯ ꓕꓽ ꓓꓵꓽ ꓙꓽ ꓟꓶ꓿ ꓮ ꓡꓲꓳ ꓐꓯ ꓠꓬ ꓡꓱꓼ ꓜꓴ ꓠꓯꓸꓼ ꓗꓪ ꓓꓯꓹ ꓢꓴ ꓮꓽ ꓙꓵˍ ꓟꓲ ꓬꓲ ꓢꓯꓼ ꓑ ꓙꓽ ꓢꓲ ꓓꓳ ꓡ ꓟ ꓬꓲ ꓙꓵꓹ ꓛꓲ ꓡ ꓥꓳ꓿
43005029	ꓙꓲˍ ꓟ ꓬꓰ ꓗꓷ ꓢꓴ ꓠꓬ ꓢꓯꓼ ꓟꓬ ꓟꓶ ꓠꓹ ꓟ ꓢꓯꓸ ꓡ ꓥꓳ꓿ ꓥꓶˍ ꓟ ꓬꓰ ꓗꓷ ꓢꓴ ꓠꓽ ꓐꓯ ꓟꓴ ꓘꓶꓽ ꓟꓶ ꓠꓹ ꓟ ꓢꓯꓸ ꓬꓲꓼ ꓡ ꓥꓳ꓿
43005030	ꓥꓪ ꓚꓲꓸ ꓛꓬ ꓙꓵꓽ ꓪ ꓗꓪ ꓐꓰ ꓮꓸ ꓫꓵˍ ꓟꓲ ꓬꓰ ꓟꓽ ꓐ ꓡ꓿ ꓐꓹ ꓐ ꓡꓰ ꓥꓪ ꓔꓯ ꓮ ꓡꓲ ꓐꓯ ꓖꓶ ꓡ ꓠꓬ ꓥꓪ ꓬꓲ ꓖꓳ ꓡꓱ ꓐꓯ ꓞꓷꓹˍ ꓡꓳ꓿ ꓥꓪ ꓠꓬ ꓥꓪ ꓚꓲꓸ ꓛꓬ ꓠꓲꓹ ꓡꓶ ꓟꓽ ꓛꓳ ꓛꓳ꓾ ꓥꓪ ꓔꓯ ꓝꓲ ꓩꓴ ꓡ ꓢꓴ ꓠꓲꓹ ꓡꓶ ꓛꓳˍ ꓠꓬꓲ꓾ ꓥꓪ ꓐꓯ ꓞꓷꓹˍ ꓟ ꓐꓯ ꓟꓴ ꓠꓬ ꓔꓱꓹ ꓜꓳˍ ꓟ ꓥ ꓡꓳ꓿
43005031	ꓥꓪ ꓠꓬ ꓚꓲꓸ ꓛꓬ ꓐꓱ ꓶ ꓢꓷꓸ ꓙ ꓟꓳ ꓙ ꓐꓷˍ ꓠꓬ꓾ ꓥꓪ ꓢꓷ ꓙ ꓟꓳ ꓙˍ ꓟ ꓠꓬ ꓟꓽ ꓔꓱꓹ꓿
43005032	ꓥꓪ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓠꓬ ꓬꓲ ꓔꓱꓹ ꓬꓲ ꓕꓲ ꓣꓳ ꓙꓳˍ ꓡꓳ꓿ ꓬꓲ ꓥꓪ ꓐꓱ ꓶ ꓢꓷ ꓙ ꓟꓳ ꓙˍ ꓟ ꓠꓬ ꓔꓱꓹˍ ꓟ ꓥ ꓟ ꓥꓪ ꓢꓷˍ ꓡꓳ꓿
43005033	ꓠꓴ ꓪꓽ ꓡꓰ ꓬꓳ-ꓦ ꓔꓯ ꓠ ꓠꓬꓲ ꓩꓴ ꓕꓯ꓾ ꓬꓲ ꓠꓬ ꓔꓱꓹˍ ꓟ ꓐꓱ ꓶ ꓢꓷꓸ ꓙ ꓟꓳ ꓙ ꓗꓷꓳ꓿
43005034	ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓞꓳ ꓤ ꓢꓷꓸ ꓙ ꓟꓳ ꓙ ꓓꓴ ꓔꓯ ꓥꓪ ꓣꓱꓽ ꓬꓯꓼˍ ꓠꓬꓲ ꓐꓯˍ ꓟ ꓟꓽ ꓥ꓿ ꓠꓴ ꓪꓽ ꓚꓬꓴ ꓟꓶ ꓠꓹ ꓟ ꓥ ꓡꓳ꓿
43005035	ꓬꓳ-ꓦ ꓠꓬ ꓟꓬ ꓡꓴ ꓕꓲꓽ ꓟ ꓡꓰ ꓐꓰ ꓡꓬꓸ ꓗꓷ ꓢꓲ꓾ ꓠꓴ ꓪꓽˍ ꓟꓲ ꓬꓲ ꓠꓬꓲ ꓟꓳ ꓓꓴ ꓗꓪ ꓕꓲ ꓝꓲꓸ ꓤ ꓗꓹ ꓛꓲ ꓗꓷꓳ꓿
43005036	ꓖꓳ ꓡꓱ ꓥ ꓟꓲ ꓬꓳ-ꓦ ꓡꓰ ꓢꓷꓸ ꓙ ꓟꓳ ꓙ ꓗꓷ ꓟ ꓕꓯꓽ ꓢꓲ ꓪꓴꓽˍ ꓟ ꓢꓷꓸ ꓙ ꓟꓳ ꓙ ꓓꓴ ꓥꓪ ꓙꓳˍ ꓡꓳ꓿ ꓕꓱ ꓟ ꓠꓬ ꓐꓹ ꓐ ꓡꓰ ꓥꓪ ꓔꓯ ꓖꓶ ꓔ ꓟ ꓟꓬꓱꓽ ꓥꓪ ꓬꓰ ꓐꓲ ꓡꓰ ꓠꓹ ꓟ ꓥ ꓢꓲ꓾ ꓬꓲ ꓟꓬꓱꓽ ꓥꓪ ꓬꓰˍ ꓟ ꓠꓬ ꓐꓹ ꓐ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓬꓲꓸ ꓗꓸ ꓚꓵ ꓥ ꓡꓳ꓿
43005037	ꓥꓪ ꓔꓯ ꓝꓲ ꓩꓴ ꓡ ꓢꓴ ꓐꓹ ꓐˍ ꓟꓲ꓾ ꓥꓪ ꓐꓱ ꓶ ꓢꓷ ꓙ ꓟꓳ ꓙˍ ꓡꓳ꓿ ꓬꓲ ꓢꓯꓼ ꓔꓯ ꓠꓴ ꓪꓽ ꓮ ꓕꓯˍ ꓟꓲ ꓟꓽ ꓑ ꓙꓽ ꓠꓬꓲ꓿ ꓬꓲ ꓒꓬꓱꓽ ꓔꓯˍ ꓟꓲ ꓠꓴ ꓪꓽ ꓟꓽ ꓟꓳ ꓠꓬꓲ꓿
43005038	ꓬꓲ ꓐꓯ ꓘꓶꓽˍ ꓟꓲ ꓠꓴ ꓪꓽ ꓠꓲꓹ ꓟ ꓗꓪ ꓟꓽ ꓓꓯꓹ ꓠꓬꓲ꓾ ꓬꓲ ꓡꓰ ꓝꓲ ꓩꓴ ꓡ ꓢꓴ ꓔꓯˍ ꓟꓲ ꓠꓴ ꓪꓽ ꓟꓽ ꓙꓵꓻ꓿
43005039	ꓠꓴ ꓪꓽ ꓠꓬ ꓢꓲꓽ ꓫꓬ ꓕꓳ ꓶ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳˍ ꓡꓳ꓾ ꓐꓰ ꓓꓵꓽ ꓙꓽ ꓢꓲ ꓖꓳ ꓗꓪ ꓬꓲ ꓜꓶ ꓧꓪ ꓟꓰꓹ ꓠꓬꓲˍ ꓟ ꓬꓰˍ ꓡꓳ꓿ ꓕꓳ ꓶ ꓖꓳ ꓟꓬ ꓟ ꓠꓽ ꓥꓪ ꓐꓱ ꓶ ꓢꓷ ꓙ ꓟꓳ ꓙ ꓟˍ ꓡꓰꓽ ꓥ ꓡꓳ꓿
43005040	ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ ꓠꓴ ꓪꓽ ꓠꓽ ꓥꓪ ꓔꓯ ꓡ ꓟꓽ ꓫꓳ꓿
43005041	ꓥꓪ ꓠꓬ ꓞꓳ ꓤ ꓡꓰ ꓟꓬꓱ ꓓꓳꓽ ꓖꓶ ꓡ ꓟ ꓔꓯ ꓧꓪ ꓔꓬ ꓟ ꓟꓽ ꓥ꓿
43005042	ꓖꓳ ꓡꓱ ꓥ ꓟꓲ ꓠꓴ ꓪꓽ ꓮ ꓡꓲ ꓗꓹ ꓟ꓾ ꓪꓴ-ꓢ ꓠꓵꓻ ꓠꓲꓹ ꓠꓬ ꓠꓴ ꓪꓽ ꓠꓯꓸꓼ ꓗꓪ ꓟꓽ ꓓꓯꓹ ꓟ ꓥꓪ ꓢꓷˍ ꓡꓳ꓿
43005043	ꓥꓪ ꓠꓬ ꓥꓪ ꓐꓹ ꓐ ꓟꓬꓱꓺ ꓗꓪ ꓐꓰ ꓡꓻ ꓥ ꓟꓲ꓾ ꓠꓴ ꓪꓽ ꓥꓪ ꓔꓯ ꓟꓽ ꓘꓳ ꓣꓴ꓿ ꓠꓱꓸ ꓐꓯꓼ ꓢꓴ ꓕꓲ ꓣꓳ ꓬꓲ ꓚꓲꓸ ꓛꓬ ꓟꓬꓱꓺ ꓗꓪ ꓐꓰ ꓡꓻ ꓐꓷˍ ꓠꓬ꓾ ꓠꓴ ꓪꓽ ꓠꓽ ꓬꓲ ꓔꓯ ꓘꓳ ꓣꓴˍ ꓥꓳ꓿
43005044	ꓠꓴ ꓪꓽ ꓠꓬ ꓕꓲ ꓣꓳ ꓛꓳ ꓕꓲ ꓣꓳ ꓟꓬꓱ ꓓꓳꓽ ꓖꓶ ꓡꓯꓽ ꓘꓳˍ ꓟ ꓔꓯˍ ꓡꓰ ꓧꓪ ꓢꓲ꓾ ꓕꓲ ꓔꓲꓸˍ ꓡꓰ ꓟ ꓪꓴ-ꓢ ꓡꓰ ꓖꓶ ꓡ ꓠꓯꓹ ꓟ ꓟꓬꓱ ꓓꓳꓽ ꓔꓯ ꓟꓽ ꓧꓪ ꓠꓬ꓾ ꓠꓴ ꓪꓽ ꓮ ꓡꓲ ꓐꓰ ꓢꓲꓸ ꓥꓪ ꓔꓯ ꓙꓵꓻ ꓐ ꓡ ꓢꓰꓽ꓿
43005045	ꓥꓪ ꓠꓬ ꓐꓹ ꓐ ꓟꓲꓽ ꓙꓬ ꓗꓪ ꓠꓴ ꓪꓽ ꓔꓯ ꓗꓳꓹ ꓬꓰˍ ꓥꓳ꓾ ꓕꓽ ꓓꓵꓽ ꓙꓽ꓿ ꓠꓴ ꓪꓽ ꓔꓯ ꓗꓳꓹ ꓢꓴ ꓠꓬ ꓬꓲ ꓔꓱꓹ ꓬꓲ ꓕꓲ ꓣꓳ ꓙꓳˍ ꓡꓳ꓿ ꓖꓳ ꓕꓲ ꓣꓳ ꓟ ꓠꓬ ꓠꓴ ꓪꓽ ꓥꓳ ꓡꓳꓸ ꓗꓷ ꓢꓴ ꓟꓳ-ꓫꓲ ꓥ ꓡꓳ꓿
43005046	ꓟꓳ-ꓫꓲ ꓠꓬ ꓥꓪ ꓔꓯ ꓖꓴ ꓢꓲ ꓐꓳ ꓗꓷ ꓠꓬꓲ꓾ ꓠꓴ ꓪꓽ ꓟꓳ-ꓫꓲ ꓔꓯ ꓙꓵꓻˍ ꓕꓯ ꓠꓽ ꓥꓪ ꓔꓯˍ ꓟꓲ ꓙꓵꓻˍ ꓡꓳ ꓫꓵ ꓥ ꓡꓳ꓿
43005047	ꓖꓳ ꓡꓱ ꓥ ꓟꓲ ꓬꓲ ꓐꓳ ꓔ ꓟ ꓔꓯ ꓠꓴ ꓪꓽ ꓟꓽ ꓙꓵꓻ ꓠꓬ꓾ ꓥꓪ ꓐꓯ ꓘꓶ ꓔꓯ ꓠꓴ ꓪꓽ ꓮ ꓡꓲ ꓙꓵꓻ ꓐ ꓡ ꓢꓰ꓾ ꓐꓯˍ ꓡꓳ꓿
43006001	ꓕꓱ ꓟꓬ ꓙꓰꓽ ꓗꓸ ꓠꓯꓸ ꓬꓰ-ꓢꓴ ꓠꓬ꓾ ꓕꓲ-ꓐꓲ-ꓡꓲ-ꓬ ꓐꓰˍ ꓟꓲ ꓟꓬꓱ ꓔ ꓟ꓾ ꓖ-ꓡꓲ-ꓡꓲ ꓬꓲꓻ ꓡꓴ ꓐꓱ ꓖꓳ ꓐꓽ ꓢꓲ ꓗꓪ ꓙꓰˍ ꓡꓳ꓿
43006002	ꓠꓻ ꓢꓴ ꓒꓬꓽ ꓢꓴ ꓔꓯ ꓬꓲ ꓡꓰ ꓓꓻ ꓡꓰ ꓝꓲˍ ꓟ ꓢꓷꓸ ꓡꓰ ꓓꓴ ꓔꓯ ꓬꓲ ꓪꓽ ꓟꓳˍ ꓠꓬꓲ꓾ ꓞꓳ ꓜꓴ ꓓꓽ ꓟ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿
43006003	ꓬꓰ-ꓢꓴ ꓠꓬ ꓪ ꓚꓲ ꓗꓪ ꓓꓯ ꓙꓰ ꓢꓲ꓾ ꓖꓳ ꓗꓪ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓠꓬꓲꓸ ꓠˍ ꓡꓳ꓿
43006004	ꓖꓳ ꓕꓯ ꓠꓽ ꓬꓴ-ꓔ ꓡ ꓞꓳ ꓐꓴ ꓦꓲ-ꓘꓳ-ꓑꓮꓲ ꓦꓬꓼ ꓠꓬꓲ ꓠꓶꓽ ꓡ ꓡꓳ꓿
43006005	ꓬꓰ-ꓢꓴ ꓠꓬ ꓞꓳ ꓜꓴ ꓞꓳ ꓟꓯꓼ ꓬꓲ ꓔꓯ ꓡꓻˍ ꓟ ꓔꓯ ꓟꓳˍ ꓕꓯ ꓒꓲ-ꓡꓲ ꓔꓯ꓾ ꓕꓱ ꓟꓬ ꓣꓳ ꓜꓽ ꓓꓴ ꓣꓳ ꓮ ꓡꓲ ꓗꓪ ꓪꓴꓻ ꓬꓰ ꓠꓯꓹ ꓡ?꓾ ꓐꓯˍ ꓡꓳ꓿
43006006	ꓬꓲ ꓕꓱ ꓡꓱ ꓐꓯˍ ꓟ ꓠꓬ ꓒꓲ-ꓡꓲ ꓔꓯ ꓤꓹ ꓠꓬꓲˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓮ ꓡꓲ ꓬꓰ ꓠꓹ ꓟ ꓬꓲ ꓚꓲꓸ ꓛꓬ ꓠꓽ ꓢꓷˍ ꓡꓳ꓿
43006007	ꓖꓳ ꓕꓯ ꓒꓲ-ꓡꓲ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓣꓳ ꓠꓬ ꓒꓴ ꓠꓬꓲꓽ ꓦꓬ ꓓꓲ-ꓠ-ꓣꓲ ꓒꓵꓽ ꓑ ꓑ ꓪꓴꓻ ꓬꓰˍ ꓟꓲ꓾ ꓕꓲ ꓣꓳ ꓮ ꓔꓲꓸˍ ꓟꓲ ꓜꓽ ꓪ ꓟꓽ ꓓ꓾ ꓐꓯˍ ꓡꓳ꓿
43006008	ꓬꓲ ꓛꓳꓽ ꓒꓯꓹ ꓗꓪ ꓟ ꓕꓲ ꓣꓳ꓾ ꓢꓲ-ꓟꓴ ꓒꓲ-ꓕꓱ ꓬꓲ ꓠꓬꓲ ꓤꓽ ꓯ-ꓓꓱ-ꓣꓴ ꓡꓰ ꓬꓰ-ꓢꓴ ꓔꓯ꓾
43006009	ꓤꓴ ꓑ ꓑ ꓥꓪꓽ ꓘꓴꓸˍ ꓐꓰ ꓥꓪꓸ ꓠꓬꓲꓽ ꓟ ꓙꓳˍ ꓟ ꓮ ꓐꓲ ꓤ ꓕꓲ ꓣꓳ ꓕꓻ ꓔꓬ ꓡꓳ꓿ ꓖꓳ ꓡꓱ ꓥ ꓟꓲ ꓡ ꓞꓳ ꓕꓱ ꓟꓬ ꓟ ꓗꓪ ꓖꓳ ꓟ ꓮ ꓡꓲ ꓜꓽ ꓟꓵꓺ ꓢꓰꓽ꓾ ꓐꓯˍ ꓡꓳ꓿
43006010	ꓬꓰ-ꓢꓴ ꓡꓰ꓾ ꓞꓳ ꓜꓴꓻ ꓔꓯ ꓠꓬꓲꓸ ꓠꓸ ꓝꓲ꓾ ꓐꓯˍ ꓡꓳ꓿ ꓖꓳ ꓗꓪ ꓞꓳ ꓑꓸ ꓤ ꓠꓬ ꓥꓪꓽ ꓔꓴ ꓣꓳ ꓛꓲ ꓙꓳ ꓢꓲ꓾ ꓖꓳ ꓕꓲ ꓔꓳꓸ ꓗꓪ ꓟꓳꓼ ꓮꓽ ꓟꓬꓹ ꓙꓳˍ ꓠꓬꓲ ꓬꓲ ꓪꓽ ꓖꓳ ꓗꓪ ꓠꓬꓲꓸ ꓠꓸˍ ꓡꓳ꓿
43006011	ꓬꓰ-ꓢꓴ ꓡꓰ ꓑ ꓑ ꓖꓳ ꓟ ꓣꓴ ꓢꓲ ꓫ ꓟꓳ ꓗꓷ ꓠꓬ꓾ ꓠꓬꓲꓸ ꓠꓸ ꓔꓬ ꓢꓴ ꓔꓯ ꓬꓲ ꓪꓽ ꓮ ꓡꓲ ꓠꓵˍ ꓠꓬ ꓖꓳ ꓡꓱ ꓑꓶ ꓖꓶ ꓜꓽˍ ꓡꓳ꓿ ꓖꓳ ꓟ ꓡꓰ ꓐꓰ ꓥꓪꓸˍ ꓟꓲ ꓬꓲ ꓖꓳ ꓡꓱ ꓑꓶ ꓖꓶ ꓜꓽˍ ꓡꓳ꓿
43006012	ꓬꓲ ꓪꓽ ꓜꓽ ꓐꓳ ꓡꓰ ꓠꓬ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓮꓸ ꓫꓵˍ ꓟꓲ ꓟꓽ ꓑ ꓒꓲꓼ ꓬꓰ ꓠꓹ ꓟ꓾ ꓜꓽ ꓜꓰꓻ ꓡꓰˍ ꓟ ꓬꓲ ꓧꓶꓽ ꓬꓲ ꓟꓲ ꓖꓳ ꓫꓺ ꓗꓷ꓾ ꓐꓯˍ ꓡꓳ꓿
43006013	ꓖꓳ ꓡꓱ ꓠꓬ ꓜꓽ ꓜꓰ ꓡꓰˍ ꓟ ꓤꓴꓻ ꓑ ꓑ ꓥꓪꓽ ꓘꓴꓸ ꓟ ꓬꓲ ꓧꓶꓽ ꓬꓲ ꓟꓲ ꓬꓲ ꓪꓽ ꓖꓳ ꓫ ꓗꓷ ꓠꓬ꓾ ꓞꓲ ꓠꓬꓲꓽ ꓠꓳꓸ ꓘꓴꓽ ꓗꓶ ꓐꓲ ꓡꓰꓳ꓿
43006014	ꓬꓲ ꓬꓰˍ ꓟ ꓢꓷꓸ ꓡꓰ ꓓꓴ ꓔꓯ ꓡ ꓞꓳ ꓬꓲ ꓜꓴ ꓟꓳ ꓗꓷ ꓠꓬ꓾ ꓕꓱ ꓟ ꓠꓽ ꓚꓵ ꓚꓵ ꓟꓲ ꓠꓯ ꓗꓪ ꓡ ꓠꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓖꓳ ꓕꓲ ꓣꓳ ꓥ ꓡꓳ꓾ ꓐꓯˍ ꓡꓳ꓿
43006015	ꓖꓳ ꓡꓱ ꓢꓲ ꓬꓲ ꓪꓽ ꓬꓲ ꓔꓯ ꓟꓽ ꓓ ꓟ ꓞꓽ ꓪ ꓔꓲ ꓣꓱ ꓝꓲˍ ꓐꓰ ꓬꓰˍ ꓟ ꓔꓯ ꓬꓰ-ꓢꓴ ꓡꓳꓸ ꓓꓳ ꓡ ꓠꓬ꓾ ꓝꓮꓲ ꓕꓲ ꓧꓪꓹ ꓬꓲ ꓕꓲ ꓣꓳ ꓔꓵꓸꓼ ꓪꓽ ꓚꓲ ꓗꓪ ꓙꓵꓺ ꓙꓰˍ ꓡꓳ꓿
43006016	ꓟꓶꓼ ꓘꓶ ꓝꓲꓸ ꓛꓲ ꓡ ꓕꓯ꓾ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓬꓲꓻ ꓡꓴꓽ ꓐꓱ ꓗꓪ ꓬꓯꓼ ꓙꓰ ꓢꓲ꓾
43006017	ꓡꓲ ꓗꓪ ꓓꓵꓽ ꓡꓰ ꓢꓲ ꓠꓬꓲ꓾ ꓬꓲꓻ ꓡꓴꓽ ꓐꓱ ꓖꓳ ꓐꓽ ꓢꓲ ꓘ-ꓒꓱ-ꓠꓴ ꓗꓪ ꓙꓰˍ ꓡꓳ꓿ ꓖꓳ ꓕꓯ ꓟꓰꓻ ꓬꓰ ꓢꓲ ꓠꓯ ꓞꓲꓹ ꓡꓰˍ ꓟꓲ꓾ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓟꓽ ꓛꓲ ꓡ ꓢꓰ꓿
43006018	ꓟꓲ ꓦꓲ ꓓꓽ ꓟ ꓙꓱꓼˍ ꓠꓬꓲ꓾ ꓬꓲꓻ ꓡꓴꓽ ꓐꓱ ꓗꓪ ꓬꓲꓻ ꓡꓯꓼ ꓟꓰꓼ ꓔꓴ ꓡ ꓡꓳ꓿
43006019	ꓬꓲ ꓪꓽ ꓠꓬ ꓡꓳ ꓔ ꓢ ꓕꓷꓹ ꓡꓲ ꓕꓷꓹ ꓛꓲ ꓡꓲ ꓗꓴꓸ ꓙꓰ ꓗꓷ ꓠꓬ꓾ ꓬꓰ-ꓢꓴ ꓠꓬ ꓬꓲꓻ ꓡꓴꓽ ꓐꓱ ꓕꓯ ꓢꓲ ꓗꓪ ꓫꓱꓽ ꓡ ꓢꓲ꓾ ꓡꓲ ꓒ ꓕꓲꓺꓼ ꓗꓪ ꓠꓶꓽ ꓡ ꓟ ꓔꓯ ꓟꓳˍ ꓠꓬꓲ ꓬꓲ ꓪꓽ ꓙꓳꓺˍ ꓡꓳ꓿
43006020	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓥ ꓡꓳ꓾ ꓕꓽ ꓙꓳ꓾ ꓐꓯ ꓖꓶˍ ꓡꓳ꓿
43006021	ꓖꓳ ꓕꓯ ꓬꓲ ꓪꓽ ꓡꓰ ꓠꓲꓹ ꓒꓴ ꓒꓴˍ ꓐꓰ ꓬꓲ ꓔꓯ ꓡꓲ ꓠꓯꓸꓼ ꓗꓪ ꓞꓵ ꓓꓵꓽ ꓡꓰ ꓠꓬ꓾ ꓡꓲ ꓠꓽ ꓞꓼ ꓐꓰ ꓬꓲ ꓪꓽ ꓙꓰˍ ꓟ ꓟꓵꓽ ꓗꓪ ꓛꓲ ꓬꓰꓳ꓿
43006022	ꓗꓸ ꓠꓯꓸ ꓕꓲ ꓠꓬꓲ ꓗꓪ ꓬꓲꓻ ꓡꓴꓽ ꓐꓱ ꓖꓳ ꓐꓽ ꓢꓲ ꓔꓲꓹ ꓬꓰˍ ꓟ ꓞꓳ ꓜꓴ ꓠꓬ ꓖꓳ ꓗꓪ ꓡꓲ ꓤ ꓕꓲ ꓟˍ ꓡꓰꓽ ꓓꓹ ꓟ ꓡꓳꓸ ꓓꓳ ꓡ ꓡꓳ꓿ ꓖꓳ ꓗꓪ ꓠꓱꓸ ꓐꓯꓼ ꓡꓲ ꓟꓽ ꓙꓳ ꓟ ꓐꓰ꓾ ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓡꓲ ꓗꓪ ꓟꓽ ꓓꓵ ꓡꓰ ꓡꓰ꓾ ꓬꓲ ꓛꓳꓽ ꓒꓯꓹ ꓐꓴˍ ꓡꓰꓽ ꓙꓰ ꓗꓷ ꓟ ꓔꓯˍ ꓟꓲ ꓬꓲ ꓪꓽ ꓢꓷꓸˍ ꓡꓳ꓿
43006023	ꓖꓳ ꓡꓱ ꓥ ꓟꓲ ꓢꓲ ꓒ ꓡꓰ ꓫꓸ ꓟꓳ ꓗꓷ ꓢꓲ ꓑ ꓑ ꓑꓶ ꓖꓶ ꓜ ꓖꓴ ꓒ ꓕꓲ ꓗꓪ꓾ ꓕꓲ-ꓐꓲ-ꓡꓲ-ꓬ ꓗꓪ ꓐꓰ ꓠꓱꓸ ꓐꓯꓼ ꓡꓲ ꓠꓬꓲꓽ ꓢ ꓟ ꓡꓻˍ ꓡꓳ꓿
43006024	ꓬꓰ-ꓢꓴˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓖꓳ ꓗꓪ ꓟꓽ ꓔꓬ ꓟ ꓔꓯ ꓞꓳ ꓜꓴ ꓟꓳꓻ ꓗꓷ ꓠꓬ꓾ ꓬꓲ ꓪꓽ ꓠꓽ ꓡꓲ ꓖꓳ ꓟ ꓗꓪ ꓓꓵꓽ ꓡꓰ ꓢꓲ꓾ ꓘ-ꓒꓱ-ꓠꓴ ꓗꓪ ꓡ ꓢꓲ ꓠꓬꓲ ꓬꓰ-ꓢꓴ ꓔꓯ ꓧꓪ ꓡ ꓡꓳ꓿
43006025	ꓬꓲꓻ ꓡꓴꓽ ꓐꓱ ꓖꓳ ꓐ ꓢꓲ ꓗꓪ ꓬꓲ ꓔꓯ ꓧꓪ ꓟꓶ ꓗꓷ ꓠꓬ꓾ ꓟꓸ ꓒꓽꓳ꓾ ꓠꓴ ꓕꓻ ꓮ ꓕꓯˍ ꓡꓰ ꓛꓲ ꓡ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43006026	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓥꓪ ꓔꓯ ꓧꓪ ꓡ ꓟ ꓠꓬ꓾ ꓢꓷꓸ ꓡꓰ ꓓꓴ ꓟꓳꓻ ꓗꓷ ꓠꓬꓲ ꓠꓽ ꓟꓽ ꓥ꓾ ꓑ ꓑ ꓜꓽ ꓐꓳ ꓡꓰ ꓠꓬꓲ ꓥ ꓡꓳ꓿
43006027	ꓐꓬ ꓡꓰ ꓓꓻˍ ꓟ ꓜꓽ ꓓꓴ ꓑꓶꓸ ꓓꓴˍ ꓡꓰꓽ ꓕꓽ ꓢꓯꓼ ꓕꓵꓼ꓿ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓗꓪ ꓛꓲ ꓓꓹ ꓘꓴˍ ꓟ꓾ ꓡ-ꓞꓳ-ꓮ-ꓐꓲ ꓡꓰ ꓠꓴ ꓪꓽ ꓔꓯ ꓖꓶ ꓡ ꓠꓯꓹ ꓟ ꓜꓽ ꓓꓴ ꓔꓯ ꓧꓪ ꓢꓯꓼ ꓕꓵꓼ꓿ ꓮ ꓡꓲꓳ ꓐꓯ ꓠꓬ ꓐꓹ ꓐ ꓪꓴ-ꓢ ꓡꓰ ꓬꓲ ꓕꓯꓽ ꓢꓲ ꓗꓪ ꓓꓽ ꓔꓳꓹˍ ꓟ ꓔꓳꓹ ꓠꓷꓼ ꓓꓴ ꓔꓳꓹ ꓠꓷꓼ ꓗꓷꓳ꓾ ꓐꓯˍ ꓡꓳ꓿
43006028	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ꓾ ꓪꓴ-ꓢ ꓟꓬꓱꓽ ꓬꓰ ꓠꓹ ꓟ ꓥꓪ ꓠꓴꓽ ꓮꓸ ꓫꓵ ꓬꓰ ꓠ ꓗꓹ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43006029	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓬꓰ ꓠꓯꓹ ꓟ ꓪꓴ-ꓢ ꓟꓬꓱꓽ ꓠꓬ꓾ ꓬꓲ ꓡꓰ ꓝꓲ ꓩꓴ ꓔ ꓢꓴ ꓖꓳ ꓕꓲ ꓣꓳ ꓔꓯ ꓠꓴ ꓪꓽ ꓙꓵꓻ ꓠꓯꓹ ꓟ ꓕꓱ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
43006030	ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓬꓲ ꓔꓯ꓾ ꓖꓳ ꓡꓱ ꓥ ꓠꓬ ꓥꓪ ꓠꓴꓽ ꓟꓳꓻ ꓢꓲ ꓠꓴ ꓔꓯ ꓙꓵꓻ ꓠꓹ ꓟ꓾ ꓠꓴ ꓮꓸ ꓫꓵ ꓢꓷꓸ ꓡꓰ ꓓꓴ ꓬꓰˍ ꓐꓯˍ ꓡ? ꓠꓴ ꓮꓸ ꓫꓵ ꓟꓬꓱꓽ ꓬꓰˍ ꓥꓳ ꓪ?
43006031	ꓕꓳ ꓶ ꓗꓪ꓾ ꓬꓲ ꓡꓰ ꓬꓲ ꓪꓽ ꓔꓯ ꓟꓴꓽ ꓗꓪ ꓗꓪ ꓐꓰ ꓜꓽ ꓓꓴ ꓖꓶ ꓜꓽˍ ꓗꓷꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ꓾ ꓥꓪ ꓠꓴ ꓒꓵꓽ ꓒ ꓐꓴ ꓠꓬ ꓡꓲ ꓛꓲ ꓗꓪ ꓟ-ꓠ ꓑ ꓑ ꓜꓽ ꓗꓷꓳ꓾ ꓐꓯˍ ꓡꓳ꓿
43006032	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓔꓯ ꓟꓴꓽ ꓗꓪ ꓗꓪ ꓐꓰ ꓑ ꓑ ꓖꓶ ꓢꓴ ꓠꓬ ꓟꓳ-ꓫꓲ ꓟꓽ ꓥ꓿ ꓠꓴ ꓪꓽ ꓔꓯ ꓟꓴꓽ ꓗꓪ ꓗꓪ ꓐꓰ ꓜꓽ ꓓꓴ ꓚꓵꓺ ꓖꓶ ꓢꓴ ꓠꓽ ꓥꓪ ꓐꓹ ꓐ ꓥ ꓡꓳ꓿
43006033	ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓢꓲ꓾ ꓟꓲ ꓠꓯ ꓞꓳ ꓤ ꓔꓯ ꓢꓯꓼ ꓟꓬ ꓖꓶ ꓢꓴ ꓖꓳ ꓕꓲ ꓣꓳ ꓠꓬ ꓪꓴ-ꓢ ꓬꓲ ꓑ ꓑ ꓥ ꓡꓳ꓾ ꓐꓯˍ ꓡꓳ꓿
43006034	ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓢꓲ ꓒꓽꓳ꓾ ꓑ ꓑ ꓕꓱ ꓟ ꓥꓪ ꓠꓴꓽ ꓔꓯ ꓕꓲ ꓞꓲꓼ ꓖꓶ ꓜꓽ ꓡꓯ꓾ ꓐꓯˍ ꓡꓳ꓿
43006035	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓠꓬ ꓢꓯꓼ ꓟꓬ ꓑ ꓑ ꓥꓳ꓿ ꓥꓪ ꓔꓯ ꓡ ꓢꓴ ꓠꓬ ꓟꓽ ꓦꓰꓼ ꓟꓷꓼ ꓡ꓿ ꓥꓪ ꓔꓯ ꓙꓵꓻ ꓢꓴˍ ꓟꓲ ꓕꓲ ꓞꓲ ꓟꓽ ꓢꓲꓼ ꓡ꓿
43006036	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓗꓷ ꓟ ꓡꓰ ꓐꓰ꓾ ꓠꓴ ꓪꓽ ꓥꓪ ꓔꓯ ꓟꓳˍ ꓟꓲ ꓟꓽ ꓙꓵꓻ꓿
43006037	ꓐꓹ ꓐ ꓡꓰ ꓥꓪ ꓔꓯ ꓖꓶ ꓡ ꓢꓴ ꓮꓽ ꓙꓵ ꓠꓬ ꓥꓪ ꓔꓯ ꓡꓻˍ ꓥꓳ꓿ ꓥꓪ ꓔꓯ ꓡ ꓢꓴ ꓔꓯ ꓠꓬ ꓮ ꓡꓲ ꓥ ꓟꓲ ꓥꓪ ꓟꓽ ꓡꓳ ꓗꓷ꓿
43006038	ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓪ ꓐꓰ ꓥꓪ ꓬꓯꓼ ꓡ ꓟ ꓠꓬ꓾ ꓥꓪ ꓚꓲꓸ ꓛꓬ ꓠꓲꓹ ꓡꓶ ꓬꓰ ꓠꓹ ꓟ ꓟꓽ ꓥ꓿ ꓥꓪ ꓔꓯ ꓝꓲ ꓩꓴ ꓡ ꓢꓴ ꓬꓲ ꓠꓲꓹ ꓡꓶꓽ ꓬꓰ ꓠꓹ ꓟ ꓥ ꓡꓳ꓿
43006039	ꓥꓪ ꓔꓯ ꓝꓲ ꓩꓴ ꓡ ꓢꓴ ꓬꓲ ꓠꓲꓹ ꓡꓶ ꓠꓬ꓾ ꓬꓲ ꓡꓰ ꓥꓪ ꓔꓯ ꓖꓶ ꓔ ꓟ ꓮꓽ ꓙꓵ꓾ ꓕꓲ ꓣꓳˍ ꓟꓲ ꓟꓽ ꓒꓲꓼ ꓬꓰ ꓝꓲ ꓝꓲ꓾ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓬꓲ ꓪꓽ ꓔꓯ ꓢꓯꓸ ꓬꓲꓼ ꓡ ꓝꓲ ꓠꓹ ꓟ ꓥ ꓡꓳ꓿
43006040	ꓮ ꓡꓲꓳ ꓐꓯ ꓠꓬ ꓮ ꓐꓲ ꓔꓯ ꓡꓳꓸ ꓟꓳꓻ ꓢꓲ ꓬꓲ ꓔꓯ ꓙꓵꓻ ꓢꓴ ꓥ ꓕ ꓑꓳ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ ꓕꓱ ꓟ ꓠꓬ ꓥꓪ ꓐꓹ ꓐ ꓠꓲꓹ ꓡꓶ ꓥ ꓡꓳ꓿ ꓖꓳ ꓡꓱ ꓢꓲ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓥꓪ ꓬꓲ ꓔꓯ ꓢꓯꓸ ꓬꓲꓼ ꓡ ꓝꓲˍ ꓥꓳ꓾ ꓐꓯˍ ꓡꓳ꓿
43006041	ꓬꓲ ꓡꓰ꓾ ꓥꓪ ꓠꓽ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓑ ꓑ ꓥ ꓡꓳ꓾ ꓐꓯˍ ꓟ ꓑꓶꓸ ꓓꓴ ꓬꓴ-ꓔ ꓡ ꓞꓳ ꓠꓬ ꓬꓲ ꓔꓯ ꓱ'ꓽ ꓠꓱꓽˍ ꓡꓳ꓿
43006042	ꓖꓳ ꓡꓱ ꓢꓲ ꓬꓲ ꓪꓽ ꓡꓰ꓾ ꓬꓰ-ꓢꓴ ꓕꓱ ꓕꓲ ꓣꓳ ꓬꓲ ꓐꓹ ꓐ ꓟꓹ ꓟ ꓔꓯ ꓥꓪ ꓠꓴꓽ ꓢꓷˍ ꓡꓳ꓿ ꓬꓲ ꓠꓬ ꓬꓳ-ꓢꓷ ꓬꓲ ꓤꓽ ꓟꓽ ꓥ ꓡ? ꓮ ꓟꓶ ꓬꓲ ꓮ ꓡꓲ ꓗꓷ ꓡꓰ ꓠꓬꓲ꓾ ꓥꓪ ꓠꓽ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓥꓳ꓾ ꓐꓯˍ ꓡ?꓾ ꓐꓯˍ ꓡꓳ꓿
43006043	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓕꓽ ꓱ'ꓽ ꓠꓱꓽ꓿
43006044	ꓥꓪ ꓔꓯ ꓝꓲ ꓩꓴ ꓡ ꓢꓴ ꓐꓹ ꓐ ꓡꓰ ꓟꓽ ꓚꓵꓹ ꓧꓳꓽ ꓡ ꓠꓬ꓾ ꓮꓽ ꓟˍ ꓟꓲ ꓥꓪ ꓔꓯ ꓡ ꓟꓽ ꓐ ꓡ꓿ ꓥꓪ ꓔꓯ ꓡ ꓢꓴ ꓔꓯ ꓠꓬ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓥꓪ ꓡꓰ ꓢꓯꓸ ꓬꓲꓼ ꓡ ꓝꓲˍ ꓥꓳ꓿
43006045	ꓟꓷꓽ ꓠꓷꓹ ꓝꓸ ꓢꓴ ꓕꓳ ꓶ ꓗꓪ꓾ ꓬꓲ ꓪꓽ ꓮꓽ ꓙꓵ ꓠꓬ ꓪꓴ-ꓢ ꓡꓰ ꓟꓸ ꓔ ꓟ ꓗꓷ ꓡꓰˍ ꓥꓳ꓾ ꓐꓰ ꓐꓳ ꓔ ꓡꓳ꓿ ꓐꓹ ꓐ ꓔꓯ ꓑ ꓙꓽ ꓢꓲ ꓢꓳ ꓟꓶ ꓢꓴ ꓥ ꓕ ꓑꓳꓸ ꓠꓬ ꓥꓪ ꓔꓯ ꓡꓻˍ ꓥꓳ꓿
43006046	ꓪꓴ-ꓢ ꓔꓯˍ ꓐꓰ ꓡꓻ ꓢꓴ ꓖꓳ ꓕꓲ ꓣꓳ ꓟꓽ ꓥ ꓠꓬ꓾ ꓬꓲ ꓔꓯ ꓟꓳꓻ ꓠꓬꓲ ꓢꓴ ꓟꓽ ꓙꓳ꓿ ꓥꓪ ꓠꓽ ꓐꓹ ꓐ ꓔꓯ ꓟꓳꓻ ꓠꓬꓲꓳ꓿
43006047	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓙꓵꓻ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳˍ ꓡꓳ꓿
43006048	ꓥꓪ ꓠꓽ ꓢꓯꓼ ꓟꓬ ꓑ ꓑ ꓥ ꓡꓳ꓿
43006049	ꓠꓴ ꓪꓽ ꓒꓵꓽ ꓒ ꓐꓴ ꓠꓬ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓟ-ꓠ ꓑ ꓑ ꓜꓽ ꓢꓲ ꓫꓵꓻꓳ꓿
43006050	ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓑ ꓑ ꓕꓱ ꓟ ꓜꓽ ꓢꓴ ꓠꓬ ꓟꓽ ꓫꓵꓻ ꓡ꓿
43006051	ꓥꓪ ꓠꓽ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓑ ꓑ ꓬꓲ ꓢꓯꓸ ꓥ ꓡꓳ꓿ ꓑ ꓑ ꓕꓱ ꓟ ꓜꓽ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓥꓳ꓿ ꓝꓮꓲ ꓠꓬ ꓟꓲ ꓠꓯ ꓡ ꓞꓳ ꓢꓯꓼ ꓟꓬ ꓐꓱ ꓶ꓾ ꓥꓪ ꓖꓶ ꓠꓹ ꓟ ꓑ ꓑ ꓠꓬ꓾ ꓥꓪ ꓧꓪꓽ ꓥ ꓡꓳ꓾ ꓐꓯˍ ꓡꓳ꓿
43006052	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓠꓬ꓾ ꓡ ꓞꓳ ꓕꓱ ꓟ ꓮ ꓡꓲ ꓐꓰ ꓢꓲꓸ ꓥꓪ ꓠꓴꓽ ꓔꓯ ꓬꓲ ꓧꓪꓽ ꓖꓶ ꓜꓽˍ ꓐꓯˍ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
43006053	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓡ-ꓞꓳ-ꓮ-ꓐꓲ ꓬꓲꓸ ꓧꓪꓽ ꓟꓽ ꓜ ꓬꓲꓸ ꓫꓵꓽ ꓟꓽ ꓓꓳꓻ ꓠꓬ꓾ ꓠꓴ ꓪꓽ ꓠꓯꓸꓼ ꓗꓪ ꓢꓯꓼ ꓟꓬ ꓟꓽ ꓓꓯꓹ꓿
43006054	ꓥꓪ ꓧꓪꓽ ꓜ ꓢꓲ ꓥꓪ ꓫꓵꓽ ꓓꓳ ꓢꓴ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳˍ ꓡꓳ꓿ ꓝꓮꓲ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓥꓪ ꓬꓲ ꓔꓯ ꓢꓯꓸ ꓬꓲꓼ ꓡ ꓝꓲˍ ꓥꓳ꓿
43006055	ꓮ ꓡꓲꓳ ꓐꓯ ꓠꓬ ꓥꓪ ꓧꓪꓽ ꓠꓬ ꓜ ꓓꓴ ꓚꓵꓺ ꓥ ꓡꓳ꓿ ꓥꓪ ꓫꓵꓽˍ ꓟꓲ ꓓꓳꓻ ꓓꓴ ꓚꓵꓺ ꓥ ꓡꓳ꓿
43006056	ꓥꓪ ꓧꓪꓽ ꓜ ꓢꓲ ꓥꓪ ꓫꓵꓽ ꓓꓳ ꓢꓴ ꓬꓲ ꓠꓬ ꓥꓪ ꓠꓯꓸꓼ ꓗꓪ ꓢꓯꓸ ꓔꓬ ꓟꓶ ꓢꓲ꓾ ꓥꓪˍ ꓟꓲ ꓬꓲ ꓠꓯꓸꓼ ꓗꓪ ꓔꓬ ꓡꓳ꓿
43006057	ꓢꓯꓸ ꓔꓬ ꓟ ꓐꓹ ꓐ ꓡꓰ ꓥꓪ ꓔꓯ ꓝꓲ ꓩꓴ ꓡ ꓢꓲ꓾ ꓐꓹ ꓐ ꓗꓪ ꓐꓰ ꓥꓪˍ ꓟꓲ ꓢꓯꓸ ꓔꓬ ꓟ ꓡꓰ ꓐꓰ꓾ ꓥꓪ ꓔꓯ ꓜꓽ ꓢꓴˍ ꓟꓲ ꓥꓪ ꓗꓪ ꓐꓰ ꓢꓯꓸ ꓔꓬ ꓥꓳ꓿
43006058	ꓕꓱ ꓟ ꓠꓽ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓑ ꓑ ꓥ ꓡꓳ꓿ ꓒꓵꓽ ꓒ ꓐꓴ ꓜ ꓗꓷ ꓟ ꓑ ꓑˍ ꓡꓰ ꓐꓰ ꓟꓽ ꓗꓹ꓿ ꓬꓲ ꓪꓽ ꓠꓽ ꓫꓵꓻꓳ꓿ ꓑ ꓑ ꓕꓱ ꓟ ꓜ ꓢꓴ ꓠꓽ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓥꓳ꓾ ꓐꓯˍ ꓡꓳ꓿
43006059	ꓕꓱ ꓟꓬ ꓙꓰꓽ ꓠꓬ ꓬꓰ-ꓢꓴ ꓘ-ꓒꓱ-ꓠꓴ ꓜꓲꓼ ꓦꓲ ꓗꓪ ꓟꓸ ꓟꓲ ꓟꓸ ꓔꓬ ꓕꓯ ꓐꓯ ꓗꓷ ꓟ ꓥ ꓡꓳ꓿
43006060	ꓖꓳ ꓡꓱ ꓠꓬꓲ ꓬꓲ ꓛꓳꓽ ꓒꓯꓹ ꓮꓽ ꓟꓬ ꓣꓳ ꓕꓱ ꓟ ꓔꓯ ꓑ ꓙꓽˍ ꓠꓬ꓾ ꓕꓱ ꓟ ꓠꓽ ꓙ ꓜꓲꓼ ꓫꓸˍ ꓟ ꓟꓸ ꓟꓲꓽ ꓥ ꓡꓳ꓾ ꓮꓽ ꓟ ꓘꓳ ꓣꓴ ꓐ ꓡ ꓢꓰ꓾ ꓐꓯˍ ꓡꓳ꓿
43006061	ꓬꓲ ꓛꓳꓽ ꓒꓯꓹ ꓐꓴ ꓕꓱ ꓟ ꓔꓯꓸ ꓟꓳꓸ ꓚ ꓡꓯꓽ ꓘꓳ ꓔꓬ ꓟ ꓔꓯ ꓬꓰ-ꓢꓴ ꓢꓷˍ ꓠꓬꓲ꓾ ꓥꓪ ꓐꓯ ꓘꓶ ꓕꓱ ꓟ ꓡꓰ ꓠꓴ ꓪꓽ ꓔꓯ ꓡꓱꓸ ꓗꓷ ꓝꓲˍ ꓡ?
43006062	ꓡ-ꓞꓳ-ꓮ-ꓐꓲ ꓬꓲ ꓧꓶꓸ ꓕꓯ ꓔꓬ ꓖꓴ ꓗꓪ ꓓꓯ ꓙꓰˍ ꓟ ꓔꓯ ꓠꓴ ꓪꓽ ꓟꓳ ꓐꓷˍ ꓠꓬ ꓠꓴ ꓪꓽ ꓮ ꓡꓲ ꓗꓷ ꓡꓰˍ ꓥꓳ ꓪ?
43006063	ꓢꓯꓼ ꓟꓬ ꓖꓶ ꓢꓴ ꓠꓬ ꓪꓴ-ꓢ ꓦ ꓥ ꓡꓳ꓾ ꓧꓪꓽ ꓖꓳ ꓓꓱꓽ ꓠꓽ ꓟꓽ ꓐ ꓡ꓿ ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶˍ ꓟ ꓐꓯ ꓘꓶ ꓠꓬ ꓦˍ ꓐꓰ ꓢꓯꓼ ꓟꓬ ꓥ ꓡꓳ꓿
43006064	ꓖꓳ ꓡꓱ ꓥ ꓟꓲ ꓠꓴ ꓪꓽ ꓟꓽ ꓙꓵꓻ ꓢꓴ ꓕꓲ ꓐꓱ ꓙꓳˍ ꓡꓳ꓾ ꓐꓯˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓟꓽ ꓙꓵꓻ ꓢꓴ ꓮꓽ ꓟ ꓥ ꓟ ꓐꓰ꓾ ꓬꓲ ꓔꓯ ꓪꓴꓽ ꓜ ꓗꓷ ꓠꓹ ꓟ ꓮ ꓡꓲ ꓕꓲ ꓣꓳ ꓥ ꓟ꓾ ꓬꓲ ꓪꓴꓸ ꓕꓯˍ ꓡꓰ ꓬꓰ-ꓢꓴ ꓢꓷˍ ꓡꓳ꓿
43006065	ꓝꓮꓲ ꓬꓲ ꓡꓰ꓾ ꓕꓱ ꓟ ꓑꓶ ꓓꓴ ꓥꓪ ꓡꓰ꓾ ꓥꓪ ꓐꓹ ꓐ ꓡꓰ ꓚꓵꓹ ꓧꓳꓽ ꓡ ꓟ ꓟꓽ ꓥ ꓠꓬ꓾ ꓮ ꓟˍ ꓟꓲ ꓥꓪ ꓔꓯ ꓡꓻ ꓟꓽ ꓐ ꓡ꓾ ꓐꓰ ꓠꓴ ꓪꓽ ꓔꓯ ꓐꓯ ꓖꓶ ꓗꓷꓳ꓾ ꓐꓯˍ ꓡꓳ꓿
43006066	ꓕꓱ ꓟ ꓑꓶ ꓓꓴ ꓬꓲ ꓛꓳꓽ ꓒꓯꓹ ꓐꓴ ꓮꓽ ꓟꓬꓹ ꓣꓳ ꓒꓳꓹ ꓙꓰ ꓢꓲ ꓬꓲ ꓔꓯ ꓝꓮꓲ ꓟꓽ ꓛꓳ꓿
43006067	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓞꓲ ꓠꓬꓲꓽ ꓣꓳ ꓔꓯ꓾ ꓠꓴ ꓪꓽˍ ꓟꓲ ꓧꓹ ꓙꓰ ꓠꓲꓹ ꓫꓵˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43006068	ꓢꓲ-ꓟꓴ ꓒꓲ-ꓕꓱ ꓒꓳꓹ ꓖꓶ ꓢꓲ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓠꓬ ꓮꓽ ꓟ ꓔꓯ ꓙꓰ ꓢꓰ꓿ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓐꓯ ꓘꓶ ꓠꓬ ꓠꓴ ꓔꓯˍ ꓡꓰꓽ ꓙꓳˍ ꓡꓳ꓿
43006069	ꓠꓴ ꓠꓬ ꓪꓴ-ꓢ ꓬꓲ ꓢꓲꓽ ꓫꓬ ꓢꓴ ꓖꓳ ꓕꓲ ꓣꓳ ꓥ ꓟ ꓥꓪ ꓠꓴꓽ ꓙꓵꓻˍ ꓟꓲ ꓙꓵꓻ ꓗꓷꓳ꓾ ꓢꓷˍ ꓟꓲ ꓢꓷꓸ ꓡꓰꓳ꓾ ꓐꓯˍ ꓡꓳ꓿
43006070	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓞꓲ ꓠꓬꓲꓽ ꓣꓳ ꓟ ꓠꓬ ꓥꓪ ꓡꓰ ꓢꓲ ꓔ ꓟ ꓥ ꓥ ꓟꓲ꓾ ꓠꓴ ꓪꓽ ꓗꓳ ꓡꓳ ꓗꓪ ꓟ ꓕꓲ ꓣꓳ ꓠꓽ ꓠꓲꓽ ꓥ ꓡꓳ꓾ ꓐꓯˍ ꓡꓳ꓿
43006071	ꓕꓱ ꓟ ꓠꓬ ꓘꓹ-ꓡꓲꓳ ꓢꓲ-ꓟꓴ ꓬꓲ ꓤ ꓬꓴ-ꓓ ꓔꓯ ꓐꓯˍ ꓟ ꓥ ꓡꓳ꓿ ꓬꓲ ꓠꓽ ꓞꓲ ꓠꓬꓲꓽ ꓣꓳ ꓗꓪ ꓟ ꓕꓲ ꓣꓳ ꓥ ꓢꓲ꓾ ꓗꓸ ꓠꓯꓸ ꓠꓬ ꓬꓰ-ꓢꓴ ꓔꓯ ꓪꓴꓽ ꓜ ꓢꓴ ꓥ ꓡꓳ꓿
43007001	ꓕꓱ ꓟꓬ ꓙꓰꓽ ꓗꓸ ꓠꓯꓸ ꓬꓰ-ꓢꓴ ꓠꓬ ꓖ-ꓡꓲ-ꓡꓲ ꓟꓵꓽ ꓗꓪ ꓚꓳ ꓙꓰˍ ꓡꓳ꓿ ꓬꓴ-ꓔ ꓡ ꓞꓳ ꓠꓬ ꓬꓲ ꓔꓯ ꓢꓰꓼ ꓠꓹ ꓟ ꓚꓱꓹ ꓧꓪˍ ꓠꓬꓲ꓾ ꓬꓲ ꓠꓬ ꓬꓴ-ꓔ ꓟꓵꓽ ꓗꓪ ꓚꓳ ꓙꓰ ꓠꓲꓹ ꓟꓽ ꓫꓵ꓿
43007002	ꓖꓳ ꓕꓯ ꓬꓴ-ꓔ ꓡ ꓞꓳ ꓦꓲ-ꓐꓱ-ꓑꓮꓲ ꓛꓲ ꓡꓺˍ ꓐꓰ ꓗꓹ ꓡꓳ꓿
43007003	ꓖꓳ ꓡꓱ ꓠꓬꓲ ꓬꓲꓸ ꓠꓬꓲ ꓤ ꓐꓴ ꓡꓰ ꓬꓲ ꓔꓯ꓾ ꓠꓴ ꓛꓳꓽ ꓒꓯꓹ ꓐꓴˍ ꓟꓲ ꓠꓴ ꓬꓰˍ ꓟ ꓟꓬꓱꓽ ꓔꓯ ꓟꓳꓻ ꓠ ꓟ꓾ ꓕꓱ ꓗꓪ ꓐꓰ ꓓꓳ ꓙꓰ ꓢꓲ ꓬꓴ-ꓔ ꓟꓵꓽ ꓗꓪ ꓓꓵꓽ ꓙꓰ꓿
43007004	ꓮ ꓡꓲꓳ ꓐꓯ ꓠꓬ ꓚꓲꓸ ꓛꓬ ꓟꓬꓱ ꓓꓳꓽ ꓒꓬꓱ ꓙꓰ ꓝꓲ ꓠꓲꓹ ꓫꓵ ꓢꓴ ꓠꓬ꓾ ꓮꓸ ꓫꓵˍ ꓟꓲ ꓘꓳ ꓫꓱ ꓫꓱˍ ꓗꓪ ꓟꓽ ꓬꓰ꓿ ꓠꓴ ꓕꓱ ꓟꓬ ꓫꓵꓽ ꓬꓰˍ ꓟ꓾ ꓡ ꓞꓳ ꓮꓽ ꓙꓵ ꓔꓯ ꓟꓳꓸ ꓖꓶꓽ ꓟꓴꓽ꓾ ꓐꓯˍ ꓡꓳ꓿
43007005	ꓮ ꓡꓲꓳ ꓐꓯ ꓠꓬ ꓬꓲ ꓚꓲꓸ ꓛꓬ ꓠꓬꓲ ꓤ ꓐꓴˍ ꓟꓲ ꓬꓲ ꓔꓯ ꓟꓽ ꓙꓵꓻ꓿
43007006	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓙꓵꓹ ꓟꓽ ꓛꓲ ꓡ ꓢꓰꓽ꓿ ꓠꓴ ꓪꓽ ꓙꓵꓹ ꓠꓽ ꓮ ꓕꓯˍ ꓟꓲ ꓥꓳ꓿
43007007	ꓟꓲ ꓠꓯ ꓞꓳ ꓤ ꓠꓬ ꓠꓴ ꓪꓽ ꓔꓯ ꓠꓲꓹ ꓜꓳ ꓟꓽ ꓗꓴꓸ꓿ ꓬꓲ ꓪꓽ ꓬꓰˍ ꓟ ꓠꓬ ꓥꓶꓺˍ ꓟ ꓥ ꓟ ꓥꓪ ꓡꓰ ꓖꓴ ꓟꓳꓸ ꓖꓶˍ ꓠꓬꓲ꓾ ꓥꓪ ꓔꓯ ꓠꓽ ꓠꓲꓹ ꓜꓳˍ ꓡꓳ꓿
43007008	ꓠꓴ ꓪꓽ ꓠꓬ ꓑꓮꓲ ꓬꓰˍ ꓟ ꓗꓪ ꓓꓯ ꓙꓰ꓿ ꓬꓲ ꓙꓵꓹ ꓟꓽ ꓐꓲ ꓡ ꓢꓰꓽ ꓠꓬꓲ ꓥꓪ ꓠꓬ ꓑꓮꓲ ꓗꓪ ꓟꓽ ꓓꓯ ꓙꓰ ꓢꓰ꓾ ꓐꓯ ꓖꓶˍ ꓡꓳ꓿
43007009	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓕꓱ ꓟꓬ ꓙꓰꓽ ꓐꓯ ꓖꓶ ꓗꓷ ꓠꓬ꓾ ꓬꓲ ꓠꓽ ꓖ-ꓡꓲ-ꓡꓲ ꓟꓵꓽ ꓗꓪ ꓔꓲꓹ ꓬꓰˍ ꓡꓳ꓿
43007010	ꓖꓳ ꓡꓱ ꓥ ꓟꓲ ꓬꓲ ꓠꓬꓲ ꓤ ꓐꓴ ꓑꓮꓲ ꓗꓪ ꓓꓯ ꓙꓰ ꓗꓸ ꓠꓯꓸ꓾ ꓬꓲˍ ꓟꓲ ꓘꓳ ꓫꓱ ꓫꓱˍ ꓐꓰ ꓑꓮꓲ ꓗꓪ ꓓꓯ ꓙꓰˍ ꓡꓳ꓿
43007011	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓠꓬ ꓑꓮꓲ ꓗꓪ ꓬꓲ ꓔꓯ ꓧꓪ ꓢꓲ꓾ ꓬꓲ ꓮ ꓡꓲ ꓗꓪ ꓔꓬ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43007012	ꓞꓳ ꓜꓴꓻ ꓗꓳ ꓡꓳ ꓗꓪ ꓬꓲ ꓔꓯ ꓟꓳꓸ ꓒꓽ ꓛꓽ ꓡꓯꓽ ꓘꓳ ꓢꓲ꓾ ꓕꓲ ꓐꓱ ꓠꓬ ꓬꓲ ꓠꓽ ꓞꓳ ꓙꓲꓻ ꓥ ꓡꓳ꓾ ꓐꓯˍ ꓡꓳ꓿ ꓠꓱꓸ ꓐꓯꓼ ꓕꓲ ꓐꓱ ꓠꓽ꓾ ꓟꓽ ꓥ꓾ ꓬꓲ ꓠꓬ ꓑ ꓫꓬꓼ ꓐꓴ ꓔꓯ ꓧꓳꓽ ꓪꓴꓸ ꓢꓴ ꓥ ꓡꓳ꓾ ꓐꓯˍ ꓡꓳ꓿
43007013	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓬꓴ-ꓔ ꓡ ꓞꓳ ꓔꓯ ꓙꓳꓺˍ ꓠꓬꓲ꓾ ꓫꓬꓽ ꓫꓬꓽ ꓗꓪ ꓮ ꓟˍ ꓟꓲ ꓬꓲ ꓓꓳꓽ ꓟꓽ ꓚ꓿
43007014	ꓑꓮꓲ ꓬꓰˍ ꓟ ꓦꓬꓼ ꓠꓬꓲ ꓔꓱꓺ ꓫꓵ ꓗꓪ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓯ ꓙꓰ ꓢꓲ ꓟꓸ ꓟꓲꓽ ꓟꓸˍ ꓡꓳ꓿
43007015	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓓꓵꓽ ꓙ ꓟꓶ ꓢꓲ꓾ ꓡ ꓞꓳ ꓕꓱ ꓟ ꓠꓬ ꓕꓳ ꓶ ꓮ ꓕꓯˍ ꓟꓲ ꓟꓽ ꓢꓳ ꓠꓬꓲ ꓟ꓾ ꓮ ꓡꓲ ꓐꓰ ꓢꓲ ꓕꓱ ꓟꓬ ꓙꓽ ꓜꓲꓼˍ ꓡ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
43007016	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓟꓸ ꓖꓶˍ ꓟ ꓟꓸ ꓟꓲ ꓠꓬ ꓥꓪ ꓚꓲꓸ ꓛꓬ ꓔꓯꓸ ꓟ ꓟꓽ ꓥ꓿ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯꓸ ꓟ ꓥ ꓡꓳ꓿
43007017	ꓮꓽ ꓟ ꓥ ꓟꓲ ꓪꓴ-ꓢ ꓠꓲꓹ ꓡꓶ ꓬꓰ ꓠꓲꓹ ꓫꓵ ꓢꓴ ꓠꓬ꓾ ꓟꓸ ꓟꓲ ꓕꓱ ꓟ ꓪꓴ-ꓢ ꓔꓯꓺˍ ꓐꓰ ꓡꓻˍ ꓟ ꓥ ꓟꓽ ꓥ꓾ ꓥ ꓠꓬ ꓥꓪ ꓚꓲꓸ ꓛꓬ ꓗꓪ ꓐꓰ ꓫꓸ ꓕꓱˍ ꓟ ꓥ ꓟꓽ ꓥ꓾ ꓐꓰ ꓬꓲ ꓢꓷꓸ ꓡꓰˍ ꓥꓳ꓿
43007018	ꓬꓲ ꓚꓲꓸ ꓛꓬ ꓗꓪ ꓐꓰ ꓫꓸ ꓕꓱ ꓢꓴ ꓠꓬ ꓚꓲꓸ ꓛꓬ ꓟꓬꓱ ꓓꓳꓽ ꓧꓪˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓔꓯ ꓝꓲ ꓩꓴ ꓡ ꓢꓴ ꓟꓬꓱ ꓓꓳꓽ ꓔꓯ ꓧꓪ ꓢꓴ ꓖꓳ ꓕꓲ ꓣꓳ ꓠꓽ꓾ ꓔꓱꓹˍ ꓟ ꓥ ꓢꓲ꓾ ꓟꓽ ꓔꓱꓹˍ ꓟ ꓮꓸ ꓫꓵꓽˍ ꓟꓲ ꓬꓲ ꓠꓯꓸꓼ ꓗꓪ ꓟꓽ ꓓꓯꓹ꓿
43007019	ꓟꓳ-ꓫꓲ ꓡꓰ ꓠꓴ ꓪꓽ ꓔꓯ ꓙꓵꓽ ꓗ ꓖꓶ ꓔ ꓡꓳ ꓟꓽ ꓥ ꓡ? ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓬ ꓙꓵꓽ ꓗ ꓔꓯ ꓛꓳꓻ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓿ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓢꓰꓼ ꓠꓹ ꓟ ꓚꓱꓹ ꓧꓪˍ ꓡ?꓾ ꓐꓯˍ ꓡꓳ꓿
43007020	ꓞꓳ ꓜꓴꓻ ꓡꓰ ꓒꓳꓹ ꓖꓶ ꓢꓲ꓾ ꓠꓴ ꓔꓯ ꓠꓽ ꓠꓲꓽ ꓕꓲ ꓟ ꓓꓯꓹ ꓡꓳ꓿ ꓮꓽ ꓟ ꓠꓴ ꓔꓯ ꓢꓰꓼ ꓠ ꓟ ꓚꓱꓹ ꓧꓪˍ ꓡ?꓾ ꓐꓯˍ ꓡꓳ꓿
43007021	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓟꓬꓱꓽ ꓕꓲ ꓫꓵ ꓬꓰˍ ꓠꓬ꓾ ꓠꓴ ꓪꓽ ꓮꓽ ꓙꓵ ꓠꓽ ꓟꓬꓱꓽ ꓖꓳ ꓟ ꓑꓶ ꓓꓴ ꓓꓵꓽ ꓙꓽ ꓟꓶˍ ꓡꓳ꓿
43007022	ꓟꓳ-ꓫꓲ ꓡꓰ ꓠꓴ ꓪꓽ ꓔꓯ ꓶˍ ꓟ ꓗ ꓫꓵ ꓖꓶ ꓔ ꓡꓳ꓿ (ꓬꓲˍ ꓡꓰ꓾ ꓗ ꓫꓵ ꓖꓳ ꓟ ꓠꓬ ꓟꓳ-ꓫꓲ ꓔꓯˍ ꓐꓰ ꓡꓻ ꓟ ꓟꓽ ꓥ꓾ ꓒꓵꓽ ꓒ ꓐꓴ ꓔꓯˍ ꓐꓰ ꓡꓻ ꓟ ꓥ ꓡꓳ꓿) ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓠꓽ ꓦꓬꓼ ꓠꓬꓲ ꓗꓪ ꓡ ꓞꓳ ꓔꓯ ꓶˍ ꓟ ꓗ ꓫꓵ ꓬꓰ ꓖꓶˍ ꓡꓳ꓿
43007023	ꓟꓳ-ꓫꓲ ꓙꓵꓽ ꓗ ꓔꓯ ꓟꓽ ꓛꓬ ꓡꓰ ꓝꓲ ꓠ ꓟ꓾ ꓠ ꓦꓬꓼ ꓠꓬꓲ ꓗꓪ ꓡ ꓞꓳ ꓕꓲ ꓣꓳ ꓔꓯ ꓶˍ ꓟ ꓗ ꓫꓵ ꓬꓰ ꓖꓶ ꓓꓹ ꓠꓬ꓾ ꓠ ꓦꓬꓼ ꓠꓬꓲ ꓗꓪ꓾ ꓥꓪ ꓡꓰ ꓡ ꓞꓳ ꓕꓲ ꓣꓳ ꓔꓯ ꓕꓲ ꓖꓳ ꓓꓱ ꓡꓱꓸꓼ ꓓꓻ ꓡꓰ ꓝꓲˍ ꓟ ꓔꓯ꓾ ꓠꓴ ꓪꓽ ꓮ ꓫꓵ ꓑꓶ ꓓꓴ ꓥꓪ ꓔꓯ ꓠꓲꓹ ꓟ ꓦꓶˍ ꓡ?
43007024	ꓠꓴ ꓪꓽ ꓠꓬ ꓕꓯ ꓢꓲ ꓗꓪ ꓟꓳꓻ ꓓꓻ ꓡꓳ ꓫꓵꓽ ꓗꓪ ꓐꓰˍ ꓡꓰꓽ ꓐꓯ ꓟꓴ ꓕꓽ ꓞꓷꓹ꓿ ꓔꓱꓹ ꓜꓳꓽˍ ꓟ ꓡꓰ ꓐꓯ ꓟꓴ ꓞꓷꓹ꓾ ꓐꓯ ꓖꓶˍ ꓡꓳ꓿
43007025	ꓖꓳ ꓕꓯ ꓙꓱ-ꓣꓴ-ꓢ-ꓡꓱ ꓢꓴ ꓕꓲ ꓐꓱ ꓡꓰ꓾ ꓬꓲ ꓪꓽ ꓢꓰꓼ ꓠ ꓟ ꓚꓱꓹ ꓧꓪˍ ꓟ ꓠꓬ ꓕꓱ ꓕꓲ ꓣꓳ ꓟꓽ ꓥ ꓡ?
43007026	ꓮ ꓟꓶ ꓬꓲ ꓠ ꓫꓬꓽ ꓫꓬꓽ ꓗꓪ ꓫꓸ ꓕꓱˍ ꓟꓲ꓾ ꓬꓲ ꓪꓽ ꓬꓲ ꓔꓯ ꓮꓸ ꓫꓵˍ ꓟꓲ ꓟꓽ ꓐꓯ꓿ ꓕꓱ ꓕꓲ ꓣꓳ ꓠꓬ ꓙꓲ-ꓢꓴ ꓥ ꓟ ꓢꓲꓽ ꓒ ꓐꓴ ꓚꓵ ꓚꓵ ꓢꓷˍ ꓠꓳꓹ꓿
43007027	ꓖꓳ ꓡꓱ ꓥ ꓟꓲ ꓕꓱ ꓕꓲ ꓣꓳ ꓮ ꓡꓲ ꓗꓪ ꓐꓰ ꓡꓻ ꓟ ꓣꓳ ꓢꓷˍ ꓡꓳ꓿ ꓙꓲ-ꓢꓴ ꓛꓲ ꓡ ꓕꓯ ꓠꓽ꓾ ꓬꓲ ꓮ ꓡꓲ ꓗꓪ ꓐꓰ ꓡꓻ ꓟ ꓮ ꓟˍ ꓟꓲ ꓟꓽ ꓢꓷ꓾ ꓐꓰ ꓐꓯ ꓡꓯ ꓘꓳˍ ꓡꓳ꓿
43007028	ꓖꓳ ꓕꓯ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓢꓯꓼ ꓓ ꓟ ꓡꓰ ꓟꓸ ꓟꓲ ꓚ ꓢꓲ꓾ ꓥꓪ ꓮꓽ ꓟ ꓥ ꓟ ꓐꓰ ꓥꓪ ꓮ ꓡꓲ ꓗꓪ ꓐꓰ ꓡꓻ ꓟ ꓠꓴ ꓪꓽ ꓢꓷˍ ꓡꓳ꓿ ꓥꓪ ꓠꓬ ꓥꓪ ꓚꓲꓸ ꓛꓬ ꓠꓲꓹ ꓡꓶ ꓗꓪ ꓐꓰ ꓡꓻ ꓟ ꓟꓽ ꓥ꓿ ꓥꓪ ꓔꓯ ꓝꓲ ꓩꓴ ꓡ ꓢꓴ ꓠꓽ ꓔꓱꓹˍ ꓟ ꓥ ꓢꓲ꓾ ꓬꓲ ꓔꓯ ꓠꓴ ꓪꓽ ꓟꓽ ꓢꓷ꓿
43007029	ꓖꓳ ꓡꓱ ꓥ ꓟꓲ ꓥꓪ ꓠꓽ ꓬꓲ ꓗꓪ ꓐꓰ ꓡꓻ ꓟ ꓥ ꓢꓲ꓾ ꓬꓲ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓥ ꓠꓬꓲ꓾ ꓥꓪ ꓠꓽ ꓬꓲ ꓔꓯ ꓢꓷˍ ꓡꓳ꓾ ꓐꓯˍ ꓡꓳ꓿
43007030	ꓖꓳ ꓕꓯ ꓬꓲ ꓪꓽ ꓠꓬ ꓬꓰ-ꓢꓴ ꓔꓯ ꓣꓴ ꓠꓹ ꓟ ꓚꓱꓹ ꓧꓪˍ ꓡꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓝꓰꓹ ꓔ ꓟ ꓬꓲ ꓝꓲꓸ ꓟꓽ ꓛꓲ ꓡ ꓢꓰ ꓠꓬꓲ꓾ ꓮꓽ ꓟˍ ꓟꓲ ꓬꓲ ꓔꓯ ꓣꓴ ꓟꓽ ꓠ꓿
43007031	ꓑ ꓫꓬꓼ ꓐꓴ ꓗꓳ ꓡꓳ ꓗꓪ ꓮꓽ ꓟꓬꓹ ꓣꓳ ꓬꓲ ꓔꓯ ꓙꓵꓻ ꓢꓲ꓾ ꓙꓲ-ꓢꓴ ꓡꓻˍ ꓕꓯ ꓕꓱ ꓕꓲ ꓣꓳ ꓬꓰˍ ꓟ ꓢꓷꓸ ꓡꓰ ꓓꓴ ꓟꓬ ꓟꓽ ꓞꓲ ꓬꓰ ꓡꓺˍ ꓢꓰ ꓡ?꓾ ꓐꓯˍ ꓡꓳ꓿
43007032	ꓞꓳ ꓜꓴꓻ ꓠꓬ ꓬꓲ ꓔꓯ ꓖꓴ ꓢꓲ ꓖꓳ ꓡꓱ ꓒꓽ ꓛꓽ ꓡꓯꓽ ꓘꓳ ꓔꓬ ꓟ ꓔꓯ ꓒ-ꓡꓲ-ꓢꓷ ꓐꓴ ꓑ ꓙꓽ ꓗꓷ ꓠꓬ꓾ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓡꓰ ꓬꓲ ꓔꓯ ꓣꓴ ꓠꓹ ꓟ ꓢꓲꓽ ꓒ ꓝꓲ ꓓꓴ ꓐꓴ ꓝꓲ ꓩꓴ ꓗꓷˍ ꓡꓳ꓿
43007033	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ꓾ ꓥꓪ ꓝꓮꓲ ꓕꓲ ꓑ ꓤˍ ꓡꓰꓽ ꓠꓴ ꓪꓽˍ ꓐꓰ ꓔꓬ ꓢꓲ꓾ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓬꓲꓼ ꓙꓰˍ ꓥꓳ꓿
43007034	ꓠꓴ ꓪꓽ ꓠꓬ ꓥꓪ ꓔꓯ ꓧꓪˍ ꓟꓲ ꓧꓪ ꓟꓶ ꓟꓽ ꓘꓴꓻ꓿ ꓥꓪ ꓔꓬ ꓗꓪˍ ꓟꓲ ꓠꓴ ꓪꓽ ꓡ ꓟꓽ ꓐ ꓡ꓾ ꓐꓯˍ ꓡꓳ꓿
43007035	ꓖꓳ ꓕꓯ ꓬꓴ-ꓔ ꓡ ꓞꓳ ꓐꓴ ꓠꓬ꓾ ꓡ ꓞꓳ ꓕꓱ ꓟ ꓠꓬ ꓣꓳ ꓬꓲ ꓔꓯ ꓧꓪ ꓟꓶ ꓟꓽ ꓘꓴ ꓠ ꓛꓲ ꓮ ꓡꓲ ꓗꓪ ꓙꓰˍ ꓐꓰ ꓬꓰˍ ꓡ? ꓬꓲ ꓠꓬ ꓦꓲ-ꓡꓲ ꓡ ꓞꓳ ꓧꓹ ꓒꓬꓱ ꓙꓰ ꓢꓴ ꓕꓲ ꓧꓳꓽ ꓟ ꓔꓯ ꓙꓰ ꓢꓲ ꓬꓲ ꓪꓽ ꓔꓯ ꓟꓸˍ ꓐꓯˍ ꓡ?
43007036	ꓬꓲ ꓡꓰ꓾ ꓠꓴ ꓪꓽ ꓥꓪ ꓔꓯ ꓧꓪˍ ꓟꓲ ꓧꓪ ꓟꓶ ꓟꓽ ꓘꓴ꓾ ꓥꓪ ꓔꓬ ꓗꓪˍ ꓟꓲ ꓠꓴ ꓪꓽ ꓡ ꓟꓽ ꓐ ꓡ꓾ ꓐꓯˍ ꓟ ꓠꓬ ꓮꓸ ꓫꓵ ꓔꓯ ꓐꓯˍ ꓡ? ꓐꓰ ꓠ ꓠꓬꓲ ꓡꓯꓽ ꓘꓳˍ ꓡꓳ꓿
43007037	ꓑꓮꓲ ꓬꓰˍ ꓟ ꓦꓬꓼ ꓠꓬꓲ ꓓꓽ ꓟ ꓡꓳꓹ ꓬꓰ ꓟ ꓕꓲ ꓠꓬꓲ ꓗꓪ꓾ ꓬꓰ-ꓢꓴ ꓦꓰꓼ ꓞꓹ ꓢꓲ ꓢꓯꓼ ꓓꓽ ꓟ ꓡꓰ꓾ ꓮꓽ ꓟ ꓥ ꓟꓲ ꓢꓲꓼˍ ꓠꓬ ꓥꓪ ꓔꓯ ꓧꓪ ꓓꓳꓻ ꓡꓯ꓿
43007038	ꓥꓪ ꓔꓯ ꓙꓵꓻ ꓢꓴ ꓠꓬ ꓪꓴ-ꓢ ꓕꓳ ꓶ ꓗꓪ ꓐꓯˍ ꓟ ꓡꓰ ꓐꓰ꓾ ꓬꓲ ꓠꓯꓸꓼ ꓗꓪ ꓐꓰ ꓬꓲꓻ ꓙꓬ ꓬꓲ ꓢꓯꓸ ꓬꓲꓻ ꓓꓳ ꓡ ꓥꓳ꓾ ꓐꓯˍ ꓡꓳ꓿
43007039	ꓬꓲ ꓕꓱ ꓡꓱ ꓐꓯˍ ꓟ ꓠꓬ꓾ ꓬꓲ ꓔꓯ ꓙꓵꓻ ꓢꓴ ꓐꓴ ꓟꓶ ꓠꓹ ꓟ ꓢꓲ-ꓫꓬ-ꓟ-ꓦ ꓔꓯ ꓐꓯˍ ꓟ ꓥ ꓡꓳ꓿ ꓖꓳ ꓕꓲ ꓝꓲꓸ ꓗꓪ ꓬꓰ-ꓢꓴ ꓠꓬ ꓟꓬꓱ ꓓꓳꓽ ꓟꓽ ꓟꓶ ꓢꓰꓽ ꓠꓬꓲ ꓢꓲ-ꓫꓬ-ꓟ-ꓦ ꓟꓽ ꓬꓯꓼ ꓡ ꓢꓰ꓿
43007040	ꓖꓳ ꓡꓱ ꓠꓬꓲ ꓑ ꓫꓬꓼ ꓐꓴ ꓕꓲ ꓐꓱ ꓐꓯ ꓘꓶ ꓕꓱ ꓟ ꓑ ꓙꓽˍ ꓠꓬ꓾ ꓕꓱ ꓟ ꓠꓽ ꓚꓵ ꓚꓵ ꓟꓷꓽ ꓠꓷꓹ ꓝꓸ ꓢꓴ ꓖꓳ ꓕꓲ ꓣꓳ ꓟ ꓥ ꓡꓳ꓾ ꓐꓯˍ ꓡꓳ꓿
43007041	ꓕꓲ ꓐꓱ ꓠꓬ꓾ ꓕꓱ ꓟ ꓠꓽ ꓙꓲ-ꓢꓴ ꓖꓳ ꓕꓲ ꓣꓳ ꓥ ꓡꓳ꓾ ꓐꓯˍ ꓡꓳ꓿ ꓕꓲ ꓐꓱ ꓠꓽ ꓮ ꓡꓲ ꓥ ꓢꓰ꓾ ꓙꓲ-ꓢꓴ ꓠꓬ ꓖ-ꓡꓲ-ꓡꓲ ꓗꓪ ꓐꓰ ꓓꓳ ꓡ ꓡꓳ ꓟꓽ ꓥ꓿
43007042	ꓪꓴ-ꓢ ꓕꓳ ꓶ ꓗꓪ꓾ ꓙꓲ-ꓢꓴ ꓠꓬ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓥ ꓢꓲ꓾ ꓓ-ꓪꓵ ꓔꓬ ꓗꓷ ꓟ ꓐꓱ-ꓡꓱ-ꓦꓱ ꓗꓪ ꓐꓰ ꓓꓳ ꓡ ꓥꓳ꓾ ꓐꓯˍ ꓡꓳ ꓟꓽ ꓥ ꓡ?꓾ ꓐꓯˍ ꓡꓳ꓿
43007043	ꓖꓳ ꓡꓱ ꓠꓬꓲ ꓬꓰ-ꓢꓴ ꓑꓶ ꓓꓴ ꓞꓳ ꓜꓴꓻ ꓗꓳ ꓡꓳ ꓗꓪ ꓬꓲ ꓗꓪꓺ ꓗꓪ ꓡꓰˍ ꓡꓳ꓿
43007044	ꓬꓲ ꓪꓽ ꓕꓲ ꓐꓱ ꓠꓬ ꓬꓲ ꓔꓯ ꓣꓴ ꓠꓲꓹ ꓫꓵˍ ꓟꓲ꓾ ꓮꓽ ꓟˍ ꓟꓲ ꓟꓽ ꓡꓯꓼ ꓡꓵ꓿
43007045	ꓢꓲꓽ ꓒ ꓝꓲ ꓓꓴ ꓐꓴ ꓠꓬ꓾ ꓔꓲ ꓒ ꓪꓴꓸ ꓓꓵ ꓣꓱ ꓢꓴˍ ꓐꓰ ꓒ-ꓡꓲ-ꓢꓷ ꓐꓴ ꓔꓬ ꓗꓪ ꓬꓲꓼ ꓛꓲ ꓬꓰˍ ꓕꓯ꓾ ꓠꓴ ꓪꓽ ꓮ ꓡꓲ ꓗꓷ ꓡꓰ ꓠꓬꓲ ꓬꓲ ꓔꓯ ꓟꓽ ꓣꓴ ꓔꓯꓹ ꓡ ꓡ? ꓐꓰ ꓠ ꓠꓬꓲˍ ꓡꓳ꓿
43007046	ꓢꓲꓽ ꓒ ꓝꓲ ꓓꓴ ꓐꓴ ꓡꓰ ꓒꓳꓹ ꓖꓶ ꓢꓲ꓾ ꓮꓽ ꓟˍ ꓟꓲ ꓕꓱ ꓕꓲ ꓣꓳˍ ꓡꓰ ꓐꓰ ꓟꓽ ꓫꓸ ꓕꓱ ꓠꓬꓲ꓾ ꓐꓯ ꓖꓶˍ ꓡꓳ꓿
43007047	ꓖꓳ ꓡꓱ ꓠꓬꓲ ꓒ-ꓡꓲ-ꓢꓷ ꓐꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓔꓯˍ ꓟꓲ ꓬꓲ ꓡꓰ ꓧꓳꓽ ꓪꓴꓸ ꓙꓰ ꓗꓷ ꓡ?
43007048	ꓢꓲꓽ ꓒ ꓐꓴ ꓗꓳ ꓡꓳ ꓗꓪ꓾ ꓥ ꓠꓬ ꓒ-ꓡꓲ-ꓢꓷ ꓐꓴ ꓗꓳ ꓡꓳ ꓗꓪ ꓬꓲ ꓔꓯ ꓙꓵꓻ ꓢꓴ ꓙꓳˍ ꓡ?
43007049	ꓙꓵꓽ ꓗ ꓔꓯ ꓟꓽ ꓢꓷꓸˍ ꓟ ꓞꓳ ꓜꓴꓻ ꓕꓱ ꓟ ꓠ ꓙꓱꓽ ꓔ ꓟ ꓥ ꓡꓳ꓾ ꓐꓯˍ ꓡꓳ꓿
43007050	ꓬꓲ ꓪꓽ ꓗꓪ ꓟ ꓕꓲ ꓣꓳ꓾ ꓧꓶ ꓕꓯ ꓬꓰ-ꓢꓴ ꓔꓯ ꓡ ꓠꓬꓲ ꓟ ꓠꓲ-ꓘꓳ-ꓓꓲ-ꓟꓴ ꓡꓰ ꓬꓲ ꓪꓽ ꓔꓯ꓾
43007051	ꓡ ꓞꓳ ꓕꓲ ꓣꓳ ꓬꓲ ꓐꓯˍ ꓟ ꓔꓯ ꓧꓶꓸ ꓕꓯ ꓠ ꓠꓹ ꓠꓬꓲ ꓢꓲ꓾ ꓬꓲ ꓬꓰˍ ꓟ ꓔꓯ ꓢꓷꓸ ꓡꓰ ꓗꓸ ꓠꓯꓸ ꓟꓽ ꓥ ꓠꓬ꓾ ꓬꓲ ꓔꓯ ꓐꓯ ꓞꓷꓹ ꓟꓽ ꓓ ꓟ ꓙꓵꓽ ꓗ ꓙꓳˍ ꓡꓳ ꓟꓽ ꓥ ꓡ?꓾ ꓐꓯ ꓖꓶˍ ꓡꓳ꓿
43007052	ꓬꓲ ꓪꓽ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓠꓴˍ ꓟꓲ ꓖ-ꓡꓲ-ꓡꓲ ꓢꓴ ꓥ ꓡ? ꓕꓳ ꓶ ꓗꓪ ꓠꓴ ꓧꓪ ꓟꓰꓹ ꓠꓬꓲ ꓐꓷˍ ꓠꓬ꓾ ꓖ-ꓡꓲ-ꓡꓲ ꓗꓪ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓟꓽ ꓓꓳ ꓡ꓾ ꓐꓰ ꓠꓴ ꓢꓷꓸ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
43007053	ꓖꓳ ꓗꓸ ꓠꓯꓸ ꓬꓲ ꓪꓽ ꓠꓬ ꓮꓽ ꓟ ꓦꓲ ꓗꓪ ꓮꓽ ꓟ ꓬꓲꓼ ꓙꓰˍ ꓡꓳ꓿
43008001	ꓬꓰ-ꓢꓴ ꓠꓽ ꓮ-ꓛꓬ ꓪꓽ ꓚꓲ ꓗꓪ ꓙꓰˍ ꓡꓳ꓿
43008002	ꓗꓸ ꓠꓯꓸ ꓠꓯꓼ ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓝꓮꓲ ꓕꓲ ꓧꓪ ꓓꓵꓽ ꓡꓰ ꓕꓯ꓾ ꓑ ꓫꓬꓼ ꓐꓴ ꓮꓽ ꓙꓵ ꓬꓲ ꓔꓯ ꓡ ꓡꓳ꓿ ꓖꓳ ꓡꓱ ꓠꓬ ꓬꓲ ꓠꓬꓲꓸ ꓠꓸ ꓢꓲ ꓬꓲ ꓪꓽ ꓔꓯ ꓟꓸ ꓟꓲ ꓟꓸ ꓖꓶˍ ꓡꓳ꓿
43008003	ꓙꓵꓽ ꓗ ꓟꓸ ꓒ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ꓾ ꓦꓬꓼ ꓛꓳꓽ ꓬꓰ ꓔꓬ ꓟ ꓗꓪ ꓣꓴ ꓟꓶˍ ꓟ ꓤ ꓟꓶ ꓤ ꓕꓲ ꓣꓳ ꓧꓳꓽ ꓔꓯꓹ ꓡ ꓢꓲ꓾ ꓞꓳ ꓜꓴꓻ ꓗꓳ ꓡꓳ ꓗꓪ ꓦꓰꓼ ꓔꓬ ꓝꓲ ꓢꓲ ꓠꓬꓲ꓾
43008004	ꓟꓸ ꓒꓽꓳ꓾ ꓤꓽ ꓟꓶ ꓤ ꓕꓱ ꓟ ꓠꓬ ꓦꓬꓼ ꓛꓳꓽ ꓬꓰ ꓔꓬ ꓟ ꓗꓪ ꓣꓴ ꓔ ꓟ ꓥ ꓡꓳ꓿
43008005	ꓙꓵꓽ ꓗ ꓗꓪ ꓠꓬ ꓟꓳ-ꓫꓲ ꓡꓰ ꓕꓱ ꓡꓱ ꓫꓵꓽ ꓤꓽ ꓟꓶ ꓤ ꓔꓯ Bꓸ ꓛꓲ ꓡꓰ ꓡꓳ ꓢꓰꓼ꓾ ꓐꓰ ꓥꓪ ꓠꓴꓽ ꓔꓯ ꓕꓵꓼ ꓪ ꓖꓶ ꓔ ꓡꓳ꓿ ꓠꓴ ꓠꓬ ꓮꓸ ꓫꓵꓽ ꓐꓯ ꓓꓴ ꓙꓳˍ ꓡ? ꓐꓰ ꓠ ꓠꓬꓲˍ ꓡꓳ꓿
43008006	ꓬꓲ ꓪꓽ ꓕꓱ ꓡꓱ ꓐꓯˍ ꓟ ꓠꓬ꓾ ꓬꓲ ꓔꓯ ꓓꓰꓺ ꓖꓴ ꓧꓪ ꓟꓶ ꓠꓹ ꓟ ꓫꓵꓽ ꓠꓬꓲˍ ꓟ ꓥ ꓡꓳ꓿ ꓬꓰ-ꓢꓴ ꓠꓽ ꓗꓴꓺ ꓗꓴ ꓟꓴ ꓬꓰ ꓢꓲ꓾ ꓬꓲ ꓡꓯꓼ ꓠꓬꓲ ꓡꓰ ꓟꓲ ꓛꓬ ꓗꓪ ꓐꓳˍ ꓡꓳ꓿
43008007	ꓖꓳ ꓡꓱ ꓥ ꓟꓲ ꓬꓲ ꓪꓽ ꓬꓲ ꓔꓯ ꓟꓽ ꓠꓽ ꓠꓽ ꓠ ꓠꓬꓲ ꓔꓬ ꓠꓬꓲ꓾ ꓬꓰ-ꓢꓴ ꓦꓰꓼ ꓔꓴ ꓡ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓗꓳ ꓡꓳ ꓗꓪ ꓝꓴꓲ ꓟꓽ ꓙꓳ ꓢꓴ ꓕꓲ ꓣꓳ ꓙꓳ ꓐꓷˍ ꓠꓬ ꓬꓲ ꓧꓶꓸ ꓕꓯ ꓬꓲ ꓔꓯ Bꓸ ꓛꓲ ꓡꓳ ꓝꓲ꓾ ꓐꓯ ꓖꓶˍ ꓡꓳ꓿
43008008	ꓬꓲ ꓝꓮꓲ ꓗꓴꓺ ꓗꓴ ꓟꓴ ꓬꓰ ꓢꓲ꓾ ꓡꓯꓼ ꓠꓬꓲ ꓡꓰ ꓟꓲ ꓛꓬ ꓗꓪ ꓐꓳˍ ꓢꓰꓽ ꓡꓳ꓿
43008009	ꓐꓯ ꓘꓶ ꓕꓱ ꓟ ꓬꓲ ꓪꓽ ꓑ ꓙꓽ ꓗꓷ ꓠꓬ꓾ ꓞꓲꓼ ꓪꓴꓽˍ ꓟ ꓗꓪ ꓐꓰ ꓪꓴꓸ ꓔꓴ ꓢꓲꓠ ꓕꓲ ꓣꓳ ꓗꓸ ꓠꓯꓸ ꓕꓲ ꓣꓳ ꓓꓳ ꓙꓰˍ ꓡꓳ꓿ ꓬꓲꓸ ꓟꓶꓽ ꓗꓪ ꓠꓬ ꓬꓰ-ꓢꓴ ꓕꓲ ꓣꓳˍ ꓡꓰꓽ ꓜꓰꓻ ꓡꓰ ꓢꓲ꓾ ꓤ ꓟꓶ ꓤˍ ꓟꓲ ꓖꓳ ꓗꓪ ꓦꓰꓼ ꓔꓬ ꓢꓰ ꓡꓳ꓿
43008010	ꓖꓳ ꓕꓯ ꓬꓰ-ꓢꓴ ꓦꓰꓼ ꓔꓴ ꓡ ꓢꓲ꓾ ꓤꓽ ꓟꓶ ꓤꓽꓳ꓾ ꓬꓲ ꓪꓽ ꓮ ꓡꓲ ꓗꓪ ꓙꓰ ꓗꓷ ꓡ? ꓠꓴ ꓔꓯ ꓝꓴꓲ ꓐꓯ ꓞꓷꓹ ꓢꓴ ꓮ ꓟˍ ꓟꓲ ꓟꓽ ꓙꓳ ꓡ? ꓐꓰ ꓠ ꓠꓬꓲˍ ꓡꓳ꓿
43008011	ꓖꓳ ꓕꓯ ꓬꓲ ꓡꓰ꓾ ꓢꓲ ꓒꓽꓳ꓾ ꓕꓲ ꓣꓳˍ ꓟꓲ ꓟꓽ ꓙꓳ꓾ ꓐꓰ ꓒꓳꓹ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓰ-ꓢꓴ ꓡꓰ꓾ ꓥꓪˍ ꓟꓲ ꓠꓴ ꓔꓯ ꓟꓽ ꓐꓯ ꓞꓷꓹ꓿ ꓙꓰ Gꓽ꓿ ꓖꓳ ꓡꓱ ꓢꓲ ꓕꓱ ꓡꓱ ꓖꓳ ꓑꓳ ꓝꓴꓲ ꓕꓽ ꓬꓰ꓾ ꓐꓯ ꓖꓶˍ ꓡꓳ꓿
43008012	ꓬꓰ-ꓢꓴ ꓠꓬ ꓑ ꓫꓬꓼ ꓐꓴ ꓔꓯ ꓝꓮꓲ ꓫꓸ ꓕꓱ ꓢꓲ꓾ ꓥꓪ ꓠꓽ ꓟꓲ ꓠꓯ ꓠꓬꓲ ꓟꓳ ꓓꓴ ꓥ ꓡꓳ꓿ ꓥꓪ ꓔꓯ ꓛꓳ ꓢꓴ ꓠꓬ ꓢꓯꓼ ꓟꓬ ꓠꓬꓲ ꓟꓳ ꓓꓴ ꓙꓳˍ ꓠꓬꓲ꓾ ꓠꓯ ꓞꓲꓹ ꓟ ꓗꓪ ꓫꓱꓽ ꓟꓽ ꓛꓵ꓾ ꓐꓯˍ ꓡꓳ꓿
43008013	ꓖꓳ ꓡꓱ ꓠꓬꓲ ꓒ-ꓡꓲ-ꓢꓷ ꓐꓴ ꓡꓰ ꓬꓲ ꓔꓯ꓾ ꓠꓴ ꓠꓬ ꓠꓴ ꓚꓲꓸ ꓛꓬ ꓐꓱ ꓶ ꓢꓷꓸ ꓙ ꓟꓳ ꓙˍ ꓠꓬꓲ꓾ ꓠꓴ ꓢꓷ ꓙ ꓟꓳ ꓙˍ ꓟ ꓠꓬ ꓟꓽ ꓔꓱꓹ꓾ ꓐꓯˍ ꓡꓳ꓿
43008014	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓠꓬ ꓥꓪ ꓚꓲꓸ ꓛꓬ ꓐꓱ ꓶ ꓢꓷ ꓙ ꓟꓳ ꓙˍ ꓟꓲ꓾ ꓥꓪ ꓢꓷ ꓙ ꓟꓳ ꓙˍ ꓟ ꓠꓽ ꓔꓱꓹˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓮ ꓡꓲ ꓗꓪ ꓐꓰ ꓡꓻ ꓟ ꓐꓰ꓾ ꓥꓪ ꓮ ꓡꓲ ꓗꓪ ꓙꓰˍ ꓟ ꓥꓪ ꓢꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓥꓪ ꓮ ꓡꓲ ꓗꓪ ꓐꓰ ꓡꓻ ꓟ ꓐꓰ꓾ ꓥꓪ ꓮ ꓡꓲ ꓗꓪ ꓙꓰˍ ꓟ ꓟꓽ ꓢꓷ꓿
43008015	ꓠꓴ ꓪꓽ ꓠꓬ ꓞꓳ ꓚꓱꓹ ꓪꓽ ꓚꓱꓹ ꓔꓯ ꓛꓳ ꓢꓲ ꓙꓽ ꓘꓶꓽˍ ꓡꓳ꓿ ꓥꓪ ꓠꓽ ꓮꓽ ꓟ ꓔꓯˍ ꓟꓲ ꓟꓽ ꓙꓽ ꓘꓶ꓿
43008016	ꓥꓪ ꓙꓽ ꓘꓶꓽ ꓐꓷˍ ꓟꓲ ꓥꓪ ꓙꓽ ꓘꓶˍ ꓟ ꓠꓬ ꓔꓱꓹˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓕꓲ ꓣꓳ ꓔꓵꓸꓼˍ ꓡꓰꓽ ꓟꓽ ꓥ꓿ ꓥꓪ ꓔꓯ ꓝꓲ ꓩꓴ ꓡ ꓢꓴ ꓐꓹ ꓐ ꓠꓬ ꓥꓪˍ ꓐꓰ ꓔꓬ ꓡꓳ꓿
43008017	ꓠꓴ ꓪꓽ ꓙꓵꓽ ꓗ ꓗꓪˍ ꓟꓲ꓾ ꓡ ꓞꓳ ꓠꓬꓲꓽ ꓣꓳ ꓡꓰ ꓢꓷ ꓙ ꓟꓳ ꓙˍ ꓟ ꓐꓯ ꓘꓶ ꓠꓬ ꓔꓱꓹˍ ꓡꓳ꓾ ꓐꓰ ꓐꓳ ꓔ ꓡꓳ꓿
43008018	ꓥꓪ ꓠꓬ ꓚꓲꓸ ꓛꓬ ꓐꓱ ꓶ ꓢꓷꓸ ꓙ ꓟꓳ ꓙ ꓢꓲ꓾ ꓥꓪ ꓔꓯ ꓝꓲ ꓩꓴ ꓡ ꓟ ꓐꓹ ꓐˍ ꓟꓲ ꓥꓪ ꓐꓱ ꓶ ꓢꓷ ꓙ ꓟꓳ ꓙˍ ꓡꓳ꓾ ꓐꓯˍ ꓡꓳ꓿
43008019	ꓖꓳ ꓕꓯ ꓬꓲ ꓪꓽ ꓡꓰ ꓬꓲ ꓔꓯ꓾ ꓠꓴ ꓐꓹ ꓐ ꓮ ꓡꓲ ꓗꓪ ꓔꓬ ꓡ? ꓐꓰ ꓠ ꓠꓬꓲˍ ꓡꓳ꓿ ꓬꓰ-ꓢꓴ ꓒꓳꓹ ꓖꓶ ꓢꓲ꓾ ꓥꓪ ꓔꓯˍ ꓟꓲ꓾ ꓥꓪ ꓐꓹ ꓐ ꓔꓯˍ ꓟꓲ ꓠꓴ ꓪꓽ ꓟꓽ ꓢꓷ꓿ ꓠꓴ ꓪꓽ ꓥꓪ ꓔꓯ ꓢꓷˍ ꓕꓯ ꓠ꓾ ꓥꓪ ꓐꓹ ꓐ ꓔꓯˍ ꓟꓲ ꓢꓷˍ ꓡꓳ ꓫꓵꓽ ꓥꓳ꓾ ꓐꓯ ꓖꓶˍ ꓡꓳ꓿
43008020	ꓐꓯ ꓘꓶ ꓕꓱ ꓟꓬ ꓟ ꓠꓬ꓾ ꓢꓲꓽ ꓫꓬ ꓦꓲ ꓗꓪ ꓬꓲ ꓟꓸ ꓟꓲ ꓟꓸˍ ꓕꓯ꓾ ꓒꓴ ꓗꓶ ꓖꓴ ꓕꓲ ꓔꓳꓸ ꓗꓪ ꓐꓯˍ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓬꓲꓸ ꓝꓲꓸ ꓟꓽ ꓛꓲ ꓡ ꓢꓰ ꓠꓬꓲ ꓬꓲ ꓔꓯ ꓮ ꓟˍ ꓟꓲ ꓣꓴ ꓟꓽ ꓠ꓿
43008021	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓝꓮꓲ ꓕꓲ ꓧꓪ꓾ ꓥꓪ ꓠꓽ ꓙꓰˍ ꓥꓳ꓿ ꓠꓴ ꓪꓽ ꓠꓬ ꓥꓪ ꓔꓯ ꓧꓪ ꓡ ꓥꓳ꓿ ꓖꓳ ꓡꓱ ꓢꓲ ꓠꓴ ꓪꓽ ꓝꓴꓲ ꓗꓪ ꓠꓴ ꓪꓽ ꓫꓵˍ ꓥꓳ꓿ ꓥꓪ ꓙꓰˍ ꓟ ꓗꓪ ꓠꓴ ꓪꓽ ꓡ ꓟꓽ ꓐ ꓡ꓾ ꓐꓯˍ ꓡꓳ꓿
43008022	ꓖꓳ ꓕꓯ ꓬꓴ-ꓔ ꓡ ꓞꓳ ꓡꓰ꓾ ꓥꓪ ꓙꓰˍ ꓟ ꓗꓪ ꓠꓴ ꓪꓽ ꓡ ꓟꓽ ꓐ ꓡ꓾ ꓐꓰ ꓬꓲ ꓐꓯˍ ꓟ ꓕꓱ ꓟ ꓠꓬ꓾ ꓬꓲ ꓚꓲꓸ ꓛꓬ ꓔꓯ ꓬꓲ ꓢꓰꓼˍ ꓐꓰ ꓬꓰˍ ꓠꓬꓲ ꓐꓯˍ ꓟꓽ ꓥ ꓡ?꓾ ꓐꓯˍ ꓡꓳ꓿
43008023	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓠꓯꓸ ꓘꓪ ꓗꓪ ꓐꓰ ꓡꓻ ꓟ ꓥ ꓢꓲ꓾ ꓥꓪ ꓠꓽ ꓕꓯ ꓢꓲ ꓗꓪ ꓐꓰ ꓡꓻ ꓟ ꓥ ꓡꓳ꓿ ꓠꓴ ꓪꓽ ꓠꓬ ꓟꓲ ꓠꓯ ꓕꓱ ꓟ ꓗꓪ ꓟ ꓥ ꓡꓳ꓿ ꓥꓪ ꓠꓽ ꓟꓲ ꓠꓯ ꓕꓱ ꓟ ꓗꓪ ꓟ ꓟꓽ ꓥ꓿
43008024	ꓖꓳ ꓡꓱ ꓠꓬꓲ ꓥꓪ ꓡꓰ ꓠꓴ ꓪꓽ ꓔꓯ꓾ ꓠꓴ ꓪꓽ ꓝꓴꓲ ꓗꓪ ꓠꓴ ꓪꓽ ꓫꓵˍ ꓥꓳ꓾ ꓐꓯˍ ꓟ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓙꓲ-ꓢꓴ ꓖꓳ ꓕꓲ ꓣꓳ ꓥ ꓟ ꓠꓴ ꓪꓽ ꓟꓽ ꓙꓵꓻ ꓠꓬ꓾ ꓠꓴ ꓪꓽ ꓝꓴꓲ ꓗꓪ ꓠꓴ ꓪꓽ ꓫꓵˍ ꓥꓳ꓾ ꓐꓯ ꓖꓶˍ ꓡꓳ꓿
43008025	ꓖꓳ ꓕꓯ ꓬꓲ ꓪꓽ ꓬꓲ ꓔꓯ꓾ ꓠꓴ ꓠꓬ ꓮꓽ ꓟ ꓥ ꓡ? ꓐꓰ ꓠ ꓠꓬꓲˍ ꓡꓳ꓿ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓠꓬ ꓬꓲ ꓪꓴꓸ ꓕꓯˍ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓗꓷ ꓟ ꓖꓳ ꓕꓲ ꓣꓳ ꓟ ꓥꓳ꓿
43008026	ꓥꓪ ꓠꓬ ꓠꓴ ꓪꓽ ꓔꓯ ꓟꓳꓸ ꓐꓯ ꓓꓴˍ ꓐꓰ ꓐꓯ ꓟꓴ ꓞꓷꓹ ꓓꓴ ꓮꓽ ꓟꓬꓹ ꓫꓵꓽ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓔꓯ ꓝꓲ ꓩꓴ ꓡ ꓢꓴ ꓠꓽ ꓔꓱꓹˍ ꓟ ꓥ ꓢꓲ꓾ ꓥꓪ ꓬꓲ ꓔꓯꓺˍ ꓐꓰ ꓑ ꓙꓽˍ ꓟ ꓠꓬ ꓟꓲ ꓠꓯ ꓡ ꓞꓳ ꓔꓯ ꓥꓪ ꓐꓯ ꓟꓸ ꓖꓶˍ ꓡꓳ꓾ ꓐꓯˍ ꓡꓳ꓿
43008027	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓬ ꓬꓲ ꓐꓹ ꓐ ꓔꓯ ꓖꓴ ꓢꓲ ꓐꓯˍ ꓟ ꓔꓯ ꓬꓲ ꓪꓽ ꓟꓽ ꓙꓽ ꓜꓲꓼ꓿
43008028	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ꓾ ꓡ-ꓞꓳ-ꓮ-ꓐꓲ ꓔꓯ ꓠꓴ ꓪꓽ ꓔꓳꓹ ꓔꓴ ꓗꓷˍ ꓕꓯ ꓢꓲꓸˍ ꓡꓰ꓾ ꓥꓪ ꓮꓽ ꓟ ꓥ ꓟ ꓐꓰ꓾ ꓥꓪ ꓚꓲꓸ ꓛꓬ ꓥꓪ ꓮꓸ ꓫꓵˍ ꓟꓲ ꓟꓽ ꓬꓰ ꓟ ꓐꓰ꓾ ꓐꓹ ꓐ ꓥꓪ ꓔꓯ ꓮ ꓡꓲ ꓟꓸ ꓖꓶ ꓡ ꓠꓬ ꓖꓳ ꓡꓱ ꓫꓸ ꓕꓱˍ ꓟ ꓠꓴ ꓪꓽ ꓢꓷꓸ ꓡꓰˍ ꓥꓳ꓿
43008029	ꓥꓪ ꓔꓯ ꓝꓲ ꓩꓴ ꓡ ꓢꓴ ꓠꓬ ꓥꓪˍ ꓐꓰ ꓔꓬ ꓡꓳ꓿ ꓥꓪ ꓕꓲ ꓣꓳ ꓔꓯꓺˍ ꓡꓰꓽ ꓬꓲ ꓟꓽ ꓡꓳ ꓔꓸ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓲꓹ ꓒꓴˍ ꓟ ꓥꓪ ꓮ ꓕꓯˍ ꓟꓲ ꓬꓰˍ ꓡꓳ꓾ ꓐꓯˍ ꓡꓳ꓿
43008030	ꓕꓱ ꓟꓬ ꓫꓵꓽ ꓬꓲ ꓐꓯ ꓔꓬ ꓕꓯ꓾ ꓡ ꓞꓳ ꓮꓽ ꓟꓬꓹ ꓬꓲ ꓔꓯ ꓙꓵꓻ ꓡ ꓡꓳ꓿
43008031	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ꓾ ꓬꓲ ꓔꓯ ꓙꓵˍ ꓟ ꓬꓴ-ꓔ ꓡ ꓞꓳ ꓖꓳ ꓕꓲ ꓧꓳꓽ ꓔꓯ꓾ ꓥꓪ ꓐꓯ ꓘꓶ ꓔꓯ ꓠꓴ ꓪꓽ ꓮ ꓕꓯˍ ꓟꓲ ꓒꓵꓽ ꓛꓳˍ ꓠꓬ꓾ ꓠꓴ ꓪꓽ ꓠꓽ ꓚꓵ ꓚꓵ ꓥꓪ ꓛꓳꓽ ꓒꓯꓹ ꓥꓳ꓿
43008032	ꓖꓳ ꓡꓱ ꓢꓲ ꓔꓱꓹ ꓚꓵˍ ꓟ ꓔꓯ ꓠꓴ ꓪꓽ ꓢꓷꓸ ꓡꓰ ꓢꓲ꓾ ꓔꓱꓹ ꓚꓵˍ ꓟ ꓖꓳ ꓟ ꓡꓰ ꓠꓴ ꓪꓽ ꓔꓯ ꓩꓴ ꓗꓷ ꓖꓶ ꓡ ꓥꓳ꓾ ꓐꓯˍ ꓡꓳ꓿
43008033	ꓬꓲ ꓪꓽ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓠꓴꓽ ꓠꓬ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓢꓲ꓾ ꓮ ꓕꓯˍ ꓟꓲ ꓮꓽ ꓟ ꓚꓳ ꓑꓸ ꓟꓽ ꓬꓰ ꓠꓬꓲ꓿ ꓠꓴ ꓠꓬ ꓮ ꓡꓲ ꓗꓹ ꓠꓬꓲ꓾ ꓠꓴ ꓪꓽ ꓔꓯ ꓩꓴ ꓗꓷˍ ꓟ ꓟꓶ ꓡꓰ ꓝꓲˍ ꓥꓳ꓾ ꓐꓯˍ ꓡ? ꓐꓰ ꓠ ꓠꓬꓲˍ ꓡꓳ꓿
43008034	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓝꓴꓲ ꓬꓰ ꓢꓴ ꓥ ꓕ ꓑꓳ ꓠꓬ ꓝꓴꓲ ꓚꓳ ꓑꓸ ꓥ ꓡꓳ꓿
43008035	ꓚꓳ ꓑꓸ ꓠꓬ ꓕꓶꓻˍ ꓟ ꓔꓬ ꓖꓴ ꓦꓲ ꓟꓽ ꓙꓳ꓿ ꓮ ꓐꓲ ꓠꓽ ꓕꓲ ꓞꓲꓼ ꓡꓱꓸꓼ ꓦꓲ ꓗꓪ ꓔꓬ ꓡꓳ꓿
43008036	ꓖꓳ ꓡꓱ ꓠꓬꓲ ꓮ ꓐꓲ ꓡꓰ ꓠꓴ ꓪꓽ ꓔꓯ ꓩꓴ ꓗꓷ ꓖꓶˍ ꓠꓬ꓾ ꓠꓴ ꓪꓽ ꓠꓽ ꓚꓵ ꓚꓵ ꓩꓴ ꓗꓷˍ ꓟ ꓟꓶˍ ꓥꓳ꓿
43008037	ꓠꓴ ꓪꓽ ꓠꓬ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓟ ꓥꓪ ꓢꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓯꓸꓼ ꓗꓪ ꓥꓪ ꓐꓯ ꓘꓶ ꓓꓯꓹ ꓖꓴ ꓟꓽ ꓙꓳ ꓠꓬꓲ꓾ ꓠꓴ ꓪꓽ ꓠꓽ ꓥꓪ ꓔꓯ ꓢꓰꓼ ꓠꓹ ꓟ ꓚꓱꓹ ꓧꓪˍ ꓡꓳ꓿
43008038	ꓐꓹ ꓐˍ ꓐꓰ ꓕꓲ ꓪꓺꓼ ꓔꓬ ꓕꓯ ꓥꓪ ꓟꓳ ꓠꓬꓲˍ ꓟ ꓥꓪ ꓠꓴ ꓪꓽ ꓔꓯ ꓐꓯ ꓖꓶˍ ꓡꓳ꓿ ꓠꓴ ꓪꓽˍ ꓟꓲ ꓠꓴ ꓪꓽ ꓐꓹ ꓐ ꓔꓯˍ ꓐꓰ ꓑ ꓙꓽˍ ꓟ ꓠꓴ ꓪꓽ ꓬꓰˍ ꓡꓳ꓾ ꓐꓯ ꓖꓶˍ ꓡꓳ꓿
43008039	ꓬꓲ ꓪꓽ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓠꓴꓽ ꓐꓹ ꓐ ꓠꓽ ꓮ-ꓐ-ꓡ-ꓦ ꓥ ꓡꓳ꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓕꓯ ꓠꓽ꓾ ꓮ-ꓐ-ꓡ-ꓦ ꓬꓰ ꓗꓷ ꓟ ꓟꓬꓱꓽ ꓠꓴ ꓪꓽˍ ꓟꓲ ꓬꓰˍ ꓡꓳ ꓫꓵꓽ ꓥꓳ꓿
43008040	ꓖꓳ ꓡꓱ ꓥ ꓟꓲ ꓮ ꓟꓶ ꓠꓴ ꓪꓽ ꓠꓬ ꓪꓴ-ꓢ ꓔꓯˍ ꓐꓰ ꓔꓱꓹˍ ꓟ ꓑ ꓙꓽ ꓗꓷ ꓢꓲ꓾ ꓠꓴ ꓪꓽ ꓔꓯ ꓐꓯ ꓖꓶ ꓡ ꓢꓴ ꓥꓪ ꓔꓯ ꓢꓰꓼ ꓠꓹ ꓟ ꓚꓱꓹ ꓧꓪˍ ꓡꓳ꓿ ꓮ-ꓐ-ꓡ-ꓦ ꓠꓽ ꓕꓱ ꓡꓱ ꓟꓽ ꓬꓰ ꓠꓬꓲ꓿
43008041	ꓠꓴ ꓪꓽ ꓠꓽ ꓠꓴ ꓪꓽ ꓐꓹ ꓐ ꓬꓰˍ ꓟ ꓟꓬꓱꓽ ꓬꓰ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿ ꓬꓲ ꓪꓽ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓠꓬ ꓓꓲꓽ ꓤꓽ ꓟ ꓥ꓿ ꓥꓪ ꓠꓴꓽ ꓐꓹ ꓐ ꓠꓽ ꓪꓴ-ꓢ ꓕꓲ ꓣꓳˍ ꓡꓰꓽ ꓥ ꓡꓳ꓾ ꓐꓯˍ ꓡꓳ꓿
43008042	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓪꓴ-ꓢ ꓠꓴ ꓪꓽ ꓐꓹ ꓐ ꓥ ꓕꓯ ꓠꓽ꓾ ꓠꓴ ꓪꓽ ꓥꓪ ꓔꓯ ꓠꓲꓹ ꓠꓵˍ ꓡꓳ ꓫꓵꓽ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓪꓴ-ꓢ ꓔꓯˍ ꓐꓰ ꓓꓳ ꓡ ꓟ ꓥ ꓡꓳ꓿ ꓥꓪ ꓚꓲꓸ ꓛꓬ ꓙꓵꓽ ꓪ ꓗꓪ ꓐꓰ ꓡꓻ ꓟ ꓟꓽ ꓥ꓿ ꓬꓲ ꓡꓰ ꓝꓲ ꓩꓴ ꓡ ꓟ ꓥ ꓡꓳ꓿
43008043	ꓠꓴ ꓪꓽ ꓮ ꓡꓲ ꓗꓷ ꓡꓰ ꓠꓬꓲ ꓥꓪ ꓐꓯˍ ꓟ ꓔꓯ ꓟꓽ ꓙ ꓜꓲꓼˍ ꓡ? ꓕꓱ ꓟ ꓠꓬ ꓠꓴ ꓪꓽ ꓠꓽ ꓥꓪ ꓐꓯ ꓘꓶ ꓔꓯ ꓠ ꓠꓹ ꓟꓽ ꓫꓳ ꓠꓬꓲ ꓥꓳ꓿
43008044	ꓠꓴ ꓪꓽ ꓠꓬ ꓠꓴ ꓪꓽ ꓐꓹ ꓐ ꓠꓲꓽ ꓪ ꓔꓲ ꓔꓯ ꓟ ꓥ ꓢꓲ꓾ ꓠꓴ ꓪꓽ ꓐꓹ ꓐ ꓦꓯꓸ ꓠꓲꓹ ꓙꓵˍ ꓟ ꓠꓴ ꓪꓽ ꓬꓰ ꓠꓲꓹ ꓫꓵˍ ꓡꓳ꓿ ꓬꓲ ꓠꓽ ꓬꓲ ꓚꓰ ꓬꓲ ꓪꓴꓸ ꓕꓯˍ ꓡꓰ ꓞꓳ ꓤ ꓢꓰꓼ ꓢꓴ ꓥ ꓢꓲ꓾ ꓬꓲ ꓠꓯꓸꓼ ꓗꓪ ꓔꓱꓹ ꓚꓵˍ ꓟ ꓟꓽ ꓓꓯꓹ ꓠꓬꓲ꓾ ꓬꓲ ꓠꓬ ꓔꓱꓹˍ ꓟ ꓬꓰ ꓟꓽ ꓐ ꓡ꓿ ꓬꓲ ꓠꓬ ꓗꓶꓸ ꓒꓽ ꓥ ꓢꓲ꓾ ꓗꓶꓸ ꓢꓴ ꓐꓴ ꓐꓹ ꓐ ꓥ ꓠꓬꓲ꓾ ꓬꓲ ꓫꓸ ꓕꓱˍ ꓟꓲ ꓗꓶꓸ ꓥꓳꓽ ꓫꓸ ꓕꓱ ꓓꓳ ꓡ ꓡꓳ꓿
43008045	ꓖꓳ ꓡꓱ ꓥ ꓟꓲ ꓥꓪ ꓠꓽ ꓔꓱꓹ ꓘꓶꓽ ꓫꓸ ꓕꓱˍ ꓠꓬꓲ꓾ ꓠꓴ ꓪꓽ ꓥꓪ ꓔꓯ ꓟꓽ ꓙꓵꓻ꓿
43008046	ꓠꓴ ꓪꓽ ꓗꓪ ꓟ ꓮ ꓡꓲ ꓕꓲ ꓣꓳ ꓡꓰ ꓥꓪ ꓔꓯ ꓝꓴꓲ ꓐꓯ ꓞꓷꓹˍ ꓐꓯˍ ꓡ? ꓥꓪ ꓡꓰ ꓔꓱꓹ ꓚꓵˍ ꓟ ꓫꓸ ꓕꓱˍ ꓠꓬ꓾ ꓠꓴ ꓪꓽ ꓮ ꓡꓲ ꓗꓷ ꓡꓰ ꓠꓬꓲ ꓥꓪ ꓔꓯ ꓟꓽ ꓙꓵꓻˍ ꓡ?
43008047	ꓪꓴ-ꓢ ꓡ ꓞꓳ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓠ ꓠꓹˍ ꓡꓳ꓿ ꓠꓴ ꓪꓽ ꓠꓬ ꓪꓴ-ꓢ ꓡ ꓞꓳ ꓟꓽ ꓥ ꓠꓬꓲ ꓬꓲ ꓐꓯ ꓘꓶ ꓔꓯ ꓟꓽ ꓠ ꓠꓹ꓾ ꓐꓯˍ ꓡꓳ꓿
43008048	ꓬꓴ-ꓔ ꓡ ꓞꓳ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓠꓽ ꓢ-ꓟ-ꓡꓲ ꓡ ꓞꓳ ꓥ ꓢꓲ꓾ ꓠꓴ ꓔꓯ ꓠꓲꓽ ꓕꓲ ꓟ ꓓꓯꓹˍ ꓡꓳ꓾ ꓐꓰ ꓥꓪ ꓠꓴꓽ ꓐꓯˍ ꓟ ꓠꓬ ꓐꓯ ꓬꓯꓼˍ ꓡꓳ꓾ ꓟꓽ ꓥ ꓡ?꓾ ꓐꓯ ꓖꓶˍ ꓡꓳ꓿
43008049	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓔꓯ ꓠꓲꓽ ꓟꓽ ꓓꓯꓹ꓿ ꓥꓪ ꓠꓬ ꓐꓹ ꓐ ꓔꓯ ꓒꓵꓽˍ ꓡꓳ꓿ ꓠꓴ ꓪꓽ ꓠꓽ ꓥꓪ ꓔꓯ ꓟꓽ ꓒꓵ꓿
43008050	ꓥꓪ ꓠꓽ ꓚꓲꓸ ꓛꓬ ꓟꓬꓱ ꓓꓳꓽ ꓟꓽ ꓧꓪ꓿ ꓥꓪ ꓐꓱ ꓶ ꓟꓬꓱ ꓓꓳꓽ ꓧꓪ ꓖꓶꓽ ꓡ ꓢꓴ ꓕꓲ ꓣꓳ ꓔꓬ ꓢꓲ꓾ ꓬꓲ ꓠꓬ ꓐꓯ ꓟꓴ ꓘꓶꓽ ꓢꓴ ꓥ ꓡꓳ꓿
43008051	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓮꓽ ꓟˍ ꓟꓲ ꓥꓪ ꓐꓯ ꓘꓶ ꓔꓯ ꓒꓵꓽ ꓛꓳˍ ꓠꓬ꓾ ꓬꓲ ꓠꓽ ꓕꓲ ꓞꓲꓼ ꓕꓲ ꓑ ꓟꓽ ꓫꓵ꓾ ꓐꓯˍ ꓡꓳ꓿
43008052	ꓬꓴ-ꓔ ꓡ ꓞꓳ ꓡꓰ ꓬꓲ ꓔꓯ꓾ ꓮ ꓟꓶ ꓠꓽ ꓠꓴ ꓔꓯ ꓠꓲꓽ ꓕꓲ ꓟ ꓓꓯꓹ ꓟ ꓥꓪ ꓠꓴꓽ ꓚꓵ ꓚꓵ ꓢꓷꓸ ꓡꓰꓳ꓿ ꓮ-ꓐ-ꓡ-ꓦˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓠꓬ ꓫꓵꓻꓳ꓿ ꓖꓳ ꓡꓱ ꓥ ꓟꓲ ꓠꓴ ꓠꓽ꓾ ꓮꓽ ꓟˍ ꓟꓲ ꓥꓪ ꓐꓯ ꓘꓶ ꓒꓵꓽ ꓛꓳˍ ꓠꓬ꓾ ꓕꓲ ꓞꓲꓼ ꓕꓲ ꓑ ꓟꓽ ꓫꓵꓻ ꓡ꓾ ꓐꓯˍ ꓡꓳ꓿
43008053	ꓠꓴ ꓠꓬ ꓫꓵꓻ ꓗꓷ ꓟ ꓥꓪ ꓠꓴꓽ ꓒꓵꓽ ꓒ ꓮ-ꓐ-ꓡ-ꓦ ꓕꓯ ꓢꓲ ꓪꓴꓽˍ ꓡ? ꓟꓷꓽ ꓠꓷꓹ ꓝꓸ ꓢꓴ ꓐꓴˍ ꓟꓲ ꓫꓵꓻꓳ꓿ ꓠꓴ ꓠꓬ ꓠꓴ ꓚꓲꓸ ꓛꓬ ꓔꓯ ꓮ ꓡꓲ ꓡꓴ ꓫꓵ ꓡ ꓞꓳ ꓚꓬꓹˍ ꓡ? ꓐꓰ ꓠ ꓠꓬꓲˍ ꓡꓳ꓿
43008054	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓚꓲꓸ ꓛꓬ ꓔꓯ ꓥꓪ ꓟꓬꓱ ꓓꓳꓽ ꓖꓶ ꓐꓷˍ ꓠꓬ꓾ ꓟꓬꓱ ꓓꓳꓽ ꓖꓳ ꓟ ꓠꓽ ꓮꓸ ꓫꓵ ꓟꓽ ꓒꓵꓽ꓿ ꓥꓪ ꓔꓯ ꓟꓬꓱꓺ ꓓꓳꓽ ꓖꓶ ꓢꓴ ꓠꓬ ꓥꓪ ꓐꓹ ꓐ ꓥ ꓡꓳ꓿ ꓠꓴ ꓪꓽ ꓠꓬ ꓬꓲ ꓔꓯ ꓖꓴꓺ ꓢꓲ꓾ ꓬꓲ ꓠꓬ ꓥꓪ ꓠꓴꓽ ꓪꓴ-ꓢ ꓥ ꓡꓳ꓾ ꓐꓰ ꓐꓯˍ ꓟꓲ꓾
43008055	ꓠꓴ ꓪꓽ ꓠꓬ ꓬꓲ ꓔꓯ ꓟꓽ ꓢꓷ꓿ ꓥꓪ ꓠꓽ ꓬꓲ ꓔꓯ ꓢꓷˍ ꓡꓳ꓿ ꓥꓪ ꓬꓲ ꓔꓯ ꓟꓽ ꓢꓷ ꓐꓯ ꓐꓷˍ ꓠꓬ꓾ ꓥꓪ ꓠꓽ ꓠꓴ ꓪꓽˍ ꓡꓰ ꓐꓰ ꓞꓳ ꓗꓶꓸ ꓒꓬꓱꓼ ꓡ ꓥꓳ꓿ ꓥꓪ ꓠꓽ ꓬꓲ ꓔꓯ ꓢꓷ ꓢꓲ ꓬꓲ ꓐꓯ ꓘꓶ ꓔꓯ ꓒꓵꓽ ꓛꓳˍ ꓡꓳ꓿
43008056	ꓠꓴ ꓪꓽ ꓒꓵꓽ ꓒ ꓮ-ꓐ-ꓡ-ꓦ ꓠꓬ꓾ ꓥꓪ ꓦꓬꓼ ꓠꓬꓲ ꓟꓳꓻ ꓪ ꓠ ꓟ ꓔꓯ ꓠꓲꓹ ꓒꓴ ꓢꓲ꓾ ꓬꓲ ꓟꓳ ꓗꓷ ꓠꓬ ꓗꓹ ꓛꓲˍ ꓡꓳ꓾ ꓐꓯˍ ꓡꓳ꓿
43008057	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓡꓰ ꓬꓲ ꓔꓯ꓾ ꓠꓴ ꓠꓬ ꓥꓪꓽ ꓞꓲ ꓘꓳꓼˍ ꓟꓲ ꓟꓽ ꓙꓳ ꓢꓰꓽ ꓢꓲ꓾ ꓮ-ꓐ-ꓡ-ꓦ ꓔꓯ ꓠꓴ ꓟꓳꓻ ꓠꓬꓲ ꓡ?꓾ ꓐꓯˍ ꓡꓳ꓿
43008058	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓮ-ꓐ-ꓡ-ꓦ ꓟꓽ ꓦꓵꓻ ꓡ ꓢꓰꓽ ꓕꓯ ꓡꓰ ꓥꓪ ꓙꓳꓻ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿
43008059	ꓖꓳ ꓡꓱ ꓠꓬꓲ ꓬꓲ ꓪꓽ ꓬꓲ ꓔꓯ ꓡꓳ ꓠꓹ ꓟ Bꓸ ꓛꓲ ꓖꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓬ ꓑꓬꓺ ꓙꓰ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓐꓰ ꓓꓳ ꓙꓰˍ ꓡꓳ꓿
43009001	ꓬꓰ-ꓢꓴ ꓗꓳꓸ ꓙꓰ ꓔꓬ ꓕꓯ꓾ ꓦꓵꓻˍ ꓕꓯ ꓡꓰ ꓟꓬ ꓔꓶˍ ꓟ ꓡ ꓞꓳ ꓕꓲ ꓣꓳ ꓔꓯ ꓬꓲ ꓟꓳˍ ꓡꓳ꓿
43009002	ꓖꓳ ꓕꓯ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓟꓸ ꓒꓽꓳ꓾ ꓡ ꓞꓳ ꓕꓱ ꓕꓲ ꓣꓳ ꓠꓬ ꓦꓵˍ ꓕꓯ ꓡꓰ ꓟꓬ ꓔꓶˍ ꓟ꓾ ꓮꓽ ꓟ ꓝꓴꓲ ꓑꓶꓸ ꓓꓴ ꓥ ꓡ? ꓬꓲ ꓝꓴꓲ ꓑꓶꓸ ꓓꓴ ꓥ ꓡ? ꓥ ꓠꓬ꓾ ꓬꓲ ꓐꓹ ꓐ ꓟꓹ ꓟ ꓐꓴ ꓝꓴꓲ ꓑꓶꓸ ꓓꓴ ꓥ ꓡ? ꓐꓰ ꓠ ꓠꓬꓲˍ ꓡꓳ꓿
43009003	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓡ ꓞꓳ ꓕꓱ ꓟ ꓡꓰ ꓝꓴꓲ ꓬꓰˍ ꓟ ꓑꓶꓸ ꓓꓴ ꓟꓽ ꓥ꓾ ꓬꓲ ꓐꓹ ꓐ ꓟꓹ ꓟ ꓐꓴ ꓝꓴꓲ ꓑꓶꓸ ꓓꓴˍ ꓟꓲ ꓟꓽ ꓥ꓿ ꓬꓲ ꓖꓳ ꓓꓱ ꓗꓪ ꓐꓰ ꓪꓴ-ꓢ ꓟꓬꓱꓽ ꓟꓳꓸ ꓖꓶ ꓓꓳ ꓡ ꓠꓹ ꓟ ꓥ ꓡꓳ꓿
43009004	ꓟꓽ ꓟꓰ ꓬꓰ ꓕꓯˍ ꓡꓰ ꓥꓪ ꓔꓯ ꓝꓲ ꓩꓴ ꓡ ꓢꓴ ꓟꓬꓱꓽ ꓣꓳ ꓬꓰ ꓠ ꓗꓹ ꓡꓳ꓿ ꓮꓽ ꓟˍ ꓟꓲ ꓟꓬꓱꓽ ꓬꓰ ꓟꓽ ꓐ ꓡ ꓟ ꓢ ꓘꓪ ꓛꓲ ꓡ ꓥꓳ꓿
43009005	ꓥꓪ ꓟꓲ ꓠꓯ ꓗꓪ ꓔꓬ ꓕꓯ ꓥꓪ ꓠꓬ ꓟꓲ ꓠꓯ ꓠꓬꓲ ꓟꓳ ꓓꓴ ꓥ ꓡꓳ꓾ ꓐꓯˍ ꓡꓳ꓿
43009006	ꓬꓲ ꓖꓳ ꓡꓱ ꓐꓯ ꓗꓷ ꓠꓬ ꓟꓲ ꓛꓬ ꓗꓪ ꓟꓷꓽ ꓶꓻ ꓔꓲꓸ ꓧꓳꓽ ꓢꓲ꓾ ꓟꓷꓽ ꓶꓻ ꓖꓳ ꓟ ꓡꓰ ꓠꓱꓸ ꓦꓱꓽ ꓒꓼ ꓡꓼ ꓦꓱꓹ ꓗꓷ ꓢꓲ ꓠꓬꓲ꓾ ꓟꓬ ꓔꓶ ꓢꓴ ꓟꓬ ꓢꓶꓽ ꓗꓪ ꓟꓰ ꓖꓶˍ ꓡꓳ꓿
43009007	ꓖꓳ ꓡꓱ ꓢꓲ ꓬꓲ ꓔꓯ꓾ ꓢꓲ-ꓡꓳ ꓬꓲꓻ ꓐꓱ ꓗꓪ ꓞꓲꓽ ꓬꓰ꓾ ꓐꓯ ꓖꓶˍ ꓡꓳ꓿ (ꓢꓲ-ꓡꓳ ꓐꓯˍ ꓟ ꓠꓬ꓾ ꓝꓲ ꓩꓴ ꓔ ꓟ꓾ ꓐꓯˍ ꓟ ꓥꓳ꓿) ꓖꓳ ꓕꓯ ꓬꓲ ꓙꓰ ꓢꓲ ꓞꓲꓽ ꓗꓷ ꓠꓬ꓾ ꓠꓬꓲ ꓟꓳ ꓡ ꓢꓲ ꓬꓲꓼ ꓡꓺꓳ꓿
43009008	ꓖꓳ ꓡꓱ ꓠꓬꓲ ꓬꓲ ꓠꓶꓽ ꓛꓳ ꓕꓲ ꓛꓳꓺˍ ꓐꓰ꓾ ꓬꓲ ꓠꓬ ꓧꓶꓸ ꓕꓯꓽ ꓜ ꓓꓰꓽ ꓢꓴ ꓥ ꓟ ꓟꓳꓻ ꓠꓬꓲ ꓢꓴ ꓠꓬ꓾ ꓕꓱ ꓟ ꓠꓬ ꓜ ꓓꓰꓽ ꓜꓽ ꓢꓴ ꓖꓳ ꓕꓲ ꓣꓳ ꓟꓽ ꓥ ꓡ?꓾ ꓐꓯˍ ꓡꓳ꓿
43009009	ꓕꓲ ꓐꓱ ꓠꓬ꓾ ꓬꓲ ꓥ ꓡꓳ꓾ ꓐꓯˍ ꓡꓳ꓿ ꓠꓱꓸ ꓐꓯꓼ ꓕꓲ ꓐꓱ ꓠꓬ꓾ ꓟꓽ ꓥ꓾ ꓬꓲ ꓒꓬꓱꓽ ꓶꓻˍ ꓟ ꓕꓲ ꓣꓳ ꓥ ꓡꓳ꓾ ꓐꓯˍ ꓡꓳ꓿ ꓖꓳ ꓕꓯ ꓬꓲ ꓡꓰ꓾ ꓥꓪ ꓠꓬ ꓟꓬ ꓔꓶ ꓖꓳ ꓕꓲ ꓣꓳ ꓟ ꓥꓳ꓾ ꓐꓯ ꓖꓶˍ ꓡꓳ꓿
43009010	ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓬꓲ ꓔꓯ꓾ ꓠꓴ ꓟꓬ ꓢꓶ ꓮ ꓡꓲ ꓐꓰ ꓠꓬꓲ ꓟꓳ ꓡ ꓡ? ꓐꓰ ꓠ ꓠꓬꓲˍ ꓕꓯ꓾
43009011	ꓬꓲ ꓡꓰ ꓒꓳꓹ ꓖꓶ ꓢꓲ꓾ ꓬꓰ-ꓢꓴ꓾ ꓐꓰ ꓐꓯˍ ꓟ ꓖꓳ ꓕꓲ ꓣꓳ ꓡꓰ ꓠꓱꓸ ꓦꓱ ꓒꓼ ꓡꓼ ꓬꓰ ꓢꓲ ꓥꓪ ꓟꓬ ꓢꓶꓽ ꓗꓪ ꓟꓰ ꓖꓶ ꓡ ꓢꓲ ꓠꓬꓲ꓾ ꓢꓲ-ꓡꓳ ꓬꓲꓻ ꓐꓱ ꓗꓪ ꓞꓲꓽ ꓬꓰ꓾ ꓐꓯ ꓖꓶ ꓡ ꓠꓬꓲ꓾ ꓥꓪ ꓞꓲꓽ ꓗꓷ ꓠꓬ ꓠꓬꓲ ꓟꓳ ꓡꓺꓳ꓾ ꓐꓯ ꓖꓶˍ ꓡꓳ꓿
43009012	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ꓾ ꓬꓲ ꓮ ꓡꓲ ꓗꓪ ꓔꓬ ꓡ?꓾ ꓐꓯˍ ꓕꓯ꓾ ꓬꓲ ꓡꓰ꓾ ꓥꓪ ꓟꓽ ꓢꓷ꓾ ꓐꓯˍ ꓡꓳ꓿
43009013	ꓬꓲ ꓪꓽ ꓡꓰ ꓧꓶ ꓕꓯ ꓟꓬ ꓔꓶ ꓢꓴ ꓖꓳ ꓕꓲ ꓣꓳ ꓔꓯ ꓒ-ꓡꓲ-ꓢꓷ ꓐꓴ ꓔꓬ ꓗꓪ ꓧꓳꓽ ꓙꓰˍ ꓡꓳ꓿
43009014	ꓬꓰ-ꓢꓴ ꓡꓰ ꓠꓱꓸ ꓦꓱ ꓒꓼ ꓡꓼ ꓟꓰ ꓖꓶ ꓢꓲ ꓬꓲ ꓔꓯ ꓠꓬꓲ ꓟꓳ ꓡ ꓝꓲˍ ꓟ ꓖꓳ ꓕꓲ ꓠꓬꓲ ꓠꓬ ꓠꓽ ꓦꓬꓼ ꓠꓬꓲ ꓥ ꓡꓳ꓿
43009015	ꓖꓳ ꓡꓱ ꓠꓬꓲ ꓒ-ꓡꓲ-ꓢꓷ ꓐꓴˍ ꓟꓲ꓾ ꓬꓲ ꓮ ꓡꓲ ꓐꓰ ꓠꓬꓲ ꓟꓳ ꓡ ꓟ ꓔꓯ ꓠ ꓠꓬꓲˍ ꓢꓰ ꓡꓳ꓿ ꓬꓲ ꓠꓬ ꓬꓲ ꓪꓽ ꓔꓯ꓾ ꓬꓰ-ꓢꓴ ꓡꓰ ꓥꓪ ꓟꓬ ꓢꓶꓽ ꓗꓪ ꓠꓱꓸ ꓦꓱ ꓒꓼ ꓡꓼ ꓟꓰ ꓖꓶ ꓡ ꓢꓲ꓾ ꓥꓪ ꓞꓲꓽ ꓗꓷ ꓠꓬ ꓠꓬꓲ ꓟꓳ ꓡꓺꓳ꓾ ꓐꓯˍ ꓡꓳ꓿
43009016	ꓖꓳ ꓡꓱ ꓠꓬꓲ ꓒ-ꓡꓲ-ꓢꓷ ꓐꓴ ꓕꓲ ꓐꓱ ꓠꓬ꓾ ꓡ ꓞꓳ ꓕꓱ ꓟ ꓠꓬ꓾ ꓠꓽ ꓦꓬꓼ ꓠꓬꓲ ꓔꓯ ꓟꓽ ꓒꓵ ꓠꓬꓲ꓾ ꓪꓴ-ꓢ ꓔꓯˍ ꓐꓰ ꓡꓻ ꓟ ꓟꓽ ꓥ꓾ ꓐꓯˍ ꓡꓳ꓿ ꓠꓱꓸ ꓐꓯꓼ ꓕꓲ ꓐꓱ ꓠꓽ꓾ ꓝꓴꓲ ꓙꓳˍ ꓟ ꓡ ꓞꓳ ꓠꓬ ꓕꓱ ꓘꓶ ꓛꓲ ꓪꓴꓽˍ ꓟ ꓢꓷꓸ ꓡꓰ ꓓꓴ ꓮ ꓡꓲ ꓬꓰ ꓐ ꓡ ꓢꓰꓽ꓾ ꓐꓰ ꓐꓯ ꓢꓲ꓾ ꓗꓪꓺ ꓡꓯꓽ ꓘꓳ ꓔꓴ ꓡ ꓡꓳ꓿
43009017	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓟꓬ ꓔꓶ ꓔꓯ꓾ ꓠꓴ ꓐꓯˍ ꓠꓬ ꓬꓰ-ꓢꓴ ꓡꓰ ꓠꓴ ꓔꓯ ꓠꓬꓲ ꓟꓳ ꓡ ꓝꓲꓳ꓾ ꓐꓯ ꓗꓷꓳ꓿ ꓖꓳ ꓡꓱ ꓠꓬ ꓬꓲ ꓮꓽ ꓟ ꓥ ꓡꓳ ꓐꓰ ꓠꓴ ꓓꓵꓽ ꓙꓽˍ ꓡ?꓾ ꓐꓰ ꓬꓲ ꓔꓯ ꓝꓮꓲ ꓕꓲ ꓧꓪꓹ ꓠ ꓠꓬꓲˍ ꓡꓳ꓿ ꓬꓲ ꓡꓰ꓾ ꓬꓲ ꓠꓽ ꓟꓷꓽ ꓠꓷꓹ ꓝꓸ ꓢꓴ ꓥ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
43009018	ꓬꓲ ꓠꓽ ꓧꓶꓸ ꓕꓯ ꓟꓬ ꓔꓶ ꓢꓴ ꓥ ꓢꓲ꓾ ꓠꓬꓲꓺ ꓟꓳ ꓡ ꓟ ꓔꓯ ꓬꓴ-ꓔ ꓡ ꓞꓳ ꓟꓽ ꓙꓵꓻ ꓠꓬꓲ꓾ ꓠꓬꓲ ꓟꓳ ꓡ ꓢꓴ ꓬꓲ ꓐꓹ ꓐ ꓟꓹ ꓟ ꓔꓯ ꓘꓴ ꓔꓯꓹ ꓡ ꓢꓲ ꓠꓬꓲ꓾
43009019	ꓦꓵˍ ꓕꓯ ꓡꓰ ꓟꓬ ꓔꓶˍ ꓟ ꓕꓱ ꓕꓲ ꓣꓳ ꓠꓬ ꓠꓴ ꓪꓽ ꓮ ꓐꓲ ꓥ ꓡ? ꓮ ꓟꓶ ꓠꓬ ꓬꓲ ꓮ ꓡꓲ ꓐꓰ ꓢꓲꓸ ꓠꓬꓲ ꓟꓳꓻ ꓡ ꓡ?꓾ ꓐꓰ ꓠ ꓠꓬꓲˍ ꓡꓳ꓿
43009020	ꓬꓲ ꓐꓹ ꓐ ꓟꓹ ꓟ ꓡꓰ ꓒꓳꓹ ꓖꓶ ꓢꓲ꓾ ꓕꓱ ꓟ ꓠꓬ ꓥꓪ ꓠꓴꓽ ꓮ ꓐꓲ ꓥ ꓟ ꓥꓪ ꓠꓴꓽ ꓢꓷꓸˍ ꓡꓳ꓿ ꓝꓮꓲ ꓬꓲ ꓠꓬ ꓦꓵˍ ꓕꓯꓽ ꓡꓰ ꓟꓬ ꓔꓶˍ ꓟˍ ꓟꓲ ꓥꓪ ꓠꓴꓽ ꓢꓷꓸˍ ꓡꓳ꓿
43009021	ꓖꓳ ꓡꓱ ꓥ ꓟꓲ ꓮ ꓟꓶ ꓬꓲ ꓮ ꓡꓲ ꓐꓰ ꓠꓬꓲ ꓟꓳ ꓡ ꓟ ꓥꓪ ꓠꓴꓽ ꓟꓽ ꓢꓷꓸ꓿ ꓮꓽ ꓟ ꓡꓰ ꓬꓲ ꓔꓯ ꓠꓬꓲ ꓟꓳ ꓡ ꓝꓲ ꓟˍ ꓟꓲ ꓥꓪ ꓠꓴ ꓟꓽ ꓢꓷ꓿ ꓠꓴ ꓪꓽ ꓬꓲ ꓔꓯ ꓠ ꓠꓬꓲ ꓛꓵˍ ꓡꓳ꓿ ꓬꓲ ꓠꓬ ꓞꓲꓼ ꓪꓴꓽ ꓡꓰ ꓢꓴ ꓥ ꓠꓬꓲ ꓬꓲ ꓚꓲꓸ ꓛꓬ ꓐꓱ ꓶ ꓬꓲ ꓫꓸ ꓕꓱ ꓡ ꓥꓳ꓾ ꓐꓯˍ ꓡꓳ꓿
43009022	ꓬꓲ ꓐꓹ ꓐ ꓟꓹ ꓟ ꓐꓴ ꓕꓱ ꓡꓱ ꓐꓯˍ ꓟ ꓠꓬ꓾ ꓬꓴ-ꓔ ꓡ ꓞꓳ ꓔꓯ ꓙꓳꓺˍ ꓠꓬꓲ ꓥ ꓡꓳ꓿ ꓬꓰ-ꓢꓴ ꓠꓽ ꓙꓲ-ꓢꓴ ꓥ ꓡꓳ꓾ ꓐꓰ ꓣꓷꓠꓸ ꓢꓴ ꓮꓽ ꓟ ꓔꓯˍ ꓟꓲ꓾ ꓜꓲꓼ ꓦꓲ ꓗꓪ ꓐꓰ ꓖꓼ ꓓꓳ ꓗꓷ ꓠꓯꓹ ꓡꓳ꓾ ꓐꓰ ꓬꓴ-ꓔ ꓡ ꓞꓳ ꓧꓶꓸ ꓕꓯˍ ꓡꓰ ꓖꓪ ꓙꓱ ꓞꓷꓹ ꓔ ꓠꓬꓲ꓾
43009023	ꓬꓲ ꓐꓹ ꓐ ꓟꓹ ꓟ ꓐꓴ ꓡꓰ꓾ ꓬꓲ ꓠꓬ ꓞꓲꓼ ꓪꓴꓽ ꓡꓰ ꓢꓴ ꓥꓳ꓾ ꓬꓲ ꓔꓯ ꓠ ꓠꓬꓲ ꓛꓵˍ ꓡꓳ꓾ ꓐꓯˍ ꓟ ꓥ ꓡꓳ꓿
43009024	ꓖꓳ ꓡꓱ ꓠꓬ ꓧꓶ ꓕꓯ ꓟꓬ ꓔꓶ ꓢꓴ ꓔꓯ꓾ ꓬꓲ ꓪꓽ ꓡꓰ ꓠꓬꓲꓽ ꓧꓪꓹ ꓕꓲ ꓧꓪꓹ ꓘꓴꓻ ꓔꓯꓹ ꓡ ꓢꓲ꓾ ꓠꓴ ꓠꓬ ꓪꓴ-ꓢ ꓔꓯˍ ꓡꓰꓽ ꓟꓬꓱ ꓓꓳꓽ ꓖꓶ꓿ ꓡꓽ ꓞꓳ ꓕꓱ ꓕꓲ ꓣꓳ ꓠꓽ ꓝꓴꓲ ꓙꓳ ꓢꓴ ꓥ ꓟ ꓥꓪ ꓠꓴꓽ ꓢꓷˍ ꓡꓳ꓾ ꓐꓯˍ ꓡꓳ꓿
43009025	ꓖꓳ ꓕꓯ ꓬꓲ ꓡꓰ ꓒꓳꓹ ꓖꓶ ꓢꓲ꓾ ꓬꓲ ꓠꓬ ꓝꓴꓲ ꓙꓳ ꓢꓴ ꓥ ꓟꓽ ꓥ ꓥꓪ ꓟꓽ ꓢꓷ꓿ ꓧꓶꓸ ꓕꓯ ꓥꓪ ꓠꓬ ꓟꓬ ꓔꓶ ꓢꓴ ꓥ ꓢꓲ꓾ ꓮ ꓟꓶ ꓥꓪ ꓠꓬꓲ ꓟꓳ ꓡ ꓟ ꓕꓱ ꓕꓲ ꓫꓵ ꓡꓰꓽ ꓥꓪ ꓢꓷꓸˍ ꓡꓳ꓾ ꓐꓯ ꓖꓶˍ ꓡꓳ꓿
43009026	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ꓾ ꓬꓲ ꓡꓰ ꓠꓴ ꓔꓯ ꓮ ꓡꓲ ꓬꓰ ꓢꓲ ꓠꓬꓲ ꓟꓳ ꓡ ꓝꓲˍ ꓡ? ꓐꓰ ꓠ ꓠꓬꓲˍ ꓕꓯ꓾
43009027	ꓬꓲ ꓡꓰ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓗꓷˍ ꓟꓲ ꓠꓴ ꓪꓽ ꓟꓽ ꓠ ꓠꓹ꓿ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓝꓮꓲ ꓕꓲ ꓧꓪꓹ ꓠ ꓠꓬꓲˍ ꓢꓰꓽ ꓡ? ꓠꓴ ꓪꓽˍ ꓟꓲ ꓬꓲ ꓛꓳꓽ ꓒꓯꓹ ꓬꓰ ꓙꓰ ꓠꓲꓹ ꓫꓵˍ ꓡ?꓾ ꓐꓯˍ ꓡꓳ꓿
43009028	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ ꓙꓱꓽ ꓕꓼ ꓢꓲ꓾ ꓠꓴ ꓠꓬ ꓬꓲ ꓢꓲꓺ ꓤ ꓥꓳ꓿ ꓥꓪ ꓠꓴꓽ ꓠꓽ ꓟꓳ-ꓫꓲ ꓢꓲꓺ ꓤ ꓐꓴ ꓥ ꓡꓳ꓿
43009029	ꓪꓴ-ꓢ ꓠꓬ ꓟꓳ-ꓫꓲ ꓔꓯ ꓫꓸ ꓕꓱ ꓗꓷ ꓟ ꓥꓪ ꓠꓴꓽ ꓢꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓡ ꓞꓳ ꓕꓱ ꓟ ꓬꓲ ꓮ ꓡꓲ ꓗꓪ ꓐꓰ ꓡꓻ ꓟ ꓥꓪ ꓠꓴꓽ ꓟꓽ ꓢꓷ꓾ ꓐꓯˍ ꓡꓳ꓿
43009030	ꓡ ꓞꓳ ꓖꓳ ꓟ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓬꓲ ꓡꓰ ꓥꓪ ꓟꓬ ꓢꓶꓽ ꓒꓴ ꓖꓶ ꓡ ꓟꓲ꓾ ꓬꓲ ꓮ ꓡꓲ ꓗꓪ ꓐꓰ ꓡꓻ ꓟ ꓠꓴ ꓪꓽ ꓟꓽ ꓢꓷꓸ ꓟ ꓕꓱ ꓟ ꓠꓽ ꓓꓵꓽ ꓙꓽ ꓟꓶ ꓓꓴ ꓥꓳ꓿
43009031	ꓝꓴꓲ ꓙꓳ ꓢꓴ ꓔꓯ ꓠꓬ ꓪꓴ-ꓢ ꓟꓽ ꓠ ꓠꓹ ꓟ ꓣꓳꓽ ꓢꓷˍ ꓡꓳ꓿ ꓮꓽ ꓟ ꓥ ꓟꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓬꓰ ꓢꓲ꓾ ꓬꓲ ꓠꓲꓹ ꓡꓶꓽ ꓛꓳ ꓢꓴ ꓔꓯ ꓠꓽ ꓬꓲ ꓠ ꓠꓹˍ ꓡꓳ꓿
43009032	ꓟꓵꓽ ꓚꓰꓼ ꓟꓲ ꓚꓰꓼ ꓕ ꓑꓳ꓾ ꓮ ꓟˍ ꓟꓲ ꓦꓵˍ ꓕꓯ ꓡꓰ ꓟꓬ ꓔꓶ ꓢꓴ ꓔꓯ ꓟꓬ ꓢꓶꓽ ꓒꓴ ꓖꓶˍ ꓟ ꓮ ꓕꓯˍ ꓟꓲ ꓟꓽ ꓑ ꓙꓽ ꓠꓬꓲ꓿
43009033	ꓡ ꓞꓳ ꓕꓱ ꓟ ꓠꓬ ꓪꓴ-ꓢ ꓔꓯˍ ꓐꓰ ꓡꓻ ꓟ ꓟꓽ ꓥ ꓕꓯ ꓠꓽ꓾ ꓬꓲ ꓮꓸ ꓫꓵꓽˍ ꓟꓲ ꓬꓰ ꓟꓽ ꓐ ꓡ꓾ ꓐꓯ ꓖꓶˍ ꓡꓳ꓿
43009034	ꓬꓲ ꓪꓽ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓠꓽ ꓝꓴꓲ ꓠꓯꓸꓼ ꓗꓪ ꓦꓵꓻ ꓔ ꓟ ꓥ ꓢꓲ꓾ ꓥꓪ ꓠꓴꓽ ꓔꓯ ꓟꓸ ꓖꓶˍ ꓐꓰ ꓬꓰˍ ꓡ?꓾ ꓐꓯ ꓢꓲ ꓠꓬꓲ꓾ ꓬꓲ ꓔꓯ ꓖꓼ ꓓꓳ ꓗꓷˍ ꓡꓳ꓿
43009035	ꓬꓲ ꓪꓽ ꓡꓰ ꓬꓲ ꓔꓯ ꓖꓼ ꓓꓳ ꓗꓷ ꓟ ꓬꓰ-ꓢꓴ ꓑ ꓙꓽ ꓢꓲ꓾ ꓬꓲ ꓔꓯ ꓧꓪ ꓟꓶ ꓠꓬ ꓬꓰ-ꓢꓴ ꓡꓰ꓾ ꓠꓴ ꓠꓬ ꓡ ꓞꓳ ꓮ ꓐꓲ ꓔꓯ ꓙꓵꓻˍ ꓡ? ꓐꓰ ꓠ ꓠꓬꓲˍ ꓡꓳ꓿
43009036	ꓬꓲ ꓒꓳꓹ ꓖꓶ ꓢꓲ꓾ ꓟꓸ ꓒꓽꓳ꓾ ꓬꓲ ꓮꓽ ꓟ ꓥ ꓠꓬꓲ ꓥꓪ ꓬꓲ ꓔꓯ ꓙꓵꓻ ꓠꓯꓹ ꓡ?꓾ ꓐꓯˍ ꓡꓳ꓿
43009037	ꓖꓳ ꓕꓯ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓬꓲ ꓔꓯ ꓟꓳˍ ꓟꓲ ꓟꓳ ꓠꓬꓲꓳ꓾ ꓠꓴˍ ꓐꓰ ꓮ ꓟꓶ ꓫꓸ ꓕꓱ ꓔꓬ ꓢꓴˍ ꓟꓲ ꓬꓲ ꓥꓳ꓾ ꓐꓯ ꓖꓶˍ ꓡꓳ꓿
43009038	ꓖꓳ ꓡꓱ ꓠꓬ ꓬꓲ ꓡꓰ꓾ ꓢꓲ ꓒꓽꓳ꓾ ꓥꓪ ꓙꓵꓻˍ ꓡꓳ꓾ ꓐꓯ ꓢꓲ ꓬꓲ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿
43009039	ꓬꓰ-ꓢꓴ ꓡꓰ꓾ ꓟꓲ ꓠꓯ ꓗꓪ ꓥꓪ ꓡꓻ ꓟ ꓠꓬ ꓟꓬ ꓔꓶ ꓢꓴ ꓠꓬꓲ ꓟꓳ ꓡ ꓠꓹ ꓟ꓾ ꓠꓬꓲ ꓟꓳ ꓢꓴ ꓠꓬ ꓟꓬ ꓔꓶ ꓡꓰ ꓠꓹ ꓟ꓾ ꓐꓯ ꓟꓴ ꓘꓶꓽˍ ꓐꓰ ꓡꓻ ꓟ ꓥꓳ꓾ ꓐꓯˍ ꓡꓳ꓿
43009040	ꓬꓲˍ ꓐꓰ ꓔꓬ ꓟ ꓒ-ꓡꓲ-ꓢꓷ ꓐꓴ ꓕꓲ ꓐꓱ ꓕꓱ ꓟꓬ ꓫꓵꓽ ꓑ ꓙꓽ ꓠꓬ꓾ ꓥꓪ ꓠꓴꓽˍ ꓟꓲ ꓟꓬ ꓔꓶ ꓢꓴ ꓥ ꓡ?꓾ ꓐꓰ ꓬꓲ ꓔꓯ ꓠ ꓠꓬꓲˍ ꓡꓳ꓿
43009041	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓟꓬ ꓔꓶ ꓢꓴ ꓥ ꓕꓯ ꓠꓽ ꓠꓴ ꓪꓽ ꓝꓴꓲ ꓟꓽ ꓙꓳˍ ꓡꓳ ꓫꓵꓽ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓬ꓾ ꓥꓪ ꓠꓴꓽ ꓠꓬꓲ ꓟꓳˍ ꓡꓳ꓾ ꓐꓯˍ ꓟ ꓗꓪ ꓐꓰ ꓠꓴ ꓪꓽ ꓝꓴꓲ ꓠꓽ ꓓꓹ ꓢꓰꓽ ꓡꓳ꓾ ꓐꓯ ꓖꓶˍ ꓡꓳ꓿
43010001	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓗ ꓘꓶꓽ ꓗꓪ ꓐꓰ ꓓꓵ ꓡꓰˍ ꓟ ꓟꓽ ꓥ ꓥ꓾ ꓬꓲ ꓔꓱꓹ ꓬꓲ ꓕꓲ ꓚꓱꓹ ꓗꓪ ꓐꓰ ꓮ ꓣꓳ ꓐꓱ ꓗꓪ ꓓꓯ ꓙꓰ ꓢꓴ ꓠꓬ꓾ ꓘꓴꓽ ꓒˍ ꓐꓰ ꓒꓬꓹ ꓜ ꓢꓴ ꓥ ꓡꓳ꓿
43010002	ꓗ ꓘꓶꓽ ꓗꓪ ꓐꓰ ꓓꓵꓽ ꓡꓰ ꓢꓴ ꓠꓽ ꓮ ꓣꓳ ꓡꓳꓸ ꓒꓽ ꓥ ꓡꓳ꓿
43010003	ꓗ ꓘꓶꓽ ꓦꓴ ꓠꓬꓹ ꓢꓴ ꓠꓬ ꓬꓲ ꓔꓯ ꓗ ꓘꓶꓽ ꓒꓴ ꓖꓶ ꓢꓲ꓾ ꓮ ꓣꓳˍ ꓟꓲ ꓬꓲ ꓢꓯꓼ ꓔꓯ ꓠ ꓠˍ ꓡꓳ꓿ ꓬꓲ ꓠꓬ ꓬꓲ ꓮ ꓣꓳ ꓔꓯ ꓟꓬꓱ ꓘꓴꓻ ꓢꓲ ꓧꓳꓽ ꓓꓳ ꓙꓰˍ ꓡꓳ꓿
43010004	ꓬꓲ ꓮ ꓣꓳ ꓠꓬ ꓬꓲ ꓢꓯꓼ ꓔꓯ ꓢꓷˍ ꓠꓬꓲ꓾ ꓬꓲ ꓮ ꓣꓳ ꓮꓽ ꓙꓵ ꓔꓯ ꓧꓳꓽ ꓓꓳ ꓙꓰ ꓢꓲ ꓟꓲꓽ ꓕꓯꓽ ꓢꓲ ꓙꓰˍ ꓕꓯ꓾ ꓬꓲ ꓪꓽ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿
43010005	ꓠꓱꓸ ꓐꓯꓼ ꓢꓴ ꓢꓯꓼ ꓔꓯ ꓠꓽ ꓬꓲ ꓪꓽ ꓟꓽ ꓢꓷꓸ ꓠꓬꓲ꓾ ꓬꓲ ꓪꓽ ꓔꓯˍ ꓐꓰ ꓛꓰꓹ ꓙꓰˍ ꓥꓳ꓾ ꓐꓯˍ ꓡꓳ꓿
43010006	ꓬꓰ-ꓢꓴ ꓡꓰ ꓔꓯꓺ ꓥꓳꓽ ꓕꓱ ꓟ ꓬꓲ ꓪꓽ ꓔꓯ ꓐꓯ ꓖꓶˍ ꓟꓲ꓾ ꓬꓲ ꓪꓽ ꓔꓯ ꓐꓯ ꓖꓶˍ ꓟ ꓮꓸ ꓫꓵ ꓥ ꓟ ꓬꓲ ꓪꓽ ꓟꓽ ꓙꓽ ꓜꓲꓼ꓿
43010007	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓝꓮꓲ ꓕꓲ ꓧꓪ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓠꓽ ꓮ ꓣꓳ ꓗ ꓘꓶꓽ ꓥꓳ꓿
43010008	ꓥꓪ ꓟꓽ ꓡ ꓕꓯˍ ꓡꓰ ꓡ ꓢꓴ ꓮꓽ ꓙꓵ ꓠꓬ ꓘꓴꓽ ꓒˍ ꓐꓰ ꓒꓬꓹ ꓜ ꓢꓴ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓮ ꓣꓳ ꓠꓬ ꓬꓲ ꓪꓽ ꓔꓯ ꓟꓽ ꓠ ꓠꓹ꓿
43010009	ꓥꓪ ꓠꓽ ꓗ ꓘꓶꓽ ꓥ ꓡꓳ꓿ ꓮꓽ ꓟ ꓥ ꓟꓲ ꓥꓪ ꓗꓪ ꓐꓰ ꓓꓵꓽ ꓡ ꓠꓬ ꓬꓲ ꓢꓯꓼ ꓟꓬ ꓝꓸ ꓟꓶ ꓢꓲ꓾ ꓬꓲ ꓓꓵꓽ ꓓꓵꓽ ꓓꓳ ꓓꓳ ꓬꓰ ꓢꓲ ꓠꓬꓲ꓾ ꓫꓵꓸ ꓖ ꓜꓽ ꓖꓴ ꓧꓪ ꓟꓶˍ ꓥꓳ꓿
43010010	ꓘꓴꓽ ꓒ ꓠꓽ ꓘꓴꓽ ꓠꓹ ꓟ ꓐꓰ ꓢꓰꓼ ꓠꓹ ꓟ ꓐꓰ ꓐꓬ ꓡꓰ ꓝꓲ ꓠꓹ ꓟ ꓟꓽ ꓥ ꓠꓬ ꓬꓲ ꓟꓽ ꓡ꓿ ꓥꓪ ꓠꓽ ꓞꓳ ꓤ ꓔꓯ ꓢꓯꓼ ꓟꓬ ꓟꓶ ꓝꓲ ꓠꓹ ꓟ ꓐꓰ꓾ ꓢꓯꓼ ꓟꓬ ꓒꓻ ꓐꓲꓺ ꓒ ꓡꓶꓽ ꓙꓳ ꓝꓲ ꓠꓹ ꓟ ꓡ ꓟ ꓥ ꓡꓳ꓿
43010011	ꓥꓪ ꓠꓽ ꓙꓲˍ ꓟ ꓮ ꓣꓳ ꓡꓳꓸ ꓒ ꓥ ꓡꓳ꓿ ꓙꓲˍ ꓟ ꓮ ꓣꓳ ꓡꓳꓸ ꓒ ꓠꓬ꓾ ꓮ ꓣꓳ ꓐꓱ ꓶ ꓬꓲ ꓢꓯꓼ ꓟꓬ ꓖꓶˍ ꓡꓳ꓿
43010012	ꓪꓽ ꓤꓽ ꓠꓽ ꓮ ꓣꓳ ꓡꓳꓸ ꓢꓴ ꓚꓵ ꓟꓽ ꓥ꓿ ꓮ ꓣꓳˍ ꓟꓲ ꓬꓲ ꓔꓯꓸ ꓟ ꓟꓽ ꓥ ꓠꓬꓲ ꓪꓰ ꓕꓳꓹ ꓡꓻˍ ꓟ ꓔꓯ ꓟꓳꓻ ꓗꓷ ꓠꓬ꓾ ꓮ ꓣꓳ ꓔꓯ ꓡꓳꓺ ꓔ ꓬꓰ ꓢꓲ ꓛꓰꓹ ꓙꓰˍ ꓡꓳ꓿ ꓖꓳ ꓕꓯ ꓪꓰ ꓕꓳꓹ ꓠꓬ ꓮ ꓣꓳ ꓔꓯ ꓜꓲꓽ ꓜꓲꓽ ꓣꓴ ꓢꓲ ꓖꓼ ꓒꓬꓱ ꓗꓷˍ ꓡꓳ꓿
43010013	ꓬꓲ ꓠꓬ ꓪꓽ ꓤ ꓥ ꓢꓲ꓾ ꓮ ꓣꓳ ꓔꓯ ꓟꓽ ꓠꓲꓹ ꓥꓳ ꓠꓬꓲ ꓛꓰꓹ ꓙꓰˍ ꓡꓳ꓿
43010014	ꓥꓪ ꓠꓽ ꓙꓲˍ ꓟ ꓮ ꓣꓳ ꓡꓳꓸ ꓢꓴ ꓥ ꓡꓳ꓿ ꓐꓹ ꓐ ꓥꓪ ꓔꓯ ꓢꓷ ꓢꓲ ꓥꓪˍ ꓟꓲ ꓐꓹ ꓐ ꓔꓯ ꓢꓷˍ ꓟ ꓡꓰ ꓐꓰ꓾
43010015	ꓥꓪ ꓮ ꓣꓳ ꓔꓯ ꓥꓪ ꓢꓷˍ ꓡꓳ꓿ ꓥꓪ ꓮ ꓣꓳˍ ꓟꓲ ꓥꓪ ꓔꓯ ꓢꓷˍ ꓡꓳ꓿ ꓖꓳ ꓡꓱ ꓢꓲ ꓥꓪ ꓠꓬ ꓮ ꓣꓳ ꓐꓱ ꓶ ꓥꓪ ꓢꓯꓼ ꓟꓬ ꓖꓶˍ ꓡꓳ꓿
43010016	ꓕꓱ ꓕꓲ ꓐꓱꓺ ꓗꓪ ꓟ ꓟꓽ ꓥ ꓟ ꓠꓱꓸ ꓐꓯꓼ ꓮ ꓣꓳˍ ꓟꓲ ꓥꓪ ꓙꓳˍ ꓢꓰꓽ ꓡꓳ꓿ ꓬꓲ ꓪꓽ ꓔꓯˍ ꓟꓲ ꓥꓪ ꓧꓳꓽ ꓔꓯꓹ ꓡ ꓠ ꓗꓹ ꓡꓳ꓿ ꓥꓪ ꓢꓯꓼ ꓔꓯ ꓬꓲ ꓪꓽ ꓠ ꓠꓹ ꓢꓲ꓾ ꓬꓲ ꓪꓽ ꓠꓬ ꓕꓲ ꓜꓴˍ ꓡꓰ ꓒꓬꓱꓼ ꓡ ꓢꓲ ꓠꓬꓲ꓾ ꓮ ꓣꓳ ꓡꓳꓸ ꓢꓴˍ ꓟꓲ ꓕꓲ ꓣꓳˍ ꓡꓰꓽ ꓗꓷ ꓡꓰˍ ꓥꓳ꓿
43010017	ꓥꓪ ꓢꓯꓼ ꓟꓬ ꓝꓮꓲ ꓕꓲ ꓧꓪꓹ ꓔꓯꓹ ꓬꓲꓼ ꓡ ꓠꓹ ꓟ꓾ ꓥꓪ ꓢꓯꓼ ꓟꓬ ꓖꓶ ꓠꓲꓹ ꓒꓴˍ ꓠꓬꓲ꓾ ꓐꓹ ꓐ ꓠꓬ ꓥꓪ ꓔꓯ ꓠꓲꓹ ꓠꓵˍ ꓡꓳ꓿
43010018	ꓥꓪ ꓚꓲꓸ ꓛꓬ ꓡꓰ ꓟꓽ ꓡꓯꓼ ꓙꓱ ꓖꓶ ꓠꓬ꓾ ꓥꓪ ꓢꓯꓼ ꓟꓬ ꓔꓯ ꓣꓴ ꓔꓯꓹ ꓙꓰ ꓐ ꓡ ꓢꓴ ꓟꓽ ꓙꓳ꓿ ꓡꓯꓼ ꓙꓱ ꓖꓶ ꓠꓹ ꓟ ꓙꓵꓽ ꓪꓽ ꓥꓪ ꓔꓯ ꓙꓳˍ ꓡꓳ꓿ ꓝꓮꓲ ꓔꓯꓹ ꓬꓲꓼ ꓡ ꓠꓹ ꓟ ꓙꓵꓽ ꓪꓽˍ ꓟꓲ ꓥꓪ ꓙꓳˍ ꓡꓳ꓿ ꓕꓵꓼ ꓪ ꓕꓱ ꓟ ꓠꓬ ꓥꓪ ꓐꓹ ꓐ ꓔꓯˍ ꓐꓰ ꓟꓶˍ ꓟ ꓥ ꓡꓳ꓾ ꓐꓯˍ ꓡꓳ꓿
43010019	ꓐꓯ ꓘꓶ ꓕꓱ ꓟ ꓗꓪ ꓐꓰ꓾ ꓬꓴ-ꓔ ꓡ ꓞꓳ ꓠꓬ ꓝꓮꓲ ꓕꓲ ꓧꓪꓹ ꓬꓲ ꓗꓪꓺ ꓗꓪ ꓡꓰˍ ꓡꓳ꓿
43010020	ꓬꓲ ꓪꓽ ꓮꓽ ꓟꓬꓹ ꓕꓲ ꓐꓱ ꓠꓬ꓾ ꓬꓲ ꓔꓯ ꓠꓲꓽ ꓕꓲ ꓟ ꓓꓯꓹ ꓢꓲ ꓪꓴꓸˍ ꓡꓳ꓿ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓠ ꓠˍ ꓡ?꓾ ꓐꓯˍ ꓡꓳ꓿
43010021	ꓠꓱꓸ ꓐꓯꓼ ꓕꓲ ꓐꓱ ꓠꓬ꓾ ꓐꓯ ꓘꓶ ꓕꓱ ꓟ ꓠꓽ ꓠꓲꓽ ꓪꓴꓸ ꓢꓴ ꓐꓯ ꓘꓶ ꓟꓽ ꓥ꓿ ꓠꓲꓽ ꓠꓬ ꓟꓬ ꓔꓶ ꓔꓯ ꓠꓬꓲ ꓟꓳ ꓡ ꓝꓲ ꓟꓽ ꓐ ꓡ꓾ ꓐꓯˍ ꓡꓳ꓿
43010022	ꓖꓳ ꓕꓯ ꓙꓱ-ꓣꓴ-ꓢ-ꓡꓱ ꓗꓪ ꓔꓲ-ꓚꓰꓸ-ꓑꓮꓲꓬꓰˍ ꓟ ꓝꓲꓸ ꓥ ꓢꓲ ꓟꓵꓽ ꓞꓴꓽ ꓥ ꓡꓳ꓿
43010023	ꓬꓰ-ꓢꓴ ꓠꓬ ꓢꓲꓽ ꓫꓬ ꓦꓲ ꓗꓪ ꓟ ꓢꓳ-ꓡꓳ-ꓟꓳ ꓡꓽ ꓦꓲ ꓘꓶꓽ ꓗꓪ ꓫꓱꓽ ꓚꓳ ꓔꓬ ꓕꓯ꓾
43010024	ꓬꓴ-ꓔ ꓡ ꓞꓳ ꓠꓬ ꓬꓲ ꓚꓳ ꓡꓳ ꓗꓪ ꓜꓲꓼ ꓡ ꓢꓲ ꓬꓲ ꓔꓯ꓾ ꓠꓴ ꓠꓬ ꓥꓪ ꓠꓴꓽ ꓔꓯ ꓮ ꓡꓲ ꓟꓶ ꓛꓲ ꓓꓵꓽ ꓙ ꓟꓬꓽ ꓔꓬ ꓝꓲˍ ꓐꓯˍ ꓡ? ꓙꓲ-ꓢꓴ ꓖꓳ ꓕꓲ ꓣꓳ ꓟ ꓠꓴ ꓥ ꓠꓬ ꓥꓪ ꓠꓴꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
43010025	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓗꓷˍ ꓟꓲ ꓠꓴ ꓪꓽ ꓟꓽ ꓙꓵꓻ꓿ ꓥꓪ ꓐꓹ ꓐ ꓟꓬꓱ ꓗꓪ ꓐꓰ ꓥꓪ ꓬꓰˍ ꓟ ꓟꓬꓱꓽ ꓡꓰ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙˍ ꓡꓳ꓿
43010026	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓬ ꓥꓪ ꓮ ꓣꓳ ꓗꓪ ꓟ ꓟꓽ ꓥ ꓠꓬꓲ ꓟꓽ ꓙꓵꓻ꓿
43010027	ꓥꓪ ꓮ ꓣꓳ ꓠꓬ ꓥꓪ ꓢꓯꓼ ꓔꓯ ꓠ ꓠꓹ ꓗꓴˍ ꓡꓳ꓿ ꓥꓪˍ ꓟꓲ ꓬꓲ ꓪꓽ ꓔꓯ ꓢꓷꓸ ꓢꓲ꓾ ꓬꓲ ꓪꓽˍ ꓟꓲ ꓥꓪ ꓔꓯ ꓛꓳ ꓡ ꓡꓳ꓿
43010028	ꓥꓪ ꓡꓰ ꓬꓲ ꓪꓽ ꓔꓯ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓖꓶ ꓢꓲ꓾ ꓬꓲ ꓪꓽ ꓠꓬ ꓮ ꓕꓯˍ ꓟꓲ ꓟꓽ ꓟꓶꓽ ꓬꓰ ꓢꓲ ꓠꓬꓲ꓾ ꓮ ꓟˍ ꓟꓲ ꓥꓪ ꓡꓯꓼ ꓒꓯꓹ ꓗꓪ ꓐꓰ ꓬꓲ ꓪꓽ ꓔꓯ ꓦꓴ ꓔꓯꓹ ꓙꓰ ꓟꓽ ꓐ ꓡ꓿
43010029	ꓥꓪ ꓔꓯ ꓬꓲ ꓪꓽ ꓡꓯꓼ ꓙꓱ ꓖꓶ ꓡ ꓢꓴ ꓥꓪ ꓐꓹ ꓐ ꓠꓬ ꓮꓽ ꓙꓵ ꓕꓯꓽ ꓢꓲ ꓪꓴꓽˍ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓮ ꓟˍ ꓟꓲ ꓐꓹ ꓐ ꓡꓯꓼ ꓒꓯꓹ ꓗꓪ ꓐꓰ ꓬꓲ ꓪꓽ ꓔꓯ ꓦꓴ ꓔꓯꓹ ꓙꓰ ꓟꓽ ꓐ ꓡ꓿
43010030	ꓥꓪˍ ꓐꓰ ꓐꓹ ꓐ ꓠꓬ ꓕꓲ ꓣꓳˍ ꓡꓰꓽ ꓥꓳ꓾ ꓐꓯˍ ꓡꓳ꓿
43010031	ꓖꓳ ꓕꓯ ꓬꓴ-ꓔ ꓡ ꓞꓳ ꓠꓬ ꓝꓮꓲ ꓬꓲ ꓔꓯ ꓡꓳꓺ ꓠꓹ ꓟ Bꓸ ꓛꓲ ꓖꓳˍ ꓡꓳ꓿
43010032	ꓬꓰ-ꓢꓴ ꓠꓽ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓐꓹ ꓐ ꓗꓪ ꓐꓰ ꓙꓲˍ ꓟ ꓟꓬꓱꓽ ꓮꓽ ꓟꓬꓹ ꓠꓴ ꓪꓽ ꓔꓯ ꓥꓪ ꓟꓳꓸ ꓖꓶ ꓗꓷꓳ꓿ ꓟꓬꓱꓽ ꓮ ꓡꓲ ꓕꓲ ꓫꓵ ꓟ ꓑꓶꓸ ꓓꓴ ꓠꓴ ꓪꓽ ꓥꓪ ꓔꓯ Bꓸ ꓛꓲ ꓡꓳˍ ꓐꓯˍ ꓡ? ꓐꓰ ꓐꓯ ꓖꓶˍ ꓕꓯ꓾
43010033	ꓬꓴ-ꓔ ꓡ ꓞꓳ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓙꓲˍ ꓟ ꓟꓬꓱꓽ ꓑꓶꓸ ꓓꓴ ꓥꓪ ꓠꓴꓽ ꓠꓴ ꓔꓯ Bꓸ ꓛꓲ ꓡꓳˍ ꓐꓰ ꓬꓰˍ ꓟ ꓟꓽ ꓥ꓿ ꓠꓴ ꓠꓬ ꓐꓯ ꓟꓽ ꓚꓰꓼ ꓟ ꓐꓯˍ ꓟ ꓐꓰ꓾ ꓝꓮꓲ ꓠꓴ ꓠꓬ ꓡ ꓞꓳ ꓥ ꓢꓲ ꓚꓲꓸ ꓛꓬ ꓔꓯ ꓪꓴ-ꓢ ꓥ ꓡꓳ꓾ ꓐꓯˍ ꓠꓬꓲ ꓠꓴ ꓔꓯ Bꓸ ꓛꓲ ꓡꓳˍ ꓐꓰ ꓬꓰˍ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
43010034	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓙꓵꓽ ꓗ ꓕꓳ ꓶ ꓗꓪ꓾ ꓥꓪ ꓡꓰ ꓠꓴ ꓪꓽ ꓔꓯ꓾ ꓢꓲꓺ ꓐꓴ꓾ ꓘꓴˍ ꓡꓳ꓾ ꓐꓰ ꓐꓳ ꓔ ꓡꓳ ꓟꓽ ꓥ ꓡ?
43010035	ꓢꓲꓽ ꓫꓬ ꓕꓳ ꓶ ꓠꓽ ꓬꓲ ꓖꓳꓽ ꓗꓷ ꓡꓰ ꓟꓽ ꓓ ꓟ ꓣꓳꓽ ꓢꓷˍ ꓡꓳ꓿ ꓪꓴ-ꓢ ꓐꓯ ꓘꓶꓽ ꓟꓶꓺ ꓗꓷ ꓢꓴ ꓐꓴ ꓔꓯ ꓬꓲ ꓡꓰ꓾ ꓢꓲꓺ ꓐꓴ꓾ ꓘꓴˍ ꓠꓬ꓾
43010036	ꓐꓹ ꓐ ꓡꓰ ꓢꓲ ꓚꓰꓸ ꓢꓲ ꓟꓲ ꓠꓯ ꓗꓪ ꓝꓲ ꓩꓴ ꓡ ꓢꓴ ꓥꓪ ꓡꓰ꓾ ꓥꓪ ꓠꓽ ꓪꓴ-ꓢ ꓮ ꓐꓲ ꓥ ꓡꓳ꓾ ꓐꓯˍ ꓠꓬꓲ ꓠꓴ ꓪꓽ ꓠꓽ ꓐꓯ ꓟꓽ ꓚꓰꓼ ꓟ ꓐꓯˍ ꓡꓳ꓾ ꓐꓰ ꓐꓯˍ ꓡ?
43010037	ꓥꓪ ꓐꓹ ꓐ ꓟꓬꓱꓽ ꓥꓪ ꓟꓽ ꓬꓰˍ ꓠꓬ ꓥꓪ ꓔꓯ ꓕ ꓙꓵꓻ꓿
43010038	ꓖꓳ ꓡꓱ ꓥ ꓟꓲ ꓥꓪ ꓬꓲ ꓟꓬꓱꓽ ꓬꓰˍ ꓕꓯ ꓠ꓾ ꓠꓴ ꓪꓽ ꓥꓪ ꓔꓯ ꓟꓽ ꓙꓵˍ ꓟꓲ꓾ ꓐꓹ ꓐ ꓥꓪ ꓠꓯꓸꓼ ꓔꓬ ꓟ ꓐꓰ ꓥꓪˍ ꓟꓲ ꓐꓹ ꓐ ꓠꓯꓸꓼ ꓔꓬ ꓟ ꓠꓴ ꓪꓽ ꓢꓷꓸ ꓡꓰ ꓢꓲ ꓙꓽ ꓜꓲꓼ ꓡꓰ ꓠꓹ ꓟ꓾ ꓓꓵꓽ ꓙꓽ ꓟꓶ ꓓꓴ ꓟꓬꓱꓽ ꓕꓱ ꓟꓬ ꓟ ꓔꓯ ꓙꓵꓻ ꓟꓴꓽ꓾ ꓐꓯˍ ꓡꓳ꓿
43010039	ꓬꓲ ꓪꓽ ꓠꓬ ꓝꓮꓲ ꓬꓲ ꓔꓯ ꓣꓴ ꓠꓹ ꓟ ꓚꓱꓹ ꓧꓪˍ ꓟꓲ꓾ ꓬꓰ-ꓢꓴ ꓠꓽ ꓬꓲ ꓪꓽ ꓔꓯˍ ꓐꓰ ꓓꓳ ꓙꓰꓳ꓿
43010040	ꓬꓲ ꓠꓬ ꓬꓳ-ꓔ ꓬꓲꓽ ꓟ ꓖꓳ ꓐ ꓢꓲ꓾ ꓬꓳ-ꓦ ꓡꓰ ꓬꓲ ꓪꓴꓸ ꓖꓳ ꓓꓱ ꓔꓲꓹ ꓖꓶ ꓖꓴ ꓗꓪ ꓝꓮꓲ ꓙꓰ ꓢꓲ ꓖꓳ ꓗꓪ ꓔꓬ ꓬꓰˍ ꓡꓳ꓿
43010041	ꓖꓳ ꓗꓪ ꓡ ꓞꓳ ꓮꓽ ꓟꓬꓹ ꓠꓬ ꓬꓲ ꓔꓯ ꓡ ꓡꓳ꓿ ꓬꓲ ꓪꓽ ꓠꓬ꓾ ꓬꓳ-ꓦ ꓠꓽ ꓓꓵꓽ ꓙ ꓟꓶˍ ꓟ ꓢꓷꓸ ꓡꓰ ꓓꓴ ꓮꓸ ꓫꓵ ꓟꓽ ꓬꓰ ꓠꓬꓲˍ ꓟꓲ꓾ ꓬꓲ ꓡꓰ ꓡ ꓞꓳ ꓕꓱ ꓕꓲ ꓣꓳ ꓔꓯ ꓖꓴꓺ ꓢꓲ ꓐꓯˍ ꓟ ꓮꓽ ꓙꓵ ꓡꓱꓸꓼ ꓠꓬ ꓔꓱꓹˍ ꓟ ꓥ ꓡꓳ꓾ ꓐꓰ ꓐꓯˍ ꓡꓳ꓿
43010042	ꓖꓳ ꓗꓪ ꓡ ꓞꓳ ꓮꓽ ꓟꓬꓹ ꓬꓰ-ꓢꓴ ꓔꓯ ꓙꓵꓻˍ ꓡꓳ꓿
43011001	ꓖꓳ ꓕꓯ ꓟ-ꓡꓲˍ ꓐꓰ ꓬꓲ ꓮꓸ ꓝꓲ ꓟ-ꓕ ꓔꓬ ꓟ ꓐꓱ-ꓕ-ꓠꓲ ꓘꓹ ꓗꓪ꓾ ꓡ-ꓢ-ꓣꓴ ꓠꓬ ꓠꓻ ꓔꓬ ꓡꓳ꓿
43011002	ꓟ-ꓡꓲ ꓕꓱ ꓕꓲ ꓣꓳ ꓠꓬ꓾ ꓢꓲ ꓒ ꓔꓯ ꓫꓳꓻ ꓠꓱꓺ ꓞꓶꓻ ꓟꓰ ꓖꓶ ꓢꓲ꓾ ꓬꓲ ꓛꓲ ꓒꓯꓹ ꓗꓪ ꓬꓲ ꓪꓴꓸ ꓞꓱꓻ ꓡꓰ ꓫꓵꓹ ꓖꓶ ꓢꓴ ꓖꓳ ꓕꓲ ꓣꓳ ꓥ ꓡꓳ꓿ ꓠꓻ ꓔꓬ ꓟ ꓡ-ꓢ-ꓣꓴ ꓠꓬ ꓬꓲ ꓠꓬꓲ ꓤ ꓥ ꓡꓳ꓿
43011003	ꓖꓳ ꓡꓱ ꓠꓬꓲ ꓬꓰ-ꓢꓴ ꓔꓬ ꓗꓪ ꓬꓲ ꓮ ꓝꓲ ꓐꓴ ꓡꓰ ꓢꓴ ꓔꓯ ꓝꓲ ꓢꓲ꓾ ꓢꓲ ꓒꓽꓳ꓾ ꓠꓴ ꓠꓲꓹ ꓠꓵˍ ꓟ ꓡ-ꓢ-ꓣꓴ ꓠꓬ ꓠꓻ ꓔꓬ ꓡꓳ꓾ ꓐꓰ ꓐꓯ ꓖꓶ ꓙꓰ ꓝꓲˍ ꓡꓳ꓿
43011004	ꓬꓰ-ꓢꓴ ꓕꓱ ꓟ ꓔꓯ ꓑ ꓙꓽˍ ꓕꓯ ꓬꓲ ꓡꓰ꓾ ꓠꓻ ꓕꓱ ꓟ ꓠꓬ ꓫꓵꓻ ꓠꓻ ꓟꓽ ꓥ꓿ ꓪꓴ-ꓢ ꓟꓬꓱ ꓓꓳꓽˍ ꓐꓰ ꓪꓴ-ꓢ ꓮ ꓐꓲ ꓟꓬꓱ ꓓꓳꓽ ꓓꓳ ꓡ ꓠꓹ ꓟ ꓥ ꓡꓳ꓾ ꓐꓯˍ ꓡꓳ꓿
43011005	ꓬꓰ-ꓢꓴ ꓠꓬ ꓟ-ꓕˍ ꓐꓰ ꓬꓲ ꓠꓬꓲ ꓟˍ ꓐꓰ ꓡ-ꓢ-ꓣꓴ ꓔꓯ ꓠꓲꓹ ꓠꓵˍ ꓡꓳ꓿
43011006	ꓖꓳ ꓡꓱ ꓢꓲ ꓡ-ꓢ-ꓣꓴ ꓠꓻ ꓔꓬ ꓟ ꓔꓯ ꓑ ꓙꓽ ꓗꓷˍ ꓟꓲ꓾ ꓬꓰ-ꓢꓴ ꓠꓽ ꓬꓲ ꓖꓳ ꓗꓪ ꓠꓬꓲꓽ ꓠꓬꓲ ꓔꓬ ꓢꓰꓽ ꓡꓳ꓿
43011007	ꓖꓳ ꓗꓸ ꓠꓯꓸ ꓠꓬ ꓬꓲ ꓡꓰ ꓛꓳꓽ ꓒꓯꓹ ꓐꓴ ꓔꓯ꓾ ꓬꓴ-ꓔ ꓟꓵꓽ ꓗꓪ ꓣꓳ ꓝꓮꓲ ꓕꓲ ꓧꓪꓹ ꓙꓰ ꓡꓯ꓾ ꓐꓯˍ ꓡꓳ꓿
43011008	ꓬꓲ ꓛꓳꓽ ꓒꓯꓹ ꓐꓴ ꓡꓰ꓾ ꓟꓸ ꓒꓽꓳ꓾ ꓮꓽ ꓟꓰꓻ ꓫꓵ ꓟꓰꓻ ꓢꓲꓸˍ ꓡꓰꓽ ꓬꓴ-ꓔ ꓡ ꓞꓳ ꓡꓰ ꓠꓴ ꓔꓯ Bꓸ ꓛꓲ ꓡꓳˍ ꓐꓰ ꓬꓰ ꓗꓷ ꓟ꓾ ꓠꓴ ꓖꓳ ꓗꓪ ꓝꓮꓲ ꓕꓲ ꓧꓪꓹ ꓙꓰˍ ꓐꓯˍ ꓡ? ꓐꓰ ꓐꓯ ꓖꓶˍ ꓡꓳ꓿
43011009	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓕꓲ ꓠꓬꓲ ꓗꓪ ꓞꓲ ꓠꓬꓲꓽ ꓙꓵꓹ ꓙꓳˍ ꓡꓳ ꓟꓽ ꓥ ꓡ? ꓮꓽ ꓟ ꓥ ꓟꓲ ꓟꓳꓼ ꓡꓳ ꓕꓯ ꓙ ꓖꓴ ꓫꓱꓽˍ ꓠꓬ꓾ ꓟꓲ ꓠꓯ ꓕꓱ ꓟ ꓗꓪ ꓟ ꓠꓬꓲ ꓟꓳ ꓓꓴ ꓗꓪ ꓐꓰ ꓠꓬꓲ ꓟꓳˍ ꓠꓬꓲ ꓟꓽ ꓛꓲ ꓕꓲꓽ ꓡꓰ꓿
43011010	ꓖꓳ ꓡꓱ ꓥ ꓟꓲ ꓢ ꓘꓪ ꓕꓯ ꓮꓽ ꓟ ꓙ ꓖꓴ ꓫꓱꓽ ꓐꓷˍ ꓠꓬ꓾ ꓠꓬꓲ ꓟꓳꓻ ꓓꓴ ꓟꓽ ꓙꓳ ꓠꓬꓲ ꓬꓲ ꓠꓽ ꓛꓲ ꓕꓲꓽ ꓡꓰˍ ꓥꓳ꓾ ꓐꓯˍ ꓡꓳ꓿
43011011	ꓕꓱ ꓟꓬ ꓙꓰꓽ ꓟ ꓬꓰ-ꓢꓴ ꓐꓯ ꓗꓷ ꓠꓬ ꓬꓲ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓔꓯ꓾ ꓣꓳ ꓗꓪ ꓛꓳꓽ ꓡ-ꓢ-ꓣꓴ ꓠꓬ ꓬꓲꓼ ꓟꓶ ꓔꓬ ꓡꓳ꓿ ꓥꓪ ꓠꓽ ꓬꓲ ꓔꓯ ꓧꓪꓸ ꓛꓲꓽ ꓡ ꓝꓲ ꓠꓹ ꓟ ꓙꓰˍ ꓥꓳ꓾ ꓐꓯˍ ꓡꓳ꓿
43011012	ꓖꓳ ꓡꓱ ꓠꓬꓲ ꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓬꓲ ꓬꓲꓼ ꓟꓶ ꓔꓬ ꓕꓯ ꓠ ꓬꓲ ꓚꓲꓸ ꓛꓬ ꓧꓪꓸ ꓛꓲꓽ ꓡ ꓗꓴˍ ꓥꓳ꓾ ꓐꓯ ꓖꓶˍ ꓡꓳ꓿
43011013	ꓬꓰ-ꓢꓴ ꓠꓬ ꓡ-ꓢ-ꓣꓴ ꓫꓵꓻ ꓟ ꓔꓯ ꓐꓯˍ ꓟꓲ꓾ ꓬꓲ ꓪꓽ ꓠꓽ ꓮ ꓕꓯ ꓟꓴ ꓕꓯ ꓬꓲꓼ ꓟꓶˍ ꓟ ꓔꓯ ꓐꓯˍ ꓡꓳ꓾ ꓓꓵꓽ ꓙꓽˍ ꓡꓳ꓿
43011014	ꓖꓳ ꓟ ꓑꓶ ꓓꓴ ꓬꓰ-ꓢꓴ ꓬꓲ ꓪꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶ ꓢꓲ꓾ ꓡ-ꓢ-ꓣꓴ ꓠꓽ ꓫꓵꓻꓳ꓿
43011015	ꓥꓪ ꓖꓳ ꓗꓪ ꓔꓬ ꓟꓽ ꓪ ꓡꓰ ꓟ ꓠꓬ꓾ ꓠꓴ ꓪꓽ ꓙꓵꓻ ꓠꓲꓹ ꓪꓴꓽ ꓡ ꓠꓹ ꓟ ꓥ ꓠꓬꓲ ꓥꓪ ꓠꓲꓹ ꓒꓴˍ ꓡꓳ꓿ ꓮ ꓟꓶ ꓣꓳ ꓬꓲ ꓔꓯ ꓙꓰ ꓡꓯ꓾ ꓐꓯˍ ꓡꓳ꓿
43011016	ꓖꓳ ꓡꓱ ꓠꓬ ꓤꓽ ꓜꓱꓻ ꓐꓯˍ ꓟ ꓕꓳ-ꓟ ꓡꓰ ꓛꓳꓽ ꓒꓯꓹ ꓐꓴ ꓔꓯ꓾ ꓣꓳꓽˍ ꓟꓲ ꓬꓲˍ ꓐꓰ ꓕꓲ ꓛꓳꓺꓼ ꓫꓵꓻ ꓠꓹ ꓟ ꓙꓰ ꓡꓯ꓾ ꓐꓯˍ ꓡꓳ꓿
43011017	ꓬꓰ-ꓢꓴ ꓖꓳ ꓗꓪ ꓛꓲ ꓬꓰ ꓕꓯ꓾ ꓡ-ꓢ-ꓣꓴ ꓠꓽ ꓡꓱꓼ ꓜꓴ ꓗꓪ ꓔꓵꓸ ꓗꓷ ꓟ ꓡꓲ ꓠꓬꓲ ꓙꓳˍ ꓟ ꓬꓲ ꓢꓷꓸ ꓡꓰꓳ꓿
43011018	ꓐꓱ-ꓕ-ꓠꓲ ꓠꓬ ꓙꓱ-ꓣꓴ-ꓢ-ꓡꓱ ꓒ ꓕꓲꓺꓼ ꓗꓪ ꓥ ꓢꓲ꓾ ꓮꓽ ꓡ ꓡꓳ ꓔ ꓠꓬꓲꓽ ꓕꓷꓹ ꓛꓲꓺ ꓗꓷꓹ ꓞꓹ ꓡꓳ꓿
43011019	ꓟ-ꓕ ꓐꓰ ꓟ-ꓡꓲ ꓬꓲ ꓪꓽ ꓠꓬꓲ ꓤ ꓫꓵꓻ ꓟ ꓑꓶ ꓓꓴ꓾ ꓬꓴ-ꓔ ꓡ ꓞꓳ ꓮꓽ ꓟꓬꓹ ꓠꓬ ꓬꓲ ꓪꓽ ꓔꓯ ꓠꓲꓹ ꓟ ꓗꓴ ꓖꓶ ꓠꓹ ꓟ ꓡ ꓡꓳ꓿
43011020	ꓬꓰ-ꓢꓴ ꓡꓻˍ ꓟ ꓔꓯ ꓟ-ꓕ ꓑ ꓙꓽ ꓠꓬ ꓬꓲ ꓓꓳ ꓙꓰ ꓢꓲ ꓞꓵ ꓬꓰˍ ꓡꓳ꓿ ꓟ-ꓡꓲ ꓠꓽ ꓦꓲ ꓗꓪ ꓠꓬꓲꓸ ꓠꓸ ꓔꓬ ꓢꓰꓽ ꓡꓳ꓿
43011021	ꓖꓳ ꓡꓱ ꓢꓲ ꓟ-ꓕ ꓡꓰ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓠꓴ ꓕꓻ ꓔꓬ ꓐꓷˍ ꓠꓬ ꓥꓪ ꓠꓬꓲ ꓤ ꓟꓽ ꓫꓵꓻ ꓡꓳ ꓫꓵꓽ ꓥꓳ꓿
43011022	ꓖꓳ ꓡꓱ ꓢꓲ ꓮ ꓟꓶˍ ꓟꓲ ꓪꓴ-ꓢ ꓔꓯ ꓠꓴ ꓮꓸ ꓫꓵ ꓓꓰꓽˍ ꓟꓲ ꓪꓴ-ꓢ ꓡꓰ ꓠꓴ ꓔꓯ ꓖꓶ ꓡ ꓟ ꓥꓪ ꓢꓷˍ ꓡꓳ꓾ ꓐꓯˍ ꓡꓳ꓿
43011023	ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓠꓬꓲ ꓤ ꓠꓬ ꓢꓯꓸ ꓬꓲꓼ ꓡ ꓢꓰ ꓥꓳ꓾ ꓐꓯ ꓖꓶˍ ꓡꓳ꓿
43011024	ꓟ-ꓕ ꓡꓰ ꓬꓲ ꓔꓯ꓾ ꓥꓳ꓾ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓬꓲ ꓝꓮꓲ ꓢꓯꓸ ꓬꓲꓼ ꓡ ꓟ ꓥꓪ ꓢꓷˍ ꓡꓳ꓾ ꓐꓯˍ ꓕꓯ꓾
43011025	ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓠꓽ ꓢꓯꓸ ꓬꓲꓼ ꓡ ꓟ ꓐꓰ ꓢꓯꓼ ꓟꓬ ꓥ ꓡꓳ꓿ ꓥꓪ ꓔꓯ ꓙꓵꓻ ꓢꓴ ꓠꓬ ꓫꓵꓻˍ ꓟꓲ ꓢꓯꓸ ꓬꓲꓼ ꓡ ꓢꓰꓽ ꓥꓳ꓿
43011026	ꓢꓯꓸ ꓔꓬ ꓢꓲ ꓥꓪ ꓔꓯ ꓙꓵꓻ ꓢꓴ ꓥ ꓕ ꓑꓳ ꓠꓬ ꓕꓲ ꓞꓲꓼ ꓟꓽ ꓫꓵ꓿ ꓕꓱ ꓟ ꓔꓯ ꓠꓴ ꓙꓵꓻˍ ꓡ?꓾ ꓐꓯˍ ꓡꓳ꓿
43011027	ꓟ-ꓕ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓥ ꓡꓳ꓾ ꓠꓴ ꓠꓽ ꓟꓲ ꓠꓯ ꓗꓪ ꓡ ꓠꓹ ꓟ ꓪꓴ-ꓢ ꓮ ꓐꓲ ꓙꓲ-ꓢꓴ ꓖꓳ ꓕꓲ ꓣꓳ ꓥ ꓟ ꓥꓪ ꓙꓵꓻ ꓗꓷꓳ꓾ ꓐꓯˍ ꓡꓳ꓿
43011028	ꓕꓱ ꓡꓱ ꓐꓯ ꓗꓷ ꓠꓬ ꓬꓲ ꓬꓲꓼ ꓙꓰ ꓢꓲ꓾ ꓘꓳ ꓫꓱ ꓫꓱˍ ꓬꓲ ꓠꓬꓲ ꓟ ꓟ-ꓡꓲ ꓔꓯ꓾ ꓟꓸ ꓒ ꓖꓪꓻˍ ꓔꓬ ꓢꓲ ꓠꓴ ꓔꓯ ꓘꓴꓻˍ ꓡꓳ꓾ ꓐꓯ ꓖꓶˍ ꓡꓳ꓿
43011029	ꓕꓱ ꓟ ꓔꓯ ꓟ-ꓡꓲ ꓑ ꓙꓽ ꓗꓷ ꓠꓬ ꓠꓲꓹ ꓞ ꓔꓴ ꓢꓲ ꓬꓰ-ꓢꓴ ꓔꓬ ꓗꓪ ꓙꓰˍ ꓡꓳ꓿
43011030	ꓬꓰ-ꓢꓴ ꓠꓬ ꓘꓹ ꓗꓪ ꓟꓽ ꓓꓵꓽ ꓡꓰ ꓡꓰ꓾ ꓟ-ꓕ ꓡꓰ ꓬꓲ ꓔꓯ ꓞꓵ ꓡ ꓖꓴ ꓗꓪ ꓔꓬ ꓢꓰꓽ ꓡꓳ꓿
43011031	ꓖꓳ ꓕꓯ ꓬꓲˍ ꓐꓰ ꓦꓲ ꓗꓪ ꓔꓬ ꓢꓲ ꓬꓲ ꓔꓯ ꓠꓲꓹ ꓟ ꓗꓴ ꓖꓶ ꓔꓬ ꓢꓴ ꓬꓴ-ꓔ ꓡ ꓞꓳ ꓐꓴ ꓠꓬ꓾ ꓟ-ꓡꓲ ꓠꓲꓹ ꓞ ꓔꓴ ꓢꓲ ꓓꓳ ꓙꓰˍ ꓟ ꓔꓯ ꓟꓳ ꓗꓷ ꓕꓯ꓾ ꓬꓲ ꓠꓽ ꓡꓱꓼ ꓜꓴ ꓗꓪ ꓮꓸ ꓛꓬꓹ ꓙꓱ ꓠ ꓟ ꓓꓳ ꓙꓰˍ ꓡꓳ꓾ ꓓꓵꓽ ꓙꓽ ꓠꓬꓲ ꓬꓲ ꓔꓯ ꓛꓳ ꓙꓰˍ ꓡꓳ꓿
43011032	ꓬꓰ-ꓢꓴ ꓔꓬ ꓗꓪ ꓟ-ꓡꓲ ꓛꓲ ꓡ ꓢꓲ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓟꓲꓽ ꓙꓬ ꓗꓪ ꓟꓳꓼ ꓡꓰ ꓢꓲ꓾ ꓢꓲ ꓒꓽꓳ꓾ ꓠꓴ ꓕꓻ ꓔꓬ ꓐꓷˍ ꓠꓬ ꓥꓪ ꓠꓬꓲ ꓤꓽ ꓠꓽ ꓟꓽ ꓫꓵ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
43011033	ꓟ-ꓡꓲ ꓥꓴꓻˍ ꓟ ꓐꓰ ꓬꓲ ꓔꓯ ꓛꓳ ꓡ ꓢꓴ ꓬꓴ-ꓔ ꓡ ꓞꓳ ꓥꓴꓻˍ ꓟ ꓔꓯ ꓬꓰ-ꓢꓴ ꓟꓳ ꓗꓷ ꓠꓬ꓾ ꓬꓲˍ ꓟꓲ ꓠꓲꓹ ꓟ ꓮꓽ ꓘꓶꓸ ꓫꓸ ꓢꓲ꓾
43011034	ꓠꓴ ꓪꓽ ꓬꓲ ꓔꓯ ꓮ ꓡꓲ ꓗꓪ ꓗꓶ ꓔ ꓡ? ꓐꓰ ꓠ ꓠꓬꓲˍ ꓕꓯ꓾ ꓢꓲ ꓒꓽꓳ꓾ ꓡꓳꓸ ꓠꓬꓲ ꓡꓯ꓾ ꓐꓰ ꓒꓳꓹ ꓖꓶˍ ꓡꓳ꓿
43011035	ꓖꓳ ꓕꓯ ꓬꓰ-ꓢꓴ ꓟꓬ ꓐꓰ ꓓꓳˍ ꓡꓳ꓿
43011036	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓡꓰ꓾ ꓬꓲ ꓠꓬ ꓬꓲ ꓔꓯ ꓮ ꓘꓶꓻ ꓛꓲ ꓠꓲꓹ ꓠꓵˍ ꓟ ꓔꓯ ꓠꓬꓲꓺ ꓠꓹ꓾ ꓐꓯˍ ꓡꓳ꓿
43011037	ꓖꓳ ꓡꓱ ꓥ ꓟꓲ ꓬꓲ ꓪꓽ ꓕꓲ ꓐꓱ ꓠꓬ꓾ ꓟꓬ ꓔꓶ ꓔꓯ ꓠꓬꓲ ꓟꓳ ꓡ ꓝꓲ ꓢꓴ ꓕꓱ ꓕꓲ ꓣꓳ ꓠꓬ꓾ ꓡ-ꓢ-ꓣꓴ ꓔꓯˍ ꓟꓲ ꓟꓽ ꓫꓵꓻ ꓠꓹ ꓟ ꓬꓰ ꓟꓽ ꓐ ꓡ ꓮ ꓡꓲ ꓗꓷ ꓡꓰ ꓡ?꓾ ꓐꓯˍ ꓡꓳ꓿
43011038	ꓬꓰ-ꓢꓴ ꓠꓬ ꓝꓮꓲ ꓠꓲꓹ ꓟ ꓮꓽ ꓘꓶꓸ ꓫꓸ ꓠꓬꓲ ꓐꓰ ꓡꓱꓼ ꓜꓴ ꓗꓪ ꓙꓰˍ ꓡꓳ꓿ ꓡꓱꓼ ꓜꓴ ꓖꓳ ꓟ ꓠꓬ Bꓸ ꓘꓴꓻ ꓥ ꓢꓲ꓾ ꓬꓲ ꓘꓶꓽ ꓗꓪ ꓠꓬ Bꓸ ꓛꓲ ꓕꓲ ꓒꓬꓸ ꓫꓱꓺ ꓔ ꓡꓳ꓿
43011039	ꓬꓰ-ꓢꓴ ꓡꓰ꓾ Bꓸ ꓛꓲ ꓔꓯ ꓣꓴ ꓩꓴ ꓗꓷ꓾ ꓐꓯˍ ꓡꓳ꓿ ꓫꓵꓻ ꓢꓴ ꓬꓲ ꓮꓸ ꓝꓲ ꓟ-ꓕ ꓡꓰ꓾ ꓢꓲ ꓒꓽꓳ꓾ ꓬꓲ ꓫꓵꓻ ꓗꓷ ꓟ ꓡꓲ ꓠꓬꓲ ꓗꓷ ꓡꓰ ꓠꓬꓲ꓾ ꓮ ꓟꓶ ꓠꓽ ꓬꓲ ꓫꓵꓻ ꓟꓳꓻ ꓛꓱꓽ ꓠꓱˍ ꓥꓳ꓾ ꓐꓯ ꓖꓶˍ ꓕꓯ꓾
43011040	ꓬꓰ-ꓢꓴ ꓡꓰ꓾ ꓠꓴ ꓙꓵꓻˍ ꓠꓬ ꓪꓴ-ꓢ ꓟꓬꓱ ꓓꓳꓽ ꓔꓯ ꓠꓴ ꓟꓳˍ ꓥꓳ꓾ ꓐꓰ ꓠꓴ ꓔꓯ ꓥꓪ ꓐꓯ ꓖꓶ ꓗꓷꓳ ꓟꓽ ꓥ ꓡ? ꓐꓰ ꓒꓳꓹ ꓖꓶˍ ꓡꓳ꓿
43011041	ꓖꓳ ꓕꓯ ꓬꓲ ꓪꓽ ꓡꓰ Bꓸ ꓛꓲ ꓣꓴ ꓦ ꓗꓷ ꓠꓬ꓾ ꓬꓰ-ꓢꓴ ꓠꓽ ꓟꓴꓽ ꓗꓪ ꓗꓪ ꓡꓳꓸ ꓔ ꓢꓲ꓾ ꓐꓹ ꓐꓽꓳ꓾ ꓠꓴ ꓥꓪ ꓔꓯ ꓠ ꓠꓹ ꓗꓷ ꓠꓬꓲ ꓠꓴ ꓔꓯ ꓫ ꓟꓳ꓿
43011042	ꓠꓴ ꓮ ꓕꓯˍ ꓟꓲ ꓥꓪ ꓔꓯ ꓠ ꓠꓹ ꓟ ꓥꓪ ꓢꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓚꓳ ꓡꓳ ꓗꓪ ꓦꓰꓼ ꓞꓹ ꓟ ꓡ ꓞꓳ ꓬꓲ ꓜꓴ ꓠꓬ ꓠꓴ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓔꓯ ꓬꓲ ꓪꓽ ꓙꓵꓻ ꓠꓹ ꓟ ꓥꓪ ꓕꓱ ꓡꓱ ꓐꓯˍ ꓟ ꓥꓳ꓾ ꓐꓯˍ ꓡꓳ꓿
43011043	ꓬꓲ ꓖꓳ ꓡꓱ ꓐꓯ ꓗꓷ ꓠꓬ꓾ ꓢꓯꓼ ꓓꓽ ꓟ ꓡꓰ꓾ ꓡ-ꓢ-ꓣꓴꓳ꓾ ꓓꓳ ꓡꓯ꓾ ꓐꓰ ꓘꓴˍ ꓡꓳ꓿
43011044	ꓫꓵꓻ ꓗꓷ ꓟ ꓡ-ꓢ-ꓣꓴ ꓠꓬ ꓛꓲ ꓒꓯꓹ ꓡꓯꓼ ꓒꓯꓹ ꓗꓪ ꓟꓶ ꓛ ꓡꓲ ꓞ ꓢꓲ ꓓꓳ ꓡ ꓡꓳ꓿ ꓬꓲ ꓒꓬꓱꓽ ꓟꓬ ꓗꓪˍ ꓟꓲ ꓟꓶ ꓛ ꓡꓲ ꓔ ꓡꓳ꓿ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓡꓲꓺ ꓔ ꓟ ꓟꓶ ꓛ ꓒꓶꓻ ꓖꓶ ꓢꓲ ꓬꓲ ꓔꓯ ꓙꓰ ꓝꓲ꓾ ꓐꓯ ꓖꓶˍ ꓡꓳ꓿
43011045	ꓖꓳ ꓡꓱ ꓠꓬꓲ ꓟ-ꓡꓲ ꓔꓬ ꓗꓪ ꓡ ꓢꓴ ꓬꓴ-ꓔ ꓡ ꓞꓳ ꓮꓽ ꓟꓬꓹ ꓠꓬ꓾ ꓬꓰ-ꓢꓴ ꓬꓰˍ ꓟ ꓔꓯ ꓟꓳ ꓗꓷ ꓕꓯ ꓬꓲ ꓔꓯ ꓙꓵˍ ꓡꓳ꓿
43011046	ꓖꓳ ꓡꓱ ꓥ ꓟꓲ ꓬꓲ ꓪꓽ ꓕꓲ ꓐꓱ ꓠꓬ ꓒ-ꓡꓲ-ꓢꓷ ꓐꓴ ꓔꓯ ꓙꓰ ꓢꓲ꓾ ꓬꓰ-ꓢꓴ ꓬꓰ ꓗꓷ ꓟ ꓬꓲ ꓪꓽ ꓔꓯ ꓐꓯ ꓟꓸ ꓖꓶˍ ꓡꓳ꓿
43011047	ꓖꓳ ꓡꓱ ꓠꓬꓲ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓖꓪ ꓙꓱ ꓜꓲꓼ ꓓꓴ ꓓꓽ ꓟ ꓕꓲ ꓟ ꓬꓰ ꓢꓲ꓾ ꓣꓳ ꓮ ꓡꓲ ꓬꓰ ꓠꓯꓹ ꓡ? ꓡ ꓞꓳ ꓕꓱ ꓟ ꓡꓰ ꓢꓷꓸ ꓡꓰ ꓓꓴ ꓮꓽ ꓟꓬꓹ ꓬꓰ ꓗꓷꓳ꓿
43011048	ꓬꓲ ꓔꓯ ꓬꓲ ꓙꓵꓽ ꓬꓲ ꓟꓴ ꓩꓴ ꓔ ꓕꓯ ꓠꓽ꓾ ꓮꓽ ꓙꓵ ꓢꓴ ꓬꓲ ꓔꓯ ꓙꓵꓻˍ ꓥꓳ꓿ ꓖꓳ ꓡꓱ ꓠꓬ ꓣꓳ-ꓟ ꓡ ꓞꓳ ꓡ ꓢꓲ ꓣꓳꓽ ꓔꓬ ꓖꓴˍ ꓐꓰ ꓣꓳ ꓟꓵꓽ ꓔꓯˍ ꓟꓲ ꓦꓴꓻ ꓔꓯꓹ ꓙꓰˍ ꓥꓳ꓾ ꓐꓯˍ ꓡꓳ꓿
43011049	ꓖꓳ ꓡꓱ ꓥ ꓟꓲ ꓬꓲ ꓪꓽ ꓗꓪ ꓟ ꓘꓷ-ꓬ-ꓒ ꓕꓲ ꓣꓳ ꓠꓬ꓾ ꓖꓳ ꓕꓲ ꓘꓳꓼ ꓗꓪ ꓔꓲ ꓒ ꓓꓽ ꓟ ꓣꓱꓽ ꓢꓴ ꓥ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓮꓸ ꓫꓵˍ ꓟꓲ ꓟꓽ ꓢꓷ꓿
43011050	ꓣꓳ ꓕꓲ ꓫꓵꓽ ꓟ ꓡ ꓞꓳ ꓮꓽ ꓙꓵ ꓟꓽ ꓟꓶꓽ ꓬꓰ ꓠꓹ ꓟ꓾ ꓡ ꓞꓳ ꓕꓲ ꓣꓳ ꓑ ꓫꓬꓼ ꓐꓴ ꓐꓱ ꓶ ꓫꓵꓻˍ ꓟ ꓠꓬ꓾ ꓠꓴ ꓪꓽ ꓐꓱ ꓶ ꓙꓲ ꓖꓴ ꓙꓳˍ ꓟ ꓠꓴ ꓪꓽ ꓟꓽ ꓙ ꓜꓲꓼ ꓡ?꓾ ꓐꓯˍ ꓡꓳ꓿
43011051	ꓬꓲ ꓕꓱ ꓡꓱ ꓐꓯˍ ꓟ ꓠꓬ꓾ ꓬꓲ ꓚꓲꓸ ꓛꓬ ꓗꓪ ꓐꓰ ꓐꓯˍ ꓟ ꓟꓽ ꓥ꓿ ꓖꓳ ꓕꓲ ꓘꓳꓼ ꓗꓪ ꓬꓲ ꓠꓽ ꓔꓲ ꓒ ꓓꓽ ꓟ ꓣꓱ ꓢꓴ ꓥ ꓠꓬꓲ꓾ ꓬꓴ-ꓔ ꓕꓲ ꓫꓵꓽ ꓟ ꓡ ꓞꓳ ꓐꓱ ꓶ ꓬꓰ-ꓢꓴ ꓫꓵꓻ ꓠꓹ ꓟ ꓬꓲ ꓟꓷꓽ ꓠꓷꓹ ꓝꓸ ꓟ ꓥ ꓡꓳ꓿
43011052	ꓬꓴ-ꓔ ꓡ ꓞꓳ ꓕꓲ ꓫꓵꓽ ꓟ ꓐꓱ ꓶˍ ꓡꓰꓽ ꓟꓽ ꓞꓲ꓾ ꓕꓲ ꓟꓵꓽ ꓕꓲ ꓟꓵ ꓗꓪ ꓧꓹ ꓒꓬꓱꓺ ꓙꓰ ꓟ ꓪꓴ-ꓢ ꓤ ꓠꓱ ꓐꓴ ꓔꓯˍ ꓟꓲ ꓕꓲ ꓜꓴˍ ꓐꓰ ꓜꓲꓼ ꓡ ꓝꓲ ꓠꓹ ꓟ ꓥ ꓡꓳ꓿
43011053	ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ ꓖꓳ ꓕꓲ ꓠꓬꓲ ꓗꓪ ꓐꓰ ꓬꓰ-ꓢꓴ ꓔꓯ ꓢꓰꓼ ꓗꓷ ꓠꓹ ꓟ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
43011054	ꓖꓳ ꓡꓱ ꓠꓬꓲ ꓬꓰ-ꓢꓴ ꓠꓬ ꓬꓴ-ꓔ ꓡ ꓞꓳ ꓐꓴ ꓗꓳ ꓡꓳ ꓗꓪ ꓒꓴ ꓒꓴ ꓡꓯꓽ ꓡꓯꓽ ꓝꓮꓲ ꓟꓽ ꓚꓳ ꓙꓰ꓿ ꓬꓲ ꓠꓽ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓡꓲ ꓛꓲ ꓒ ꓕꓲꓺꓼ ꓗꓪ꓾ ꓬꓲ-ꓒ-ꓡꓲ ꓟꓬꓱ ꓔ ꓟ ꓡꓳ ꓒꓱ ꓗꓪ ꓓꓵꓽ ꓡꓰ ꓢꓲ ꓠꓬꓲ꓾ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓖꓳ ꓗꓪ ꓔꓬ ꓬꓰˍ ꓡꓳ꓿
43011055	ꓖꓳ ꓕꓯ ꓠꓬ ꓬꓴ-ꓔ ꓡ ꓞꓳ ꓦꓲ-ꓘꓳ-ꓑꓮꓲ ꓬꓰˍ ꓟ ꓦꓬꓼ ꓠꓬꓲ ꓠꓶꓽ ꓡ ꓡꓳ꓿ ꓦꓲ-ꓘꓳ-ꓑꓮꓲ ꓟꓽ ꓬꓰ ꓕꓯˍ ꓡꓰ ꓡ ꓞꓳ ꓮꓽ ꓟꓬꓹ ꓠꓬ꓾ ꓬꓲ ꓪꓽ ꓖꓳ ꓓꓱ ꓔꓯ ꓫꓬꓻ ꓡꓰ ꓝꓲˍ ꓟ ꓗ ꓫꓵ ꓔꓯ ꓛꓳ ꓠꓹ ꓟ꓾ ꓟꓵꓽ ꓤ ꓘꓹ ꓤ ꓗꓪ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰˍ ꓡꓳ꓿
43011056	ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ ꓬꓰ-ꓢꓴ ꓔꓯ ꓧꓪ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓬꓲ ꓪꓽ ꓕꓲ ꓣꓳ ꓛꓳ ꓕꓲ ꓣꓳ꓾ ꓠꓴ ꓪꓽ ꓮ ꓡꓲ ꓓꓵꓽ ꓙꓽˍ ꓡ? ꓑꓮꓲ ꓬꓰˍ ꓟ ꓗꓪ ꓬꓲ ꓟꓽ ꓡ ꓥˍ ꓢꓷ?꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
43011057	ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓠꓬ ꓬꓲ ꓔꓯ ꓣꓴ ꓟꓶ ꓠꓹ ꓟ꓾ ꓬꓲ ꓮ ꓡꓲ ꓗꓪ ꓔꓬ ꓟ ꓮꓽ ꓟ ꓢꓷˍ ꓟꓲ ꓐꓯ ꓖꓶ ꓡ ꓠ ꓗꓹ ꓡꓳ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
43012001	ꓬꓰ-ꓢꓴ ꓠꓬ ꓦꓲ-ꓘꓳ-ꓑꓮꓲ ꓟꓽ ꓬꓰ ꓛꓳꓼ ꓠꓬꓲ ꓧꓶꓸ ꓕꓯˍ ꓡꓰ꓾ ꓬꓲ ꓡꓰ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓴ ꓡ-ꓢ-ꓣꓴ ꓔꓬ ꓟ ꓐꓱ-ꓕ-ꓠꓲ ꓗꓪ ꓛꓲ ꓡ ꓡꓳ꓿
43012002	ꓬꓲ ꓪꓽ ꓖꓳ ꓗꓪ ꓬꓲ ꓔꓯ ꓟꓶꓼ ꓘꓶꓼ ꓜ ꓫꓬꓹ ꓖꓶ ꓜꓽ ꓢꓲ꓾ ꓟ-ꓕ ꓡꓰ ꓣꓱ ꓙˍ ꓡꓳ꓿ ꓬꓲˍ ꓐꓰ ꓕꓲ ꓪꓺꓼ ꓜ ꓜꓽˍ ꓐꓰ ꓗꓳꓺ ꓔꓬ ꓢꓴ ꓐꓴ ꓗꓳ ꓡꓳ ꓗꓪ ꓡ-ꓢ-ꓣꓴˍ ꓟꓲ ꓗꓳꓺ ꓔꓬ ꓡꓳ꓿
43012003	ꓟ-ꓡꓲ ꓠꓬ ꓮꓽ ꓘꓶꓸ ꓒꓵˍ ꓟ ꓠ-ꓔꓷꓺ ꓫꓳ ꓠꓱꓺ ꓞꓶꓻ ꓚꓵꓺ ꓞꓲ ꓠꓬꓲꓽ ꓡꓳꓽ ꓣꓴ ꓢꓲ꓾ ꓬꓰ-ꓢꓴ ꓛꓲ ꓒꓯꓹ ꓗꓪ ꓟꓰ ꓖꓶ ꓢꓲ ꓠꓬꓲ꓾ ꓬꓲ ꓪꓴꓸ ꓞꓱꓻ ꓡꓰ ꓫꓵꓹ ꓖꓶˍ ꓡꓳ꓿ ꓖꓳ ꓡꓱ ꓢꓲ ꓦꓲ ꓗꓪ ꓠꓬ ꓫꓳ ꓠꓱ ꓞꓶꓻ ꓐꓵꓽˍ ꓡꓰ ꓐꓲ ꓡꓰˍ ꓡꓳ꓿
43012004	ꓖꓳ ꓡꓱ ꓥ ꓟꓲ ꓬꓲ ꓔꓯ ꓪꓴꓽ ꓜꓽ ꓗꓷ ꓠꓹ ꓟ ꓬꓲ ꓛꓳꓽ ꓒꓯꓹ ꓘ-ꓡꓲꓳ ꓬꓴ-ꓓ ꓡꓰ꓾
43012005	ꓫꓳ ꓠꓱꓺ ꓞꓶꓻ ꓕꓱ ꓟ ꓮꓸ ꓫꓵ ꓪꓴꓸ ꓠꓬꓲ ꓓꓲ-ꓠ-ꓣꓲꓴ ꓢ ꓦꓬ ꓒꓯꓼ ꓐꓰ ꓪꓴꓽ ꓢꓲ ꓞꓳ ꓫꓸ ꓔꓯ ꓟꓽ ꓖꓶˍ ꓡ?꓾ ꓐꓯˍ ꓡꓳ꓿
43012006	ꓬꓲ ꓕꓱ ꓡꓱ ꓐꓯˍ ꓟ ꓠꓬ꓾ ꓞꓳ ꓫ ꓔꓯ ꓙꓽ ꓗꓳ ꓠꓬꓲ ꓟꓽ ꓥ꓿ ꓬꓲ ꓠꓽ ꓒꓴ ꓗꓶꓺ ꓓꓴ ꓫ ꓢꓴ ꓥ ꓢꓲ꓾ ꓖꓳ ꓗꓪ ꓗꓶ ꓔ ꓟ ꓔꓯ ꓬꓲ ꓘꓴꓽ ꓜꓽ ꓝꓳ ꓡꓰ ꓠꓬꓲ ꓥ ꓡꓳ꓿
43012007	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ꓾ ꓬꓲ ꓔꓯ ꓕꓽ ꓘꓶꓻ ꓡꓶꓽ꓿ ꓥꓪ ꓔꓯ ꓔꓵꓸˍ ꓟ ꓦꓬꓼ ꓠꓬꓲ ꓐꓱ ꓶ ꓫꓳ ꓠꓱ ꓞꓶꓻ ꓕꓱ ꓟ ꓬꓲ ꓫ ꓔ ꓟ ꓥ ꓡꓳ꓿
43012008	ꓞꓳ ꓫꓸ ꓠꓬ ꓮ ꓕꓯˍ ꓟꓲ ꓠꓴ ꓪꓽˍ ꓐꓰ ꓔꓬ ꓡꓳ꓿ ꓥꓪ ꓠꓽ ꓮ ꓕꓯꓽ ꓟꓴ ꓕꓯꓽ ꓠꓴ ꓪꓽˍ ꓐꓰ ꓔꓬ ꓡꓳ ꓟꓽ ꓥ꓾ ꓐꓯˍ ꓡꓳ꓿
43012009	ꓬꓰ-ꓢꓴ ꓖꓳ ꓗꓪ ꓔꓬ ꓟ ꓔꓯ ꓬꓴ-ꓔ ꓡ ꓞꓳ ꓕꓲ ꓜꓴ ꓓꓽ ꓟ ꓢꓷꓸ ꓡꓰ ꓠꓬ ꓬꓲ ꓪˍ ꓟꓲ ꓡ ꓡꓳ꓿ ꓬꓲ ꓪꓽ ꓠꓬ ꓬꓰ-ꓢꓴ ꓔꓯ ꓟꓳ ꓠꓹ ꓟ ꓡꓰꓽ ꓟꓽ ꓞꓲ꓾ ꓬꓲ ꓡꓰ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓟ꓾ ꓡ-ꓢ-ꓣꓴ ꓔꓯˍ ꓟꓲ ꓟꓳ ꓠꓹ ꓟ ꓡ ꓟ ꓥ ꓡꓳ꓿
43012010	ꓖꓳ ꓡꓱ ꓥ ꓟꓲ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴ ꓠꓬ꓾ ꓡ-ꓢ-ꓣꓴ ꓔꓯˍ ꓟꓲ ꓢꓰꓼ ꓗꓷ ꓠꓹ ꓟ ꓖꓪ ꓙꓱ ꓡꓯꓽ ꓘꓳˍ ꓡꓳ꓿
43012011	ꓮ ꓡꓲꓳ ꓐꓯ ꓠꓬ ꓡ-ꓢ-ꓣꓴ ꓑꓶ ꓓꓴ꓾ ꓬꓴ-ꓔ ꓡ ꓞꓳ ꓮꓽ ꓟꓬꓹ ꓠꓬ ꓬꓲ ꓪꓽ ꓗꓪ ꓐꓰ ꓧꓹ ꓙꓰ ꓢꓲ ꓬꓰ-ꓢꓴ ꓔꓯ ꓙꓵꓻˍ ꓡꓳ꓿
43012012	ꓗꓸ ꓠꓯꓸ ꓕꓲ ꓠꓬꓲ ꓑꓮꓲꓽ ꓗꓪ ꓜꓲꓼ ꓡ ꓢꓴ ꓞꓳ ꓜꓴ ꓞꓳ ꓟꓯꓼ ꓠꓬ꓾ ꓬꓰ-ꓢꓴ ꓙꓱ-ꓣꓴ-ꓢ-ꓡꓱ ꓗꓪ ꓡꓻˍ ꓟ ꓑ ꓙꓽˍ ꓕꓯ꓾
43012013	ꓙꓲꓻ ꓫꓴꓽ ꓡꓯ ꓗꓸ ꓔꓯꓹ ꓔ ꓢꓲ꓾ ꓬꓲ ꓔꓯ ꓞꓵˍ ꓐꓰ ꓓꓳ ꓙꓰ ꓢꓲ ꓠꓬꓲ꓾ ꓪꓴ-ꓢ ꓔꓯ ꓫꓱꓸ ꓖꓶ꓾ ꓢꓲ ꓒ ꓟꓬꓱ ꓗꓪ ꓐꓰ ꓡꓻˍ ꓟ ꓬꓲ-ꓢꓷ-ꓡꓰ ꓪ ꓔꓲ ꓠꓬ ꓶꓼ ꓙꓳ ꓫꓱꓹ ꓙꓳˍ ꓝꓲ꓾ ꓐꓰ ꓘꓴˍ ꓡꓳ꓿
43012014	ꓬꓰ-ꓢꓴ ꓠꓬ ꓕꓳꓽ ꓡ ꓟꓴꓽ ꓤ ꓕꓲ ꓛꓲ ꓧꓪ ꓟꓶ ꓠꓬꓲ ꓜꓶꓽ ꓔ ꓡꓳ꓿ ꓕꓱ ꓟ ꓠꓬ ꓕꓳ ꓶ ꓗꓪ꓾
43012015	ꓜꓲ-ꓬꓴ ꓮꓸ ꓟꓲꓽꓳ꓾ ꓕꓽ ꓙꓳ꓿ ꓠꓬꓲ ꓠꓹ꓾ ꓠꓴ ꓪꓽ ꓔꓲꓸ ꓠꓬ ꓕꓳꓽ ꓡ ꓟꓴ ꓤ ꓕꓲ ꓛꓲ ꓜꓶꓽ ꓢꓲ ꓡ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
43012016	ꓬꓲ ꓪꓴꓸ ꓕꓯ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓕꓱ ꓟꓬ ꓙꓰꓽ ꓔꓯ ꓟꓽ ꓙ ꓜꓲꓼ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓟꓬꓱ ꓓꓳꓽ ꓟꓶ ꓡꓰ ꓗꓷ ꓗꓸ ꓠꓯꓸ ꓠꓬ꓾ ꓐꓳ ꓔ ꓟ ꓕꓱ ꓟꓬ ꓙꓰꓽ ꓠꓽ ꓬꓲ ꓔꓯ ꓖꓴ ꓔ ꓟ ꓥ ꓟ ꓐꓰ꓾ ꓬꓲ ꓔꓯ ꓕꓱ ꓟꓬ ꓫꓵꓽ ꓬꓰ ꓖꓶˍ ꓟ ꓔꓯˍ ꓟꓲ ꓬꓲ ꓪꓽ ꓙ ꓜꓲꓼ ꓡꓰˍ ꓡꓳ꓿
43012017	ꓖꓳ ꓡꓱ ꓠꓬꓲ ꓡ-ꓢ-ꓣꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓲ꓾ ꓡꓱꓼ ꓜꓴ ꓗꓪ ꓐꓰ ꓘꓴꓻ ꓓꓳ ꓡ ꓕꓯ꓾ ꓬꓰ-ꓢꓴˍ ꓐꓰ ꓔꓬ ꓟ ꓞꓳ ꓜꓴ ꓞꓳ ꓟꓯꓼ ꓠꓬ꓾ ꓬꓰ-ꓢꓴ ꓬꓰ ꓗꓷ ꓟ ꓔꓯꓸ ꓟꓳꓸ ꓢꓷꓸ ꓙ ꓟꓳ ꓙˍ ꓡꓳ꓿
43012018	ꓞꓳ ꓜꓴ ꓞꓳ ꓟꓯꓼ ꓡꓰ ꓬꓰ-ꓢꓴ ꓔꓯ ꓞꓵ ꓡ ꓟ ꓠꓬ꓾ ꓬꓲ ꓡꓰ ꓢꓷꓸ ꓡꓰ ꓓꓴ ꓕꓱ ꓟ ꓬꓰ ꓗꓷ ꓟ ꓔꓯ ꓬꓲ ꓪꓽ ꓑ ꓙꓽ ꓗꓷ ꓠꓬꓲ ꓥ ꓡꓳ꓿
43012019	ꓖꓳ ꓡꓱ ꓠꓬꓲ ꓒ-ꓡꓲ-ꓢꓷ ꓐꓴ ꓠꓬ꓾ ꓣꓳ ꓮ ꓡꓲ ꓬꓰ ꓟꓽ ꓐ ꓡꓺꓳ꓿ ꓠꓴ ꓪꓽ ꓡꓳꓸ ꓠꓬꓲ꓾ ꓕꓲ ꓟꓵꓽ ꓕꓲ ꓡꓳꓻ ꓢꓴ ꓬꓲ ꓔꓯ ꓛꓳ ꓙꓰꓳ꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
43012020	ꓑꓮꓲ ꓬꓰˍ ꓟ ꓦꓬꓼ ꓠꓬꓲ ꓗꓪ ꓪꓴꓸ ꓓꓵ ꓕꓱꓼˍ ꓐꓰ ꓓꓯ ꓙꓰ ꓢꓴ ꓗꓳ ꓡꓳ ꓗꓪ꓾ ꓦꓲ-ꓡꓲ ꓡ ꓞꓳ ꓕꓲ ꓐꓱ ꓙꓳˍ ꓡꓳ꓿
43012021	ꓕꓱ ꓕꓲ ꓧꓳꓽ ꓟ ꓠꓬ ꓖ-ꓡꓲ-ꓡꓲ ꓟꓵ ꓗꓪ ꓟ ꓐꓱ-ꓢꓰ-ꓓ ꓢꓴ ꓒꓲ-ꓡꓲ ꓔꓯ ꓡ ꓢꓲ꓾ ꓟꓸ ꓒꓽꓳ꓾ ꓥꓪ ꓠꓴꓽ ꓠꓬ ꓬꓰ-ꓢꓴ ꓔꓯ ꓟꓳ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
43012022	ꓖꓳ ꓕꓯ ꓒꓲ-ꓡꓲ ꓠꓬ ꓯ-ꓓꓱ-ꓣꓴ ꓔꓯ ꓐꓯ ꓖꓶ ꓙꓰˍ ꓡꓳ꓿ ꓯ-ꓓꓱ-ꓣꓴ ꓠꓬ ꓒꓲ-ꓡꓲˍ ꓐꓰ ꓕꓲ ꓛꓳꓺꓼ ꓡꓻ ꓢꓲ꓾ ꓬꓰ-ꓢꓴ ꓔꓯ ꓐꓯ ꓖꓶˍ ꓡꓳ꓿
43012023	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓡ-ꓞꓳ-ꓮ-ꓐꓲ ꓟꓬꓱ ꓓꓳꓽ ꓟꓶ ꓠꓹ ꓟ ꓬꓲ ꓙꓵꓹ ꓛꓲ ꓡꓺꓳ꓿
43012024	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓫꓪꓺ ꓫꓵꓸ ꓕꓲ ꓢꓶꓽ ꓠꓬ ꓟꓲ ꓠꓯ ꓠꓯꓸꓼ ꓞꓰꓻ ꓓꓵꓽ ꓡꓰ ꓢꓲ ꓟꓽ ꓫꓵꓻ ꓠꓬ꓾ ꓬꓲ ꓕꓲ ꓢꓶꓽˍ ꓡꓰꓽ ꓓꓹ ꓡꓳ꓿ ꓖꓳ ꓡꓱ ꓥ ꓟꓲ ꓫꓪ ꓫꓵꓸ ꓖꓳ ꓟ ꓫꓵꓻ ꓕꓯ ꓠꓽ ꓬꓲ ꓢꓶꓽ ꓮꓽ ꓟꓬꓹ ꓓꓱꓼ ꓡ ꓡꓳ꓿
43012025	ꓚꓲꓸ ꓛꓬ ꓢꓯꓼ ꓟꓬ ꓔꓯ ꓗꓹ ꓐꓽ ꓢꓴ ꓠꓬ꓾ ꓢꓯꓼ ꓟꓬ ꓒꓲꓼ ꓬꓰˍ ꓥꓳ꓿ ꓟꓲ ꓠꓯ ꓕꓱ ꓟ ꓗꓪ ꓚꓲꓸ ꓛꓬ ꓢꓯꓼ ꓟꓬ ꓔꓯ ꓟꓽ ꓗꓹ ꓐꓽ ꓢꓴ ꓠꓬ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓫ ꓔ ꓟꓶˍ ꓥꓳ꓿
43012026	ꓥꓪ ꓔꓯ ꓣꓱꓽ ꓙ ꓠꓲꓹ ꓫꓵ ꓢꓴ ꓮꓽ ꓟˍ ꓟꓲ ꓥꓪ ꓔꓯ ꓛꓳ ꓡ ꓝꓲ꓿ ꓥꓪ ꓮ ꓡꓲ ꓗꓪ ꓔꓬ ꓠꓬ꓾ ꓥꓪ ꓔꓯ ꓣꓱꓽ ꓙ ꓢꓴˍ ꓟꓲ ꓖꓳ ꓗꓪ ꓔꓬ ꓟꓶˍ ꓥꓳ꓿ ꓮꓽ ꓟ ꓥ ꓟꓲ ꓥꓪ ꓔꓯ ꓣꓱꓽ ꓙˍ ꓠꓬ ꓐꓹ ꓐ ꓬꓲ ꓔꓯ ꓒꓵꓽˍ ꓥꓳ꓿
43012027	ꓮ ꓟꓶ ꓥꓪ ꓠꓲꓹ ꓙꓽ ꓫꓸˍ ꓡꓳ꓿ ꓐꓹ ꓐꓽꓳ꓾ ꓕꓱ ꓕꓲ ꓙꓵꓹ ꓗꓪ ꓐꓰ ꓥꓪ ꓔꓯ ꓚꓬꓴ ꓓꓳ ꓡꓯ꓾ ꓐꓯ ꓠꓯꓹ ꓡ? ꓖꓳ ꓡꓱ ꓥ ꓟꓲ ꓕꓱ ꓕꓲ ꓙꓵꓹ ꓑꓶ ꓓꓴ ꓥꓪ ꓡ ꓟ ꓥ ꓡꓳ꓿
43012028	ꓐ ꓐꓽꓳ꓾ ꓠꓴ ꓟꓬꓱ ꓓꓳꓽ ꓓꓳ ꓡ ꓝꓲ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬꓲ ꓟꓴꓽ ꓗꓪ ꓗꓪ ꓐꓰ ꓢꓯꓼ ꓕꓲ ꓟ ꓓꓳ ꓡ ꓢꓲ꓾ ꓥꓪ ꓟꓬꓱ ꓓꓳꓽ ꓓꓳ ꓡ ꓝꓲꓳ꓾ ꓝꓮꓲ ꓓꓳ ꓡ ꓝꓲˍ ꓢꓰꓽ ꓥꓳ꓾ ꓐꓯˍ ꓡꓳ꓿
43012029	ꓬꓲ ꓒ ꓕꓲ ꓗꓪ ꓦꓰꓼ ꓞ ꓢꓲ ꓢꓯꓼ ꓖꓳ ꓟ ꓑ ꓙꓽˍ ꓟ ꓞꓳ ꓜꓴ ꓠꓬ꓾ ꓟꓴꓽ ꓖꓴ ꓟꓶˍ ꓡꓳ꓾ ꓐꓯˍ ꓡꓳ꓿ ꓠꓱꓸ ꓐꓯꓼ ꓕꓲ ꓐꓱ ꓠꓽ꓾ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓬꓲ ꓔꓯ ꓫꓸ ꓕꓱ ꓩꓴ ꓡ ꓡꓳ꓾ ꓐꓯˍ ꓡꓳ꓿
43012030	ꓬꓰ-ꓢꓴ ꓡꓰ꓾ ꓢꓯꓼ ꓕꓱ ꓟ ꓠꓽ ꓥꓪ ꓐꓱ ꓶ ꓡꓻˍ ꓟ ꓟꓽ ꓥ꓾ ꓠꓴ ꓪꓽ ꓐꓱ ꓶ ꓥ ꓡꓳ꓿
43012031	ꓮ ꓟꓶ ꓠꓬ ꓟꓲ ꓠꓯ ꓕꓱ ꓟ ꓔꓯ ꓐꓯ ꓟꓴ ꓘꓶꓽ ꓙꓵꓹ ꓥ ꓡꓳ꓿ ꓮ ꓟꓶ ꓠꓬ ꓟꓲ ꓠꓯ ꓕꓱ ꓟ ꓬꓲ ꓢꓲꓽ ꓒ ꓔꓯ ꓖꓼ ꓓꓳ ꓗꓷˍ ꓥꓳ꓿
43012032	ꓖꓳ ꓡꓱ ꓢꓲ ꓥꓪ ꓔꓯ ꓟꓲ ꓠꓯ ꓗꓪ ꓐꓰ ꓔꓳꓹ ꓔꓴ ꓗꓷ ꓠꓬ꓾ ꓥꓪ ꓡꓰ ꓥꓪ ꓔꓬ ꓗꓪ ꓮꓽ ꓙꓵ ꓢꓴ ꓔꓯ ꓚꓵꓹ ꓧꓳꓽ ꓡ ꓥꓳ꓾ ꓐꓯˍ ꓡꓳ꓿
43012033	ꓬꓰ-ꓢꓴ ꓕꓱ ꓡꓱ ꓐꓯˍ ꓟ ꓠꓬ꓾ ꓬꓲ ꓮ ꓡꓲ ꓐꓰ ꓫꓵꓻ ꓠꓹ ꓟ ꓐꓯ ꓟꓳꓸ ꓖꓶˍ ꓟ ꓥ ꓡꓳ꓿
43012034	ꓖꓳ ꓡꓱ ꓠꓬꓲ ꓞꓳ ꓜꓴꓻ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓙꓲ-ꓢꓴ ꓠꓽ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓥꓳ꓾ ꓐꓰ ꓙꓵꓽ ꓗ ꓕꓳ ꓶ ꓗꓪ ꓐꓰ ꓥꓪ ꓠꓴꓽ ꓢꓷꓸˍ ꓡꓳ꓿ ꓠꓴ ꓠꓬ ꓮ ꓡꓲ ꓗꓹ ꓠꓬꓲ꓾ ꓡ-ꓞꓳ-ꓮ-ꓐꓲ ꓔꓯ ꓔꓳꓹ ꓔꓴ ꓗꓷ ꓠ ꓗꓹ ꓡꓳ꓾ ꓐꓰ ꓐꓯˍ ꓡ? ꓡ-ꓞꓳ-ꓮ-ꓐꓲ ꓕꓱ ꓟ ꓮꓽ ꓟ ꓥ ꓡ?꓾ ꓐꓯˍ ꓡꓳ꓿
43012035	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓬꓲ ꓟꓳ ꓓꓴ ꓠꓬ ꓠꓴ ꓪꓽˍ ꓐꓰ ꓕꓲ ꓑꓹ ꓤ ꓔꓬ ꓢꓰꓽ ꓡꓳ꓿ ꓠꓯ ꓞꓲꓹ ꓟ ꓠꓴ ꓪꓽ ꓔꓯ ꓟꓽ ꓖꓼ ꓟꓶ ꓠꓹ ꓟ꓾ ꓠꓬꓲ ꓟꓳ ꓓꓴ ꓠꓴ ꓪꓽˍ ꓐꓰ ꓔꓬ ꓕꓯˍ ꓡꓰ ꓙ ꓖꓴ ꓫꓱꓽ꓿ ꓠꓯ ꓞꓲꓹ ꓟ ꓗꓪ ꓫꓱꓽ ꓢꓴ ꓠꓬ ꓮ ꓡꓲ ꓔꓯꓸ ꓟꓳꓸ ꓙꓰˍ ꓟ ꓬꓲ ꓟꓽ ꓢꓷ꓿
43012036	ꓠꓴ ꓪꓽ ꓠꓬ ꓠꓬꓲ ꓟꓳ ꓓꓴ ꓬꓲ ꓤ ꓠꓱ ꓒꓬꓱꓼ ꓡ ꓠꓹ ꓟ꓾ ꓠꓬꓲ ꓟꓳ ꓓꓴ ꓙꓳˍ ꓕꓯ ꓡꓰ ꓠꓬꓲ ꓟꓳ ꓓꓴ ꓔꓯ ꓙꓵꓻ꓾ ꓐꓯˍ ꓡꓳ꓿ ꓬꓰ-ꓢꓴ ꓕꓱ ꓟꓬ ꓙꓰꓽ ꓐꓯ ꓗꓷ ꓠꓬ꓾ ꓬꓲ ꓪꓽ ꓗꓪ ꓐꓰ ꓑꓬꓺ ꓙꓰˍ ꓡꓳ꓿
43012037	ꓬꓰ-ꓢꓴ ꓠꓬ ꓬꓲ ꓪꓽ ꓒꓬꓱꓽ ꓕꓯ ꓗꓪ ꓓꓵꓽ ꓙ ꓟꓶˍ ꓟ ꓢꓷꓸ ꓡꓰ ꓓꓴ ꓕꓱ ꓟꓬ ꓬꓰ ꓖꓶˍ ꓟꓲ꓾ ꓬꓲ ꓪꓽ ꓠꓬ ꓬꓲ ꓔꓯ ꓙꓵꓻ ꓟꓽ ꓫꓳꓻ꓿
43012038	ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓡꓰ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓚˍ ꓟ ꓓꓳꓽ ꓔꓯ ꓮꓽ ꓟ ꓙꓵꓻˍ ꓡ? ꓢꓲ ꓒ ꓬꓲ ꓪꓽ ꓠꓬꓲˍ ꓟ ꓡꓯꓼ ꓪꓵꓼ ꓮꓽ ꓟ ꓔꓯ ꓟꓳꓸ ꓖꓶ ꓡ ꓠꓬꓲˍ ꓡ?꓾ ꓐꓯˍ ꓟ ꓔꓯ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
43012039	ꓕꓱ ꓟ ꓑꓶ ꓓꓴ ꓬꓲ ꓪꓽ ꓙꓵꓻ ꓟꓽ ꓐ ꓡ꓿ ꓝꓮꓲ ꓬꓲ-ꓢ-ꓬ ꓡꓰ꓾
43012040	ꓪꓴ-ꓢ ꓡꓰ ꓬꓲ ꓪꓽ ꓡꓳꓸ ꓟꓽ ꓓꓳ ꓡ ꓠꓹ ꓟ ꓟꓬ ꓢꓶ ꓔꓶꓺ ꓡꓰ ꓝꓲꓳ꓾ ꓬꓲ ꓪꓽ ꓟꓽ ꓙ ꓜꓲꓼ ꓠꓹ ꓟ ꓠꓲꓹ ꓟ ꓔꓯꓽ ꓡꓰ ꓝꓲꓳ꓿ ꓟꓽ ꓥ ꓠꓬ ꓬꓲ ꓪꓽ ꓟꓬ ꓢꓶꓽ ꓡꓳꓸ ꓟꓳ ꓢꓲ꓾ ꓠꓲꓹ ꓟ ꓗꓪ ꓙꓽ ꓜꓲꓼ ꓡꓰ ꓢꓲ ꓠꓬꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓬ꓾ ꓥꓪ ꓡꓰ ꓬꓲ ꓪꓽ ꓔꓯ ꓫꓬꓹ ꓓꓻ ꓡꓰ ꓝꓲˍ ꓡꓳ ꓫꓵꓽ ꓥꓳ꓾ ꓐꓰ ꓐꓯˍ ꓡꓳ꓿
43012041	ꓬꓲ-ꓢ-ꓬ ꓠꓬ ꓬꓲ ꓟꓬꓱꓺ ꓓꓳꓽ ꓟꓳꓻ ꓗꓷ ꓠꓬꓲ ꓬꓲ ꓔꓯ ꓖꓴꓺ ꓢꓲ ꓕꓱ ꓟꓬ ꓙꓰꓽ ꓐꓯ ꓗꓷ ꓟ ꓥꓳ꓿
43012042	ꓖꓳ ꓡꓱ ꓥ ꓟꓲ ꓢꓲꓽ ꓒ ꓐꓴ ꓗꓪ ꓟ ꓡ ꓞꓳˍ ꓮꓽ ꓟꓬꓹ ꓣꓳ ꓠꓬ ꓬꓲ ꓔꓯ ꓙꓵˍ ꓡꓳ꓿ ꓬꓲˍ ꓡꓰ ꓒ-ꓡꓲ-ꓢꓷ ꓐꓴ ꓔꓯ ꓙꓳꓺ ꓢꓲ꓾ ꓜꓲꓼ ꓦꓲ ꓗꓪ ꓐꓰ ꓖꓼ ꓓꓳ ꓗꓷ ꓡ ꓟ ꓔꓯ ꓗꓳꓺ ꓚꓱ ꓠꓬꓲ꓾ ꓬꓲ ꓪꓽ ꓠꓬ ꓬꓲ ꓔꓯ ꓙꓵꓻ ꓢꓴ ꓥ ꓟ ꓟꓽ ꓣꓷꓠꓸ꓿
43012043	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓪꓴ-ꓢ ꓡꓰ ꓫꓱꓸ ꓖꓶ ꓡ ꓟ ꓔꓯ ꓠꓵˍ ꓟ ꓢꓶꓸ ꓟꓽ ꓞꓲ꓾ ꓞꓳ ꓤ ꓡꓰ ꓫꓱꓸ ꓖꓶ ꓡ ꓟ ꓔꓯ ꓠꓵˍ ꓡꓳ꓿
43012044	ꓖꓳ ꓡꓱ ꓠꓬ ꓬꓰ-ꓢꓴ ꓘꓴꓻ ꓢꓲ ꓕꓱ ꓡꓱ ꓐꓯˍ ꓡꓳ꓿ ꓥꓪ ꓔꓯ ꓙꓵꓻ ꓢꓴ ꓠꓬ ꓥꓪ ꓔꓯ ꓙꓵꓻˍ ꓟ ꓟꓽ ꓥ꓾ ꓥꓪ ꓔꓯ ꓝꓲ ꓩꓴ ꓡ ꓢꓴ ꓖꓳ ꓕꓲ ꓣꓳ ꓔꓯ ꓙꓵꓻˍ ꓟ ꓥ ꓡꓳ꓿
43012045	ꓥꓪ ꓔꓯ ꓟꓳ ꓢꓴˍ ꓟꓲ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓟꓳˍ ꓟ ꓥꓳ꓿
43012046	ꓥꓪ ꓔꓯ ꓙꓵꓻ ꓢꓴ ꓮꓽ ꓟˍ ꓟꓲ ꓠꓯ ꓞꓲꓹ ꓟ ꓗꓪ ꓔꓬ ꓟꓽ ꓛꓵ ꓠꓹ ꓟ꓾ ꓥꓪ ꓠꓬ ꓠꓬꓲ ꓟꓳ ꓓꓴˍ ꓡꓰ ꓐꓰ ꓟꓲ ꓠꓯ ꓗꓪ ꓡ ꓟ ꓥ ꓡꓳ꓿
43012047	ꓮꓽ ꓟ ꓥ ꓟꓲ ꓥꓪ ꓐꓯ ꓘꓶ ꓑ ꓙꓽ ꓢꓲ ꓟꓽ ꓒꓵꓽ ꓛꓳ ꓠꓬ꓾ ꓥꓪ ꓬꓲ ꓔꓯ ꓐꓯ ꓟꓴ ꓟꓽ ꓘꓶꓽ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓟꓲ ꓠꓯ ꓡ ꓞꓳ ꓔꓯ ꓐꓯ ꓟꓴ ꓘꓶꓽˍ ꓐꓰ ꓡꓻ ꓟ ꓟꓽ ꓥ꓿ ꓬꓲ ꓪꓽ ꓔꓯ ꓢꓯꓼ ꓟꓬ ꓝ ꓖꓶˍ ꓐꓰ ꓡꓻ ꓟ ꓥ ꓡꓳ꓿
43012048	ꓥꓪˍ ꓐꓰ ꓥꓪ ꓐꓯ ꓘꓶ ꓔꓯ ꓟꓽ ꓘꓳ ꓣꓴ ꓢꓴ ꓔꓯ ꓐꓯ ꓟꓴ ꓘꓶꓽ ꓢꓴ ꓕꓲ ꓣꓳ ꓙꓳˍ ꓡꓳ꓿ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ꓾ ꓥꓪ ꓐꓯˍ ꓟ ꓐꓯ ꓘꓶꓽ ꓖꓳ ꓟ ꓡꓰ ꓬꓲ ꓪꓽ ꓔꓯ ꓐꓯ ꓟꓴ ꓘꓶꓽˍ ꓥꓳ꓿
43012049	ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓚꓲꓸ ꓛꓬ ꓗꓪ ꓐꓰ ꓫꓸ ꓕꓱˍ ꓟ ꓟꓽ ꓥ꓿ ꓥꓪ ꓔꓯ ꓝꓲ ꓩꓴ ꓡ ꓢꓴ ꓐꓹ ꓐ ꓡꓰ꓾ ꓥꓪ ꓮꓸ ꓫꓵ ꓐꓯ ꓠꓯꓹ ꓟ ꓐꓰ꓾ ꓥꓪ ꓮꓸ ꓫꓵ ꓫꓸ ꓕꓱ ꓠꓯꓹ ꓟ ꓥꓪ ꓔꓯ ꓕꓵꓼ ꓪ ꓖꓶ ꓔ ꓡꓳ꓿
43012050	ꓬꓲ ꓕꓵꓼ ꓪ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓥ ꓟ ꓥꓪ ꓢꓷˍ ꓡꓳ꓿ ꓖꓳ ꓡꓱ ꓠꓬꓲ ꓥꓪ ꓠꓽ ꓐꓹ ꓐ ꓡꓰ ꓥꓪ ꓔꓯ ꓐꓯ ꓖꓶ ꓡ ꓟˍ ꓡꓰꓽ ꓥꓪ ꓫꓸ ꓕꓱˍ ꓡꓳ꓾ ꓐꓯˍ ꓡꓳ꓿
43013001	ꓦꓲ-ꓘꓳ-ꓑꓮꓲ ꓟꓽ ꓬꓰ ꓧꓶꓸ ꓕꓯˍ ꓡꓰ꓾ ꓬꓰ-ꓢꓴ ꓠꓬ ꓟꓲ ꓠꓯ ꓗꓪ ꓐꓰ ꓓꓳ ꓙꓰ ꓢꓲ꓾ ꓐꓹ ꓐ ꓔꓯ ꓙꓰ ꓠꓹ ꓟ ꓬꓲ ꓙꓵꓹ ꓛꓲ ꓡ ꓟ ꓢꓷꓸ ꓠꓬꓲ꓾ ꓟꓲ ꓠꓯ ꓗꓪ ꓟ ꓬꓲ ꓚꓲꓸ ꓛꓬ ꓡ ꓞꓳ ꓔꓯ ꓬꓲ ꓠꓲꓹ ꓠꓵ ꓢꓲ꓾ ꓡꓳꓹ ꓬꓰ ꓗꓪ ꓛꓲ ꓬꓲ ꓡꓰ ꓬꓲ ꓪꓽ ꓔꓯ ꓮ ꓘꓶ ꓛꓲ ꓠꓲꓹ ꓠꓵˍ ꓟ ꓟꓳꓸ ꓖꓶˍ ꓡꓳ꓿
43013002	ꓠꓲꓽ ꓪ ꓔꓲ ꓡꓰ ꓢꓲ-ꓟꓴ ꓬꓲ ꓤ ꓘ-ꓡꓲꓳ ꓬꓴ-ꓓ ꓠꓲꓹ ꓟ ꓗꓪ꓾ ꓬꓰ-ꓢꓴ ꓔꓯ ꓪꓴꓽ ꓜꓽ ꓗꓷ ꓠ ꓟ ꓚꓴꓽ ꓬꓲꓹ ꓧꓶꓸ ꓕꓯˍ ꓡꓰ ꓧꓳꓽ ꓔ ꓠꓬꓲ꓾ ꓟꓶꓼ ꓘꓶꓼ ꓜ ꓜꓽ ꓔꓬ ꓕꓯ ꓬꓰ-ꓢꓴ ꓠꓬ꓾
43013003	ꓐꓹ ꓐ ꓡꓰ ꓙꓳˍ ꓟ ꓥ ꓕ ꓑꓳꓸ ꓬꓲ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓔ ꓟ ꓐꓰ꓾ ꓬꓲ ꓠꓬ ꓪꓴ-ꓢ ꓔꓯꓺˍ ꓐꓰ ꓓꓳ ꓡ ꓟ ꓥ ꓢꓲ꓾ ꓪꓴ-ꓢ ꓔꓯ ꓬꓲꓼ ꓙꓰ ꓠ ꓗꓹ ꓟ ꓢꓷˍ ꓠꓬꓲ꓾
43013004	ꓟꓶꓼ ꓘꓶꓼ ꓜ ꓜꓽˍ ꓟ ꓗꓪ ꓐꓰ ꓔꓴ ꓡ ꓢꓲ꓾ ꓬꓲ ꓐꓵ ꓞꓶꓽ ꓡꓵꓸ ꓗꓷ ꓢꓲ ꓠꓬꓲ꓾ ꓟꓶ ꓛ ꓕꓲ ꓡꓯꓼ ꓣꓴ ꓢꓲ ꓬꓲ ꓙꓴꓽ ꓝꓲꓸ ꓗꓪ ꓧꓷꓹˍ ꓡꓳ꓿
43013005	ꓬꓲ ꓠꓬ ꓐꓯꓻ ꓗꓪ ꓬꓲꓻ ꓙꓬ ꓧꓳꓽ ꓢꓲ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓛꓲ ꓒꓯꓹ ꓞꓲꓽ ꓖꓶ ꓢꓲ ꓠꓬꓲ꓾ ꓬꓲ ꓧꓷꓹ ꓔ ꓟ ꓟꓶ ꓛ ꓖꓳ ꓟ ꓡꓰ ꓫꓵꓹ ꓖꓶˍ ꓡꓳ꓿
43013006	ꓢꓲ-ꓟꓴ ꓒꓲ-ꓕꓱ ꓔꓯ ꓛꓲ ꓡ ꓠꓬ ꓬꓲ ꓡꓰ꓾ ꓢꓲ ꓒꓽꓳ꓾ ꓠꓴ ꓠꓬ ꓥꓪ ꓛꓲ ꓒꓯꓹ ꓞꓲꓽ ꓖꓶˍ ꓐꓯˍ ꓡ?꓾ ꓐꓯˍ ꓡꓳ꓿
43013007	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓮꓸ ꓫꓵꓽ ꓬꓰˍ ꓟ ꓮ ꓟꓶ ꓠꓴ ꓟꓽ ꓢꓷ꓿ ꓖꓳ ꓡꓱ ꓥ ꓟꓲ ꓗꓸ ꓠꓯꓸ ꓠꓬ ꓠꓴ ꓙ ꓜꓲꓼ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
43013008	ꓒꓲ-ꓕꓱ ꓡꓰ ꓬꓲ ꓔꓯ꓾ ꓮ ꓡꓲ ꓥ ꓟꓲ ꓠꓴ ꓔꓯ ꓠꓬ ꓥꓪ ꓛꓲ ꓒꓯꓹ ꓟꓽ ꓞꓲꓽ ꓝꓲ꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓡꓰ ꓠꓴ ꓔꓯ ꓟꓽ ꓞꓲ ꓖꓶ ꓠꓬ꓾ ꓥꓪˍ ꓐꓰ ꓠꓴ ꓠꓬ ꓮꓸ ꓫꓵ ꓗꓴꓸ ꓙꓲꓽ ꓟꓽ ꓙꓳ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
43013009	ꓖꓳ ꓕꓯ ꓢꓲ-ꓟꓴ ꓒꓲ-ꓕꓱ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓖꓳ ꓡꓱ ꓥ ꓠꓬ ꓥꓪ ꓛꓲ ꓒꓯˍ ꓡꓰ ꓟꓽ ꓞꓲ꓾ ꓥꓪ ꓡꓯ ꓒꓯˍ ꓟꓲ ꓥꓪ ꓪꓴꓸ ꓓꓵˍ ꓟꓲ ꓞꓲꓽ ꓖꓶ ꓡꓯ꓾ ꓐꓯˍ ꓡꓳ꓿
43013010	ꓬꓰ-ꓢꓴ ꓡꓰ ꓬꓲ ꓔꓯ꓾ ꓖꓳ ꓓꓱ ꓞꓲꓽ ꓔ ꓢꓴ ꓠꓬ꓾ ꓛꓲ ꓒꓯꓹ ꓞꓲꓽ ꓗꓷ ꓕꓯ ꓕꓲ ꓖꓳ ꓓꓱ ꓡꓱꓸꓼ ꓫꓬꓻ ꓡꓰˍ ꓥꓳ꓿ ꓠꓴ ꓪꓽ ꓗꓳ ꓡꓳ ꓗꓪ ꓟ ꓕꓲ ꓣꓳˍ ꓡꓰꓽ ꓟꓽ ꓥ ꓠꓬ ꓮꓽ ꓙꓵ ꓢꓴ ꓫꓬꓻˍ ꓡꓳ꓾ ꓐꓯˍ ꓡꓳ꓿
43013011	ꓬꓲ ꓔꓯ ꓪꓴꓽ ꓜꓽ ꓗꓷ ꓠꓹ ꓟ ꓖꓳ ꓕꓲ ꓣꓳ ꓔꓯ ꓬꓲ ꓢꓷˍ ꓠꓬꓲ꓾ ꓠꓴ ꓪꓽ ꓗꓳ ꓡꓳ ꓗꓪ ꓕꓲ ꓣꓳˍ ꓡꓰꓽ ꓟꓽ ꓥ ꓠꓬ ꓮꓽ ꓙꓵ ꓢꓴ ꓫꓬꓻˍ ꓡꓳ꓾ ꓐꓯˍ ꓟ ꓥ ꓡꓳ꓿
43013012	ꓬꓰ-ꓢꓴ ꓡꓰ ꓬꓲ ꓪꓽ ꓛꓲ ꓒꓯꓹ ꓞꓲꓽ ꓗꓷ ꓗꓸ ꓠꓯꓸ꓾ ꓬꓲ ꓐꓵ ꓞꓶ ꓖꓪꓽ ꓢꓲ ꓠꓬꓲꓸ ꓠꓸ ꓗꓷ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓔꓯ ꓥꓪ ꓮꓸ ꓫꓵ ꓬꓰ ꓖꓶ ꓗꓷ ꓟ ꓠꓴ ꓪꓽ ꓢꓷˍ ꓡ?
43013013	ꓠꓴ ꓪꓽ ꓠꓬ ꓥꓪ ꓔꓯ꓾ ꓟꓸ ꓒˍ ꓐꓰ ꓢꓲ ꓒ ꓘꓴˍ ꓡꓳ꓿ ꓠꓴ ꓪꓽ ꓖꓳ ꓡꓱ ꓘꓴˍ ꓟ ꓠꓽ ꓘꓴ ꓬꓯꓼˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓖꓳ ꓡꓱ ꓥꓳ꓿
43013014	ꓥꓪ ꓠꓬ ꓟꓸ ꓒˍ ꓐꓰ ꓢꓲ ꓒ ꓥ ꓢꓲ꓾ ꓠꓴ ꓪꓽ ꓛꓲ ꓒꓯꓹ ꓞꓲꓽ ꓖꓶˍ ꓠꓬ꓾ ꓠꓴ ꓪꓽˍ ꓟꓲ ꓛꓲ ꓒꓯꓹ ꓞꓲꓽ ꓖꓶ ꓡꓯꓽ ꓘꓳ ꓠꓯꓹ ꓡꓳ꓿
43013015	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓬꓰ ꓖꓶˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓬꓰ ꓠꓹ ꓟ꓾ ꓥꓪ ꓡꓰ ꓠꓴ ꓪꓽ ꓐꓱ ꓶ ꓔꓯꓺ ꓢꓳ ꓓꓴ ꓬꓰ ꓟꓳꓸ ꓖꓶˍ ꓟ ꓥ ꓡꓳ꓿
43013016	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓚꓳ ꓑꓸ ꓠꓬ ꓬꓲ ꓢꓲ ꓒ ꓕꓯ ꓢꓲ ꓟꓽ ꓪꓴꓽ꓿ ꓝꓲ ꓓꓴˍ ꓟꓲ ꓬꓲ ꓔꓯ ꓝꓲ ꓢꓴ ꓕꓯ ꓢꓲ ꓟꓽ ꓪꓴꓽ꓿
43013017	ꓕꓱ ꓟꓬ ꓙꓰꓽ ꓠꓴ ꓪꓽ ꓢꓷꓸ ꓢꓲ ꓬꓰˍ ꓠꓬ ꓶꓼ ꓙꓳ ꓫꓱꓹ ꓙꓳˍ ꓥꓳ꓿
43013018	ꓠꓴ ꓪꓽ ꓮꓽ ꓙꓵ ꓡꓱꓸꓼ ꓔꓯ ꓐꓯˍ ꓟ ꓠꓽ ꓟꓽ ꓥ꓿ ꓥꓪ ꓡꓰ ꓢꓲ ꓔ ꓢꓴ ꓔꓯ ꓥꓪ ꓢꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓢꓲꓽ ꓫꓬ ꓕꓳ ꓶ ꓗꓪ꓾ ꓥꓪ ꓜ ꓜꓽ ꓢꓴ ꓥꓪ ꓗꓪ ꓛꓳꓽ ꓬꓲ ꓛꓲ ꓟꓶ ꓓꓴ ꓡꓰ ꓥꓪ ꓔꓯ ꓑꓰꓹ ꓡ ꓡꓳ꓾ ꓐꓰ ꓐꓳ ꓔ ꓟ ꓐꓲ ꓡ ꓠꓹ ꓟ ꓥ ꓡꓳ꓿
43013019	ꓖꓳ ꓡꓱ ꓗꓷ ꓡꓰ ꓕꓯ꓾ ꓥꓪ ꓠꓽ ꓙꓲ-ꓢꓴ ꓥ ꓟ ꓠꓴ ꓪꓽ ꓙꓵꓻ ꓠꓹ ꓟ꓾ ꓟꓽ ꓒꓬꓱꓼ ꓡ ꓕꓯˍ ꓡꓰ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓟ ꓥ ꓡꓳ꓿
43013020	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓡꓰ ꓝꓲ ꓩꓴ ꓗꓷ ꓢꓴ ꓔꓯ ꓘꓳ ꓣꓴ ꓢꓴ ꓠꓽ ꓥꓪ ꓔꓯ ꓘꓳ ꓣꓴˍ ꓟ ꓥ ꓡꓳ꓿ ꓥꓪ ꓔꓯ ꓘꓳ ꓣꓴ ꓢꓴ ꓠꓬ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓘꓳ ꓣꓴˍ ꓟ ꓥ ꓡꓳ꓾ ꓐꓯˍ ꓡꓳ꓿
43013021	ꓬꓰ-ꓢꓴ ꓕꓱ ꓡꓱ ꓐꓯ ꓗꓷ ꓠꓬ꓾ ꓬꓲ ꓠꓲꓹ ꓙꓽ ꓫꓸ ꓠꓬꓲ ꓐꓰ ꓢꓷꓸ ꓙ ꓟꓳ ꓙ ꓢꓲ꓾ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓗꓪ ꓟ ꓕꓲ ꓣꓳ ꓡꓰ ꓥꓪ ꓔꓯ ꓪꓴꓽ ꓜꓽ ꓗꓷˍ ꓥꓳ꓾ ꓐꓯˍ ꓡꓳ꓿
43013022	ꓛꓳꓽ ꓒꓯꓹ ꓐꓴ ꓠꓬ ꓬꓲ ꓮꓽ ꓟ ꓔꓯ ꓐꓯˍ ꓡꓳ ꓟꓽ ꓢꓷ ꓠꓬꓲ ꓡꓳꓸ ꓡꓯꓼ ꓘꓳˍ ꓡꓳ꓿
43013023	ꓖꓳ ꓕꓯ ꓬꓰ-ꓢꓴ ꓠꓲꓹ ꓠꓵˍ ꓟ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓠꓬ ꓬꓰ-ꓢꓴ ꓒ ꓕꓲꓺꓼ ꓗꓪ ꓗꓳꓺ ꓔꓬ ꓡꓳ꓿
43013024	ꓖꓳ ꓡꓱ ꓠꓬꓲ ꓢꓲ-ꓟꓴ ꓒꓲ-ꓕꓱ ꓡꓰ ꓬꓲ ꓔꓯ ꓟꓶꓻ ꓥꓳꓽ ꓡꓵ ꓢꓲ꓾ ꓬꓲ ꓮꓽ ꓟ ꓔꓯ ꓐꓯˍ ꓟ ꓥꓪ ꓠꓴꓽ ꓔꓯ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
43013025	ꓬꓲ ꓠꓬ ꓬꓲ ꓖꓳ ꓡꓱ ꓬꓰ-ꓢꓴ ꓒ ꓕꓲꓺꓼ ꓗꓪ ꓗꓳꓺ ꓞ ꓢꓲ꓾ ꓢꓲ ꓒꓽꓳ꓾ ꓮꓽ ꓟ ꓥ ꓡ? ꓐꓰ ꓠ ꓠꓬꓲˍ ꓡꓳ꓿
43013026	ꓖꓳ ꓡꓱ ꓠꓬ ꓬꓰ-ꓢꓴ ꓒꓳꓹ ꓖꓶ ꓢꓲ꓾ ꓥꓪ ꓡꓰ ꓑ ꓑ ꓕꓲ ꓘꓶ ꓜꓽ ꓓꓴ ꓔꓲꓹ ꓢꓲ꓾ ꓮꓽ ꓟ ꓔꓯ ꓖꓶ ꓜꓽˍ ꓠꓬ ꓖꓳ ꓟ ꓥꓳ꓾ ꓐꓯ ꓢꓲ꓾ ꓬꓲ ꓡꓰ ꓑ ꓑ ꓮ ꓔꓲꓸ ꓤ ꓔꓲꓹ ꓗꓷ ꓠꓬ꓾ ꓘ-ꓡꓲꓳ ꓢꓲ-ꓟꓴ ꓬꓲ ꓤ ꓬꓴ-ꓓ ꓔꓯ ꓖꓶˍ ꓡꓳ꓿
43013027	ꓑ ꓑ ꓖꓳ ꓟ ꓬꓴ-ꓓ ꓣꓴ ꓜꓽ ꓗꓷ ꓠꓬ ꓢ-ꓓꓯ ꓬꓲ ꓔꓯ ꓓꓵꓽ ꓡꓰꓳ꓿ ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓮꓸ ꓫꓵ ꓬꓰˍ ꓐꓯ ꓠꓬ ꓮꓸ ꓟꓲꓸ ꓬꓰ꓾ ꓐꓯ ꓖꓶˍ ꓡꓳ꓿
43013028	ꓬꓰ-ꓢꓴ ꓡꓰ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓕꓱ ꓡꓱ ꓐꓯˍ ꓟ ꓔꓯ꓾ ꓜ ꓜꓽˍ ꓐꓰ ꓗꓳꓺ ꓔꓬ ꓢꓴ ꓕꓲ ꓣꓳˍ ꓟꓲ ꓟꓽ ꓢꓷ꓿
43013029	ꓬꓴ-ꓓ ꓠꓽ ꓒꓴ ꓫ ꓢꓴ ꓥ ꓠꓬꓲ꓾ ꓑꓮꓲ ꓬꓰˍ ꓟ ꓗꓪ ꓣꓱꓽ ꓬꓯꓼˍ ꓟ ꓖꓴꓽ ꓙꓴꓽ ꓪꓴꓻ ꓬꓰ ꓠꓹ ꓟ꓾ ꓥ ꓠꓬ ꓞꓳ ꓫꓸ ꓔꓯ ꓕꓲ ꓫꓵꓽ ꓖꓶ ꓠꓹ ꓟ꓾ ꓬꓰ-ꓢꓴ ꓡꓰ ꓬꓲ ꓔꓯ ꓐꓯ ꓖꓶˍ ꓟ ꓥ ꓡꓳ꓾ ꓐꓰ ꓓꓵꓽ ꓙꓽ ꓢꓴ ꓕꓲ ꓐꓱ ꓙꓳˍ ꓡꓳ꓿
43013030	ꓖꓳ ꓡꓱ ꓠꓬ ꓑ ꓑ ꓖꓳ ꓟ ꓬꓲ ꓣꓴ ꓟꓶ ꓡꓰ ꓗꓸ ꓠꓯꓸ ꓬꓲ ꓞꓼ ꓐꓰ ꓓꓳ ꓙꓰˍ ꓡꓳ꓿ ꓖꓳ ꓕꓯ ꓠꓬ ꓢ ꓘꓪ ꓥ ꓡꓳ꓿
43013031	ꓬꓲ ꓓꓳ ꓙꓰ ꓗꓸ ꓠꓯꓸ ꓬꓰ-ꓢꓴ ꓡꓰ꓾ ꓮ ꓟꓶ ꓡ-ꓞꓳ-ꓮ-ꓐꓲ ꓟꓬꓱ ꓓꓳꓽ ꓓꓳ ꓡꓺꓳ꓿ ꓪꓴ-ꓢˍ ꓟꓲ ꓬꓲ ꓗꓪ ꓐꓰ ꓟꓬꓱ ꓓꓳꓽ ꓟꓶˍ ꓥꓳ꓿
43013032	ꓪꓴ-ꓢ ꓠꓬ ꓡ-ꓞꓳ-ꓮ-ꓐꓲ ꓗꓪ ꓐꓰ ꓟꓬꓱ ꓓꓳꓽ ꓟꓶ ꓐꓷˍ ꓠꓬ꓾ ꓪꓴ-ꓢ ꓡꓰ ꓬꓲ ꓔꓯˍ ꓟꓲ ꓟꓬꓱ ꓓꓳꓽ ꓖꓶˍ ꓥꓳ꓿ ꓠꓲꓹ ꓞ ꓬꓲ ꓔꓯ ꓟꓬꓱ ꓓꓳꓽ ꓖꓶ ꓡ ꓥꓳ꓿
43013033	ꓤ ꓠꓱ ꓤ ꓐꓴꓳ꓾ ꓥꓪ ꓠꓬ ꓠꓴ ꓪꓽˍ ꓐꓰ ꓕꓲ ꓑꓹ ꓤ ꓡꓰꓽ ꓔꓬ ꓥꓳ꓿ ꓠꓴ ꓪꓽ ꓥꓪ ꓔꓯ ꓧꓪˍ ꓥꓳ꓿ ꓥꓪ ꓙꓰˍ ꓟ ꓗꓪ ꓠꓴ ꓪꓽ ꓙꓰ ꓟꓽ ꓐ ꓡ꓾ ꓐꓰ ꓬꓴ-ꓔ ꓡ ꓞꓳ ꓔꓯ ꓥꓪ ꓐꓯ ꓗꓷ ꓟ ꓡꓰ ꓐꓰ꓾ ꓮ ꓟꓶ ꓠꓴ ꓪꓽ ꓔꓯˍ ꓟꓲ ꓥꓪ ꓐꓯˍ ꓥꓳ꓿
43013034	ꓠꓴ ꓪꓽ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ꓾ ꓕꓵꓼ ꓪ ꓬꓲ ꓫꓵꓼ ꓕꓲ ꓘꓶꓽ ꓠꓴ ꓪꓽ ꓔꓯ ꓥꓪ ꓖꓶˍ ꓥꓳ꓿ ꓠꓴ ꓪꓽ ꓔꓯ ꓥꓪ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓠꓲꓹ ꓠꓵ ꓡꓯꓽ ꓘꓳ꓿
43013035	ꓠꓴ ꓪꓽ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳˍ ꓠꓬ꓾ ꓕꓱ ꓟ ꓗꓪ ꓐꓰ ꓠꓴ ꓪꓽ ꓠꓽ ꓥꓪ ꓢꓲꓺ ꓤ ꓥ ꓟ ꓞꓳ ꓤ ꓮꓽ ꓙꓵ ꓢꓷꓸ ꓡꓰˍ ꓥꓳ꓾ ꓐꓯˍ ꓡꓳ꓿
43013036	ꓢꓲ-ꓟꓴ ꓒꓲ-ꓕꓱ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓠꓴ ꓮ ꓡꓲ ꓗꓪ ꓙꓰˍ ꓐꓯˍ ꓡ?꓾ ꓐꓰ ꓠ ꓠꓬꓲˍ ꓕꓯ꓾ ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓙꓰˍ ꓟ ꓗꓪ ꓠꓬ ꓮ ꓟꓶ ꓠꓴ ꓥꓪ ꓔꓯ ꓛꓳꓻ ꓙꓰ ꓟꓽ ꓐ ꓡ꓿ ꓖꓳ ꓡꓱ ꓥ ꓟꓲ ꓗꓸ ꓠꓯꓸ ꓠꓬ ꓠꓴ ꓛꓳꓻ ꓡ ꓥꓳ꓾ ꓐꓯ ꓖꓶˍ ꓡꓳ꓿
43013037	ꓒꓲ-ꓕꓱ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓮ ꓡꓲ ꓗꓷ ꓡꓰ ꓠꓬꓲ ꓮ ꓟꓶ ꓠꓴ ꓔꓯ ꓥꓪ ꓛꓳ ꓙꓰ ꓟꓽ ꓐ ꓡ ꓡ? ꓠꓴ ꓐꓱ ꓶ ꓥꓪ ꓢꓯꓼ ꓟꓬˍ ꓟꓲ ꓖꓶ ꓠꓲꓹ ꓫꓵˍ ꓡꓳ ꓫꓵꓽ ꓥꓳ꓾ ꓐꓯˍ ꓡꓳ꓿
43013038	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓐꓱ ꓶ ꓠꓴ ꓢꓯꓼ ꓟꓬ ꓖꓶꓽ ꓗꓷˍ ꓐꓯˍ ꓡ? ꓥꓪ ꓔꓱꓹ ꓔꓱꓹꓼ ꓠꓴ ꓔꓯ ꓐꓯ ꓖꓶˍ ꓠꓬꓲ꓾ ꓮꓸ Bꓸ ꓒꓽ ꓟꓽ ꓐꓵ ꓢꓰ ꓕꓯˍ ꓡꓰ꓾ ꓠꓴ ꓥꓪ ꓔꓯ ꓟꓽ ꓣꓷꓠꓸ ꓟ ꓢ ꓧꓪꓹ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
43014001	ꓠꓴ ꓪꓽ ꓠꓲꓹ ꓟ ꓕꓽ ꓙꓽ ꓫ꓾ ꓪꓴ-ꓢ ꓔꓯ ꓙꓵꓻ꓾ ꓥꓪ ꓔꓯˍ ꓟꓲ ꓙꓵꓻ꓿
43014002	ꓥꓪ ꓐꓹ ꓐ ꓦꓲ ꓗꓪ ꓠꓬ ꓔꓬ ꓖꓴ ꓮꓽ ꓟꓬꓹ ꓙꓳˍ ꓡꓳ꓿ ꓬꓲ ꓖꓳ ꓡꓱ ꓔꓬ ꓖꓴ ꓟꓽ ꓙꓳˍ ꓕꓯ ꓠꓽ꓾ ꓠꓴ ꓪꓽ ꓔꓯ ꓥꓪ ꓧꓶꓸ ꓕꓯˍ ꓡꓰ ꓐꓯ ꓖꓶˍ ꓡꓳ ꓫꓵꓽ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓠꓴ ꓪꓽ ꓐꓱ ꓶ ꓔꓬ ꓖꓴ ꓫꓬꓹ ꓖꓶˍ ꓐꓰ ꓙꓰˍ ꓟ ꓥ ꓡꓳ꓿
43014003	ꓥꓪ ꓙꓰ ꓢꓲ ꓠꓴ ꓪꓽ ꓐꓱ ꓶ ꓔꓬ ꓖꓴ ꓫꓬꓹ ꓓꓳ ꓡꓰ ꓠꓬ꓾ ꓥꓪ ꓝꓮꓲ ꓕꓲ ꓧꓪꓹ ꓡ ꓢꓲ꓾ ꓠꓴ ꓪꓽ ꓔꓯ ꓘꓳ ꓣꓴ ꓢꓲ ꓠꓬꓲ꓾ ꓥꓪ ꓮ ꓡꓲ ꓗꓪ ꓔꓬ ꓠꓬ ꓠꓴ ꓪꓽ ꓟꓲ ꓖꓳ ꓗꓪ ꓔꓬ ꓟꓶˍ ꓥꓳ꓿
43014004	ꓥꓪ ꓔꓬ ꓖꓴ ꓗꓪ ꓛꓲ ꓬꓰˍ ꓟ ꓙ ꓖꓴ ꓠꓴ ꓪꓽ ꓢꓷˍ ꓡꓳ꓾ ꓐꓯˍ ꓡꓳ꓿
43014005	ꓕꓳ-ꓟ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓠꓴ ꓮ ꓡꓲ ꓗꓪ ꓙꓰˍ ꓟ ꓥꓪ ꓠꓴꓽ ꓟꓽ ꓢꓷꓸ꓿ ꓙ ꓖꓴˍ ꓟꓲ ꓥꓪ ꓠꓴꓽ ꓟꓽ ꓢꓷ꓾ ꓐꓯˍ ꓡꓳ꓿
43014006	ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓠꓽ ꓙ ꓖꓴˍ ꓐꓰ ꓔꓱꓹ ꓚꓵˍ ꓟ ꓐꓰ ꓢꓯꓼ ꓟꓬ ꓥ ꓡꓳ꓿ ꓥꓪ ꓗꓪ ꓐꓰ ꓟꓽ ꓥ ꓠꓬ ꓐꓹ ꓐ ꓔꓯ ꓡ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓿
43014007	ꓠꓴ ꓪꓽ ꓠꓬ ꓥꓪ ꓔꓯ ꓢꓷꓸˍ ꓠꓬꓲ꓾ ꓥꓪ ꓐꓹ ꓐ ꓔꓯˍ ꓟꓲ ꓠꓴ ꓪꓽ ꓢꓷꓸ ꓡꓰˍ ꓥꓳ꓿ ꓕꓱ ꓡꓱ ꓖꓳ ꓑꓳ ꓠꓴ ꓪꓽ ꓬꓲ ꓔꓯ ꓢꓷˍ ꓟꓲ ꓢꓷˍ ꓡꓳ꓾ ꓟꓳˍ ꓟꓲ ꓟꓳ ꓠꓬꓲꓳ꓾ ꓐꓯˍ ꓡꓳ꓿
43014008	ꓒꓲ-ꓡꓲ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓐꓹ ꓐ ꓥꓪ ꓠꓴꓽ ꓔꓯ ꓟꓳꓸ ꓖꓶ ꓡꓯ꓿ ꓖꓳ ꓡꓱ ꓠꓬ ꓥꓪ ꓠꓴꓽ ꓠꓽ ꓠꓲꓹ ꓘꓪꓽ ꓫꓵˍ ꓥꓳ꓾ ꓐꓯˍ ꓡꓳ꓿
43014009	ꓬꓰ-ꓢꓴ ꓡꓰ ꓬꓲ ꓔꓯ꓾ ꓒꓲ-ꓡꓲꓳ꓾ ꓥꓪ ꓠꓬ ꓠꓴˍ ꓐꓰ ꓕꓱ ꓟꓶ ꓛꓲ ꓔꓬ ꓗꓷˍ ꓟꓲ ꓠꓴ ꓥꓪ ꓔꓯ ꓟꓽ ꓢꓷ ꓢꓰ ꓡ? ꓥꓪ ꓔꓯ ꓟꓳꓻ ꓠꓬꓲ ꓢꓴ ꓠꓬ ꓐꓹ ꓐ ꓔꓯ ꓟꓳ ꓠꓬꓲˍ ꓟ ꓥ ꓡꓳ꓿ ꓠꓴ ꓮ ꓡꓲ ꓗꓹ ꓠꓬꓲ ꓐꓹ ꓐ ꓥꓪ ꓠꓴꓽ ꓔꓯ ꓟꓳꓸ ꓖꓶ ꓡꓯ꓾ ꓐꓯˍ ꓢꓰꓽ ꓡ?꓾ ꓐꓯ ꓖꓶˍ ꓡꓳ꓿
43014010	ꓥꓪ ꓠꓬ ꓐꓹ ꓐ ꓠꓯꓸꓼ ꓗꓪ ꓔꓬ ꓟ ꓐꓰ꓾ ꓐꓹ ꓐ ꓠꓬ ꓥꓪ ꓠꓯꓸꓼ ꓗꓪ ꓔꓬ ꓟ ꓔꓯ ꓠꓴ ꓟꓽ ꓙꓵꓻˍ ꓡ? ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓟ ꓐꓯ ꓘꓶ ꓠꓬ ꓥꓪ ꓚꓲꓸ ꓛꓬ ꓗꓪ ꓐꓰˍ ꓡꓰ ꓐꓯˍ ꓟ ꓟꓽ ꓥ꓾ ꓥꓪ ꓠꓯꓸꓼ ꓗꓪ ꓢꓯꓸ ꓔꓬ ꓟ ꓐꓹ ꓐ ꓡꓰ ꓬꓲ ꓟꓬꓱꓽ ꓬꓲ ꓬꓰˍ ꓟ ꓥ ꓡꓳ꓿
43014011	ꓥꓪ ꓠꓽ ꓐꓹ ꓐ ꓠꓯꓸꓼ ꓗꓪ ꓔꓬ ꓟ ꓐꓰ꓾ ꓐꓹ ꓐ ꓠꓬ ꓥꓪ ꓠꓯꓸꓼ ꓗꓪ ꓔꓬ ꓡꓳ꓾ ꓐꓰ ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓗꓷ ꓟ ꓔꓯ ꓙꓵꓻ꓿ ꓟꓽ ꓥ ꓠꓬ ꓥꓪ ꓬꓰ ꓗꓷ ꓟ ꓟꓬꓱꓽ ꓖꓳ ꓟꓬ ꓫꓵꓽ ꓑꓶ ꓓꓴ ꓥꓪ ꓔꓯ ꓙꓵꓻ꓿
43014012	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓔꓯ ꓙꓵꓻ ꓢꓴ ꓠꓬ꓾ ꓥꓪ ꓬꓰˍ ꓟ ꓟꓬꓱꓽ ꓬꓲˍ ꓟꓲ ꓬꓰˍ ꓥꓳ꓿ ꓕꓱ ꓟ ꓕꓯ ꓢꓲ ꓪꓴꓽˍ ꓟ ꓟꓬꓱꓽˍ ꓟꓲ ꓬꓲ ꓬꓰˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓐꓹ ꓐ ꓔꓯ ꓥꓪ ꓙꓰˍ ꓥꓳ꓿
43014013	ꓐꓹ ꓐ ꓠꓬ ꓮ ꓐꓲ ꓗꓪ ꓐꓰ ꓟꓬꓱ ꓓꓳꓽ ꓟꓶ ꓠꓹ ꓟ꓾ ꓥꓪ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓮꓸ ꓫꓵ ꓓꓰꓽˍ ꓟꓲ ꓖꓳ ꓟ ꓥꓪ ꓬꓰˍ ꓥꓳ꓿
43014014	ꓥꓪ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓓꓰꓽˍ ꓟ ꓮꓸ ꓫꓵꓽˍ ꓟꓲ ꓥꓪ ꓬꓰˍ ꓥꓳ꓿
43014015	ꓠꓴ ꓪꓽ ꓥꓪ ꓔꓯ ꓠꓲꓹ ꓠꓵˍ ꓠꓬ꓾ ꓥꓪ ꓕꓵꓼ ꓪ ꓠꓴ ꓪꓽ ꓒꓵꓽ ꓛꓳˍ ꓥꓳ꓿
43014016	ꓖꓳ ꓡꓱ ꓢꓲ ꓐꓹ ꓐ ꓡꓰ ꓠꓲꓹ ꓗꓴꓺ ꓖꓶ ꓢꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓠꓴ ꓪꓽ ꓔꓯ ꓖꓶ ꓡ ꓠꓹ ꓟ ꓥꓪ ꓡꓰ ꓬꓲ ꓔꓯ ꓓꓰꓽˍ ꓥꓳ꓿ ꓬꓲ ꓠꓬ ꓠꓴ ꓪꓽˍ ꓐꓰ ꓕꓲ ꓞꓲꓼ ꓕꓲ ꓑ ꓔꓬ ꓥꓳ꓿
43014017	ꓬꓲ ꓠꓽ ꓔꓱꓹ ꓚꓵˍ ꓟ ꓦ ꓥ ꓡꓳ꓿ ꓟꓲ ꓠꓯ ꓠꓬ ꓬꓲ ꓔꓯ ꓟꓳˍ ꓟꓲ ꓟꓽ ꓟꓳ꓾ ꓢꓷꓸˍ ꓟꓲ ꓟꓽ ꓢꓷꓸ ꓠꓬꓲ ꓬꓲ ꓔꓯ ꓘꓳ ꓣꓴ ꓟꓽ ꓐ ꓡ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓬꓲ ꓔꓯ ꓢꓷˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓮ ꓟꓶ ꓠꓴ ꓪꓽˍ ꓐꓰ ꓔꓬ ꓢꓲ꓾ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓡꓻˍ ꓥꓳ꓿
43014018	ꓥꓪ ꓡꓰ ꓠꓴ ꓪꓽ ꓔꓯ ꓤꓽ ꓛꓵꓽ ꓟꓽ ꓓꓳ ꓔꓲꓹ ꓬꓰ ꓝꓲ꓿ ꓥꓪ ꓠꓬ ꓠꓴ ꓪꓽ ꓔꓯ ꓡꓻˍ ꓢꓰꓽ ꓥꓳ꓿
43014019	ꓕꓲ ꓑ ꓤ ꓠꓬ ꓟꓲ ꓠꓯ ꓥꓪ ꓔꓯ ꓝꓮꓲ ꓟꓽ ꓟꓳ ꓗꓷ ꓡꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓥꓪ ꓔꓯ ꓟꓳˍ ꓥꓳ꓿ ꓥꓪ ꓢꓯꓸ ꓔꓬ ꓟ ꓗꓪ ꓐꓰ ꓠꓴ ꓪꓽˍ ꓟꓲ ꓢꓯꓸ ꓔꓬ ꓪˍ ꓥꓳ꓿
43014020	ꓖꓳ ꓕꓲ ꓠꓬꓲ ꓗꓪ ꓠꓬ꓾ ꓐꓹ ꓐ ꓠꓯꓸꓼ ꓗꓪ ꓥꓪ ꓔꓬ ꓟ ꓐꓰ꓾ ꓥꓪ ꓠꓯꓸꓼ ꓗꓪ ꓠꓴ ꓪꓽ ꓔꓬ ꓟ ꓐꓰ꓾ ꓠꓴ ꓪꓽ ꓠꓯꓸꓼ ꓗꓪ ꓥꓪ ꓔꓬ ꓟ ꓠꓴ ꓪꓽ ꓢꓷꓸ ꓡꓰˍ ꓥꓳ꓿
43014021	ꓥꓪ ꓕꓵꓼ ꓪ ꓔꓯ ꓘꓳ ꓣꓴ ꓢꓲꓸ ꓒꓵꓽ ꓛꓳ ꓢꓴ ꓠꓬ꓾ ꓥꓪ ꓔꓯ ꓠꓲꓹ ꓠꓵ ꓢꓴ ꓥ ꓡꓳ꓿ ꓥꓪ ꓔꓯ ꓠꓲꓹ ꓠꓵ ꓢꓴ ꓔꓯ ꓠꓬ ꓥꓪ ꓐꓹ ꓐ ꓡꓰ ꓬꓲ ꓔꓯ ꓠꓲꓹ ꓠꓵˍ ꓥꓳ꓿ ꓥꓪˍ ꓟꓲ ꓬꓲ ꓔꓯ ꓠꓲꓹ ꓠꓵ ꓢꓲ꓾ ꓥꓪ ꓚꓲꓸ ꓛꓬ ꓬꓲ ꓔꓯ ꓟꓳꓸ ꓖꓶˍ ꓥꓳ꓾ ꓐꓯˍ ꓡꓳ꓿
43014022	ꓘ-ꓡꓲꓳ ꓒ ꓟꓽ ꓥ ꓟ ꓬꓴ-ꓓ ꓡꓰ ꓬꓲ ꓔꓯ꓾ ꓢꓲ ꓒꓽꓳ꓾ ꓮ ꓡꓲ ꓗꓷ ꓡꓰ ꓠꓬꓲ ꓠꓴ ꓥꓪ ꓠꓴꓽ ꓔꓯ ꓟꓳꓸ ꓖꓶ ꓢꓲ꓾ ꓟꓲ ꓠꓯ ꓔꓯ ꓟꓽ ꓟꓳꓸ ꓖꓶ ꓡ? ꓐꓰ ꓠ ꓠꓬꓲˍ ꓡꓳ꓿
43014023	ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓮꓽ ꓟ ꓥ ꓟꓲ ꓥꓪ ꓔꓯ ꓠꓲꓹ ꓠꓵ ꓢꓴ ꓠꓬ ꓥꓪ ꓐꓯ ꓘꓶ ꓒꓵꓽ ꓛꓳˍ ꓥꓳ꓿ ꓥꓪ ꓐꓹ ꓐˍ ꓟꓲ ꓬꓲ ꓔꓯ ꓠꓲꓹ ꓠꓵ ꓢꓲ꓾ ꓥꓪ ꓠꓴꓽ ꓠꓬ ꓬꓲ ꓔꓯ ꓡ ꓢꓲ ꓠꓬꓲ ꓬꓲꓸˍ ꓐꓰ ꓔꓬ ꓡ ꓥꓳ꓿
43014024	ꓥꓪ ꓔꓯ ꓟꓽ ꓠꓲꓹ ꓠꓵ ꓢꓴ ꓠꓬ ꓥꓪ ꓐꓯ ꓘꓶ ꓟꓽ ꓒꓵꓽ ꓛꓳ꓿ ꓠꓴ ꓪꓽ ꓑ ꓙꓽˍ ꓟ ꓐꓯ ꓘꓶ ꓠꓬ ꓥꓪ ꓚꓲꓸ ꓛꓬ ꓔꓯꓸ ꓟ ꓟꓽ ꓥ꓿ ꓥꓪ ꓔꓯ ꓝꓲ ꓩꓴ ꓡ ꓢꓴ ꓐꓹ ꓐ ꓐꓯ ꓘꓶꓽ ꓥ ꓡꓳ꓿
43014025	ꓕꓱ ꓟꓬ ꓙꓰꓽ ꓟ ꓠꓬ꓾ ꓠꓴ ꓪꓽˍ ꓐꓰ ꓔꓬ ꓕꓯˍ ꓡꓰ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓗꓷꓳ꓿
43014026	ꓖꓳ ꓡꓱ ꓥ ꓟꓲ ꓐꓹ ꓐ ꓡꓰ ꓥꓪ ꓟꓬꓱꓺ ꓗꓪ ꓐꓰ ꓝꓲ ꓩꓴ ꓡ ꓠ ꓟ꓾ ꓠꓲꓹ ꓟ ꓗꓴ ꓖꓶ ꓢꓴ ꓢꓲ-ꓫꓬ-ꓟ-ꓦ ꓡꓰ ꓠꓴ ꓪꓽ ꓔꓯ ꓮꓽ ꓙꓵ ꓡꓱꓸꓼ ꓟꓸ ꓖꓶ ꓡ ꓢꓲ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓟ ꓮꓽ ꓙꓵ ꓓꓵꓽ ꓙ ꓛꓲ ꓡ ꓝꓲˍ ꓥꓳ꓿
43014027	ꓠꓴ ꓪꓽ ꓔꓯ ꓥꓪ ꓢꓲ ꓡꓲ ꓟ ꓖꓶ ꓔ ꓬꓰˍ ꓥꓳ꓿ ꓥꓪ ꓢꓲ ꓡꓲ ꓟ ꓠꓴ ꓪꓽ ꓔꓯ ꓖꓶˍ ꓥꓳ꓿ ꓠꓴ ꓪꓽ ꓔꓯ ꓥꓪ ꓖꓶˍ ꓟ ꓢꓲ ꓡꓲ ꓟ ꓠꓬ ꓟꓲ ꓠꓯ ꓡꓰ ꓖꓶˍ ꓟ ꓢꓲ ꓡꓲ ꓟ ꓡꓰ ꓐꓰ ꓟꓽ ꓗꓹ꓿ ꓠꓴ ꓪꓽ ꓠꓲꓹ ꓟ ꓕꓽ ꓙꓽ ꓫ꓾ ꓙꓳꓺˍ ꓟꓲ ꓕꓽ ꓙꓳꓺ꓿
43014028	ꓥꓪ ꓡꓰ ꓠꓴ ꓪꓽ ꓔꓯ꓾ ꓥꓪ ꓠꓽ ꓙꓰˍ ꓥꓳ꓾ ꓐꓯˍ ꓟ ꓐꓰ꓾ ꓠꓴ ꓪꓽ ꓔꓯ ꓥꓪ ꓡꓻˍ ꓥꓳ꓾ ꓐꓯˍ ꓟ ꓠꓴ ꓪꓽ ꓑ ꓙꓽ ꓗꓷꓳ꓿ ꓠꓴ ꓪꓽ ꓥꓪ ꓔꓯ ꓠꓲꓹ ꓠꓵˍ ꓕꓯ ꓠ꓾ ꓐꓹ ꓐ ꓔꓯ ꓥꓪ ꓙꓰˍ ꓟ ꓑꓶꓸ ꓓꓴ ꓠꓴ ꓪꓽ ꓠꓲꓹ ꓒꓴˍ ꓡꓳ ꓫꓵꓽ ꓥꓳ꓿ ꓮ ꓡꓲꓳ ꓐꓯ ꓠꓬ ꓐꓹ ꓐ ꓠꓽ ꓥꓪ ꓕꓯ ꓢꓲ ꓪꓴꓽˍ ꓡꓳ꓿
43014029	ꓖꓳ ꓡꓱ ꓠꓬꓲ ꓕꓱ ꓟ ꓗꓷ ꓡꓰˍ ꓕꓯ ꓠꓴ ꓪꓽ ꓙꓵꓻ ꓠꓹ ꓟ꓾ ꓮ ꓟꓶ ꓟꓽ ꓗꓷ ꓡꓰ ꓢꓰꓽ ꓕꓯˍ ꓡꓰ꓾ ꓠꓴ ꓪꓽ ꓔꓯ ꓥꓪ ꓡꓰ ꓐꓯ ꓔ ꓖꓶˍ ꓥꓳ꓿
43014030	ꓕꓱ ꓡꓱ ꓖꓳ ꓑꓳꓸ ꓠꓴ ꓪꓽ ꓔꓯ ꓥꓪ ꓟꓶ ꓤ ꓟꓽ ꓫꓸ ꓕꓱꓳ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓕꓱ ꓟ ꓬꓲ ꓢꓲ ꓒ ꓡꓻˍ ꓥꓳ꓿ ꓬꓲ ꓠꓬ ꓥꓪ ꓕꓯ ꓢꓲ ꓗꓪ ꓮꓸ ꓫꓵ ꓙꓵꓽ ꓪ ꓟꓽ ꓙꓳ꓿
43014031	ꓖꓳ ꓡꓱ ꓥ ꓟꓲ ꓥꓪ ꓠꓬ ꓐꓹ ꓐ ꓔꓯ ꓠꓲꓹ ꓠꓵˍ ꓟ ꓐꓰ꓾ ꓐꓹ ꓐ ꓡꓰ ꓥꓪ ꓔꓯ ꓕꓵꓼ ꓪ ꓖꓶ ꓔ ꓟ ꓐꓰ ꓕꓲ ꓡꓰꓹꓼ ꓥꓪ ꓬꓰˍ ꓟ ꓔꓯ ꓟꓲ ꓠꓯ ꓢꓷ ꓡꓰ ꓠꓹ ꓟ ꓐꓱ ꓶ ꓥ ꓡꓳ꓿ ꓔꓴ꓾ ꓣꓳ ꓙꓰ ꓡꓯ꓾ ꓐꓯˍ ꓡꓳ꓿
43015001	ꓥꓪ ꓠꓽ ꓛꓱꓼ ꓡꓱꓼ ꓚ ꓚꓵꓺ ꓥ ꓡꓳ꓿ ꓥꓪ ꓐꓹ ꓐ ꓠꓬ ꓐꓱ ꓫꓬꓹ ꓡꓲꓸ ꓢꓴ ꓥ ꓡꓳ꓿
43015002	ꓥꓪ ꓔꓯ ꓠꓳꓽ ꓞꓹ ꓢꓲ ꓬꓲ ꓢꓶꓽ ꓟꓽ ꓓꓱꓼˍ ꓟ ꓡꓯꓼ ꓗꓸ ꓥ ꓕ ꓑꓳ ꓔꓯ ꓬꓲ ꓧꓳꓽ ꓩꓴ ꓗꓷˍ ꓥꓳ꓿ ꓬꓲ ꓢꓶꓽ ꓓꓱꓼˍ ꓟ ꓥ ꓕ ꓑꓳꓸ ꓔꓯ ꓠꓬ꓾ ꓬꓲ ꓢꓶꓽ ꓟꓬꓽ ꓠꓬꓲ ꓓꓱꓼ ꓡ ꓠꓹ ꓟ ꓬꓲ ꓫꓬꓹ ꓡꓲꓸ ꓖꓶˍ ꓥꓳ꓿
43015003	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓟ ꓐꓯ ꓘꓶ ꓗꓪ ꓐꓰ ꓮ ꓟꓶˍ ꓡꓰꓻ ꓠꓴ ꓪꓽ ꓢꓲꓽ ꓫꓬ ꓡꓰꓳ꓿
43015004	ꓠꓴ ꓪꓽ ꓥꓪ ꓠꓯꓸꓼ ꓗꓪ ꓔꓬ꓿ ꓥꓪˍ ꓟꓲ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓥꓳ꓿ ꓬꓲ ꓚ ꓗꓪ ꓟꓽ ꓠꓳꓽ ꓞ ꓟ ꓡꓯꓼ ꓗꓸ ꓠꓬ ꓬꓲ ꓢꓶꓽ ꓓꓱꓼ ꓡ ꓟꓽ ꓗꓴ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓥꓪ ꓠꓯꓸꓼ ꓗꓪ ꓟꓽ ꓔꓬ ꓠꓬ ꓬꓲ ꓢꓶ ꓓꓱꓼ ꓡ ꓟꓽ ꓗꓴꓸ꓿
43015005	ꓥꓪ ꓠꓬ ꓛꓱꓼ ꓡꓱꓼ ꓚ ꓥ ꓡꓳ꓿ ꓠꓴ ꓪꓽ ꓠꓽ ꓬꓲ ꓡꓯꓼ ꓗꓸ ꓥ ꓡꓳ꓿ ꓥꓪ ꓠꓯꓸꓼ ꓗꓪ ꓔꓬ ꓢꓲ ꓥꓪ ꓠꓬ ꓬꓲ ꓠꓯꓸꓼ ꓗꓪ ꓔꓬ ꓟ ꓖꓳ ꓕꓲ ꓣꓳ ꓠꓬ ꓬꓲ ꓢꓶꓽ ꓮꓽ ꓟꓬꓹ ꓓꓱꓼˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓔꓯ ꓟꓽ ꓠꓳꓽ ꓞꓹ ꓠꓬ ꓠꓴ ꓪꓽ ꓮꓸ ꓫꓵˍ ꓟꓲ ꓬꓰ ꓟꓽ ꓐ ꓡ꓿
43015006	ꓮꓽ ꓟ ꓥ ꓟꓲ ꓥꓪ ꓠꓯꓸꓼ ꓗꓪ ꓟꓽ ꓔꓬ ꓕꓯ ꓠꓽ꓾ ꓢꓲꓹ ꓡꓯꓼ ꓗꓸ ꓔꓯˍ ꓡꓰ ꓐꓰ ꓬꓲ ꓔꓯ ꓡꓳ ꓗꓷ ꓢꓲ ꓙꓴꓺ ꓬꓰˍ ꓥꓳ꓿ ꓖꓳ ꓡꓱ ꓢꓲ ꓢꓴ ꓡꓰ ꓖꓳ ꓟ ꓔꓯ ꓖꓳꓺ ꓢꓲ꓾ ꓮꓸ ꓔꓳꓸ ꓗꓪ ꓡꓳ ꓧꓳꓽ ꓗꓷ ꓠꓬ ꓛꓴ ꓐꓬꓻ ꓡꓰˍ ꓥꓳ꓿
43015007	ꓠꓴ ꓪꓽ ꓥꓪ ꓠꓯꓸꓼ ꓗꓪ ꓔꓬ ꓢꓲ꓾ ꓥꓪ ꓐꓯ ꓘꓶ ꓠꓴ ꓪꓽ ꓠꓯꓸꓼ ꓗꓪ ꓓꓯꓹ ꓠꓬ꓾ ꓠꓴ ꓪꓽ ꓠꓵˍ ꓟ ꓮꓸ ꓫꓵ ꓓꓰꓽˍ ꓟꓲ ꓠꓴ ꓪꓽ ꓔꓯ ꓖꓶ ꓡ ꓥꓳ꓿
43015008	ꓠꓴ ꓪꓽ ꓬꓲ ꓢꓶꓽ ꓮꓽ ꓟꓬꓹ ꓓꓱꓼˍ ꓟ ꓗꓪ ꓐꓰ ꓥꓪ ꓐꓹ ꓐ ꓟꓬꓱ ꓓꓳꓽ ꓟꓶˍ ꓥꓳ꓿ ꓖꓳ ꓟ ꓗꓪ ꓐꓰ ꓠꓴ ꓪꓽ ꓠꓬ ꓥꓪ ꓢꓲ ꓤ ꓥ ꓟ ꓟꓳꓸ ꓖꓶ ꓓꓳ ꓡ ꓥꓳ꓿
43015009	ꓐꓹ ꓐ ꓥꓪ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓠꓲꓹ ꓠꓵˍ ꓡꓳ꓿ ꓥꓪ ꓠꓵ ꓠꓲꓹ ꓠꓯꓸꓼ ꓗꓪ ꓠꓴ ꓪꓽ ꓔꓬ꓿
43015010	ꓐꓹ ꓐ ꓕꓵꓼ ꓪ ꓔꓯ ꓥꓪ ꓒꓵꓽ ꓛꓳ ꓢꓲ ꓬꓲ ꓠꓵ ꓠꓲꓹ ꓗꓪ ꓔꓬ ꓟ ꓡꓰ ꓐꓰ꓾ ꓥꓪ ꓕꓵꓼ ꓪꓽ ꓔꓯ ꓠꓴ ꓪꓽ ꓒꓵꓽ ꓛꓳˍ ꓠꓬ꓾ ꓥꓪ ꓠꓵ ꓠꓲꓹ ꓠꓯꓸꓼ ꓗꓪ ꓠꓴ ꓪꓽ ꓔꓬ ꓟꓶˍ ꓥꓳ꓿
43015011	ꓥꓪ ꓗꓹ ꓛꓲ ꓠꓲꓹ ꓠꓴ ꓪꓽ ꓠꓯꓸꓼ ꓗꓪ ꓓꓯꓹ ꓢꓲ꓾ ꓠꓴ ꓪꓽ ꓗ ꓛꓲ ꓠꓲꓹ ꓐꓲ ꓡ ꓝꓲ ꓠꓹ ꓟ꓾ ꓠꓴ ꓪꓽ ꓔꓯ ꓥꓪ ꓕꓱ ꓟꓬ ꓙꓰꓽ ꓐꓯ ꓖꓶˍ ꓟ ꓥꓳ꓿
43015012	ꓠꓴ ꓪꓽ ꓔꓯ ꓥꓪ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓕꓲ ꓣꓳ ꓛꓳ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ ꓕꓱ ꓟ ꓠꓬ ꓥꓪ ꓕꓵꓼ ꓪ ꓥ ꓡꓳ꓿
43015013	ꓡ ꓞꓳ ꓕꓲ ꓣꓳ ꓠꓬ ꓬꓲ ꓗꓪ ꓛꓳꓽ ꓐꓴ ꓐꓱ ꓶ ꓢꓯꓼ ꓟꓬ ꓖꓶ ꓗꓷˍ ꓟ ꓕꓱ ꓟ ꓕꓯ ꓢꓲ ꓪꓴꓽˍ ꓟ ꓠꓵ ꓠꓲꓹ ꓮꓽ ꓟˍ ꓟꓲ ꓟꓽ ꓙꓳ꓿
43015014	ꓥꓪ ꓡꓰ ꓠꓴ ꓪꓽ ꓔꓯ ꓕꓵꓼ ꓪ ꓖꓶˍ ꓟ ꓠꓴ ꓪꓽ ꓒꓵꓽ ꓛꓳˍ ꓠꓬ꓾ ꓠꓴ ꓪꓽ ꓠꓽ ꓥꓪ ꓗꓪ ꓛꓳꓽ ꓐꓴ ꓥꓳ꓿
43015015	ꓥꓪ ꓠꓬ ꓕꓱ ꓡꓱ ꓖꓳ ꓑꓳ ꓠꓴ ꓪꓽ ꓔꓯ ꓚꓳ ꓑꓸ ꓟꓽ ꓘꓴ꓿ ꓮ ꓡꓲꓳ ꓐꓯ ꓠꓬ ꓚꓳ ꓑꓸ ꓠꓽ ꓬꓲ ꓢꓲ ꓒ ꓮꓸ ꓫꓵ ꓬꓰˍ ꓟ ꓬꓲ ꓟꓽ ꓢꓷ꓿ ꓥꓪ ꓠꓬ ꓠꓴ ꓪꓽ ꓔꓯ ꓗꓪ ꓛꓳꓽ ꓘꓴˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓐꓹ ꓐ ꓗꓪ ꓐꓰ ꓥꓪ ꓑ ꓙꓽˍ ꓟ ꓮꓽ ꓙꓵ ꓥꓪ ꓡꓰ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲꓳ꓿
43015016	ꓠꓴ ꓪꓽ ꓡꓰ ꓥꓪ ꓔꓯ ꓢꓲ ꓔ ꓟ ꓟꓽ ꓥ꓿ ꓥꓪ ꓡꓰ ꓠꓴ ꓪꓽ ꓔꓯ ꓢꓲ ꓔ ꓟ ꓥ ꓡꓳ꓿ ꓠꓴ ꓪꓽ ꓙꓰ ꓢꓲ ꓐꓬ ꓡꓰ ꓛꓵꓽ ꓡꓰ ꓟꓽ ꓓ ꓟ ꓬꓲ ꓢꓶꓽ ꓓꓱꓼ ꓠꓹ ꓟ꓾ ꓥꓪ ꓡꓰ ꓠꓴ ꓪꓽ ꓔꓯ ꓢꓲ ꓔ ꓡꓳ꓿ ꓖꓳ ꓡꓱ ꓢꓲ ꓠꓴ ꓪꓽ ꓥꓪ ꓟꓬꓱꓺ ꓗꓪ ꓐꓰ ꓐꓹ ꓐ ꓔꓯ ꓮꓸ ꓫꓵ ꓓꓰꓽˍ ꓟꓲ꓾ ꓬꓲ ꓡꓰ ꓠꓴ ꓪꓽ ꓔꓯ ꓖꓶ ꓡ ꓥꓳ꓿
43015017	ꓠꓴ ꓪꓽ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓵꓼ ꓪ ꓖꓶˍ ꓡꓳ꓿
43015018	ꓟꓲ ꓠꓯ ꓡꓰ ꓠꓴ ꓪꓽ ꓔꓯ ꓠꓲꓹ ꓜꓳˍ ꓠꓬ꓾ ꓠꓴ ꓪꓽ ꓔꓯ ꓟꓽ ꓠꓲꓹ ꓜꓳ ꓕꓯ ꓡꓰ ꓥꓪ ꓔꓯ ꓠꓲꓹ ꓜꓳˍ ꓟ ꓠꓴ ꓪꓽ ꓢꓷˍ ꓡꓳ꓿
43015019	ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓟ ꓥ ꓕꓯ ꓠꓽ꓾ ꓟꓲ ꓠꓯ ꓠꓬ ꓚꓲꓸ ꓛꓬ ꓡ ꓞꓳ ꓔꓯ ꓬꓲ ꓠꓲꓹ ꓠꓵˍ ꓥꓳ꓿ ꓠꓴ ꓪꓽ ꓠꓽ ꓟꓲ ꓠꓯ ꓗꓪ ꓟ ꓟꓽ ꓥ ꓠꓬꓲ꓾ ꓝꓮꓲ ꓥꓪ ꓡꓰ ꓠꓴ ꓪꓽ ꓔꓯ ꓟꓲ ꓠꓯ ꓗꓪ ꓐꓰ ꓢꓲ ꓔ ꓠꓬꓲ꓾ ꓟꓲ ꓠꓯ ꓠꓬ ꓠꓴ ꓪꓽ ꓔꓯ ꓠꓲꓹ ꓜꓳˍ ꓡꓳ꓿
43015020	ꓚꓳ ꓑꓸ ꓠꓬ ꓬꓲ ꓢꓲ ꓒ ꓕꓯ ꓢꓲ ꓟꓽ ꓪꓴꓽ꓾ ꓐꓰ ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓗꓷ ꓟ ꓔꓯ ꓚꓲꓸ ꓔ꓿ ꓬꓲ ꓪꓽ ꓥꓪ ꓔꓯ ꓗꓸ ꓧꓪˍ ꓠꓬ ꓠꓴ ꓪꓽ ꓔꓯˍ ꓟꓲ ꓗꓸ ꓧꓪˍ ꓥꓳ꓿ ꓬꓲ ꓪꓽ ꓥꓪ ꓐꓯ ꓘꓶ ꓒꓵꓽ ꓛꓳˍ ꓠꓬ ꓠꓴ ꓪꓽ ꓐꓯ ꓘꓶˍ ꓟꓲ ꓒꓵꓽ ꓛꓳˍ ꓥꓳ꓿
43015021	ꓖꓳ ꓡꓱ ꓠꓬꓲ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓬꓲ ꓪꓽ ꓟꓽ ꓢꓷ ꓠꓬꓲ꓾ ꓥꓪ ꓟꓬꓱ ꓑꓶꓸ ꓓꓴ ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓫꓵꓽ ꓬꓰ ꓖꓶ ꓡ ꓥꓳ꓿
43015022	ꓥꓪ ꓟꓽ ꓡ ꓢꓲ ꓬꓲ ꓪꓽ ꓔꓯ ꓟꓽ ꓐꓯ ꓖꓶ ꓗꓷ ꓐꓷˍ ꓠꓬ ꓬꓲ ꓪꓽ ꓝꓴꓲ ꓟꓽ ꓙꓳˍ ꓡꓳ ꓫꓵꓽ ꓥ ꓡꓳ꓿ ꓮ ꓟꓶ ꓠꓽ ꓬꓲ ꓪꓽ ꓝꓴꓲ ꓐꓱ ꓶ ꓢꓸ ꓬꓰꓽ ꓓꓴ ꓟꓽ ꓙꓳꓻꓳ꓿
43015023	ꓥꓪ ꓔꓯ ꓠꓲꓹ ꓜꓳ ꓢꓴ ꓠꓬ꓾ ꓥꓪ ꓐꓹ ꓐ ꓔꓯˍ ꓟꓲ ꓠꓲꓹ ꓜꓳˍ ꓡꓳ꓿
43015024	ꓮꓽ ꓟˍ ꓟꓲ ꓟꓽ ꓬꓰ ꓠꓬꓲ ꓟ ꓟꓬꓱꓽ ꓥꓪ ꓬꓲ ꓪꓽ ꓗꓳ ꓡꓳ ꓗꓪ ꓟꓽ ꓬꓰ ꓗꓷ ꓐꓷˍ ꓠꓬ ꓬꓲ ꓪꓽ ꓝꓴꓲ ꓟꓽ ꓙꓳˍ ꓡꓳ ꓫꓵ ꓥ ꓡꓳ꓿ ꓮ ꓟꓶ ꓠꓽ ꓬꓲ ꓪꓽ ꓥꓪ ꓔꓯˍ ꓟꓲ꓾ ꓥꓪ ꓐꓹ ꓐ ꓔꓯˍ ꓟꓲ꓾ ꓟꓳꓻ ꓟꓲ ꓟꓳ ꓠꓬꓲꓳ꓾ ꓠꓲꓹˍ ꓟꓲ ꓠꓲꓹ ꓜꓳ ꓠꓬꓲꓳ꓿
43015025	ꓖꓳ ꓡꓱ ꓥ ꓟꓲ ꓕꓱ ꓟ ꓠꓬ꓾ ꓬꓲ ꓪꓽ ꓙꓵꓽ ꓗ ꓕꓳ ꓶ ꓗꓪ꓾ ꓬꓲ ꓑꓶꓸ ꓟꓽ ꓙꓳ ꓟ ꓗꓪ ꓬꓲ ꓪꓽ ꓥꓪ ꓔꓯ ꓠꓲꓹ ꓜꓳˍ ꓡꓳ꓾ ꓐꓯˍ ꓟ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
43015026	ꓖꓳ ꓡꓱ ꓥ ꓟꓲ ꓐꓹ ꓐ ꓗꓪ ꓐꓰ ꓓꓳ ꓡ ꓟ ꓐꓰ꓾ ꓬꓲ ꓗꓪ ꓐꓰ ꓥꓪ ꓡꓰ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡ ꓠꓹ ꓟ꓾ ꓠꓲꓹ ꓗꓴ ꓖꓶ ꓢꓴ ꓔꓱꓹ ꓚꓵˍ ꓟ ꓦꓻ ꓖꓳ ꓟ ꓛꓲ ꓡ ꓕꓯ ꓬꓲ ꓠꓽ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙˍ ꓥꓳ꓿
43015027	ꓠꓴ ꓪꓽˍ ꓟꓲ ꓬꓲ ꓪꓴꓸ ꓕꓯˍ ꓡꓰ ꓥꓪˍ ꓐꓰ ꓕꓲ ꓪꓺꓼ ꓔꓬ ꓠꓬꓲ ꓢꓷꓸ ꓙ ꓟꓳ ꓙˍ ꓥꓳ꓿
43016001	ꓥꓪ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓙꓰꓽ ꓐꓯ ꓖꓶˍ ꓟ ꓠꓬ꓾ ꓠꓴ ꓪꓽ ꓠꓲꓹ ꓟ ꓙꓬ ꓡꓰ ꓢꓲ ꓟꓽ ꓡꓵ ꓗꓷ ꓠꓹ ꓟ ꓥ ꓡꓳ꓿
43016002	ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓢꓲꓽ ꓫꓬ ꓦꓲ ꓗꓪ ꓐꓰ ꓖꓼ ꓓꓳ ꓗꓷ ꓡ ꓥꓳ꓿ ꓠꓴ ꓪꓽ ꓔꓯ ꓢꓰꓼ ꓢꓴ ꓮꓽ ꓟˍ ꓟꓲ꓾ ꓬꓲ ꓠ ꓪꓴ-ꓢ ꓔꓯ ꓣꓱꓽ ꓙ ꓔꓬ ꓟ ꓥꓳ꓾ ꓐꓰ ꓓꓵꓽ ꓙˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓿
43016003	ꓬꓲ ꓪꓽ ꓠꓬ ꓐꓹ ꓐˍ ꓐꓰ ꓥꓪ ꓔꓯ ꓟꓽ ꓢꓷ ꓟ ꓗꓪ ꓐꓰ ꓠꓴ ꓪꓽ ꓔꓯ ꓕꓱ ꓟꓬ ꓙꓰꓽ ꓬꓰ ꓖꓶ ꓡ ꓥꓳ꓿
43016004	ꓥꓪ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓙꓰꓽ ꓐꓯ ꓖꓶˍ ꓟ ꓠꓬ ꓬꓲ ꓪꓽ ꓙꓵꓹ ꓛꓲ ꓡ ꓕꓯ꓾ ꓥꓪ ꓡꓰ ꓠꓴ ꓪꓽ ꓔꓯ ꓬꓲ ꓪꓽ ꓙ ꓖꓴ ꓐꓯ ꓖꓶˍ ꓟ ꓔꓯ ꓠꓴ ꓪꓽ ꓓꓵꓽ ꓙꓽ ꓛꓲ ꓡ ꓠꓹ ꓟ ꓥ ꓡꓳ꓿ ꓕꓱ ꓟꓬ ꓙꓰꓽ ꓟ ꓠꓴ ꓪꓽ ꓔꓯ ꓥꓪ ꓬꓲ ꓪꓴꓸ ꓕꓯˍ ꓡꓰ ꓟꓽ ꓐꓯ ꓖꓶˍ ꓟ ꓠꓬ꓾ ꓥꓪ ꓠꓽ ꓠꓴ ꓪꓽˍ ꓐꓰ ꓔꓬ ꓢꓰꓽ ꓠꓬꓲ ꓥ ꓡꓳ꓿
43016005	ꓮ ꓟꓶ ꓥꓪ ꓠꓬ ꓥꓪ ꓔꓯ ꓝꓲ ꓩꓴ ꓡ ꓢꓴ ꓔꓯ ꓙꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓮꓽ ꓟˍ ꓟꓲ꓾ ꓠꓴ ꓮ ꓡꓲ ꓗꓪ ꓙꓰˍ ꓡ? ꓐꓰ ꓥꓪ ꓔꓯ ꓟꓽ ꓠ ꓠꓬꓲ ꓡ꓿
43016006	ꓥꓪ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓙꓰꓽ ꓐꓯ ꓖꓶˍ ꓟ ꓗꓪ ꓐꓰ꓾ ꓠꓴ ꓪꓽ ꓠꓲꓹ ꓟ ꓗꓪ ꓠꓲꓹ ꓫ ꓟꓬ ꓫ ꓟ ꓐꓲ ꓡꓰꓳ꓿
43016007	ꓖꓳ ꓡꓱ ꓥ ꓟꓲ ꓥꓪ ꓡꓰ ꓠꓴ ꓪꓽ ꓔꓯ ꓔꓱꓹ ꓔꓱꓹꓼ ꓐꓯ ꓖꓶˍ ꓠꓬꓲ꓾ ꓥꓪ ꓙꓰˍ ꓟ ꓠꓬ ꓠꓴ ꓪꓽ ꓐꓱ ꓶ ꓟꓬꓽ ꓠꓬꓲ ꓙꓲˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓟꓽ ꓙꓰ ꓠꓬ꓾ ꓠꓲꓹ ꓟ ꓗꓴ ꓖꓶ ꓢꓴ ꓠꓴ ꓪꓽ ꓔꓯ ꓟꓽ ꓡ꓿ ꓖꓳ ꓡꓱ ꓥ ꓟꓲ ꓥꓪ ꓙꓰˍ ꓠꓬ ꓠꓴ ꓪꓽ ꓔꓬ ꓗꓪ ꓥꓪ ꓬꓲ ꓔꓯ ꓝꓲ ꓩꓴ ꓡ ꓥꓳ꓿
43016008	ꓬꓲ ꓛꓲ ꓡ ꓕꓯ ꓬꓲ ꓡꓰ ꓝꓴꓲˍ ꓐꓰ ꓔꓱꓹ ꓜꓳꓽˍ ꓟ ꓐꓰ ꓐꓯ ꓟꓴ ꓘꓶꓽˍ ꓟ ꓔꓯ ꓖꓴ ꓟꓳꓸ ꓖꓶ ꓢꓲ꓾ ꓟꓲ ꓠꓯ ꓔꓯ ꓟꓸ ꓧꓪꓸ ꓛꓲꓽ ꓡ ꓝꓲˍ ꓥꓳ꓿
43016009	ꓝꓴꓲ ꓔꓯꓸ ꓟꓳꓸ ꓖꓴ ꓟꓳꓸ ꓖꓶˍ ꓟ ꓠꓬ꓾ ꓬꓲ ꓪꓽ ꓥꓪ ꓔꓯ ꓟꓽ ꓙꓵꓻ ꓟ ꓑꓶꓸ ꓓꓴ ꓥ ꓡꓳ꓿
43016010	ꓔꓱꓹ ꓜꓳꓽˍ ꓟ ꓔꓯꓸ ꓟꓳꓸ ꓖꓴ ꓟꓳꓸ ꓖꓶˍ ꓟ ꓠꓬ꓾ ꓐꓹ ꓐ ꓔꓯ ꓥꓪ ꓙꓰ ꓢꓲ꓾ ꓠꓴ ꓪꓽ ꓥꓪ ꓔꓯ ꓝꓮꓲ ꓟꓽ ꓟꓳꓻ ꓗꓷ ꓡꓰˍ ꓟ ꓑꓶꓸ ꓓꓴ ꓥ ꓡꓳ꓿
43016011	ꓐꓯ ꓟꓴ ꓘꓶꓽˍ ꓟ ꓔꓯꓸ ꓟꓳꓸ ꓖꓴ ꓟꓳꓸ ꓖꓶꓽˍ ꓟ ꓠꓬ꓾ ꓟꓲ ꓠꓯ ꓕꓱ ꓟ ꓬꓲ ꓢꓲ ꓒ ꓔꓯ ꓐꓯ ꓟꓴ ꓘꓶꓽ ꓗꓷ ꓟ ꓑꓶꓸ ꓓꓴ ꓥ ꓡꓳ꓿
43016012	ꓥꓪ ꓠꓴ ꓪꓽ ꓔꓯ ꓐꓯ ꓖꓶ ꓓꓴ ꓮꓽ ꓟꓬꓹ ꓙꓳˍ ꓟꓲ꓾ ꓮ ꓟꓶ ꓠꓴ ꓪꓽ ꓟꓯꓻ ꓟꓽ ꓘꓴ꓿
43016013	ꓖꓳ ꓡꓱ ꓥ ꓟꓲ ꓔꓱꓹ ꓚꓵˍ ꓟ ꓦ ꓖꓳ ꓟ ꓛꓲ ꓡ ꓕꓯ ꓠꓬ꓾ ꓔꓱꓹˍ ꓟ ꓮꓽ ꓙꓵ ꓗꓪ ꓬꓲ ꓡꓰ ꓠꓴ ꓪꓽ ꓔꓯ ꓧꓳꓽ ꓙꓰ ꓡ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓚꓲꓸ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓟꓽ ꓫꓸ ꓕꓱ꓿ ꓬꓲ ꓮ ꓡꓲ ꓑ ꓙꓽˍ ꓠꓬ ꓖꓳ ꓡꓱ ꓫꓸ ꓕꓱ ꓢꓲ꓾ ꓒꓬꓱꓼ ꓡ ꓠꓹ ꓟ ꓫꓵꓽ ꓪꓴꓻˍ ꓟꓲ ꓠꓴ ꓪꓽ ꓔꓯ ꓟꓳꓸ ꓖꓶ ꓡ ꓥꓳ꓿
43016014	ꓬꓲ ꓠꓬ ꓥꓪ ꓔꓯ ꓟ ꓣꓴꓻ ꓢꓲ ꓠꓴ ꓪꓽ ꓔꓯ ꓐꓯ ꓟꓳꓸ ꓖꓶ ꓡ ꓓꓴ ꓥ ꓠꓬꓲ꓾ ꓬꓲ ꓠꓽ ꓥꓪ ꓔꓯ ꓟꓬꓱ ꓓꓳꓽ ꓖꓶˍ ꓥꓳ꓿
43016015	ꓐꓹ ꓐ ꓙꓳˍ ꓟ ꓮꓽ ꓙꓵ ꓠꓬ ꓥꓪ ꓔꓯ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓥꓪ ꓡꓰ꓾ ꓬꓲ ꓠꓬ ꓥꓪ ꓔꓯ ꓟ ꓣꓴ ꓢꓲ ꓠꓴ ꓪꓽ ꓔꓯ ꓐꓯ ꓟꓳꓸ ꓖꓶ ꓡ ꓓꓴ ꓥꓳ꓾ ꓐꓰ꓾ ꓐꓯˍ ꓟ ꓥ ꓡꓳ꓿
43016016	ꓕꓲ ꓑꓹ ꓤ ꓠꓬ ꓠꓴ ꓪꓽ ꓥꓪ ꓔꓯ ꓟꓽ ꓟꓳ ꓗꓷ ꓡꓰˍ ꓥꓳ꓿ ꓝꓮꓲ ꓕꓲ ꓑꓹ ꓤˍ ꓠꓬ ꓠꓴ ꓪꓽ ꓥꓪ ꓔꓯ ꓟꓳˍ ꓥꓳ꓾ ꓐꓯˍ ꓡꓳ꓿
43016017	ꓖꓳ ꓡꓱ ꓠꓬꓲ ꓬꓲ ꓛꓳꓽ ꓒꓯꓹ ꓕꓲ ꓐꓱ ꓠꓬ꓾ ꓕꓲ ꓑꓹ ꓤ ꓠꓬ ꓠꓴ ꓪꓽ ꓥꓪ ꓔꓯ ꓟꓽ ꓟꓳ꓾ ꓝꓮꓲ ꓕꓲ ꓑꓹ ꓤ ꓠꓬ ꓠꓴ ꓪꓽ ꓥꓪ ꓔꓯ ꓟꓳˍ ꓥꓳ꓾ ꓝꓮꓲ ꓠꓬ ꓐꓹ ꓐ ꓔꓯ ꓥꓪ ꓙꓰˍ ꓟ ꓑꓶ ꓓꓴ ꓥ ꓡꓳ꓾ ꓐꓰ ꓬꓲꓸ ꓣꓳ ꓔꓯ ꓐꓯ ꓖꓶ ꓡ ꓟ ꓕꓱ ꓟ ꓠꓬ ꓮꓸ ꓫꓵ ꓔꓯ ꓐꓯˍ ꓡ?
43016018	ꓬꓲ ꓡꓰ ꓕꓲ ꓑꓹ ꓤ ꓐꓯ ꓟ ꓕꓱ ꓟ ꓠꓬ ꓮꓸ ꓫꓵ ꓔꓯ ꓐꓯˍ ꓡ? ꓬꓲ ꓮꓸ ꓫꓵ ꓐꓯˍ ꓟ ꓣꓳ ꓟꓽ ꓢꓷ꓾ ꓐꓰ ꓡꓯꓽ ꓫꓵ ꓐꓯ ꓡꓯꓼ ꓘꓳˍ ꓡꓳ꓿
43016019	ꓬꓲ ꓪꓽ ꓬꓲ ꓔꓯ ꓠ ꓠꓬꓲ ꓠꓲꓹ ꓫꓵˍ ꓟ ꓔꓯ ꓬꓰ-ꓢꓴ ꓡꓳꓸ ꓓꓳ ꓡ ꓠꓬ꓾ ꓥꓪ ꓡꓰ꓾ ꓕꓲ ꓑꓹ ꓤ ꓠꓬ ꓠꓴ ꓪꓽ ꓥꓪ ꓔꓯ ꓟꓽ ꓟꓳ ꓗꓷ ꓡꓰˍ ꓥꓳ꓾ ꓝꓮꓲ ꓕꓲ ꓑꓹ ꓤ ꓠꓬ ꓠꓴ ꓪꓽ ꓥꓪ ꓔꓯ ꓟꓳˍ ꓥꓳ꓾ ꓐꓰ ꓐꓯ ꓗꓷ ꓠꓬꓲ꓾ ꓠꓴ ꓪꓽ ꓛꓳꓽ ꓠꓴ ꓪꓽ ꓠ ꓠꓬꓲ ꓡꓯꓽ ꓘꓳˍ ꓡ?
43016020	ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓮꓸ ꓛꓬ ꓙꓱ ꓢꓲ ꓥꓴˍ ꓥꓳ꓿ ꓖꓳ ꓡꓱ ꓥ ꓟꓲ ꓟꓲ ꓠꓯ ꓠꓽ ꓗꓹ ꓛꓲˍ ꓥꓳ꓿ ꓠꓴ ꓪꓽ ꓠꓬ ꓠꓲꓹ ꓟ ꓫˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓲꓹ ꓟ ꓫˍ ꓟ ꓠꓬ ꓗꓹ ꓛꓲ ꓓꓴ ꓒꓬꓱꓼ ꓡ ꓥꓳ꓿
43016021	ꓤꓽ ꓟꓶ ꓤ ꓤ ꓠꓱ ꓦꓵ ꓙꓵꓹ ꓛꓲ ꓡ ꓕꓯ꓾ ꓦꓵ ꓠꓻ ꓜꓲꓽ ꓢꓲ ꓠꓲꓹ ꓫꓸ ꓟꓬ ꓫꓸ ꓟ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓤ ꓠꓱ ꓦꓵ ꓗꓷ ꓠꓬ ꓟꓲ ꓠꓯ ꓗꓪ ꓤ ꓠꓱ ꓕꓲ ꓣꓳ ꓦꓵ ꓡ ꓟ ꓗꓪ ꓐꓰ ꓗꓹ ꓛꓲ ꓠꓬꓲ꓾ ꓫꓸ ꓙꓵˍ ꓟ ꓔꓯ ꓬꓲ ꓝꓮꓲ ꓚꓲꓸ ꓟꓽ ꓟꓶ꓿
43016022	ꓖꓳ ꓡꓱ ꓠꓬꓲ ꓠꓴ ꓪꓽˍ ꓟꓲ ꓠꓲꓹ ꓫ ꓟꓬ ꓫˍ ꓟ ꓙꓳˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓥꓪ ꓝꓮꓲ ꓟꓳˍ ꓕꓯ ꓠꓴ ꓪꓽ ꓠꓽ ꓗ ꓛꓲˍ ꓥꓳ꓿ ꓠꓴ ꓪꓽ ꓗ ꓛꓲ ꓠꓲꓹ ꓔꓯ ꓠꓬ ꓮꓽ ꓟˍ ꓟꓲ ꓣꓴ ꓔꓯꓹ ꓙꓰ ꓟꓽ ꓐ ꓡ꓿
43016023	ꓖꓳ ꓕꓲ ꓠꓬꓲ ꓗꓪ ꓠꓴ ꓪꓽ ꓥꓪ ꓔꓯ ꓮꓸ ꓫꓵˍ ꓟꓲ ꓠ ꓠꓬꓲ ꓟꓽ ꓛꓵꓳ꓿ ꓥꓪ ꓔꓱꓹ ꓔꓱꓹꓼ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓟꓬꓱꓺ ꓗꓪ ꓐꓰ ꓐꓹ ꓐ ꓔꓯ ꓠꓴ ꓪꓽ ꓮꓸ ꓫꓵ ꓓꓰꓽˍ ꓟꓲ ꓠꓴ ꓪꓽ ꓔꓯ ꓖꓶ ꓡ ꓥꓳ꓿
43016024	ꓮ ꓟꓶ ꓗꓪ ꓛꓲ ꓠꓴ ꓪꓽ ꓠꓬ ꓥꓪ ꓟꓬꓱꓺ ꓗꓪ ꓐꓰ ꓮꓸ ꓫꓵˍ ꓟꓲ ꓟꓽ ꓓꓰ ꓠꓬꓲ ꓢꓰꓽ꓿ ꓠꓴ ꓪꓽ ꓗꓹ ꓛꓲ ꓠꓲꓹ ꓐꓲ ꓡ ꓠꓹ ꓟ ꓓꓰꓽ꓿ ꓖꓳ ꓡꓱ ꓠꓬ ꓠꓴ ꓪꓽ ꓟꓶˍ ꓥꓳ꓿
43016025	ꓕꓱ ꓟꓬ ꓙꓰꓽ ꓟ ꓠꓬ ꓔꓯꓺ ꓥꓳꓽ ꓗꓪ ꓐꓰ ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓗꓷꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓬ ꓠꓴ ꓪꓽ ꓔꓯ ꓔꓯꓺ ꓥꓳꓽ ꓗꓪ ꓐꓰ ꓝꓮꓲ ꓟꓽ ꓐꓯ ꓐꓯ꓾ ꓐꓹ ꓐ ꓔꓯꓸ ꓟꓳ ꓖꓴ ꓢꓲ ꓠꓴ ꓪꓽ ꓔꓯ ꓫꓬꓽ ꓫꓬ ꓡꓰ ꓐꓯ ꓖꓶˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓿
43016026	ꓖꓳ ꓕꓲ ꓠꓬꓲ ꓗꓪ ꓠꓴ ꓪꓽ ꓠꓬ ꓥꓪ ꓟꓬꓱ ꓗꓪ ꓐꓰ ꓓꓰꓽˍ ꓥꓳ꓿ ꓥꓪ ꓠꓬ ꓠꓴ ꓪꓽ ꓐꓱ ꓶ ꓐꓹ ꓐ ꓔꓯ ꓓꓰꓽ ꓙˍ ꓥꓳ꓾ ꓐꓰ ꓐꓯˍ ꓟ ꓟꓽ ꓥ꓿
43016027	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓥꓪ ꓔꓯ ꓠꓲꓹ ꓠꓵ ꓢꓲ꓾ ꓥꓪ ꓠꓬ ꓐꓹ ꓐ ꓔꓯꓺˍ ꓐꓰ ꓓꓳ ꓡ ꓟ ꓔꓯ ꓠꓴ ꓪꓽ ꓙꓵˍ ꓠꓬꓲ꓾ ꓐꓹ ꓐ ꓬꓲ ꓚꓲꓸ ꓛꓬ ꓡꓰ ꓠꓴ ꓪꓽ ꓔꓯ ꓠꓲꓹ ꓠꓵˍ ꓠꓬꓲ ꓥ ꓡꓳ꓿
43016028	ꓥꓪ ꓠꓬ ꓐꓹ ꓐ ꓔꓯꓺˍ ꓐꓰ ꓓꓳ ꓡ ꓢꓲ ꓟꓲ ꓠꓯ ꓗꓪ ꓡꓻꓳ꓿ ꓝꓮꓲ ꓠꓬ ꓟꓲ ꓠꓯ ꓔꓯ ꓥꓪ ꓧꓹ ꓗꓷ ꓢꓲ ꓐꓹ ꓐ ꓔꓯ ꓙꓰˍ ꓥꓳ꓾ ꓐꓯˍ ꓡꓳ꓿
43016029	ꓬꓲ ꓛꓳꓽ ꓒꓯꓹ ꓐꓴ ꓡꓰ꓾ ꓮ ꓟꓶ ꓠ ꓠꓴ ꓔꓯꓺ ꓥꓳꓽ ꓗꓪ ꓐꓰ ꓟꓽ ꓫꓸ ꓕꓱ꓾ ꓫꓬꓽ ꓫꓬˍ ꓐꓰ ꓫꓸ ꓕꓱˍ ꓡꓳ꓿
43016030	ꓠꓴ ꓠꓬ ꓮꓽ ꓙꓵ ꓡꓱꓸꓼ ꓢꓷꓸ ꓖꓴˍ ꓟ ꓐꓰ꓾ ꓠꓴ ꓔꓯ ꓮꓽ ꓟˍ ꓟꓲ ꓟꓰꓹ ꓠ ꓠꓬꓲ ꓟꓽ ꓛꓵ ꓟ ꓥꓪ ꓠꓴꓽ ꓢꓷꓸ ꓢꓲ꓾ ꓠꓴ ꓠꓽ ꓪꓴ-ꓢ ꓔꓯꓺˍ ꓐꓰ ꓡꓻ ꓢꓴ ꓥ ꓟ ꓥꓪ ꓠꓴꓽ ꓙꓵꓻˍ ꓡꓳ꓾ ꓐꓯˍ ꓡꓳ꓿
43016031	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓮ ꓟꓶ ꓠꓴ ꓪꓽ ꓙꓵˍ ꓡ?
43016032	ꓠ ꓠꓹ꓾ ꓠꓴ ꓪꓽ ꓠꓬ ꓟꓲꓺ ꓔꓬ ꓖꓴ ꓗꓪ ꓟꓲꓺ ꓧꓹ ꓒꓬꓱꓺ ꓙꓰ ꓢꓲ꓾ ꓥꓪ ꓕꓲ ꓣꓳ ꓔꓯˍ ꓡꓰꓽ ꓡꓳ ꓔ ꓬꓰˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓾ ꓮ ꓟꓶˍ ꓡꓰ ꓛꓲ ꓡꓺꓳ꓿ ꓖꓳ ꓡꓱ ꓥ ꓟꓲ ꓐꓹ ꓐ ꓠꓬ ꓥꓪˍ ꓐꓰ ꓕꓲ ꓪꓺꓼ ꓔꓬ ꓠꓬꓲ꓾ ꓥꓪ ꓠꓽ ꓕꓲ ꓣꓳ ꓔꓵꓸꓼ ꓟꓽ ꓥ꓿
43016033	ꓠꓴ ꓪꓽ ꓔꓯ ꓥꓪ ꓠꓯꓸꓼ ꓗꓪ ꓢꓲ ꓡꓲ ꓟ ꓟꓶ ꓝꓲ ꓠꓹ ꓟ ꓥꓪ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓙꓰꓽ ꓐꓯ ꓖꓶˍ ꓟ ꓥ ꓡꓳ꓿ ꓟꓲ ꓠꓯ ꓗꓪ ꓠꓬ ꓠꓴ ꓪꓽ ꓫꓸ ꓙꓵˍ ꓟ ꓔꓳꓹ ꓜꓳꓽˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓲꓹ ꓪꓴꓽ ꓪꓴ ꓡꓰ ꓔꓬ꓿ ꓥꓪ ꓡꓰ ꓟꓲ ꓠꓯ ꓔꓯ ꓧꓪꓸ ꓡꓰꓳ꓾ ꓐꓯˍ ꓡꓳ꓿
43017001	ꓬꓰ-ꓢꓴ ꓡꓰ ꓕꓱ ꓟꓬ ꓙꓰꓽ ꓐꓯ ꓗꓷ ꓠꓬ꓾ ꓟꓴꓽ ꓗꓪ ꓔꓯ ꓟꓳꓸ ꓡꓳꓸ ꓢꓲ ꓕꓱ ꓡꓱ ꓐꓯˍ ꓡꓳ꓿ ꓐꓹ ꓐꓽꓳ꓾ ꓬꓲ ꓙꓵꓹ ꓛꓲ ꓡꓺꓳ꓿ ꓮ ꓐꓲ ꓠꓬ ꓠꓴ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ꓾ ꓠꓴ ꓮ ꓐꓲ ꓔꓯ ꓟꓬꓱ ꓓꓳꓽ ꓖꓶ ꓡꓯ꓿
43017002	ꓮ ꓡꓲꓳ ꓐꓯ ꓠꓬ ꓠꓴ ꓡꓰ ꓬꓲ ꓔꓯ ꓖꓶ ꓔ ꓢꓴ ꓮꓽ ꓙꓵ ꓔꓯ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓖꓶ ꓠꓹ ꓟ꓾ ꓠꓴ ꓠꓬ ꓡ ꓞꓳ ꓮꓽ ꓙꓵ ꓟ ꓕꓯꓽ ꓢꓲ ꓗꓪ ꓬꓲ ꓔꓯ ꓙꓵ ꓪꓽ ꓖꓶ ꓗꓷꓳ꓿
43017003	ꓔꓱꓹˍ ꓟ ꓪꓴ-ꓢ ꓕꓲ ꓣꓳˍ ꓡꓰꓽ ꓙꓳˍ ꓟ ꓐꓰ꓾ ꓠꓴꓻˍ ꓐꓰ ꓠꓴꓻ ꓡꓰ ꓝꓲ ꓩꓴ ꓔ ꓟ ꓬꓰ-ꓢꓴ ꓙꓲ-ꓢꓴ ꓔꓯ ꓢꓷˍ ꓟ ꓕꓱ ꓟ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓥ ꓡꓳ꓿
43017004	ꓠꓴ ꓡꓰ ꓥꓪ ꓔꓯ ꓖꓶ ꓔ ꓟ ꓟꓬꓱꓽ ꓬꓰ ꓓꓳ ꓡꓰ ꓠꓬꓲ꓾ ꓥꓪ ꓠꓬ ꓟꓲ ꓠꓯ ꓗꓪ ꓠꓴ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
43017005	ꓖꓳ ꓡꓱ ꓠꓬꓲ ꓐꓹ ꓐꓽꓳ꓾ ꓟꓲ ꓠꓯ ꓟꓽ ꓙꓳ ꓕꓯˍ ꓡꓰ꓾ ꓠꓴˍ ꓐꓰ ꓕꓲ ꓡꓰꓹꓼ ꓥꓪ ꓙꓳˍ ꓟ ꓟꓬꓱ ꓓꓳꓽ ꓕꓱ ꓟ꓾ ꓮ ꓟꓶ ꓠꓴ ꓟꓲꓽ ꓙꓬ ꓗꓪ ꓥꓪ ꓔꓯ ꓖꓶ ꓡꓯ꓿
43017006	ꓠꓴ ꓡꓰ ꓟꓲ ꓠꓯ ꓗꓪ ꓐꓰ ꓥꓪ ꓔꓯ ꓖꓶ ꓔ ꓟ ꓡ ꓞꓳ ꓔꓯ ꓥꓪ ꓡꓰ ꓠꓴ ꓟꓬꓱꓺ ꓟꓳꓸ ꓖꓶ ꓗꓷꓳ꓿ ꓬꓲ ꓪꓽ ꓠꓬ ꓠꓴ ꓔꓯ ꓟ ꓥ ꓢꓲ꓾ ꓠꓴ ꓡꓰ ꓥꓪ ꓔꓯ ꓖꓶ ꓔ ꓟ ꓥ ꓢꓲ ꓠꓬꓲ꓾ ꓠꓴ ꓐꓯ ꓘꓶ ꓔꓯ ꓬꓲ ꓪꓽ ꓒꓵꓽ ꓛꓳ ꓗꓷꓳ꓿
43017007	ꓥꓪ ꓔꓯ ꓖꓶ ꓔ ꓟ ꓮꓽ ꓙꓵ ꓠꓬ ꓠꓴ ꓗꓪ ꓐꓰ ꓥ ꓟ ꓮ ꓟꓶ ꓬꓲ ꓪꓽ ꓢꓷꓸ ꓡꓰꓳ꓿
43017008	ꓮ ꓡꓲꓳ ꓐꓯ ꓠꓬ ꓠꓴ ꓡꓰ ꓥꓪ ꓔꓯ ꓖꓶꓽ ꓔ ꓟ ꓐꓯ ꓘꓶ ꓠꓬ ꓥꓪ ꓡꓰ ꓬꓲ ꓪꓽ ꓔꓯ ꓖꓶ ꓗꓷꓳ꓿ ꓬꓲ ꓪˍ ꓟꓲ ꓘꓳ ꓣꓴ ꓢꓲ꓾ ꓥꓪ ꓠꓬ ꓠꓴ ꓔꓯ ꓐꓰ ꓓꓳ ꓡ ꓢꓴ ꓥ ꓟ ꓬꓲ ꓪꓽ ꓚꓵ ꓚꓵ ꓢꓷꓸ ꓡꓰ ꓢꓲ ꓠꓬꓲ꓾ ꓠꓴ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓔꓯˍ ꓟꓲ ꓬꓲ ꓪꓽ ꓙꓵꓻ ꓗꓷꓳ꓿
43017009	ꓥꓪ ꓠꓬ ꓬꓲ ꓪꓽ ꓐꓱ ꓶ ꓓꓰꓽˍ ꓡꓳ꓿ ꓟꓲ ꓠꓯ ꓐꓱ ꓶ ꓠꓽ ꓥꓪ ꓟꓽ ꓓꓰꓽ꓿ ꓠꓴ ꓡꓰ ꓥꓪ ꓔꓯ ꓖꓶ ꓔ ꓢꓴ ꓐꓱ ꓶˍ ꓡꓰꓽ ꓓꓰꓽˍ ꓥꓳ꓿ ꓮ ꓡꓲꓳ ꓐꓯˍ ꓠꓬ ꓬꓲ ꓪꓽ ꓠꓽ ꓠꓴ ꓔꓯ ꓟ ꓥ ꓡꓳ꓿
43017010	ꓥꓪ ꓔꓯ ꓟ ꓮꓽ ꓙꓵ ꓠꓬ ꓠꓴ ꓔꓯ ꓟ ꓥꓳ꓿ ꓠꓴ ꓔꓯ ꓟˍ ꓟꓲ ꓥꓪ ꓔꓯ ꓟ ꓥꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓗꓪ ꓐꓰ ꓥꓪ ꓟꓬꓱ ꓓꓳꓽ ꓟꓶˍ ꓡꓳ꓿
43017011	ꓕꓱ ꓡꓱ ꓖꓳ ꓑꓳ ꓥꓪ ꓠꓬ ꓟꓲ ꓠꓯ ꓗꓪ ꓟꓽ ꓔꓬ ꓔꓬ ꓠꓴ ꓔꓯ ꓡꓻˍ ꓥꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓟꓲ ꓠꓯ ꓗꓪ ꓔꓬ ꓢꓰꓽ ꓡꓳ꓿ ꓢꓲꓽ ꓫꓬ ꓟ ꓐꓹ ꓐꓽꓳ꓾ ꓣꓳ ꓕꓲ ꓟˍ ꓡꓰꓽ ꓥ ꓟ ꓡꓰ ꓐꓰ꓾ ꓠꓴ ꓡꓰ ꓥꓪ ꓔꓯ ꓖꓶ ꓔ ꓢꓴ ꓐꓴˍ ꓟꓲ ꓕꓲ ꓟˍ ꓡꓰꓽ ꓒꓬꓱꓼ ꓡ ꓠꓹ ꓟ꓾ ꓠꓴ ꓡꓰ ꓥꓪ ꓔꓯ ꓖꓶ ꓔ ꓟ ꓠꓴ ꓟꓬꓱ ꓗꓪ ꓐꓰ ꓬꓲ ꓪꓽ ꓔꓯ ꓫ ꓙ꓿
43017012	ꓥꓪ ꓠꓬ ꓠꓴ ꓡꓰ ꓥꓪ ꓔꓯ ꓖꓶꓽ ꓡ ꓢꓴ ꓐꓴˍ ꓐꓰ ꓕꓲ ꓪꓺꓼ ꓔꓬ ꓕꓯ꓾ ꓠꓴ ꓖꓶ ꓡ ꓟ ꓟꓬꓱꓺ ꓗꓪ ꓐꓰ ꓬꓲ ꓪꓽ ꓔꓯ ꓠꓬꓲ ꓙ ꓔ ꓙ ꓗꓷꓳ꓿ ꓢꓲꓽ ꓫꓬ ꓕꓳ ꓶ ꓗꓪ ꓟ ꓐꓯ ꓘꓶ ꓐꓲ ꓡ ꓠꓹ ꓟ꓾ ꓟꓶꓽ ꓬꓰˍ ꓟ ꓤꓽ ꓖꓳ ꓕꓲ ꓣꓳ ꓟꓽ ꓥ ꓠꓬ ꓬꓲ ꓪꓽ ꓕꓲ ꓣꓳˍ ꓟꓲ ꓟꓽ ꓒꓲꓼ ꓬꓰ꓿
43017013	ꓮ ꓟꓶ ꓠꓽ ꓠꓴ ꓔꓯ ꓥꓪ ꓡꓻˍ ꓥꓳ꓿ ꓖꓳ ꓡꓱ ꓢꓲ ꓟꓲ ꓠꓯ ꓗꓪ ꓥꓪ ꓔꓬ ꓢꓰꓽ ꓕꓯ ꓕꓱ ꓟꓬ ꓙꓰꓽ ꓐꓯˍ ꓟ ꓠꓬ꓾ ꓥꓪ ꓗꓹ ꓛꓲ ꓠꓲꓹ ꓬꓲ ꓪꓽ ꓠꓯꓸꓼ ꓗꓪ ꓐꓲ ꓡꓰ ꓝꓲ ꓠꓹ ꓟ ꓥ ꓡꓳ꓿
43017014	ꓥꓪ ꓡꓰ ꓠꓴ ꓐꓯ ꓘꓶ ꓬꓲ ꓪꓽ ꓔꓯ ꓖꓶ ꓔ ꓡꓳ꓿ ꓥꓪ ꓠꓬ ꓟꓲ ꓠꓯ ꓗꓪ ꓟ ꓟꓽ ꓥ ꓟ ꓡꓰ ꓐꓰ꓾ ꓬꓲ ꓪˍ ꓟꓲ ꓟꓲ ꓠꓯ ꓗꓪ ꓟ ꓟꓽ ꓥ ꓠꓬꓲ꓾ ꓟꓲ ꓠꓯ ꓠꓬ ꓬꓲ ꓪꓽ ꓔꓯ ꓠꓲꓹ ꓜꓳˍ ꓡꓳ꓿
43017015	ꓠꓴ ꓬꓲ ꓪꓽ ꓔꓯ ꓟꓲ ꓠꓯ ꓗꓪ ꓐꓰ ꓣꓴ ꓓꓳ ꓗꓷ ꓠꓹ ꓟ ꓥꓪ ꓟꓽ ꓓꓰꓽ꓿ ꓥꓶˍ ꓟ ꓖꓳ ꓕꓲ ꓣꓳ ꓔꓯˍ ꓐꓰ ꓬꓲ ꓪꓽ ꓔꓯ ꓫ ꓙ ꓠꓹ ꓟ ꓓꓰꓽˍ ꓥꓳ꓿
43017016	ꓥꓪ ꓠꓬ ꓟꓲ ꓠꓯ ꓗꓪ ꓟ ꓟꓽ ꓥ ꓟ ꓡꓰ ꓐꓰ꓾ ꓬꓲ ꓪꓽˍ ꓟꓲ ꓟꓲ ꓠꓯ ꓗꓪ ꓟ ꓟꓽ ꓥ꓿
43017017	ꓠꓴ ꓔꓱꓹ ꓚꓵˍ ꓟ ꓡꓰ ꓬꓲ ꓪꓽ ꓔꓯ ꓢꓲ ꓚꓰꓸ ꓗꓷ꓿ ꓮ ꓡꓲꓳ ꓐꓯ ꓠꓬ ꓠꓴ ꓐꓯ ꓘꓶ ꓠꓽ ꓔꓱꓹ ꓚꓵˍ ꓟ ꓥ ꓡꓳ꓿
43017018	ꓠꓴ ꓥꓪ ꓔꓯ ꓟꓲ ꓠꓯ ꓗꓪ ꓝꓲ ꓩꓴ ꓡ ꓟ ꓡꓰ ꓐꓰ꓾ ꓥꓪˍ ꓟꓲ ꓬꓲ ꓪꓽ ꓔꓯ ꓟꓲ ꓠꓯ ꓗꓪ ꓝꓲ ꓩꓴ ꓗꓷꓳ꓿
43017019	ꓬꓲ ꓪꓽ ꓠꓬ ꓔꓱꓹ ꓚꓵˍ ꓟ ꓐꓱ ꓶ ꓢꓲ ꓚꓰꓸ ꓟꓶ ꓡꓰ ꓠꓹ ꓟ꓾ ꓥꓪˍ ꓟꓲ ꓚꓲꓸ ꓛꓬ ꓔꓯ ꓠꓴ ꓐꓱ ꓶ ꓚꓰꓸ ꓗꓷꓳ꓿
43017020	ꓕꓱ ꓕꓲ ꓧꓳꓽ ꓟ ꓐꓱ ꓶˍ ꓡꓰꓽ ꓥꓪ ꓓꓰꓽˍ ꓟ ꓟꓽ ꓥ꓾ ꓬꓲ ꓪꓽ ꓐꓯ ꓘꓶ ꓗꓪ ꓐꓰ ꓥꓪ ꓔꓯ ꓙꓵꓻ ꓢꓴ ꓐꓴ ꓐꓱ ꓶˍ ꓟꓲ ꓓꓰꓽˍ ꓥꓳ꓿
43017021	ꓠꓴ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓔꓯ ꓟꓲ ꓠꓯ ꓡꓰ ꓙꓵꓻ ꓡ ꓠꓹ ꓟ꓾ ꓬꓲ ꓪꓽ ꓮꓽ ꓙꓵ ꓠꓬ ꓕꓲ ꓟˍ ꓡꓰꓽ ꓒꓬꓱꓼ ꓡ ꓢꓲ꓾ ꓐꓹ ꓐ ꓠꓴ ꓥꓪ ꓠꓯꓸꓼ ꓗꓪ ꓔꓬ ꓢꓲ ꓥꓪˍ ꓟꓲ ꓠꓴ ꓠꓯꓸꓼ ꓗꓪ ꓔꓬ ꓟ ꓡꓰ ꓐꓰ꓾ ꓬꓲ ꓪꓽˍ ꓟꓲ ꓣꓳ ꓠꓯꓸꓼ ꓗꓪ ꓔꓬ ꓟꓶ ꓠꓹ ꓟ ꓥꓪ ꓓꓰꓽˍ ꓥꓳ꓿
43017022	ꓖꓳ ꓡꓱ ꓢꓲ ꓣꓳꓽ ꓕꓲ ꓟˍ ꓡꓰꓽ ꓥ ꓟ ꓡꓰ ꓐꓰ꓾ ꓬꓲ ꓪꓽˍ ꓟꓲ ꓕꓲ ꓟˍ ꓡꓰꓽ ꓒꓬꓱꓼ ꓡ ꓠꓹ ꓟ꓾ ꓠꓴ ꓡꓰ ꓥꓪ ꓔꓯ ꓖꓶ ꓔ ꓟ ꓟꓬꓱꓺ ꓓꓳꓽ ꓠꓬ ꓥꓪ ꓬꓲ ꓪꓽ ꓔꓯ ꓖꓶ ꓔ ꓡꓳ꓿
43017023	ꓠꓴ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓐꓰ꓾ ꓠꓴ ꓥꓪ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ ꓬꓲ ꓪꓽ ꓔꓯˍ ꓟꓲ ꓠꓴ ꓠꓲꓹ ꓠꓵˍ ꓟ ꓔꓯ ꓟꓲ ꓠꓯ ꓢꓷꓸ ꓡꓰ ꓠꓹ ꓟ꓾ ꓥꓪ ꓠꓬ ꓬꓲ ꓪꓽ ꓠꓯꓸꓼ ꓗꓪ ꓔꓬ ꓢꓲ꓾ ꓠꓴꓻˍ ꓟꓲ ꓥꓪ ꓠꓯꓸꓼ ꓗꓪ ꓔꓬ ꓢꓲ ꓠꓬꓲ꓾ ꓬꓲ ꓪꓽˍ ꓟꓲ ꓕꓲ ꓠꓲꓹ ꓟˍ ꓗꓷ ꓡꓰˍ ꓟ ꓗꓪ ꓐꓰ ꓜꓳꓽ ꓓꓰ ꓡꓰ ꓠꓹ ꓟ꓾ ꓠꓴ ꓡꓰ ꓥꓪ ꓔꓯ ꓖꓶ ꓔ ꓟ ꓥꓪ ꓟꓬꓱꓺ ꓓꓳꓽ ꓠꓬ ꓬꓲ ꓪꓽ ꓔꓯ ꓖꓶ ꓔ ꓡꓳ꓿
43017024	ꓐꓹ ꓐꓽꓳ꓾ ꓠꓴ ꓡꓰ ꓥꓪ ꓔꓯ ꓖꓶ ꓡ ꓢꓴ ꓐꓴˍ ꓟꓲ꓾ ꓠꓴ ꓥꓪ ꓔꓯ ꓖꓶ ꓔ ꓟ ꓟꓬꓱ ꓓꓳꓽ ꓔꓯ ꓡꓳꓸ ꓟꓳ ꓠꓹ ꓟ ꓐꓰ꓾ ꓥꓪ ꓔꓬ ꓟ ꓗꓪ ꓬꓲ ꓪˍ ꓟꓲ ꓔꓬ ꓪ ꓠꓹ ꓟ ꓥꓪ ꓠꓲꓹ ꓫꓵˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓵ ꓟꓽ ꓚꓰꓼ ꓟꓲ ꓟꓽ ꓚꓰꓼ ꓕꓯˍ ꓡꓰ ꓠꓴ ꓥꓪ ꓔꓯ ꓠꓲꓹ ꓠꓵˍ ꓡꓳ꓿
43017025	ꓔꓱꓹ ꓜꓳꓽˍ ꓟ ꓐꓹ ꓐꓽꓳ꓾ ꓟꓲ ꓠꓯ ꓠꓬ ꓠꓴ ꓔꓯ ꓟꓽ ꓢꓷˍ ꓟꓲ ꓥꓪ ꓠꓽ ꓠꓴ ꓔꓯ ꓢꓷˍ ꓡꓳ꓿ ꓕꓱ ꓕꓲ ꓧꓳꓽ ꓟˍ ꓟꓲ ꓠꓴ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓔꓯ ꓢꓷˍ ꓡꓳ꓿
43017026	ꓠꓴ ꓥꓪ ꓔꓯ ꓠꓵˍ ꓟ ꓠꓵꓻ ꓠꓲꓹ ꓬꓲ ꓪꓽ ꓠꓯꓸꓼ ꓗꓪ ꓓꓯꓹ ꓠꓹ ꓟ ꓐꓰ꓾ ꓥꓪˍ ꓟꓲ ꓬꓲ ꓪꓽ ꓠꓯꓸꓼ ꓗꓪ ꓔꓬ ꓠꓹ ꓟ꓾ ꓠꓴ ꓟꓬꓱꓺ ꓔꓯ ꓥꓪ ꓡꓰ ꓬꓲ ꓪꓽ ꓔꓯ ꓢꓷꓸ ꓡꓰ ꓝꓲꓳ꓿ ꓝꓮꓲ ꓡꓯꓽ ꓫꓵ ꓢꓷ ꓡꓰ ꓝꓲˍ ꓢꓰꓽ ꓥꓳ꓾ ꓐꓯˍ ꓡꓳ꓿
43018001	ꓐꓯ ꓘꓶ ꓕꓱ ꓟꓬ ꓟ ꓬꓰ-ꓢꓴ ꓐꓯ ꓗꓷ ꓠꓬ꓾ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓕꓲ ꓛꓳꓺꓼ ꓘꓷ-ꓓꓲ-ꓣꓴ ꓡꓳꓻ ꓗꓸ ꓖꓳ ꓐꓽ ꓢꓲ ꓗꓪ ꓗꓳꓸ ꓙꓰ ꓢꓲ꓾ ꓬꓲˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓐꓱꓺ ꓕꓲ ꓐꓱ ꓗꓪ ꓓꓵꓽ ꓡꓰˍ ꓡꓳ꓿
43018002	ꓬꓰ-ꓢꓴ ꓠꓽ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓖꓳ ꓗꓪ ꓮ ꓕꓯꓽ ꓟꓴ ꓕꓯꓽ ꓜꓲꓼ ꓡꓯꓽ ꓘꓳ ꓝꓳ ꓠꓬꓲ꓾ ꓬꓲ ꓔꓯ ꓪꓴꓽ ꓜꓽ ꓢꓴ ꓬꓴ-ꓓˍ ꓟꓲ ꓖꓳ ꓕꓲ ꓔꓳꓸ ꓔꓯ ꓢꓷˍ ꓡꓳ꓿
43018003	ꓖꓳ ꓕꓯ ꓬꓴ-ꓓ ꓠꓬ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓒ-ꓡꓲ-ꓢꓷ ꓐꓴ ꓗꓪ ꓐꓰ꓾ ꓢꓲꓽ ꓒ ꓝꓲ ꓓꓴˍ ꓐꓰ ꓟꓯꓼ ꓤ ꓕꓲ ꓧꓳꓽ ꓟꓶ ꓡꓰˍ ꓡꓳ꓿ ꓬꓲ ꓪ ꓠꓬ ꓟꓬ ꓡꓴˍ ꓐꓰ ꓮꓸ ꓔꓳ ꓧꓷꓹˍ ꓐꓰ ꓟꓯꓼ ꓶꓻ ꓔꓯꓹ ꓔ ꓢꓲ ꓖꓳ ꓗꓪ ꓡꓻˍ ꓡꓳ꓿
43018004	ꓬꓰ-ꓢꓴ ꓠꓬ ꓬꓲ ꓚꓲꓸ ꓛꓬ ꓔꓯ ꓮ ꓡꓲ ꓗꓷ ꓡꓰ ꓠꓹ ꓟ ꓮꓽ ꓙꓵ ꓢꓷˍ ꓠꓬꓲ꓾ ꓓꓳ ꓙꓰ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓽ ꓟ ꓔꓯ ꓧꓪˍ ꓡ? ꓐꓰ ꓠ ꓠꓬꓲˍ ꓡꓳ꓿
43018005	ꓬꓲ ꓪꓽ ꓡꓰ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ ꓔꓯ ꓧꓪˍ ꓡꓳ꓾ ꓐꓰ ꓒꓳꓹ ꓖꓶˍ ꓕꓯ꓾ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓖꓳ ꓕꓲ ꓣꓳ ꓠꓬ ꓥꓪ ꓥ ꓡꓳ꓾ ꓐꓯ ꓖꓶˍ ꓡꓳ꓿ ꓬꓲ ꓔꓯ ꓪꓴꓽ ꓜ ꓢꓴ ꓬꓴ-ꓓˍ ꓟꓲ ꓬꓲ ꓪˍ ꓐꓰ ꓦꓰꓼ ꓞꓹ ꓡꓳ꓿
43018006	ꓖꓳ ꓡꓱ ꓢꓲ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓖꓳ ꓕꓲ ꓣꓳ ꓠꓬ ꓥꓪ ꓥ ꓡꓳ꓾ ꓐꓰ ꓐꓯˍ ꓕꓯ꓾ ꓬꓲ ꓪꓽ ꓟꓰꓹ ꓟꓰꓹ ꓢꓲ ꓡꓽ ꓙꓰ ꓢꓲ ꓟꓲ ꓛꓬ ꓗꓪ ꓓꓳꓽ ꓡꓰˍ ꓡꓳ꓿
43018007	ꓖꓳ ꓡꓱ ꓠꓬ ꓬꓲ ꓝꓮꓲ ꓕꓲ ꓧꓪꓹ ꓬꓲ ꓪꓽ ꓔꓯ꓾ ꓠꓴ ꓪꓽ ꓮꓽ ꓟ ꓔꓯ ꓧꓪˍ ꓡ? ꓐꓰ ꓠ ꓠꓬꓲˍ ꓕꓯ ꓬꓲ ꓪꓽ ꓡꓰ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ ꓔꓯ ꓧꓪˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
43018008	ꓬꓰ-ꓢꓴ ꓡꓰ꓾ ꓥꓪ ꓥ ꓡꓳ꓾ ꓐꓰ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓗꓷꓳ꓿ ꓠꓴ ꓪꓽ ꓥꓪ ꓔꓯ ꓧꓪˍ ꓟ ꓥ ꓠꓬ꓾ ꓕꓱ ꓕꓲ ꓧꓳꓽ ꓟ ꓔꓯ ꓙꓰ ꓝꓲ꓾ ꓐꓰ ꓐꓯ ꓖꓶˍ ꓡꓳ꓿
43018009	ꓕꓱ ꓟ ꓠꓬ ꓬꓲ ꓡꓰ꓾ ꓠꓴ ꓡꓰ ꓥꓪ ꓔꓯ ꓖꓶ ꓔ ꓟ ꓕꓲ ꓣꓳˍ ꓟꓲ ꓟꓽ ꓒꓲꓼ ꓬꓰ꓾ ꓐꓰ ꓐꓯ ꓗꓷ ꓟ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
43018010	ꓢꓲ-ꓟꓴ ꓒꓲ-ꓕꓱ ꓠꓬ ꓮꓸ ꓕꓽ ꓕꓲ ꓛꓲ ꓓꓱꓼ ꓔ ꓠꓬꓲ꓾ ꓚꓵꓹ ꓢꓲ ꓔꓲ ꓒ ꓓꓽ ꓟ ꓚꓳ ꓑꓸ ꓟ-ꓡ-ꓚꓲ ꓔꓯ ꓕꓲ ꓛꓵꓺ ꓛꓵ ꓗꓷ ꓠꓬ꓾ ꓬꓲ ꓠꓸ ꓙ ꓐꓽ ꓔꓯ ꓛꓵꓺ ꓞꓷꓹ ꓗꓷꓳ꓿
43018011	ꓖꓳ ꓡꓱ ꓠꓬꓲ ꓬꓰ-ꓢꓴ ꓡꓰ ꓒꓲ-ꓕꓱ ꓔꓯ꓾ ꓮꓸ ꓕꓽ ꓠꓬ ꓬꓲ ꓑꓬꓹ ꓖꓴ ꓗꓪ ꓢꓶꓻ ꓗꓷ꓿ ꓐꓹ ꓐ ꓡꓰ ꓥꓪ ꓔꓯ ꓖꓶ ꓡ ꓟ ꓡꓴ ꓗꓶꓸ ꓥꓪ ꓕꓽ ꓓꓳꓻ ꓠꓯꓹ ꓡ?꓾ ꓐꓯˍ ꓡꓳ꓿
43018012	ꓖꓳ ꓡꓱ ꓠꓬ ꓟꓯꓼ ꓤ ꓖꓳ ꓕꓲ ꓧꓳˍ ꓐꓰ ꓟꓯꓼ ꓕꓲ ꓔꓴ ꓙꓵꓽ ꓒˍ ꓐꓰ꓾ ꓬꓴ-ꓔ ꓡ ꓞꓳ ꓝꓲ ꓓꓴ ꓐꓴ ꓡꓰ ꓬꓰ-ꓢꓴ ꓔꓯ ꓣꓴ ꓞꓳꓹ ꓢꓲ꓾
43018013	ꓮ-ꓠꓯ-ꓢꓲ ꓔꓬ ꓗꓪ ꓧꓶꓸ ꓕꓯ ꓧꓳꓽ ꓙꓰˍ ꓡꓳ꓿ ꓬꓲ ꓠꓬ ꓖꓳ ꓕꓲ ꓘꓳꓼ ꓗꓪ ꓔꓲ ꓒ ꓓꓽ ꓟ ꓣꓱ ꓢꓴ ꓘꓷ-ꓬ-ꓒ ꓬꓲ ꓐꓹ ꓐ ꓑꓯꓹ ꓥ ꓡꓳ꓿
43018014	ꓘꓷ-ꓬ-ꓒ ꓠꓬ꓾ ꓑ ꓫꓬꓼ ꓐꓴ ꓐꓱ ꓶ ꓡ ꓞꓳ ꓕꓲ ꓣꓳ ꓫꓵꓻ ꓙˍ ꓟ ꓙꓲˍ ꓡꓳ꓾ ꓐꓰ ꓬꓴ-ꓔ ꓡ ꓞꓳ ꓔꓯ ꓖꓪꓻ ꓙꓱꓻ ꓖꓶ ꓢꓴ ꓥ ꓡꓳ꓿
43018015	ꓢꓲ-ꓟꓴ ꓒꓲ-ꓕꓱˍ ꓐꓰ ꓛꓳꓽ ꓒꓯꓹ ꓝꓮꓲ ꓕꓲ ꓣꓳ ꓠꓬ ꓬꓰ-ꓢꓴ ꓗꓸ ꓠꓯꓸ ꓛꓳ ꓙꓰˍ ꓡꓳ꓿ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓔꓯ ꓠꓬ ꓔꓲꓺ ꓒ ꓓꓽ ꓟ ꓡꓰ ꓢꓷˍ ꓠꓬꓲ꓾ ꓬꓰ-ꓢꓴˍ ꓐꓰ ꓕꓲ ꓛꓳꓺꓼ ꓔꓲꓺ ꓒ ꓓꓽ ꓟ ꓡꓽ ꓙꓳ ꓓꓰ ꓗꓪ ꓓꓵꓽ ꓡꓰˍ ꓡꓳ꓿
43018016	ꓒꓲ-ꓕꓱ ꓠꓽ ꓠꓱ ꓫꓱꓸ ꓟꓸꓼ ꓗꓺ ꓘꓶ ꓗꓪ ꓦꓰꓼ ꓞꓹ ꓠꓬꓲ꓾ ꓔꓲꓺ ꓒ ꓓꓽ ꓟ ꓡꓰ ꓢꓷꓸˍ ꓟ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓓꓳ ꓙꓰ ꓢꓲ꓾ ꓗꓺ ꓘꓶ ꓦꓴ ꓠꓬꓹ ꓢꓴ ꓤ ꓟꓶꓽ ꓤ ꓔꓯ ꓓꓰꓽ ꓢꓲ ꓠꓬꓲ ꓒꓲ-ꓕꓱ ꓔꓯ ꓧꓳꓽ ꓓꓵ ꓡꓰˍ ꓡꓳ꓿
43018017	ꓗ ꓘꓶꓽ ꓦꓴ ꓠꓬꓹ ꓢꓴ ꓤ ꓟꓶꓽ ꓡꓯꓸ ꓤ ꓡꓰ ꓒꓲ-ꓕꓱ ꓔꓯ꓾ ꓠꓴˍ ꓟꓲ ꓡ ꓞꓳ ꓕꓱ ꓕꓲ ꓣꓳ ꓛꓳꓽ ꓒꓯꓹ ꓥ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓲ ꓡꓰ꓾ ꓟꓽ ꓥ꓾ ꓐꓰ ꓒꓳꓹ ꓖꓶˍ ꓡꓳ꓿
43018018	ꓖꓳ ꓕꓯ ꓚꓳ ꓑꓸ ꓐꓴˍ ꓐꓰ ꓢꓲꓽ ꓒ ꓝꓲ ꓓꓴ ꓐꓴ ꓠꓬ꓾ ꓙꓬˍ ꓟ ꓑꓶꓸ ꓓꓴ ꓝꓶꓸ ꓢꓷꓼ ꓡꓰ ꓮꓸ ꓔꓳꓸ ꓝꓲ ꓢꓲ ꓖꓳ ꓗꓪ ꓦꓰꓼ ꓞ ꓢꓲ ꓠꓬꓲ ꓮ ꓔꓳꓸ ꓗꓳꓺ ꓔꓬ ꓡꓳ꓿ ꓒꓲ-ꓕꓱˍ ꓟꓲ ꓬꓲ ꓪˍ ꓐꓰ ꓦꓰꓼ ꓞꓹ ꓢꓲ ꓮ ꓔꓳꓸ ꓗꓳ ꓔꓬ ꓡꓳ꓿
43018019	ꓖꓳ ꓡꓱ ꓠꓬ ꓔꓲ ꓒ ꓓꓽ ꓟ ꓡꓰ꓾ ꓬꓰ-ꓢꓴ ꓛꓳꓽ ꓒꓯꓹ ꓐꓴˍ ꓐꓰ ꓬꓲ ꓟꓸ ꓖꓶˍ ꓟ ꓟꓸ ꓟꓲ ꓔꓯ ꓖꓴꓺ ꓢꓲ ꓬꓰ-ꓢꓴ ꓔꓯ ꓠ ꓠꓬꓲˍ ꓡꓳ꓿
43018020	ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓠꓬ ꓟꓲ ꓠꓯ ꓞꓳ ꓤ ꓔꓯ ꓫꓬꓽ ꓫꓬꓽ ꓗꓪ ꓫꓸ ꓕꓱ ꓗꓷꓳ꓿ ꓬꓴ-ꓔ ꓡ ꓞꓳ ꓮꓽ ꓙꓵ ꓜꓲꓼ ꓖꓴ ꓜꓲꓼ ꓦꓲˍ ꓐꓰ ꓢꓲꓽ ꓫꓬ ꓦꓲ ꓗꓪ ꓥꓪ ꓮ ꓕꓯˍ ꓟꓲ ꓟꓸ ꓟꓲ ꓟꓸ ꓖꓶ ꓗꓷꓳ꓿ ꓘꓳ ꓫꓱ ꓫꓱˍ ꓗꓪ ꓥꓪ ꓮꓸ ꓫꓵˍ ꓟꓲ ꓟꓽ ꓐꓯ ꓠꓬꓲ꓿
43018021	ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓠ ꓠꓬꓲˍ ꓡ? ꓥꓪ ꓮꓸ ꓫꓵ ꓐꓯ ꓗꓷ ꓟ ꓑ ꓙꓽ ꓢꓴ ꓔꓯ ꓠ ꓠꓬꓲ ꓬꓰ꓿ ꓥꓪ ꓐꓯ ꓗꓷ ꓟ ꓮꓽ ꓙꓵ ꓬꓲ ꓪꓽ ꓢꓷˍ ꓡꓳ꓾ ꓐꓯˍ ꓡꓳ꓿
43018022	ꓬꓲ ꓕꓱ ꓡꓱ ꓐꓯ ꓗꓷ ꓠꓬ ꓬꓲ ꓒ ꓕꓲ ꓗꓪ ꓦꓰꓼ ꓞꓹ ꓟ ꓢꓲꓽ ꓒ ꓝꓲ ꓓꓴ ꓕꓲ ꓣꓳ ꓡꓰ ꓬꓰ-ꓢꓴ ꓔꓯ ꓐꓽ ꓚꓹ ꓫꓷꓹ ꓢꓲ꓾ ꓔꓲ ꓒ ꓓꓽ ꓟ ꓔꓯ ꓠꓴ ꓕꓱ ꓡꓱ ꓒꓳꓹ ꓖꓶ ꓓ ꓡ?꓾ ꓐꓯˍ ꓡꓳ꓿
43018023	ꓬꓰ-ꓢꓴ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓥꓪ ꓫꓸ ꓕꓱ ꓛꓬꓻ ꓗꓷ ꓐꓷˍ ꓠꓬ꓾ ꓛꓬꓻˍ ꓟ ꓖꓴ ꓟꓳꓸ ꓖꓶ ꓡꓯ꓿ ꓥꓪ ꓫꓸ ꓕꓱ ꓜꓳꓽˍ ꓠꓬ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓓꓶꓽˍ ꓡ?꓾ ꓐꓯˍ ꓡꓳ꓿
43018024	ꓖꓳ ꓡꓱ ꓠꓬ ꓮ-ꓠꓯ-ꓢꓲ ꓡꓰ ꓬꓲ ꓔꓯ ꓖꓳ ꓡꓱ ꓞꓳꓹ ꓓꓹ ꓝꓲ ꓢꓲ꓾ ꓔꓲ ꓒ ꓓꓽ ꓟ ꓘꓷ-ꓬ-ꓒ ꓔꓬ ꓗꓪ ꓧꓳꓽ ꓙꓰ ꓝꓲˍ ꓡꓳ꓿
43018025	ꓢꓲ-ꓟꓴ ꓒꓲ-ꓕꓱ ꓠꓽ ꓦꓰꓼ ꓞꓹ ꓢꓲ ꓮꓸ ꓔꓳꓸ ꓗꓳ ꓔꓬ ꓢꓰꓽ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ꓾ ꓠꓴˍ ꓟꓲ ꓬꓲ ꓛꓳꓽ ꓒꓯꓹ ꓗꓪ ꓟ ꓕꓲ ꓣꓳ ꓥꓳ꓾ ꓟꓽ ꓥ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓲ ꓠꓬ ꓟꓽ ꓣꓷꓠꓸ ꓢꓲ꓾ ꓥꓪ ꓟꓽ ꓥ꓾ ꓐꓰ ꓒꓳꓹ ꓖꓶˍ ꓡꓳ꓿
43018026	ꓒꓲ-ꓕꓱ ꓡꓰ ꓠꓸ ꓑꓳ ꓛꓵꓺ ꓞꓷꓹ ꓗꓷ ꓢꓴ꓾ ꓔꓲ ꓒ ꓓꓽ ꓟ ꓬꓲ ꓚꓳ ꓑꓸ ꓖꓳ ꓕꓲ ꓣꓳ ꓬꓲ ꓫꓵꓽ ꓬꓲ ꓧꓪ ꓡꓰ ꓒꓲ-ꓕꓱ ꓔꓯ꓾ ꓐꓱꓺ ꓗꓪ ꓬꓲˍ ꓐꓰ ꓔꓬ ꓕꓯ ꓠꓴ ꓔꓯ ꓥꓪ ꓟꓳꓻ ꓗꓷꓳ ꓟꓽ ꓥ ꓡ?꓾ ꓐꓯˍ ꓡꓳ꓿
43018027	ꓒꓲ-ꓕꓱ ꓠꓬ ꓝꓮꓲ ꓕꓲ ꓧꓪꓹ ꓟꓽ ꓣꓷꓠꓸ꓿ ꓖꓳ ꓕꓯ ꓞꓼ ꓐꓰ ꓮꓸ B ꓒꓽ ꓐꓵꓻ ꓡꓺꓳ꓿
43018028	ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓘꓷ-ꓬ-ꓒ ꓔꓬ ꓖꓴ ꓗꓪ ꓐꓰ꓾ ꓣꓳ-ꓟ ꓢꓲꓽ ꓒ ꓓꓽ ꓟ ꓐꓯ ꓟꓴ ꓘꓶꓽ ꓖꓴ ꓦꓲ ꓗꓪ ꓧꓳꓽ ꓓꓵꓽ ꓡꓰˍ ꓡꓳ꓿ ꓖꓳ ꓕꓯ ꓠꓬ ꓠꓯꓼ ꓠꓯꓼ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓚꓲꓸ ꓛꓬ ꓠꓬ ꓟꓽ ꓫꓬ ꓟ ꓟꓽ ꓠꓷꓼ ꓡꓰ ꓡꓰ ꓦꓲ-ꓘꓳ-ꓑꓮꓲ ꓜꓽ ꓪ ꓠꓹ ꓟ꓾ ꓢꓲꓽ ꓒ ꓓꓽ ꓟ ꓐꓯ ꓟꓴ ꓘꓶꓽ ꓖꓴ ꓦꓲ ꓗꓪ ꓟꓽ ꓓꓵ ꓡꓰ꓿
43018029	ꓖꓳ ꓡꓱ ꓠꓬꓲ ꓒꓲ-ꓡ ꓠꓬ ꓬꓲ ꓪꓽ ꓔꓬ ꓗꓪ ꓓꓳ ꓡ ꓢꓲ꓾ ꓡ ꓞꓳ ꓕꓱ ꓟ ꓔꓯ ꓠꓴ ꓪꓽ ꓮꓸ ꓫꓵ ꓓꓰꓺ ꓓꓴ ꓙꓳˍ ꓡ? ꓐꓰ ꓠ ꓠꓬꓲˍ ꓕꓯ꓾
43018030	ꓬꓲ ꓪꓽ ꓡꓰ꓾ ꓡ ꓞꓳ ꓕꓱ ꓟ ꓠꓬ ꓟꓽ ꓙꓲ ꓟ ꓬꓰ ꓢꓴ ꓟꓽ ꓥ ꓠꓬ ꓥꓪ ꓠꓴꓽ ꓡꓰ ꓠꓴ ꓔꓯ ꓟꓽ ꓡꓯꓼ ꓙꓱ ꓡ ꓡꓳ ꓫꓵꓽ ꓥꓳ꓾ ꓐꓯ ꓖꓶˍ ꓡꓳ꓿
43018031	ꓖꓳ ꓡꓱ ꓠꓬꓲ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓚꓲꓸ ꓛꓬ ꓬꓲ ꓔꓯ ꓧꓳꓽ ꓙꓰ ꓢꓲ꓾ ꓠꓴ ꓪꓽ ꓙꓵꓽ ꓗ ꓔꓯ ꓛꓳ ꓢꓲ ꓠꓬꓲ ꓬꓲ ꓔꓯ ꓐꓯ ꓟꓴ ꓘꓶꓽ ꓬꓰ꓾ ꓐꓯ ꓖꓶˍ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓠꓬ ꓮꓸ ꓫꓵ ꓡ ꓞꓳ ꓔꓯˍ ꓟꓲ ꓢꓰꓼ ꓠꓹ ꓟ ꓙꓵꓽ ꓪ ꓟꓽ ꓙꓳ꓾ ꓐꓯˍ ꓡꓳ꓿
43018032	ꓕꓱ ꓟ ꓠꓬ ꓬꓰ-ꓢꓴ ꓬꓲ ꓮ ꓡꓲ ꓐꓰ ꓫꓵꓻ ꓠꓯꓹ ꓟ ꓐꓯ ꓗꓷ ꓟ ꓐꓯ ꓘꓶꓽ ꓔꓯ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
43018033	ꓖꓳ ꓡꓱ ꓠꓬ ꓒꓲ-ꓡ ꓝꓮꓲ ꓕꓲ ꓧꓪꓹ ꓐꓯ ꓟꓴ ꓘꓶꓽ ꓖꓴ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓬꓰ-ꓢꓴ ꓔꓯ ꓘꓴ ꓔꓯꓹ ꓡ ꓢꓲ ꓠꓬꓲ꓾ ꓠꓴ ꓠꓬ ꓬꓴ-ꓔ ꓡ ꓞꓳ ꓪ ꓔꓲ ꓥ ꓡ? ꓐꓰ ꓠ ꓠꓬꓲˍ ꓡꓳ꓿
43018034	ꓬꓰ-ꓢꓴ ꓒꓳꓹ ꓖꓶ ꓢꓲ꓾ ꓕꓱ ꓟ ꓠꓬ ꓠꓴ ꓚꓲꓸ ꓛꓬ ꓗꓪ ꓐꓰ ꓐꓯˍ ꓟ ꓥ ꓡ? ꓥ ꓠꓬ ꓢꓴ ꓡꓰ ꓥꓪ ꓔꓯ ꓚꓺ ꓢꓲ ꓠꓴ ꓔꓯ ꓐꓯ ꓖꓶ ꓡ ꓟ ꓥ ꓡ?꓾ ꓐꓯˍ ꓡꓳ꓿
43018035	ꓒꓲ-ꓡ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓠꓬ ꓬꓴ-ꓔ ꓡ ꓞꓳ ꓥ ꓡ? ꓠꓴ ꓔꓯ ꓠꓬ ꓠꓴ ꓕꓲ ꓫꓵꓽ ꓟ ꓡ ꓞꓳˍ ꓐꓰ꓾ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓡꓰ ꓥꓪ ꓔꓯ ꓡꓯꓼ ꓙꓱ ꓖꓶ ꓡ ꓡꓳ꓿ ꓠꓴ ꓮꓸ ꓫꓵ ꓬꓰ ꓗꓷ ꓡ?꓾ ꓐꓯˍ ꓡꓳ꓿
43018036	ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓗꓴꓷꓼ ꓠꓬ ꓟꓲ ꓠꓯ ꓕꓱ ꓟ ꓗꓪ ꓟ ꓟꓽ ꓥ꓿ ꓟꓲ ꓠꓯ ꓕꓱ ꓟ ꓗꓪ ꓟ ꓥ ꓕꓯ ꓠꓽ꓾ ꓥꓪ ꓔꓯ ꓬꓴ-ꓔ ꓡ ꓞꓳ ꓡꓯꓼ ꓒꓯꓹ ꓗꓪ ꓟꓽ ꓡꓯꓼ ꓙꓱ ꓗꓷ ꓠꓹ ꓟ꓾ ꓥꓪ ꓝꓲ ꓓꓴ ꓐꓴ ꓡꓰ ꓟꓯꓼ ꓓꓶꓽ ꓡ ꓡꓳ ꓫꓵꓽ ꓥꓳ꓿ ꓖꓳ ꓡꓱ ꓥ ꓟꓲ ꓥꓪ ꓗꓴꓷꓼ ꓠꓬ ꓟꓲ ꓠꓯ ꓕꓱ ꓟ ꓗꓪ ꓟ ꓟꓽ ꓥ꓾ ꓐꓯˍ ꓡꓳ꓿
43018037	ꓖꓳ ꓕꓯ ꓒꓲ-ꓡ ꓡꓰ ꓬꓲ ꓔꓯ꓾ ꓖꓳ ꓡꓱ ꓥ ꓠꓬ ꓠꓴ ꓠꓽ ꓪ ꓔꓲ ꓥ ꓡ? ꓐꓰ ꓠ ꓠꓬꓲˍ ꓡꓳ꓿ ꓬꓰ-ꓢꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓠꓬ ꓪ ꓔꓲ ꓥ ꓟ ꓠꓴ ꓐꓯ ꓬꓯꓼ ꓗꓷꓳ꓿ ꓥꓪ ꓠꓬ ꓕꓱ ꓟ ꓑꓶ ꓓꓴ ꓟꓲ ꓠꓯ ꓗꓪ ꓓꓵꓽ ꓡ ꓢꓲ꓾ ꓔꓱꓹ ꓚꓵˍ ꓟ ꓐꓱ ꓶ ꓢꓷꓸ ꓙ ꓟꓳ ꓙ ꓠꓹ ꓟ ꓥꓪ ꓔꓯ ꓦꓵꓻ ꓔ ꓟ ꓥꓳ꓿ ꓔꓱꓹ ꓚꓵˍ ꓟ ꓗꓪ ꓟ ꓡ ꓞꓳ ꓥ ꓕ ꓑꓳ ꓠꓬ ꓥꓪ ꓐꓯ ꓘꓶ ꓔꓯ ꓠ ꓠꓹ ꓡꓳ꓾ ꓐꓯˍ ꓡꓳ꓿
43018038	ꓒꓲ-ꓡ ꓡꓰ ꓬꓲ ꓔꓯ꓾ ꓔꓱꓹ ꓚꓵˍ ꓟ ꓠꓬ ꓮꓸ ꓫꓵ ꓥ ꓡ?꓾ ꓐꓰ ꓠ ꓠꓬꓲ ꓗꓷ ꓠꓬ꓾ ꓬꓴ-ꓔ ꓡ ꓞꓳ ꓔꓬ ꓗꓪ ꓝꓮꓲ ꓕꓲ ꓧꓪ ꓓꓳ ꓙꓰ ꓢꓲ ꓬꓲ ꓪꓽ ꓔꓯ꓾ ꓥꓪ ꓠꓬ ꓬꓲ ꓔꓯꓸ ꓟꓳ ꓮꓸ ꓫꓵ ꓛꓬ ꓖꓴˍ ꓟꓲ ꓧꓪ ꓟꓽ ꓟꓶ꓿
43018039	ꓦꓲ-ꓘꓳ-ꓑꓮꓲ ꓗꓪ꓾ ꓥꓪ ꓡꓰ ꓠꓴ ꓪꓽ ꓔꓯ ꓡ ꓞꓳ ꓕꓲ ꓣꓳ ꓩꓴ ꓖꓶ ꓠꓹ ꓟ ꓠꓴ ꓪꓽ ꓬꓲ ꓡꓲꓽ ꓙꓳˍ ꓡꓳ꓿ ꓖꓳ ꓡꓱ ꓠꓬꓲ ꓥꓪ ꓡꓰ ꓠꓴ ꓪꓽ ꓐꓱ ꓶ ꓬꓴ-ꓔ ꓡ ꓞꓳ ꓪ ꓔꓲ ꓕꓱ ꓕꓲ ꓣꓳ ꓩꓴ ꓖꓶˍ ꓟ ꓔꓯ ꓠꓴ ꓪꓽ ꓠꓲꓹ ꓫꓵˍ ꓡ? ꓐꓰ ꓠ ꓠꓬꓲˍ ꓡꓳ꓿
43018040	ꓖꓳ ꓕꓯ ꓬꓲ ꓪꓽ ꓝꓮꓲ ꓘꓴꓻ ꓔꓴ ꓡ ꓢꓲ꓾ ꓕꓱ ꓕꓲ ꓣꓳ ꓠꓬ ꓟꓽ ꓥ꓾ ꓐ-ꓣ-ꓐ ꓔꓯ ꓩꓴ ꓖꓶ ꓡꓯ꓾ ꓐꓯˍ ꓡꓳ꓿ ꓐ-ꓣ-ꓐ ꓠꓽ ꓦꓴ ꓜꓽ ꓒꓬꓹ ꓜꓽ ꓢꓴ ꓥ ꓡꓳ꓿
43019001	ꓖꓳ ꓕꓯ ꓒꓲ-ꓡ ꓡꓰ ꓬꓰ-ꓢꓴ ꓔꓯ ꓣꓴ ꓢꓲ ꓓꓶꓽ ꓝꓲˍ ꓡꓳ꓿
43019002	ꓟꓯꓼ ꓤ ꓐꓴ ꓡꓰ ꓛꓴꓽ ꓪꓴꓸ ꓛꓴꓽ Bꓼ ꓢꓲ꓾ ꓬꓲ ꓪꓴꓸ ꓓꓵ ꓗꓪ ꓘꓳꓹ ꓖꓶ ꓢꓲ ꓠꓬꓲ꓾ ꓐꓵ ꓞꓶ ꓠꓲꓺ ꓛꓵꓽ ꓪꓸ ꓖꓶˍ ꓡꓳ꓿
43019003	ꓬꓲ ꓪꓽ ꓠꓬ ꓬꓲ ꓔꓯ ꓡ ꓢꓲ꓾ ꓬꓴ-ꓔ ꓡ ꓞꓳ ꓪ ꓔꓲꓸꓳ꓾ ꓤꓶ ꓙꓳ ꓟꓯ ꓙꓳ ꓝꓲ꓾ ꓐꓰ ꓮꓽ ꓟꓬ ꓐꓯ ꓢꓲ ꓬꓲ ꓔꓯ ꓡꓯꓼ ꓞꓻ ꓓꓶꓽˍ ꓡꓳ꓿
43019004	ꓖꓳ ꓡꓱ ꓠꓬ ꓒꓲ-ꓡ ꓝꓮꓲ ꓕꓲ ꓧꓪ ꓓꓳ ꓙꓰ ꓢꓲ ꓬꓲ ꓪꓽ ꓔꓯ꓾ ꓠ ꓠꓹ꓾ ꓬꓲ ꓔꓯ ꓝꓴꓲ ꓓꓰꓺ ꓠꓹ ꓟ ꓬꓲ ꓑꓶꓸ ꓮꓸ ꓫꓵˍ ꓟꓲ ꓥꓪ ꓧꓪ ꓟꓽ ꓟꓶ ꓟ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲ ꓠꓹ ꓟ꓾ ꓠꓴ ꓪꓽ ꓔꓬ ꓗꓪ ꓥꓪ ꓡꓰ ꓬꓲ ꓔꓯ ꓧꓳꓽ ꓡ ꓥꓳ꓾ ꓐꓯˍ ꓡꓳ꓿
43019005	ꓖꓳ ꓡꓱ ꓠꓬ ꓬꓰ-ꓢꓴ ꓠꓽ ꓛꓴꓽ ꓪꓴꓸ ꓛꓴꓽ ꓘꓳꓹ ꓔ ꓢꓲ꓾ ꓐꓵ ꓞꓶ ꓠꓲꓺ ꓛꓵꓽ ꓪꓸ ꓔ ꓢꓲ ꓠꓬꓲ ꓓꓳ ꓡ ꓡꓳ꓿ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓡ ꓞꓳ ꓕꓱ ꓟ ꓔꓯ ꓠꓬꓲ ꓠꓹ꓾ ꓐꓯˍ ꓡꓳ꓿
43019006	ꓖꓳ ꓡꓱ ꓠꓬ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓢꓲꓽ ꓒ ꓝꓲ ꓓꓴ ꓐꓴ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓔꓯ ꓕꓯꓼ ꓔꓶꓸ ꓗꓷ꓾ ꓕꓯꓼ ꓔꓶ ꓗꓷ꓾ ꓐꓰ ꓘꓴˍ ꓡꓳ꓿ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓚꓲꓸ ꓛꓬ ꓬꓲ ꓔꓯ ꓣꓴ ꓢꓲ ꓕꓯꓼ ꓔꓶ ꓗꓷ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓬꓲ ꓔꓯ ꓝꓴꓲ ꓓꓰꓻ ꓠꓹ ꓟ ꓮꓸ ꓫꓵ ꓑꓶꓸˍ ꓟꓲ ꓧꓪ ꓟꓽ ꓟꓶ꓾ ꓐꓯ ꓖꓶˍ ꓡꓳ꓿
43019007	ꓬꓴ-ꓔ ꓡ ꓞꓳ ꓐꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓠꓴꓽ ꓙꓵꓽ ꓗ ꓕꓲ ꓚꓱꓹ ꓙꓳˍ ꓡꓳ꓿ ꓙꓵꓽ ꓗ ꓖꓳ ꓕꓲ ꓚꓱꓹ ꓟ ꓗꓪ ꓐꓰ ꓬꓲ ꓠꓽ ꓫꓵ ꓠꓯꓹ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓡꓰ ꓬꓲ ꓚꓲꓸ ꓛꓬ ꓔꓯ ꓪꓴ-ꓢ ꓮ ꓐꓲ ꓚꓬꓹˍ ꓡꓳ꓾ ꓐꓯˍ ꓡꓳ꓿
43019008	ꓐꓯ ꓘꓶ ꓕꓱ ꓟ ꓔꓯ ꓒꓲ-ꓡ ꓑ ꓙꓽ ꓗꓷ ꓠꓬ ꓪꓻ ꓜꓲ ꓙꓳꓺ ꓡꓰꓳ꓿
43019009	ꓖꓳ ꓡꓱ ꓠꓬ ꓬꓲ ꓝꓮꓲ ꓕꓲ ꓧꓪꓹ ꓐꓯ ꓟꓴ ꓘꓶꓽ ꓖꓴ ꓦꓲ ꓗꓪ ꓓꓵꓽ ꓡꓰ ꓢꓲ ꓬꓰ-ꓢꓴ ꓔꓯ꓾ ꓠꓴ ꓠꓬ ꓮ ꓡꓲ ꓗꓪ ꓐꓰ ꓡꓻ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓰ-ꓢꓴ ꓠꓽ ꓬꓲ ꓔꓯ ꓕꓲ ꓘꓶꓽˍ ꓟꓲ ꓟꓽ ꓒꓳꓹ ꓖꓶ꓿
43019010	ꓖꓳ ꓡꓱ ꓠꓬꓲ ꓒꓲ-ꓡ ꓡꓰ ꓬꓲ ꓔꓯ꓾ ꓠꓴ ꓠꓬ ꓥꓪ ꓔꓯ ꓮ ꓡꓲ ꓗꓹ ꓠꓬꓲ ꓟꓽ ꓫꓸ ꓕꓱ ꓡ ꓡ? ꓥꓪ ꓠꓽ ꓠꓴ ꓔꓯ ꓩꓴ ꓗꓷ ꓠꓹ ꓟ ꓐꓰ꓾ ꓠꓴ ꓔꓯ ꓕꓯꓼ ꓔꓶꓸ ꓗꓷ ꓠꓹ ꓟ ꓙꓵꓽ ꓪ ꓙꓳˍ ꓟ ꓠꓴ ꓟꓽ ꓢꓷꓸ ꓡ?꓾ ꓐꓯˍ ꓡꓳ꓿
43019011	ꓬꓰ-ꓢꓴ ꓡꓰ ꓬꓲ ꓔꓯ ꓒꓳꓹ ꓖꓶ ꓢꓲ꓾ ꓟꓴꓽ ꓗꓪ ꓗꓪ ꓐꓰ ꓠꓴ ꓔꓯ ꓖꓶ ꓔ ꓟ ꓙꓵꓽ ꓪ ꓟꓽ ꓥ ꓠꓬ꓾ ꓥꓪ ꓕꓯꓽ ꓢꓲ ꓗꓪ ꓠꓴ ꓮꓸ ꓫꓵ ꓙꓵꓽ ꓪ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓥꓪ ꓔꓯ ꓣꓴ ꓢꓲ꓾ ꓠꓴ ꓔꓯ ꓡꓯꓼ ꓙꓱ ꓖꓶ ꓢꓴ ꓝꓴꓲ ꓠꓽ ꓪꓻ ꓜꓲ ꓪꓴꓽˍ ꓡꓳ꓾ ꓐꓯ ꓖꓶˍ ꓡꓳ꓿
43019012	ꓕꓱ ꓡꓱ ꓐꓯˍ ꓟ ꓗꓪ ꓐꓰ ꓒꓲ-ꓡ ꓬꓲ ꓔꓯ ꓩꓴ ꓗꓷ ꓠꓹ ꓟ ꓚꓱꓹ ꓧꓪˍ ꓟꓲ꓾ ꓬꓴ-ꓔ ꓡ ꓞꓳ ꓐꓴ ꓘꓴ ꓔꓴ ꓡ ꓢꓲ꓾ ꓡ ꓞꓳ ꓕꓱ ꓟ ꓔꓯ ꓠꓴ ꓩꓴ ꓗꓷ ꓐꓷˍ ꓠꓬ꓾ ꓠꓴ ꓠꓽ ꓢꓲ-ꓢ ꓛꓳꓽ ꓒꓯꓹ ꓟꓽ ꓥ꓿ ꓮꓽ ꓟˍ ꓟꓲ ꓬꓰ-ꓢꓴ ꓕꓱ ꓕꓲ ꓣꓳˍ ꓡꓰ ꓐꓰ ꓚꓲꓸ ꓛꓬ ꓔꓯ ꓪ ꓔꓲ ꓒꓬꓱꓼ ꓡ ꓝꓲ ꓢꓴ ꓠꓬ꓾ ꓢꓲ-ꓢ ꓔꓯ ꓒꓳꓹ ꓢꓴ ꓥ ꓡꓳ꓾ ꓐꓯˍ ꓡꓳ꓿
43019013	ꓐꓯ ꓘꓶ ꓕꓱ ꓟ ꓒꓲ-ꓡ ꓑ ꓙꓽˍ ꓕꓯ꓾ ꓬꓰ-ꓢꓴ ꓔꓯ ꓧꓳꓽ ꓓꓳ ꓡ ꓢꓲ꓾ Bꓸ-ꓘꓳꓽ-ꓓꓰ꓾ ꓐꓯˍ ꓟ ꓕꓲ ꓔꓳꓸ ꓗꓪ ꓟ ꓐꓯ ꓟꓴ ꓘꓶꓽ ꓕꓲꓺ ꓗꓪ ꓠꓬꓲꓸ ꓠˍ ꓡꓳ꓿ (ꓦꓲ-ꓐꓱ-ꓣꓴ ꓥꓳꓽ ꓗꓪ ꓖꓳ ꓕꓲ ꓔꓳꓸ ꓔꓯ꓾ ꓖ-ꓐ-ꓕ꓾ ꓘꓴˍ ꓡꓳ꓿)
43019014	ꓖꓳ ꓕꓲ ꓠꓬꓲ ꓠꓬ ꓦꓲ-ꓘꓳ-ꓑꓮꓲ ꓙꓽ ꓖꓶˍ ꓟ ꓦꓬꓼ ꓠꓬꓲ ꓥ ꓢꓲ꓾ ꓮꓽ ꓡ ꓛꓳꓼ ꓙꓵꓹ ꓛꓲ ꓗꓪ ꓥ ꓡꓳ꓿ ꓖꓳ ꓡꓱ ꓠꓬ ꓒꓲ-ꓡ ꓡꓰ ꓬꓴ-ꓔ ꓡ ꓞꓳ ꓐꓴ ꓔꓯ꓾ ꓠꓬꓲ ꓠꓹ꓾ ꓠꓴ ꓪꓽ ꓪ ꓔꓲ꓾ ꓐꓯ ꓖꓶˍ ꓡꓳ꓿
43019015	ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓬꓲ ꓔꓯ ꓢꓰꓼ ꓗꓷ꓾ ꓬꓲ ꓔꓯ ꓕꓯꓼ ꓔꓶꓸ ꓗꓷ꓾ ꓐꓰ ꓘꓴˍ ꓡꓳ꓿ ꓒꓲ-ꓡ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓪ ꓔꓲ ꓔꓯ ꓥꓪ ꓡꓰ ꓕꓯꓼ ꓔꓶꓸ ꓗꓷ ꓠꓯꓹ ꓡ?꓾ ꓐꓯ ꓖꓶˍ ꓕꓯ꓾ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴ ꓒꓳꓹ ꓖꓶ ꓢꓲ꓾ ꓢꓲ-ꓢ ꓟꓽ ꓥ ꓠꓬ ꓥꓪ ꓠꓴꓽ ꓪ ꓔꓲ ꓠꓱꓸ ꓐꓯꓼ ꓟꓽ ꓙꓳ꓾ ꓐꓯˍ ꓡꓳ꓿
43019016	ꓖꓳ ꓕꓯ ꓒꓲ-ꓡ ꓡꓰ ꓬꓰ-ꓢꓴ ꓔꓯ ꓕꓯꓼ ꓔꓶꓸ ꓗꓷ ꓠꓹ ꓟ ꓬꓲ ꓪꓽ ꓔꓯ ꓡꓯꓼ ꓙꓱ ꓖꓶˍ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ ꓧꓳꓽ ꓙꓰˍ ꓡꓳ꓿
43019017	ꓬꓰ-ꓢꓴ ꓠꓬ ꓬꓲ ꓚꓲꓸ ꓛꓬ ꓡꓯꓼ ꓐꓳ ꓔꓶꓸ ꓓꓴ ꓑꓱꓸ ꓔ ꓢꓲ꓾ ꓪꓴꓸ-ꓖꓽ-ꓟꓵ꓾ ꓐꓯˍ ꓟ ꓕꓲ ꓔꓳꓸ ꓗꓪ ꓛꓲ ꓬꓰˍ ꓡꓳ꓿ (ꓟꓵꓽ ꓖꓳ ꓕꓲ ꓔꓳꓸ ꓔꓯ ꓦꓲ-ꓐꓱ-ꓣꓴ ꓥꓳꓽ ꓡꓰ ꓖꓳ-ꓡ-ꓖꓳ-ꓕ꓾ ꓐꓯˍ ꓡꓳ꓿)
43019018	ꓖꓳ ꓗꓪ ꓬꓲ ꓪꓽ ꓡꓰ ꓬꓲ ꓔꓯ ꓠꓱꓸ ꓐꓯꓼ ꓠꓬꓲꓽ ꓣꓳˍ ꓐꓰ ꓕꓲ ꓪꓺꓼ ꓕꓯꓼ ꓔꓶꓸ ꓗꓷˍ ꓡꓳ꓿ ꓠꓱꓸ ꓐꓯꓼ ꓢꓴ ꓠꓬ ꓕꓲ ꓛꓱꓽ ꓕꓲ ꓣꓳ꓾ ꓬꓰ-ꓢꓴ ꓔꓯ ꓠꓬ ꓠꓬꓲꓽ ꓗꓴꓸ ꓚꓸꓼ ꓗꓪ ꓕꓯꓼ ꓔꓶꓸ ꓔ ꓡꓳ꓿
43019019	ꓒꓲ-ꓡ ꓡꓰ ꓐꓳ ꓒꓬꓸ ꓕꓲ ꓒꓬꓸ ꓗꓪ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ꓾ ꓬꓴ-ꓔ ꓡ ꓞꓳ ꓪ ꓔꓲ꓾ ꓐꓰ ꓐꓳ ꓔ ꓢꓲ꓾ ꓡꓯꓼ ꓐꓳ ꓔꓶꓸ ꓓꓴ ꓪꓴꓸ ꓗꓪ ꓕꓯꓼ ꓠꓷꓼ ꓔ ꓡꓳ꓿
43019020	ꓐꓳ ꓒꓬꓸ ꓖꓳ ꓟ ꓗꓪ ꓦꓲ-ꓐꓱ-ꓣꓴ ꓥꓳꓽ꓾ ꓣꓳ-ꓟ ꓥꓳꓽˍ ꓐꓰ ꓦꓲ-ꓡꓲ ꓥꓳꓽ ꓡꓰ ꓐꓳ ꓔ ꓡꓳ꓿ ꓬꓰ-ꓢꓴ ꓔꓯ ꓕꓯꓼ ꓔꓶꓸ ꓖꓴ ꓠꓬ ꓡꓳ ꓒꓱ ꓒ ꓕꓲꓺꓼ ꓗꓪ ꓥ ꓠꓬꓲ꓾ ꓖꓳ ꓗꓪ ꓐꓳ ꓔ ꓟ ꓔꓯ ꓬꓴ-ꓔ ꓡ ꓞꓳ ꓮꓽ ꓟꓬꓹ ꓡꓰ ꓵ ꓟꓶˍ ꓡꓳ꓿
43019021	ꓖꓳ ꓡꓱ ꓠꓬꓲ ꓬꓴ-ꓔ ꓡ ꓞꓳ ꓗꓪ ꓟ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴ ꓡꓰ ꓒꓲ-ꓡ ꓔꓯ꓾ ꓬꓴ-ꓔ ꓡ ꓞꓳ ꓪ ꓔꓲ꓾ ꓐꓰ ꓕꓽ ꓐꓳ꓾ ꓬꓲ ꓡꓰ꓾ ꓥꓪ ꓠꓽ ꓬꓴ-ꓔ ꓡ ꓞꓳ ꓪ ꓔꓲ ꓥ ꓡꓳ꓾ ꓐꓯ ꓡꓳ꓾ ꓐꓰ ꓐꓳ꓾ ꓐꓯˍ ꓡꓳ꓿
43019022	ꓒꓲ-ꓡ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓮ ꓡꓲ ꓐꓳ ꓔ ꓠꓬ ꓖꓳ ꓡꓱ ꓥꓳ꓾ ꓐꓯ ꓖꓶˍ ꓡꓳ꓿
43019023	ꓟꓯꓼ ꓤ ꓐꓴ ꓡꓰ ꓬꓰ-ꓢꓴ ꓔꓯ ꓕꓯꓼ ꓔꓶꓸ ꓗꓷ ꓗꓸ ꓠꓯꓸ꓾ ꓬꓲ ꓐꓵ ꓞꓶ ꓕꓯꓽ ꓢꓲ ꓕꓲꓽ ꓘꓳꓹ ꓟ ꓣꓴ ꓢꓲ꓾ ꓡꓲ ꓡꓯꓼ ꓐꓰ ꓞꓶꓽ ꓗꓷ ꓢꓲ ꓠꓬꓲ ꓟꓯꓼ ꓤ ꓕꓲ ꓣꓳ ꓔꓯ ꓕꓲ ꓡꓯꓼ ꓖꓶˍ ꓡꓳ꓿ ꓠꓯꓸꓼ ꓗꓪ ꓕꓲꓽ ꓘꓳꓹ ꓟ ꓔꓯˍ ꓟꓲ ꓬꓲ ꓪꓽ ꓣꓴˍ ꓡꓳ꓿ ꓠꓯꓸꓼ ꓖꓳ ꓕꓲꓽ ꓘꓳꓹ ꓟ ꓠꓬ ꓒꓱꓻ ꓘꓶꓽ ꓗꓪ ꓐꓰ ꓬꓲ ꓟꓶꓽ ꓗꓪ ꓛꓲ ꓙꓲꓼ ꓚꓱꓹ ꓟꓽ ꓙꓳ ꓙꓳ ꓛꓵꓽ ꓔ ꓟ ꓥ ꓡꓳ꓿
43019024	ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ꓾ ꓐꓵ ꓞꓶꓽ ꓕꓱ ꓟ ꓔꓯ ꓣꓳ ꓕꓽ ꓚꓵꓹ ꓧꓽ ꓗꓷ ꓡꓯ꓿ ꓮꓽ ꓟ ꓐꓱ ꓶ ꓥ ꓟ ꓢꓷꓸ ꓡꓰ ꓠꓹ ꓟ ꓢꓽ ꓫꓱ ꓫꓱꓹ ꓡꓯ꓾ ꓐꓯ ꓡꓯꓽ ꓘꓳˍ ꓡꓳ꓿ ꓕꓱ ꓟ ꓠꓬ ꓢꓲꓽ ꓫꓬ ꓕꓳ ꓶ ꓗꓪ꓾ ꓥꓪ ꓐꓵ ꓞꓶꓽ ꓔꓯ ꓠꓬ ꓬꓲ ꓪꓽ ꓐꓱ ꓡꓯꓽ ꓘꓳˍ ꓡꓳ꓿ ꓥꓪ ꓖꓪꓽ ꓓꓴ ꓔꓯˍ ꓟꓲ ꓬꓲ ꓪꓽ ꓢꓽ ꓫꓱꓺ ꓫꓱꓹˍ ꓡꓳ꓾ ꓐꓰ ꓐꓯ ꓔ ꓟ ꓐꓲꓺ ꓡꓰ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓟꓯꓼ ꓤ ꓐꓴ ꓠꓬ ꓬꓲ ꓖꓳ ꓡꓱ ꓬꓰˍ ꓡꓳ꓿
43019025	ꓬꓲ ꓟꓹ ꓟˍ ꓐꓰ ꓬꓲ ꓟꓹ ꓟ ꓠꓬꓲ ꓟ꓾ ꓘꓹ-ꓡꓳ-ꓒ ꓤꓽ ꓟꓶꓻ ꓟ-ꓡꓲ ꓐꓰ ꓟ-ꓖ-ꓓ-ꓡꓲ ꓢꓴ ꓟ-ꓡꓲ ꓠꓬ꓾ ꓬꓰ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓒ ꓕꓲꓺꓼ ꓗꓪ ꓦꓰꓼ ꓔꓬ ꓡꓳ꓿
43019026	ꓬꓲ ꓟꓹ ꓟ ꓐꓰ ꓬꓲ ꓠꓲꓹ ꓠꓵˍ ꓟ ꓛꓳꓽ ꓒꓯꓹ ꓒ ꓕꓲ ꓗꓪ ꓦꓰꓼ ꓞꓹ ꓟ ꓔꓯ ꓬꓰ-ꓢꓴ ꓟꓳ ꓗꓷ ꓠꓬ꓾ ꓬꓲ ꓡꓰ ꓬꓲ ꓟꓹ ꓟ ꓔꓯ꓾ ꓤ ꓟꓶ ꓤꓽꓳ꓾ ꓠꓬꓲ ꓠꓹ꓾ ꓠꓴ ꓮ ꓐꓲ꓾ ꓐꓯˍ ꓡꓳ꓿
43019027	ꓝꓮꓲ ꓬꓲ ꓡꓰ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓔꓯ꓾ ꓠꓬꓲ ꓠꓹ꓾ ꓠꓴ ꓟꓹ ꓟ꓾ ꓐꓯ ꓖꓶˍ ꓡꓳ꓿ ꓖꓳ ꓕꓲ ꓙꓵꓹ ꓗꓪ ꓐꓰ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓡꓰ ꓬꓲ ꓟꓹ ꓟ ꓔꓯ ꓬꓲ ꓚꓲꓸ ꓛꓬ ꓦꓲ ꓗꓪ ꓧꓳꓽ ꓙꓰ ꓢꓲ ꓖꓳ ꓗꓪ ꓔꓬ ꓝꓲˍ ꓡꓳ꓿
43019028	ꓬꓰ-ꓢꓴ ꓠꓬ ꓬꓲ ꓟꓬꓱꓽ ꓮꓽ ꓙꓵ ꓬꓰ ꓓꓳ ꓡꓰ ꓟ ꓢꓷˍ ꓠꓬꓲ꓾ ꓢꓲꓽ ꓫꓬ ꓕꓳ ꓶ ꓗꓪ ꓟ ꓐꓯ ꓘꓶ ꓐꓲ ꓡ ꓝꓲ ꓠꓹ ꓟ꓾ ꓬꓲ ꓡꓰ꓾ ꓥꓪ ꓬꓲꓻ ꓙꓬ ꓢꓲꓼˍ ꓡꓳ꓾ ꓐꓯˍ ꓡꓳ꓿
43019029	ꓖꓳ ꓗꓪ ꓬꓲꓻ ꓚꓱꓺ ꓒ ꓐꓲꓺꓼ ꓓꓯꓹ ꓟ ꓡꓴꓻ ꓕꓲ ꓟ ꓙꓳˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲꓻ ꓣꓳꓺ ꓟꓵꓺ ꓕꓲ ꓘꓴꓸ ꓮꓸ ꓠꓬꓲꓽ ꓛꓲ ꓝꓲꓸ ꓟꓳꓼ ꓓꓻ ꓗꓪ ꓞꓳꓹ ꓢꓲ꓾ ꓬꓲꓻ ꓚꓱ ꓔꓲꓹ ꓐꓲ ꓡꓰ ꓝꓲ ꓢꓲ ꓠꓬꓲ ꓬꓲ ꓔꓯ ꓖꓶ ꓓꓳˍ ꓡꓳ꓿
43019030	ꓬꓲꓻ ꓚꓱꓺ ꓖꓳ ꓟ ꓬꓰ-ꓢꓴ ꓓꓳꓻ ꓟꓶ ꓗꓷ ꓠꓬ꓾ ꓬꓰ ꓓꓳ ꓡꓰꓳ꓾ ꓐꓯ ꓢꓲ꓾ ꓬꓲ ꓪꓴꓸ ꓓꓵ ꓝꓴꓸ ꓡꓴꓽ ꓟꓴ ꓗꓷ ꓡꓰ ꓠꓬ ꓬꓲ ꓢꓯꓼ ꓟꓬ ꓞꓷꓹ ꓗꓷꓳ꓿
43019031	ꓖꓳ ꓗꓸ ꓠꓯꓸ ꓕꓲ ꓠꓬꓲ ꓠꓬ꓾ ꓬꓴ-ꓔ ꓡ ꓞꓳ ꓐꓴ ꓠꓽ ꓦꓬꓼ ꓠꓬꓲ ꓥ ꓠꓬꓲ꓾ ꓠꓽ ꓦꓬꓼ ꓠꓬꓲ ꓗꓪ ꓫꓵꓻ ꓟꓳ ꓔꓯ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓟꓽ ꓥꓳ ꓞꓹ ꓝꓲ ꓠꓹ ꓟ꓾ ꓬꓲ ꓪꓽ ꓛꓲ ꓒꓯꓹ ꓲ'ꓼ ꓘꓳꓹ ꓗꓷ ꓢꓲ ꓣꓴ ꓬꓯꓼ ꓗꓷ ꓝꓲ꓾ ꓐꓰ ꓒꓲ-ꓡ ꓔꓯ ꓓꓰꓽˍ ꓡꓳ꓿
43019032	ꓖꓳ ꓡꓱ ꓠꓬꓲ ꓟꓯꓼ ꓤ ꓐꓴ ꓡ ꓢꓲ꓾ ꓬꓰ-ꓢꓴˍ ꓐꓰ ꓕꓲ ꓪꓺꓼ ꓕꓯꓼ ꓔꓶꓸ ꓔ ꓢꓴ꓾ ꓬꓲ ꓪꓴꓸ ꓕꓲ ꓣꓳ ꓟˍ ꓐꓰ ꓠꓱꓸ ꓐꓯꓼ ꓕꓲ ꓣꓳ ꓟ ꓛꓲ ꓒꓯꓹ ꓔꓯ ꓲ'ꓼ ꓘꓳꓹ ꓗꓷˍ ꓡꓳ꓿
43019033	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓔꓯ ꓚꓳꓺ ꓛꓲ ꓡ ꓢꓲ ꓬꓲ ꓫꓵꓻ ꓞꓹ ꓟ ꓔꓯ ꓟꓳ ꓗꓷ ꓠꓬ꓾ ꓬꓲ ꓛꓲ ꓒꓯꓹ ꓟꓽ ꓲ'ꓼ ꓘꓳꓹ ꓗꓷ꓿
43019034	ꓖꓳ ꓡꓱ ꓥ ꓟꓲ ꓟꓯꓼ ꓤ ꓕꓲ ꓣꓳ ꓠꓬ ꓐꓽ ꓥꓷꓹ ꓡꓰ ꓬꓲ ꓙꓳꓽ ꓐꓬ ꓗꓪ ꓗꓸ ꓗꓷ ꓠꓬ꓾ ꓞꓼ ꓐꓰ ꓫꓵꓽˍ ꓐꓰ ꓬꓲꓻ ꓙꓬ ꓓꓳ ꓡ ꓡꓳ꓿
43019035	ꓕꓱ ꓟ ꓔꓯ ꓟꓳꓻ ꓗꓷ ꓢꓴ ꓗꓪ ꓟ ꓕꓲ ꓣꓳ ꓡꓰ ꓢꓷꓸ ꓙ ꓟꓳ ꓙ ꓢꓲ꓾ ꓠꓴ ꓪꓽˍ ꓟꓲ ꓙꓵꓻ ꓠ ꓟ꓾ ꓬꓲ ꓢꓷꓸ ꓙ ꓟꓳ ꓙˍ ꓟ ꓠꓬ ꓔꓱꓹˍ ꓟ ꓥ ꓡꓳ꓾ ꓐꓰ ꓬꓲ ꓢꓷˍ ꓡꓳ꓿
43019036	ꓕꓱ ꓟꓬ ꓙꓰꓽ ꓗꓷ ꓡꓰˍ ꓟ ꓠꓬ꓾ ꓬꓲ ꓪꓳꓼ ꓔꓳ ꓕꓲ ꓕꓳꓸˍ ꓟꓲ ꓟꓽ ꓘꓳꓹ ꓡꓰ꓾ ꓐꓰ ꓢꓲꓽ ꓫꓬ ꓕꓳ ꓶ ꓗꓪ ꓐꓯ ꓔ ꓟ ꓐꓲ ꓡꓰˍ ꓟ ꓥ ꓡꓳ꓿
43019037	ꓝꓮꓲ ꓢꓲꓽ ꓫꓬ ꓕꓳ ꓶ ꓠꓱꓸ ꓐꓯꓼ ꓕꓲ ꓝꓲꓸ ꓗꓪ꓾ ꓬꓲ ꓪꓽ ꓡꓰ ꓗꓸ ꓗꓷ ꓢꓴ ꓕꓲ ꓣꓳ ꓟ ꓔꓯ ꓬꓲ ꓪꓽ ꓡꓳꓸ ꓠꓬꓲˍ ꓥꓳ꓾ ꓐꓰ ꓐꓯˍ ꓢꓰꓽ ꓡꓳ꓿
43019038	ꓕꓱ ꓟꓬ ꓙꓰꓽ ꓗꓸ ꓠꓯꓸ꓾ ꓬꓴ-ꓔ ꓡ ꓞꓳ ꓔꓯ ꓙꓳꓺˍ ꓟ ꓗꓪ ꓐꓰ ꓘꓳ ꓫꓱ ꓫꓱˍ ꓗꓪ ꓬꓰ-ꓢꓴ ꓔꓯ ꓛꓳ ꓔꓬ ꓢꓴ꓾ ꓮ-ꓡꓲ-ꓟ-ꓕꓲ-ꓬ ꓢꓴ ꓬꓳ-ꓢꓷ ꓠꓬ꓾ ꓬꓰ-ꓢꓴ ꓫꓵꓻ ꓟꓳ ꓔꓯꓹ ꓙꓰ ꓠꓹ ꓟ ꓒꓲ-ꓡ ꓔꓯ ꓓꓰꓽˍ ꓡꓳ꓿ ꓒꓲ-ꓡ ꓬꓲ ꓔꓯ ꓓꓽ ꓔꓳˍ ꓠꓬꓲ꓾ ꓬꓲ ꓡꓻ ꓢꓲ ꓬꓰ-ꓢꓴ ꓫꓵꓻ ꓟꓳ ꓔꓯꓹ ꓙꓰˍ ꓡꓳ꓿
43019039	ꓧꓶꓸ ꓕꓯ ꓢ ꓘꓪ ꓕꓯ ꓬꓰ-ꓢꓴ ꓔꓯ ꓡ ꓢꓴ ꓠꓲ-ꓘꓳ-ꓓꓲ-ꓟꓴˍ ꓟꓲ꓾ ꓟꓴꓻ-ꓬꓻˍ ꓐꓰ ꓮ-ꓡꓳ ꓦꓱꓹ ꓔ ꓟ ꓫꓳ ꓠꓱ ꓧꓶꓽ ꓢ ꓞꓲ ꓕꓱꓹ ꓛꓲ ꓔꓯꓹ ꓔ ꓢꓲ ꓡꓻˍ ꓡꓳ꓿
43019040	ꓬꓲ ꓪꓽ ꓡꓰ ꓬꓰ-ꓢꓴ ꓫꓵꓻ ꓟꓳ ꓣꓴ ꓢꓲ꓾ ꓬꓴ-ꓔ ꓡ ꓞꓳ ꓔꓵꓸ ꓟ ꓬꓲ ꓡꓲꓽ ꓔꓯ ꓛꓳ ꓢꓲ ꓠꓬꓲ꓾ ꓫꓳ ꓠꓱꓺ ꓟ ꓠꓯ ꓞꓲꓼ ꓧꓶꓽ ꓐꓰ ꓪꓰꓻ ꓜꓲꓽ ꓟꓶꓺ ꓟꓳꓻ ꓕꓱꓹ ꓓꓴ ꓡꓰ ꓕꓱꓹˍ ꓡꓳ꓿
43019041	ꓬꓰ-ꓢꓴ ꓔꓯ ꓕꓯꓼ ꓔꓶꓸ ꓖꓴ ꓗꓪ ꓠꓬ ꓐꓱ ꓕꓲ ꓡꓯꓼ ꓙꓳˍ ꓡꓳ꓿ ꓐꓱ ꓠꓯꓸꓼ ꓗꓪ ꓠꓬ ꓧꓶꓸ ꓕꓯ ꓮꓽ ꓟ ꓔꓯˍ ꓟꓲ ꓟꓽ ꓗꓶ ꓠꓬꓲ ꓟ Bꓸ ꓡꓱꓼ ꓜꓴ ꓬꓲ ꓫꓵꓼ ꓕꓲ ꓟ ꓙꓳˍ ꓡꓳ꓿
43019042	ꓗꓸ ꓠꓯꓸ ꓕꓲ ꓠꓬꓲ ꓠꓬ ꓬꓴ-ꓔ ꓡ ꓞꓳ ꓠꓽ ꓦꓬꓼ ꓠꓬꓲ ꓥ ꓢꓲ꓾ ꓡꓱꓼ ꓜꓴˍ ꓟꓲ ꓒ ꓕꓲ ꓗꓪ ꓥ ꓠꓬꓲ꓾ ꓬꓲ ꓪꓽ ꓡꓰ ꓬꓰ-ꓢꓴ ꓫꓵꓻ ꓟꓳ ꓔꓯ ꓖꓳ ꓗꓪ ꓗꓶ ꓔ ꓡꓳ꓿
43020001	ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓠꓯꓼ ꓠꓯꓼ ꓠꓬꓲ ꓟꓽ ꓟꓳ ꓢꓰꓽ ꓕꓯˍ ꓡꓰ꓾ ꓟ-ꓖ-ꓓ-ꓡꓲ ꓢꓴ ꓟ-ꓡꓲ ꓠꓬ ꓡꓱꓼ ꓜꓴ ꓗꓪ ꓡ ꓢꓲ꓾ ꓡꓱꓼ ꓜꓴ ꓗꓪ ꓫꓱꓺ ꓔ ꓟ Bꓸ ꓛꓲ ꓡꓱꓸ ꓒꓴ ꓞꓹ ꓟ ꓔꓯ ꓟꓳꓻ ꓡꓰꓳ꓿
43020002	ꓖꓳ ꓡꓱ ꓠꓬꓲ ꓬꓲ ꓠꓬ ꓢꓲ-ꓟꓴ ꓒꓲ-ꓕꓱˍ ꓐꓰ ꓬꓰ-ꓢꓴ ꓠꓲꓹ ꓠꓵˍ ꓟ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓔꓬ ꓗꓪ ꓔꓷꓹ ꓡ ꓢꓲ꓾ ꓬꓲ ꓡꓰ꓾ ꓢꓲ ꓒ ꓔꓯ ꓡꓱꓼ ꓜꓴ ꓗꓪ ꓐꓰ ꓢꓴ ꓡꓰ ꓔꓯꓹ ꓙꓰ ꓢꓲ꓾ ꓮ ꓡꓲ ꓗꓪ ꓗꓶ ꓔ ꓬꓰ ꓟ ꓥꓪ ꓠꓴꓽ ꓟꓽ ꓢꓷꓳ꓾ ꓐꓰ ꓐꓯ ꓖꓶˍ ꓡꓳ꓿
43020003	ꓖꓳ ꓡꓱ ꓠꓬꓲ ꓒꓲ-ꓕꓱˍ ꓐꓰ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓠꓬ ꓡꓱꓼ ꓜꓴ ꓗꓪ ꓙꓰˍ ꓡꓳ꓿
43020004	ꓬꓲ ꓪꓽ ꓠꓬꓲꓽ ꓣꓳ ꓕꓲ ꓛꓳꓺꓼ ꓐꓰ ꓔꓷꓹ ꓙꓰ ꓕꓯ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓠꓬ꓾ ꓒꓲ-ꓕꓱ ꓔꓯ ꓔꓷꓹ ꓧꓪꓸ ꓡꓰ ꓢꓲ ꓬꓲ ꓧꓶꓸ ꓕꓯ ꓡꓱꓼ ꓜꓴ ꓗꓪ ꓛꓲ ꓬꓰˍ ꓡꓳ꓿
43020005	ꓬꓲ ꓠꓬ ꓖꓳ ꓓꓱ ꓗꓴꓺ ꓢꓲ ꓠꓯꓸꓼ ꓗꓪ ꓡꓳꓸ ꓠꓬꓲ ꓠꓬ꓾ ꓪꓰꓻ ꓜꓲꓽ ꓟꓶ ꓟꓳꓻ ꓕꓱꓹ ꓓꓴ ꓖꓳ ꓗꓪ ꓓꓹ ꓟ ꓔꓯ ꓟꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓠꓬ ꓠꓯꓸꓼ ꓗꓪ ꓟꓽ ꓓꓵꓽ ꓡꓰ꓿
43020006	ꓢꓲ-ꓟꓴ ꓒꓲ-ꓕꓱ ꓠꓬ ꓬꓲ ꓗꓸ ꓠꓯꓸ ꓢꓲ ꓗꓪ ꓔꓷꓹ ꓛꓲ ꓡ ꓢꓲ ꓡꓱꓼ ꓜꓴ ꓗꓪ ꓓꓵꓽ ꓡꓰˍ ꓡꓳ꓿ ꓖꓳ ꓡꓱ ꓢꓲ ꓪꓰꓻ ꓜꓲꓽ ꓟꓶ ꓟꓳꓻ ꓕꓱꓹ ꓓꓴ ꓖꓳ ꓗꓪ ꓓꓹ ꓟ ꓐꓰ꓾
43020007	ꓬꓰ-ꓢꓴ ꓪꓴꓸ ꓓꓵ ꓗꓪ ꓡꓲꓺ ꓖꓶꓽ ꓗꓷ ꓟ ꓟꓶ ꓛꓺ ꓠꓬ ꓪꓰꓻ ꓜꓲꓽ ꓟꓶ ꓟꓳꓻ ꓕꓱꓹ ꓓꓴˍ ꓐꓰ ꓕꓲ ꓪꓺꓼ ꓟꓽ ꓓꓹ ꓓ꓾ ꓬꓲ ꓔꓱꓹ ꓬꓲ ꓕꓲ ꓔꓳꓸ ꓗꓪ ꓡꓲꓺ ꓗꓶ ꓔ ꓟ ꓔꓯ ꓟꓳˍ ꓡꓳ꓿
43020008	ꓖꓳ ꓕꓯ ꓡꓱꓼ ꓜꓴ ꓗꓪ ꓬꓲ ꓪꓴꓸ ꓛꓲ ꓬꓰ ꓟ ꓛꓳꓽ ꓒꓯꓹ ꓖꓳ ꓕꓲ ꓣꓳˍ ꓟꓲ ꓓꓵꓽ ꓡꓰ ꓠꓬ ꓟꓳꓻ ꓡꓰ ꓢꓲ ꓙꓵꓻˍ ꓡꓳ꓿
43020009	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓠ ꓗꓹ ꓡꓳ꓾ ꓐꓰ ꓢꓲꓽ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓔꓯ ꓬꓲ ꓪꓽ ꓟꓽ ꓙ ꓜꓲꓼ ꓢꓰꓽ꓿
43020010	ꓖꓳ ꓗꓸ ꓠꓯꓸ ꓛꓳꓽ ꓒꓯꓹ ꓐꓴ ꓠꓬ ꓬꓲ ꓪꓽ ꓔꓬ ꓖꓴ ꓦꓲ ꓗꓪ ꓬꓲꓼ ꓙꓰˍ ꓡꓳ꓿
43020011	ꓖꓳ ꓡꓱ ꓥ ꓟꓲ ꓟ-ꓡꓲ ꓠꓬ ꓡꓱꓼ ꓜꓴ ꓠꓱ ꓫꓱ ꓟꓸꓼ ꓗꓪ ꓦꓰꓼ ꓞ ꓢꓲ ꓥꓴꓻ ꓔꓬ ꓡꓳ꓿ ꓖꓳ ꓡꓱ ꓥꓴꓻ ꓖꓳ ꓡꓱ ꓖꓳ ꓓꓱ ꓗꓴꓺ ꓢꓲ ꓡꓱꓼ ꓜꓴ ꓠꓯꓸꓼ ꓗꓪ ꓡꓳꓸ ꓠꓬꓲ ꓠꓬ꓾
43020012	ꓧꓶꓸ ꓕꓯ ꓬꓰ-ꓢꓴ ꓫꓵꓻ ꓟꓳ ꓗꓶ ꓔ ꓖꓴ ꓗꓪ꓾ ꓐꓵ ꓞꓶ ꓒꓴ ꓖꓪꓽ ꓔ ꓟ ꓟꓴꓽ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓟꓳ ꓢꓲ꓾ ꓕꓲ ꓣꓳ ꓠꓬ ꓪꓴꓸ ꓓꓵ ꓕꓲ ꓑꓶꓸ ꓗꓪ꓾ ꓕꓲ ꓣꓳ ꓠꓬ ꓛꓲ ꓟꓶ ꓓꓴ ꓕꓲ ꓑꓶꓸ ꓗꓪ ꓠꓬꓲꓸ ꓠꓸ ꓔꓬ ꓟ ꓔꓯ ꓬꓲ ꓟꓳˍ ꓡꓳ꓿
43020013	ꓬꓲ ꓪꓽ ꓡꓰ ꓟ-ꓡꓲ ꓔꓯ꓾ ꓤ ꓟꓶ ꓤꓽꓳ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓴˍ ꓡ?꓾ ꓐꓯˍ ꓕꓯ꓾ ꓥꓪ ꓢꓲ ꓒ ꓔꓯ ꓬꓲ ꓪꓽ ꓔꓯꓹ ꓙꓰ ꓢꓲ꓾ ꓮ ꓡꓲ ꓗꓪ ꓗꓶ ꓔ ꓟ ꓥꓪ ꓟꓽ ꓢꓷ ꓠꓬꓲ ꓥꓴˍ ꓡꓳ꓾ ꓐꓯ ꓖꓶˍ ꓡꓳ꓿
43020014	ꓬꓲ ꓕꓱ ꓡꓱ ꓐꓯ ꓗꓷ ꓢꓲ ꓔꓲꓸ ꓒꓳꓹ ꓗꓷ ꓠꓬ꓾ ꓬꓰ-ꓢꓴ ꓦꓰꓼ ꓞꓹ ꓟ ꓔꓯ ꓟꓳꓻ ꓡꓰꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓥ ꓟ ꓬꓲ ꓟꓽ ꓢꓷ꓿
43020015	ꓬꓰ-ꓢꓴ ꓡꓰ꓾ ꓤ ꓟꓶ ꓤꓽꓳ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓴˍ ꓡ? ꓠꓴ ꓮꓽ ꓟ ꓔꓯ ꓧꓪˍ ꓡ?꓾ ꓐꓯˍ ꓡꓳ꓿ ꓟ-ꓡꓲ ꓠꓬ ꓖꓳ ꓕꓲ ꓣꓳ ꓠꓽ ꓐꓱ ꓦꓴ ꓠꓬꓹ ꓢꓴ ꓥ ꓡꓳ ꓓꓵꓽ ꓙ ꓠꓬꓲ꓾ ꓬꓲ ꓔꓯ꓾ ꓞꓳ ꓔꓲꓳ꓾ ꓠꓴ ꓬꓲ ꓔꓯ ꓕꓱ ꓗꓪ ꓐꓰ ꓔꓯꓹ ꓙꓰ ꓗꓷ ꓐꓷˍ ꓠꓬ꓾ ꓮ ꓡꓲ ꓗꓪ ꓗꓶ ꓔ ꓟ ꓥꓪ ꓔꓯ ꓐꓯ ꓖꓶ ꓡꓯ꓾ ꓥꓪ ꓠꓬ ꓬꓲ ꓔꓯ ꓔꓯꓹ ꓙꓰ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
43020016	ꓬꓰ-ꓢꓴ ꓡꓰ ꓬꓲ ꓔꓯ꓾ ꓟ-ꓡꓲꓳ꓾ ꓐꓯ ꓖꓶ ꓗꓷ ꓠꓬ꓾ ꓬꓲ ꓔꓲꓸ ꓒꓳꓹ ꓢꓲ ꓦꓲ-ꓐꓱ-ꓣꓴ ꓥꓳꓽ ꓡꓰ꓾ ꓣ-ꓐꓳ-ꓠꓲ꓾ ꓐꓯˍ ꓡꓳ꓿ (ꓕꓱ ꓟ ꓠꓬ꓾ ꓟꓸ ꓒ꓾ ꓐꓯˍ ꓟ ꓥꓳ꓿)
43020017	ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓔꓯ ꓕꓽ ꓣꓴꓻ ꓔ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓐꓹ ꓐ ꓔꓯ ꓟꓽ ꓓꓯ ꓙꓰ ꓢꓰꓽ꓿ ꓖꓳ ꓡꓱ ꓥ ꓟꓲ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓔꓯ ꓙꓰ ꓢꓲ꓾ ꓥꓪ ꓐꓹ ꓐˍ ꓐꓰ ꓠꓴ ꓪꓽ ꓐꓹ ꓐ꓾ ꓥꓪ ꓪꓴ-ꓢˍ ꓐꓰ ꓠꓴ ꓪꓽ ꓪꓴ-ꓢ ꓔꓯ ꓥꓪ ꓓꓯ ꓙꓰˍ ꓥꓳ꓾ ꓐꓰ ꓬꓲ ꓪꓽ ꓔꓯ ꓐꓯ ꓖꓶ ꓬꓰ꓾ ꓐꓯˍ ꓡꓳ꓿
43020018	ꓟ-ꓖ-ꓓ-ꓡꓲ ꓢꓴ ꓟ-ꓡꓲ ꓙꓰ ꓢꓲ ꓛꓳꓽ ꓒꓯꓹ ꓐꓴ ꓔꓯ꓾ ꓢꓲ ꓒ ꓔꓯ ꓥꓪ ꓟꓳꓻ ꓗꓷꓳ꓾ ꓐꓯ ꓖꓶ ꓢꓲ꓾ ꓬꓰ-ꓢꓴ ꓡꓰ ꓬꓲ ꓔꓯ ꓐꓯ ꓖꓶ ꓡ ꓟ ꓮꓽ ꓙꓵ ꓬꓲ ꓪꓽ ꓔꓯ ꓐꓯ ꓖꓶˍ ꓡꓳ꓿
43020019	ꓫꓵꓽ ꓠꓬꓲ ꓟ ꓬꓲꓸ ꓪꓴꓸ ꓕꓲ ꓠꓬꓲ ꓟꓶꓼ ꓘꓶꓼ ꓝꓲꓸ ꓗꓪ꓾ ꓛꓳꓽ ꓒꓯꓹ ꓐꓴ ꓠꓬ ꓬꓴ-ꓔ ꓡ ꓞꓳ ꓔꓯ ꓙꓳꓺ ꓠꓬꓲ ꓗ ꓘꓶꓽ ꓗꓺ ꓔ ꓢꓲ ꓔꓬ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓡ ꓢꓲ꓾ ꓠꓴ ꓪꓽ ꓢꓲ ꓡꓲ ꓟ ꓟꓶ ꓝꓲ꓾ ꓐꓯˍ ꓡꓳ꓿
43020020	ꓬꓲ ꓕꓱ ꓡꓱ ꓐꓯ ꓗꓷ ꓠꓬ꓾ ꓬꓲ ꓡꓯ ꓒꓯˍ ꓐꓰ ꓬꓲ ꓙꓳꓽ ꓐꓬ ꓬꓲ ꓪꓽ ꓔꓯ ꓟꓳꓸ ꓖꓶˍ ꓡꓳ꓿ ꓛꓳꓽ ꓒꓯꓹ ꓐꓴ ꓠꓬ ꓢꓲ ꓒ ꓔꓯ ꓟꓳꓻ ꓗꓷ ꓠꓬꓲ ꓮꓽ ꓘꓶꓸ ꓗꓹ ꓛꓲˍ ꓡꓳ꓿
43020021	ꓬꓰ-ꓢꓴ ꓡꓰ ꓝꓮꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓢꓲ ꓡꓲ ꓟ ꓟꓶ ꓝꓲ꓾ ꓐꓹ ꓐ ꓡꓰ ꓥꓪ ꓔꓯ ꓝꓲ ꓩꓴ ꓡ ꓟ ꓡꓰ ꓐꓰ꓾ ꓥꓪˍ ꓟꓲ ꓠꓴ ꓪꓽ ꓔꓯ ꓝꓲ ꓩꓴ ꓗꓷˍ ꓥꓳ꓾ ꓐꓯˍ ꓡꓳ꓿
43020022	ꓬꓲ ꓕꓱ ꓡꓱ ꓐꓯ ꓗꓷ ꓠꓬ ꓬꓲ ꓪꓽ ꓔꓯ ꓢꓯꓼ ꓦ ꓧꓳꓽ ꓖꓶ ꓢꓲ꓾ ꓢꓲ-ꓫꓬ-ꓟ-ꓦ ꓠꓴ ꓪꓽ ꓟꓶ ꓝꓲ꓿
43020023	ꓠꓴ ꓪꓽ ꓡꓰ ꓮꓽ ꓟ ꓔꓯ ꓝꓴꓲ ꓖꓽ ꓖꓶˍ ꓠꓬ꓾ ꓬꓲ ꓝꓴꓲ ꓫꓬꓻ ꓡꓰ ꓝꓲˍ ꓥꓳ꓿ ꓠꓴ ꓪꓽ ꓡꓰ ꓮꓽ ꓟ ꓝꓴꓲ ꓝꓰꓺ ꓔ ꓠꓬ꓾ ꓬꓲ ꓝꓴꓲ ꓟꓯꓻ ꓞꓹ ꓥꓳ꓾ ꓐꓯˍ ꓡꓳ꓿
43020024	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓖꓳ ꓗꓪ ꓡ ꓕꓲ ꓑꓹ ꓗꓪ꓾ ꓞꓲ ꓠꓬꓲꓽ ꓣꓳ ꓗꓪ ꓟ ꓕꓲ ꓣꓳ꓾ ꓤ ꓜꓱꓻ꓾ ꓐꓯˍ ꓟ ꓕꓳ-ꓟ ꓠꓬ ꓬꓲ ꓪꓽˍ ꓐꓰ ꓕꓲ ꓪꓺꓼ ꓟꓽ ꓔꓬ꓿
43020025	ꓖꓳ ꓡꓱ ꓠꓬꓲ ꓛꓳꓽ ꓒꓯꓹ ꓐꓴ ꓡꓰ ꓬꓲ ꓔꓯ꓾ ꓥꓪ ꓠꓴꓽ ꓠꓬ ꓢꓲ ꓒ ꓔꓯ ꓟꓳꓻ ꓗꓷꓳ꓾ ꓐꓯ ꓖꓶˍ ꓡꓳ꓿ ꓬꓲ ꓠꓽ ꓬꓲ ꓪꓽ ꓔꓯ꓾ ꓬꓲ ꓡꓯꓼ ꓒꓯꓹ ꓗꓪ ꓧꓳ ꓝꓲ ꓕꓯꓼ ꓗꓷ ꓟ ꓠꓻ ꓓꓴ ꓔꓯ ꓥꓪ ꓟꓳꓻ ꓢꓲ꓾ ꓬꓲ ꓠꓻ ꓓꓴ ꓗꓪ ꓥꓪ ꓡꓯꓼ ꓠꓬꓲ ꓟꓽ ꓫꓱꓹ ꓟꓶ ꓕ ꓑꓳ꓾ ꓝꓮꓲ ꓬꓲ ꓙꓳꓽ ꓐꓬ ꓗꓪ ꓠꓻ ꓓꓴ ꓔꓯˍ ꓟꓲ ꓥꓪ ꓡꓯꓼ ꓒꓯꓹ ꓟꓽ ꓫꓱꓹ ꓟꓶ ꓠꓬ꓾ ꓥꓪ ꓟꓽ ꓙꓵꓻ꓾ ꓐꓯˍ ꓡꓳ꓿
43020026	ꓖꓳ ꓗꓸ ꓠꓯꓸ ꓦꓰꓼ ꓠꓬꓲ ꓗꓪ ꓬꓲ ꓛꓳꓽ ꓒꓯꓹ ꓐꓴ ꓝꓮꓲ ꓕꓲ ꓧꓪ ꓦꓲ ꓗꓪ ꓔꓬ ꓕꓯ꓾ ꓕꓳ-ꓟˍ ꓟꓲ ꓬꓲ ꓪˍ ꓐꓰ ꓕꓲ ꓪꓺꓼ ꓔꓬ ꓢꓲ꓾ ꓗ ꓘꓶꓽˍ ꓟꓲ ꓗꓺ ꓔ ꓕꓯ꓾ ꓬꓰ-ꓢꓴ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓡ ꓢꓲ꓾ ꓠꓴ ꓪꓽ ꓢꓲ ꓡꓲ ꓟ ꓟꓶ ꓝꓲ꓾ ꓐꓯˍ ꓡꓳ꓿
43020027	ꓖꓳ ꓡꓱ ꓢꓲ ꓬꓲ ꓡꓰ ꓕꓳ-ꓟ ꓔꓯ꓾ ꓠꓴ ꓡꓯꓼ ꓠꓬꓲ ꓡꓰ ꓥꓪ ꓡꓯꓼ ꓒꓯꓹ ꓔꓯ ꓡꓷꓹ ꓠꓬꓲ ꓡꓯ꓿ ꓝꓮꓲ ꓠꓴ ꓡꓯꓼ ꓒꓯꓹ ꓛꓱꓺ ꓢꓲ꓾ ꓥꓪ ꓙꓳꓽ ꓐꓬ ꓗꓪ ꓫꓱꓹ ꓠꓬꓲ ꓢꓲ ꓙꓵꓻ꓿ ꓙꓵꓻ ꓠꓲꓹ ꓟꓽ ꓙꓳ ꓕꓽ ꓬꓰ꓾ ꓐꓯˍ ꓡꓳ꓿
43020028	ꓕꓳ-ꓟ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓢꓲ ꓒˍ ꓐꓰ ꓥꓪ ꓪꓴ-ꓢꓺꓳ꓾ ꓐꓯˍ ꓡꓳ꓿
43020029	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓔꓯ꓾ ꓠꓴ ꓠꓬ ꓥꓪ ꓔꓯ ꓟꓳꓻˍ ꓠꓬꓲ ꓙꓵꓻˍ ꓟ ꓥ ꓡ? ꓟꓽ ꓟꓳꓻ ꓠꓬꓲˍ ꓟꓲ ꓙꓵꓻ ꓢꓴ ꓠ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿
43020030	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓛꓳꓽ ꓒꓯꓹ ꓐꓴ ꓒꓬꓱꓽ ꓕꓯ ꓗꓪ꓾ ꓕꓳ ꓶ ꓕꓱ ꓕꓲ ꓑꓷꓠ ꓗꓪ ꓟꓽ ꓐꓳ ꓔ ꓟ ꓠꓱꓸ ꓐꓯꓼ ꓢꓷꓸ ꓡꓰ ꓓꓴ ꓮꓽ ꓟꓬꓹ ꓬꓰˍ ꓡꓳ꓿
43020031	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓬ ꓪꓴ-ꓢ ꓮ ꓐꓲ ꓙꓲ-ꓢꓴ ꓥ ꓟ ꓠꓴ ꓪꓽ ꓙꓵꓻ ꓠꓹ ꓟ ꓐꓰ꓾ ꓙꓵꓻ ꓢꓲ ꓬꓲ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓢꓯꓼ ꓟꓬ ꓟꓶ ꓠꓹ ꓟ ꓕꓱ ꓟꓬ ꓫꓵꓽ ꓐꓳ ꓔ ꓟ ꓥ ꓡꓳ꓿
43021001	ꓕꓱ ꓟꓬ ꓫꓵꓽ ꓗꓸ ꓠꓯꓸ ꓬꓰ-ꓢꓴ ꓠꓬ ꓕꓲ-ꓐꓲ-ꓡꓲ-ꓬ ꓬꓲꓻ ꓡꓴꓽ ꓐꓱ ꓗꓪ ꓛꓳꓽ ꓒꓯꓹ ꓐꓴ ꓔꓯ ꓟꓳꓸ ꓖꓶˍ ꓢꓰꓽ ꓡꓳ꓿ ꓬꓲ ꓟꓳꓸ ꓖꓶˍ ꓟ ꓠꓬ ꓕꓱ ꓡꓱ ꓥ ꓡꓳ꓿
43021002	ꓢꓲ-ꓟꓴ ꓒꓲ-ꓕꓱˍ ꓐꓰ꓾ ꓤꓽ ꓜꓱꓻ ꓟꓬꓱ ꓔ ꓟ ꓕꓳ-ꓟ ꓐꓰ꓾ ꓖ-ꓡꓲ-ꓡꓲ ꓟꓵꓽ ꓗꓪ ꓟ ꓘ-ꓠ ꓢꓴ ꓠ-ꓕ-ꓠꓰˍ ꓐꓰ ꓜꓲ-ꓐꓱ-ꓓꓲ ꓬꓲ ꓤ ꓐꓴˍ ꓐꓰ꓾ ꓠꓱꓸ ꓐꓯꓼ ꓛꓳꓽ ꓒꓯꓹ ꓝꓮꓲ ꓠꓬꓲꓽ ꓣꓳˍ ꓐꓰ ꓕꓲ ꓪꓺꓼ ꓔꓬ ꓕꓯ꓾
43021003	ꓢꓲ-ꓟꓴ ꓒꓲ-ꓕꓱ ꓡꓰ ꓬꓲ ꓪꓽ ꓔꓯ꓾ ꓥꓪ ꓠꓽ ꓥꓪꓸ ꓓꓳꓽ ꓙꓰˍ ꓥꓳ꓾ ꓐꓯˍ ꓡꓳ꓿ ꓬꓲ ꓪꓽ ꓡꓰ꓾ ꓥꓪ ꓠꓴꓽˍ ꓟꓲ ꓠꓴˍ ꓐꓰ ꓕꓲ ꓛꓳꓺꓼ ꓙꓰˍ ꓥꓳ꓾ ꓐꓯ ꓢꓲ꓾ ꓬꓲ ꓪꓽ ꓠꓬ ꓡꓲ ꓗꓪ ꓓꓵꓽ ꓡꓰˍ ꓡꓳ꓿ ꓖꓳ ꓕꓲ ꓦꓬꓼ ꓗꓪ ꓬꓲ ꓪꓽ ꓮꓸ ꓫꓵˍ ꓟꓲ ꓓꓳꓽ ꓟ ꓟꓶ꓿
43021004	ꓟꓲꓽ ꓕꓯ ꓙꓲ ꓡ ꓕꓯ꓾ ꓬꓰ-ꓢꓴ ꓠꓬ ꓬꓲꓻ ꓙꓬ ꓘꓶꓽ ꓗꓪ ꓦꓰꓼ ꓞꓹ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓥ ꓟ ꓛꓳꓽ ꓒꓯꓹ ꓐꓴ ꓠꓽ ꓟꓽ ꓢꓷ꓿
43021005	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓛꓳꓽ ꓒꓯꓹ ꓐꓴꓳ꓾ ꓠꓴ ꓪꓽ ꓜꓽ ꓓꓴ ꓟꓽ ꓙꓳ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ ꓟꓽ ꓙꓳ꓾ ꓐꓰ ꓒꓳꓹ ꓖꓶˍ ꓡꓳ꓿
43021006	ꓖꓳ ꓡꓱ ꓠꓬ ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓡꓲ ꓡꓯꓼ ꓙ ꓕꓲ ꓛꓱꓽ ꓗꓪ ꓥꓪꓸ ꓑꓱꓸ ꓡꓳ ꓧꓳꓽ ꓗꓷ꓾ ꓖꓳ ꓡꓱ ꓠꓬ ꓠꓴ ꓪꓽ ꓥꓪꓸ ꓓꓳꓽ ꓟꓶˍ ꓥꓳ꓾ ꓐꓯˍ ꓡꓳ꓿ ꓬꓲ ꓪꓽ ꓖꓳ ꓡꓱ ꓬꓰ ꓗꓷ ꓠꓬ ꓥꓪꓸ ꓑꓱꓸ ꓔꓯ ꓚꓵꓹ ꓓꓯ ꓡ ꓟꓽ ꓘꓴ ꓠ ꓛꓲ ꓥꓪꓸ ꓮꓽ ꓟꓬꓹ ꓓꓳꓽ ꓟꓶ ꓡꓰꓳ꓿
43021007	ꓖꓳ ꓡꓱ ꓠꓬ ꓬꓰ-ꓢꓴ ꓠꓲꓹ ꓠꓵˍ ꓟ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓡꓰ ꓒꓲ-ꓕꓱ ꓔꓯ꓾ ꓕꓱ ꓟ ꓠꓬ ꓢꓲ ꓒ ꓥ ꓡꓳ꓾ ꓐꓯ ꓖꓶˍ ꓡꓳ꓿ ꓢꓲ-ꓟꓴ ꓒꓲ-ꓕꓱ ꓠꓬ ꓬꓲꓸ ꓙꓬꓽ ꓡꓯꓽ ꓟꓴ ꓗꓹ ꓠꓬꓲ꓾ ꓢꓲ ꓒ ꓥ ꓟ ꓑ ꓙꓽˍ ꓕꓯ ꓬꓲ ꓐꓵ ꓞꓶ ꓪꓸ ꓔ ꓢꓲ꓾ ꓬꓲꓻ ꓡꓴ ꓐꓱ ꓗꓪ ꓔꓷꓹ ꓓꓵꓽ ꓡꓰˍ ꓡꓳ꓿
43021008	ꓠꓱꓸ ꓐꓯꓼ ꓛꓳꓽ ꓒꓯꓹ ꓐꓴ ꓠꓬ ꓡꓲ ꓤ ꓗꓪ ꓐꓰ ꓥꓪꓸ ꓒ ꓐꓲꓺꓼ ꓓꓯꓹ ꓟ ꓥꓪꓸ ꓑꓱꓸ ꓖꓳ ꓟ ꓖꓳ ꓩꓴ ꓡ ꓡꓳ꓿ ꓥꓪꓸ ꓑꓱꓸ ꓠꓬ ꓬꓲꓻ ꓙꓬ ꓘꓶꓽ ꓗꓪ ꓐꓰ ꓶꓽ ꓤ ꓟꓽ ꓗꓳꓹ꓾ ꓮ ꓡ ꓠꓬꓲ ꓦꓬ ꓛꓬꓹ ꓛꓲˍ ꓡꓰꓽ ꓗꓳꓹ ꓞꓹ ꓡꓳ꓿
43021009	ꓬꓲ ꓪꓽ ꓬꓲꓻ ꓙꓬ ꓘꓶꓽ ꓗꓪ ꓓꓯ ꓡ ꓕꓯ꓾ ꓖꓳ ꓗꓪ ꓝꓶꓸ ꓢꓷꓼ ꓮ ꓔꓳꓸˍ ꓐꓰ꓾ ꓮ ꓔꓳꓸ ꓗꓪ ꓥꓪꓸ ꓚꓰꓹ ꓞꓹ ꓟˍ ꓐꓰ꓾ ꓐꓰ ꓑ ꓑ ꓔꓯ ꓟꓳˍ ꓡꓳ꓿
43021010	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓮ ꓟꓶ ꓠꓴ ꓪꓽ ꓣꓴ ꓟꓶˍ ꓟ ꓥꓪꓸ ꓮ ꓔꓲꓸ ꓤ ꓔꓯꓹ ꓖꓶ ꓡꓯ꓾ ꓐꓯˍ ꓡꓳ꓿
43021011	ꓢꓲ-ꓟꓴ ꓒꓲ-ꓕꓱ ꓠꓽ ꓡꓲ ꓗꓪ ꓓꓵꓽ ꓙꓰ ꓢꓲ꓾ ꓥꓪꓸ ꓓꓽ ꓟ ꓕꓲ ꓦꓬ ꓥꓪ ꓞꓲ ꓢ ꓟꓻ ꓒ ꓐꓲꓺꓼ ꓓꓯꓹ ꓟ ꓥꓪꓸ ꓑꓱꓸ ꓔꓯ ꓬꓲꓻ ꓙꓬ ꓘꓶꓽ ꓗꓪ ꓖꓳ ꓓꓯ ꓡ ꓡꓳ꓿ ꓖꓳ ꓟꓬ ꓛꓲ ꓓꓯꓹ ꓥ ꓟꓲ ꓥꓪꓸ ꓑꓱꓸ ꓟꓽ ꓧꓽ ꓡꓰ꓿
43021012	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓠꓯꓼ ꓜꓻ ꓜꓽ ꓡꓯ꓾ ꓐꓯˍ ꓡꓳ꓿ ꓢꓲ ꓒ ꓥ ꓟ ꓬꓲ ꓪꓽ ꓢꓷˍ ꓠꓬꓲ꓾ ꓠꓴ ꓮꓽ ꓟ ꓥ ꓡ? ꓐꓰ ꓛꓳꓽ ꓒꓯꓹ ꓐꓴ ꓮ ꓟˍ ꓟꓲ ꓬꓲ ꓔꓯ ꓠ ꓠꓬꓲ ꓟꓽ ꓑꓶꓸ꓿
43021013	ꓖꓳ ꓡꓱ ꓠꓬ ꓬꓰ-ꓢꓴ ꓡ ꓢꓲ꓾ ꓑ ꓑˍ ꓐꓰ ꓥꓪꓸ ꓣꓴ ꓢꓲ ꓠꓬꓲ ꓬꓲ ꓪꓽ ꓔꓯ ꓖꓶˍ ꓡꓳ꓿
43021014	ꓕꓱ ꓟ ꓠꓬ ꓬꓰ-ꓢꓴ ꓫꓵꓻ ꓗꓪ ꓐꓰ ꓢꓯꓸ ꓬꓲ ꓡ ꓗꓸ ꓠꓯꓸ꓾ ꓛꓳꓽ ꓒꓯꓹ ꓐꓴ ꓔꓯ ꓟꓳꓸ ꓖꓶˍ ꓟ ꓢ ꓧꓪꓹ ꓕꓲ ꓧꓪ ꓟ ꓥ ꓡꓳ꓿
43021015	ꓬꓲ ꓪꓽ ꓠꓯꓼ ꓜꓻ ꓜꓽ ꓗꓷ ꓠꓬ꓾ ꓬꓰ-ꓢꓴ ꓡꓰ ꓢꓲ-ꓟꓴ ꓒꓲ-ꓕꓱ ꓔꓯ꓾ ꓬꓳ-ꓦ ꓬꓲ ꓮ ꓐꓲ ꓢꓲ-ꓟꓴꓳ꓾ ꓕꓱ ꓟꓬ ꓟ ꓕꓯ ꓢꓲ ꓠꓴ ꓥꓪ ꓔꓯ ꓠꓲꓹ ꓠꓵˍ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓲ ꓡꓰ꓾ ꓥꓳ꓾ ꓢꓲ ꓒꓽꓳ꓾ ꓠꓴ ꓔꓯ ꓥꓪ ꓙꓽˍ ꓟ ꓠꓴ ꓢꓷˍ ꓡꓳ꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓮ ꓣꓳ ꓔꓯ ꓚꓸ ꓖꓶ꓾ ꓐꓯˍ ꓡꓳ꓿
43021016	ꓗꓸ ꓠꓯꓸ ꓕꓲ ꓧꓪꓹ ꓬꓰ-ꓢꓴ ꓡꓰ꓾ ꓬꓳ-ꓦ ꓬꓲ ꓮ ꓐꓲ ꓢꓲ-ꓟꓴ ꓠꓴ ꓥꓪ ꓔꓯ ꓠꓲꓹ ꓠꓵˍ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓲ ꓡꓰ ꓥ ꓡꓳ꓾ ꓢꓲ ꓒꓽꓳ꓾ ꓠꓴ ꓔꓯ ꓥꓪ ꓙꓽˍ ꓟ ꓠꓴ ꓢꓷꓸˍ ꓡꓳ꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓮ ꓣꓳ ꓐꓴ ꓔꓯ ꓡꓳꓸ ꓙ꓾ ꓐꓯˍ ꓡꓳ꓿
43021017	ꓢ ꓧꓪꓹ ꓕꓲ ꓧꓪꓹ ꓬꓰ-ꓢꓴ ꓡꓰ꓾ ꓬꓳ-ꓦ ꓬꓲ ꓮ ꓐꓲ ꓢꓲ-ꓟꓴ ꓠꓴ ꓥꓪ ꓔꓯ ꓙꓽˍ ꓡ?꓾ ꓐꓯˍ ꓡꓳ꓿ ꓬꓰ-ꓢꓴ ꓡꓰ꓾ ꓠꓴ ꓥꓪ ꓔꓯ ꓠꓲꓹ ꓠꓵˍ ꓡ?꓾ ꓐꓰ ꓢ ꓧꓪ ꓠ ꓠꓬꓲˍ ꓟ ꓗꓪ ꓐꓰ ꓒꓲ-ꓕꓱ ꓠꓲꓹ ꓟ ꓫꓸ ꓡꓰ ꓠꓬꓲ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓮꓸ ꓫꓵˍ ꓟꓲ ꓠꓴ ꓢꓷˍ ꓡꓳ꓿ ꓠꓴ ꓔꓯ ꓥꓪ ꓙꓽˍ ꓟ ꓠꓴ ꓢꓷˍ ꓡꓳ꓾ ꓐꓯ ꓖꓶˍ ꓡꓳ꓿ ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓮ ꓣꓳ ꓔꓯ ꓚꓸ ꓖꓶ꓾ ꓐꓯˍ ꓡꓳ꓿
43021018	ꓥꓪ ꓔꓱꓹ ꓔꓱꓹꓼ ꓠꓴ ꓔꓯ ꓐꓯ ꓖꓶˍ ꓠꓬꓲ꓾ ꓠꓴ ꓞꓲꓼ ꓣꓳˍ ꓕꓯ ꓠꓴ ꓚꓲꓸ ꓛꓬ ꓙꓽ ꓧꓷꓹ ꓧꓷꓹ ꓢꓲ ꓮ ꓡꓲ ꓗꓪ ꓙꓰ ꓠꓲꓹ ꓫꓵˍ ꓠꓬ ꓖꓳ ꓗꓪ ꓙꓰˍ ꓡꓳ꓿ ꓠꓴ ꓟꓳꓽ ꓡꓰ ꓕꓯ ꓠꓽ꓾ ꓠꓴ ꓔꓯ ꓡꓯꓼ ꓒꓯꓹ ꓛꓱ ꓝꓲ ꓢꓲ꓾ ꓢꓴ ꓡꓰ ꓠꓴ ꓔꓯ ꓙꓽ ꓧꓷꓹ ꓧꓷꓹ ꓖꓶ ꓢꓲ ꓠꓬꓲ꓾ ꓠꓴ ꓙꓰ ꓠꓲꓹ ꓟꓽ ꓫꓵ ꓟ ꓗꓪ ꓠꓴ ꓔꓯ ꓧꓳꓽ ꓙꓰ ꓡ ꓥꓳ꓾ ꓐꓯˍ ꓡꓳ꓿
43021019	ꓬꓰ-ꓢꓴ ꓕꓱ ꓡꓱ ꓐꓯˍ ꓟ ꓠꓬ꓾ ꓒꓲ-ꓕꓱ ꓮ ꓡꓲ ꓐꓰ ꓫꓵꓻ ꓢꓲ꓾ ꓪꓴ-ꓢ ꓟꓬꓱ ꓓꓳꓽ ꓓꓳ ꓡ ꓠꓹ ꓟ ꓐꓯ ꓟꓳꓸ ꓖꓶˍ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓕꓱ ꓡꓱ ꓐꓯ ꓗꓷ ꓠꓬ꓾ ꓒꓲ-ꓕꓱ ꓔꓯ꓾ ꓥꓪ ꓔꓯ ꓛꓳ ꓡꓯ꓾ ꓐꓯˍ ꓡꓳ꓿
43021020	ꓒꓲ-ꓕꓱ ꓔꓲꓸ ꓒꓳꓹ ꓗꓷ ꓠꓬ ꓬꓰ-ꓢꓴ ꓠꓲꓹ ꓠꓵˍ ꓟ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓛꓳ ꓫꓱꓽ ꓡ ꓔꓬ ꓟ ꓔꓯ ꓟꓳˍ ꓡꓳ꓿ (ꓛꓳ ꓒꓯꓹ ꓖꓳ ꓕꓲ ꓣꓳ ꓠꓬ꓾ ꓟꓶꓼ ꓘꓶꓼ ꓜꓻ ꓜꓽˍ ꓕꓯ ꓬꓰ-ꓢꓴ ꓒ ꓕꓲꓺꓼ ꓗꓪ ꓗꓳꓺ ꓞ ꓢꓲ꓾ ꓢꓲ ꓒꓽꓳ꓾ ꓠꓴ ꓔꓯ ꓪꓴꓽ ꓜꓽ ꓢꓴ ꓮꓽ ꓟ ꓥ ꓡ? ꓐꓰ ꓠ ꓠꓬꓲ ꓢꓴ ꓥ ꓡꓳ꓿)
43021021	ꓒꓲ-ꓕꓱ ꓬꓲ ꓔꓯ ꓟꓳ ꓗꓷ ꓠꓬ꓾ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓬꓲ ꓠꓬ ꓮ ꓡꓲ ꓥ ꓡ?꓾ ꓐꓯˍ ꓡꓳ꓿
43021022	ꓬꓰ-ꓢꓴ ꓡꓰ ꓬꓲ ꓔꓯ꓾ ꓥꓪ ꓬꓲꓼ ꓡꓺˍ ꓗꓪ ꓛꓲ ꓥꓪ ꓬꓲ ꓔꓯ ꓢꓯꓸ ꓔꓬ ꓝꓲ ꓠꓲꓹ ꓫꓵ ꓐꓷˍ ꓟꓲ꓾ ꓖꓳ ꓟ ꓠꓴ ꓮꓸ ꓫꓵ ꓗꓴꓸ ꓙꓲꓽ ꓟꓽ ꓙꓳ꓾ ꓥꓪ ꓔꓯ ꓛꓳ ꓡꓯ꓾ ꓐꓯ ꓖꓶˍ ꓡꓳ꓿
43021023	ꓖꓳ ꓡꓱ ꓠꓬꓲ ꓛꓳꓽ ꓒꓯꓹ ꓖꓳ ꓕꓲ ꓣꓳ ꓠꓬ ꓟꓽ ꓫꓵꓻ ꓡ꓾ ꓐꓰ ꓬꓲꓼ ꓤ ꓠꓬꓲ ꓤ ꓐꓴ ꓗꓳ ꓡꓳ ꓗꓪ ꓚ ꓓꓳ ꓙꓰˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡꓰ꓾ ꓬꓲ ꓠꓽ ꓟꓽ ꓫꓵꓻ ꓡ꓾ ꓐꓰ ꓟꓽ ꓐꓯ꓿ ꓥꓪ ꓛꓲ ꓡ ꓗꓪ ꓛꓲ ꓥꓪ ꓬꓲ ꓔꓯ ꓔꓬ ꓝꓲ ꓠꓲꓹ ꓫꓵ ꓐꓷˍ ꓟꓲ ꓠꓴˍ ꓐꓰ ꓮꓸ ꓫꓵ ꓗꓴꓸ ꓙꓲꓽ ꓟꓽ ꓙꓳ꓾ ꓐꓰˍ ꓡꓰꓽ ꓐꓯˍ ꓡꓳ꓿
43021024	ꓕꓱ ꓟꓬ ꓫꓵꓽ ꓢꓷꓸ ꓙ ꓟꓳ ꓙ ꓢꓲ꓾ ꓕꓳ ꓶ ꓐꓳ ꓢꓴ ꓠꓬ ꓛꓳꓽ ꓒꓯꓹ ꓕꓱ ꓕꓲ ꓣꓳ ꓟ ꓥꓳ꓿ ꓖꓳ ꓡꓱ ꓢꓲ ꓬꓲ ꓢꓷ ꓙ ꓟꓳ ꓙˍ ꓟ ꓠꓬ ꓔꓱꓹˍ ꓟ ꓥ ꓟ ꓥꓪ ꓠꓴꓽ ꓢꓷˍ ꓡꓳ꓿
43021025	ꓬꓰ-ꓢꓴ ꓡꓰ ꓬꓰ ꓗꓷ ꓟ ꓠꓱꓸ ꓐꓯꓼˍ ꓟꓲ ꓮꓽ ꓟꓬꓹ ꓙꓳˍ ꓢꓰꓽ ꓡꓳ꓿ ꓖꓳ ꓟꓬ ꓟ ꓕꓲ ꓫꓵꓽ ꓡꓰ ꓕꓲ ꓫꓵꓽ ꓮꓽ ꓙꓵ ꓐꓳ ꓗꓷ ꓐꓷˍ ꓠꓬ꓾ ꓐꓳ ꓔ ꓟ ꓕꓳ ꓶ ꓠꓽ ꓟꓲ ꓠꓯ ꓗꓪˍ ꓟꓲ ꓗꓶꓺ ꓟꓽ ꓓꓲꓻ꓾ ꓐꓰ ꓥꓪ ꓓꓵꓽ ꓙꓽˍ ꓡꓳ꓿ [ꓕꓱ ꓗꓪ ꓟꓵꓽ ꓐꓬꓱꓽ ꓕꓲ ꓟ ꓗꓶ ꓓꓴ ꓥ ꓡꓳ꓿]
44001001	ꓕꓲ-ꓬ-ꓒꓲ-ꓡꓳꓽꓳ꓾ ꓥꓪ ꓡꓰ ꓕꓳ ꓶ ꓬꓲ ꓪꓴꓸ ꓕꓲ ꓑꓷꓠ ꓗꓪ꓾ ꓬꓰ-ꓢꓴ ꓟꓬꓱꓽ ꓬꓰ ꓪꓴꓸ ꓔꓴˍ ꓟ ꓗꓪ ꓐꓰ꓾ ꓬꓲ ꓔꓯ ꓔꓯꓹ ꓓꓯ ꓙꓰˍ ꓟ ꓦꓬꓼ ꓠꓬꓲ ꓗꓪ ꓛꓲ꓾
44001002	ꓬꓲ ꓬꓰ ꓗꓷ ꓟ ꓐꓰ ꓟꓸ ꓗꓷ ꓟ ꓮꓽ ꓙꓵ ꓐꓳ ꓗꓷꓳ꓿ ꓬꓲ ꓔꓯ ꓟꓽ ꓔꓯꓹ ꓓꓯ ꓙꓰ ꓢꓰꓽ ꓕꓯ꓾ ꓬꓲ ꓠꓬ ꓬꓲ ꓡꓰ ꓢꓲ ꓔ ꓟ ꓝꓲ ꓓꓴ ꓐꓴ ꓔꓯ ꓢꓲ-ꓫꓬ-ꓟ-ꓦ ꓗꓪ ꓐꓰ ꓕꓵꓼ ꓪ ꓖꓶ ꓔ ꓬꓰˍ ꓡꓳ꓿
44001003	ꓬꓲ ꓫꓸ ꓙꓵꓻ ꓢꓲ ꓫꓵꓻ ꓗꓪ ꓐꓰ ꓢꓯꓸ ꓬꓲ ꓡ ꓗꓸ ꓠꓯꓸ ꓡꓲ ꓞꓲ ꓠꓬꓲ ꓟ ꓠꓯꓸꓼ ꓗꓪ꓾ ꓬꓲ ꓛꓳꓽ ꓒꓯꓹ ꓐꓴ ꓔꓯ ꓧꓳꓺ ꓟꓽ ꓠꓺ ꓟ ꓗꓸ ꓚꓵ ꓙꓳꓻ ꓙꓳˍ ꓡꓰꓽ ꓮꓽ ꓟꓬꓹ ꓧꓪꓹ ꓬꓲ ꓖꓳ ꓓꓱ ꓟꓳꓸ ꓖꓶ ꓢꓲ꓾ ꓪꓴ-ꓢ ꓗꓴꓷ ꓟꓸ ꓟꓲ ꓟꓸ ꓖꓶˍ ꓡꓳ꓿
44001004	ꓬꓰ-ꓢꓴ ꓠꓬ ꓬꓲ ꓛꓳꓽ ꓒꓯꓹ ꓐꓴˍ ꓐꓰ ꓔꓬ ꓢꓰꓽ ꓕꓯ ꓬꓲ ꓪꓽ ꓔꓯ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓕꓽ ꓓꓳ ꓙꓰ꓾ ꓥꓪ ꓐꓯ ꓔ ꓖꓶˍ ꓟ꓾ ꓥꓪ ꓐꓹ ꓐ ꓖꓶ ꓙ ꓟꓳˍ ꓟ ꓡꓯꓼ ꓫꓴ ꓔꓯ ꓡꓳ ꓠꓬꓹ ꓔꓬ꓿
44001005	ꓬꓳ-ꓦ ꓠꓽ ꓬꓲꓻ ꓙꓬ ꓡꓰ ꓖꓳ ꓓꓱ ꓔꓲꓹ ꓖꓶ ꓗꓷꓳ꓿ ꓖꓳ ꓡꓱ ꓥ ꓟꓲ ꓮꓽ ꓟꓬꓹ ꓠꓬꓲ ꓟꓽ ꓗꓷ ꓡꓰ ꓠꓬ ꓠꓴ ꓪꓽ ꓠꓽ ꓢꓲ-ꓫꓬ-ꓟ-ꓦ ꓡꓰ ꓔꓲꓹ ꓖꓶ ꓡ ꓟ ꓟꓶˍ ꓥꓳ꓾ ꓐꓯˍ ꓡꓳ꓿
44001006	ꓬꓲ ꓪꓽ ꓕꓲ ꓪꓺꓼ ꓐꓰ ꓜꓲꓼ ꓡꓯ ꓘꓳˍ ꓕꓯ ꓬꓲ ꓪꓽ ꓡꓰ ꓬꓰ-ꓢꓴ ꓔꓯ꓾ ꓢꓲ ꓒꓽꓳ꓾ ꓠꓴ ꓠꓬ ꓬꓲ-ꓢꓷ-ꓡꓰ ꓗꓴꓷꓼ ꓔꓯ ꓮ ꓟꓶ ꓫꓬꓹ ꓔꓶˍ ꓥꓳ ꓪ? ꓐꓰ ꓠ ꓠꓬꓲˍ ꓡꓳ꓿
44001007	ꓬꓰ-ꓢꓴ ꓡꓰ ꓬꓲ ꓪꓽ ꓔꓯ꓾ ꓐꓹ ꓐ ꓬꓲ ꓚꓲ ꓛꓬ ꓙꓵꓽ ꓪ ꓡꓰ ꓝꓰꓹ ꓔ ꓟ ꓝꓲꓸˍ ꓐꓰ ꓦꓬꓼ ꓠꓬꓲ ꓔꓯ ꓠꓴ ꓪꓽ ꓢꓷꓸ ꓟꓽ ꓛꓵ꓿
44001008	ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓠꓴ ꓪꓽ ꓔꓯ ꓬꓯꓼ ꓡ ꓕꓯ꓾ ꓠꓴ ꓪꓽ ꓠꓽ ꓪꓽ ꓠꓬꓲˍ ꓟ ꓟꓶˍ ꓥꓳ꓿ ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓙꓱ-ꓣꓴ-ꓢ-ꓡꓱ ꓗꓪˍ ꓟꓲ꓾ ꓬꓴ-ꓔ ꓟꓵꓽ ꓮꓽ ꓙꓵ ꓗꓪˍ ꓟꓲ꓾ ꓢ-ꓟ-ꓡꓲ ꓗꓪˍ ꓟꓲ꓾ ꓟꓲ ꓠꓯ ꓑꓶꓸ ꓗꓪ ꓛꓲ ꓥ ꓟꓲ꓾ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓬꓰˍ ꓥꓳ꓾ ꓐꓯˍ ꓡꓳ꓿
44001009	ꓬꓲ ꓕꓱ ꓟꓬ ꓙꓰꓽ ꓐꓯ ꓗꓷ ꓠꓬ ꓬꓲ ꓪꓽ ꓟꓳꓻ ꓟꓳˍ ꓡꓰꓽ ꓬꓲ ꓔꓯ ꓛꓵꓽ ꓓꓯ ꓙꓰ ꓢꓲ꓾ ꓟꓴ ꓗꓴꓸ ꓡꓰ ꓬꓲ ꓔꓯ ꓕꓱꓹ ꓓꓯ ꓙꓰ ꓠꓬ ꓟꓽ ꓟꓳꓻ ꓗꓷ ꓡꓰꓳ꓿
44001010	ꓬꓲ ꓓꓯ ꓙꓰ ꓔꓬ ꓟ ꓔꓯ ꓝꓲ ꓓꓴ ꓐꓴ ꓟꓴꓽ ꓗꓪ ꓗꓪ ꓟꓬꓺ ꓔꓱꓹ ꓡꓳꓸ ꓔꓬ ꓕꓯ꓾ ꓐꓵ ꓞꓶ ꓒꓴ ꓖꓪꓽ ꓔ ꓟ ꓡ ꓞꓳ ꓠꓬꓲꓽ ꓣꓳ ꓬꓲ ꓪꓽ ꓒ ꓕꓲꓺꓼ ꓗꓪ ꓦꓰꓼ ꓡ ꓢꓲ꓾
44001011	ꓖ-ꓡꓲ-ꓡꓲ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓕꓱ ꓡꓱ ꓦꓰꓼ ꓞ ꓢꓲ ꓟꓴꓽ ꓗꓪ ꓗꓪ ꓡꓳꓸ ꓔꓬ ꓡ? ꓠꓴ ꓪꓽ ꓗꓳ ꓡꓳ ꓗꓪ ꓐꓰ ꓟꓴꓽ ꓗꓪ ꓗꓪ ꓛꓵꓽ ꓔꓯꓹ ꓙꓰ ꓟ ꓬꓰ-ꓢꓴ ꓕꓱ ꓕꓲ ꓣꓳ ꓠꓬ꓾ ꓬꓲ ꓔꓯ ꓟꓴꓽ ꓗꓪ ꓗꓪ ꓛꓵꓽ ꓔꓯꓹ ꓙꓰ ꓟ ꓔꓯ ꓠꓴ ꓪꓽ ꓟꓳꓻ ꓟ ꓡꓰ ꓐꓰ꓾ ꓝꓮꓲ ꓕꓲ ꓧꓪꓹ ꓬꓯꓼ ꓡ ꓢꓰꓽ ꓥꓳ꓾ ꓐꓯˍ ꓡꓳ꓿
44001012	ꓖꓳ ꓕꓯ ꓬꓲ ꓪꓽ ꓠꓬ꓾ ꓮꓽ-ꓛꓬ꓾ ꓟꓬꓱ ꓔ ꓟ ꓪꓽ ꓚꓲ ꓗꓪ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓙꓰˍ ꓡꓳ꓿ ꓪ ꓚꓲ ꓖꓳ ꓟ ꓠꓬ ꓙꓱ-ꓣꓴ-ꓢ-ꓡꓱ ꓔꓯ ꓠꓶꓽ ꓞꓹ ꓢꓲ꓾ ꓡꓳ ꓔ ꓕꓲ ꓐꓶꓽ ꓕꓷꓹ ꓛꓲ ꓗꓳꓹ ꓞꓹ ꓡꓳ꓿
44001013	ꓝꓲ ꓓꓴ ꓐꓴ ꓡꓳ ꓒꓱ ꓗꓪ ꓛꓲ ꓬꓰ ꓠꓬ ꓬꓲ ꓪꓽ ꓔꓬ ꓖꓴ ꓜꓳꓻ ꓗꓳꓹ ꓗꓪ ꓓꓯ ꓙꓰˍ ꓡꓳ꓿ ꓖꓳ ꓗꓪ ꓠꓬ ꓒꓲ-ꓕꓱ꓾ ꓬꓳ-ꓦ꓾ ꓬ-ꓗꓴ꓾ ꓯ-ꓓꓱ-ꓣꓴ꓾ ꓒꓲ-ꓡꓲ꓾ ꓕꓳ-ꓟ꓾ ꓐ-ꓕꓳ-ꓡꓱ-ꓟꓲ꓾ ꓟ-ꓕꓲ꓾ ꓮ-ꓡꓱ-ꓒꓲ ꓬꓲ ꓤ ꓬ-ꓗꓴ꓾ ꓠꓲꓹ ꓡꓱ ꓢꓴ ꓢꓲ-ꓟꓴ ꓐꓰ ꓬ-ꓗꓴ ꓬꓲ ꓤ ꓬꓴ-ꓔ ꓬꓲ ꓪꓽ ꓮꓽ ꓙꓵ ꓔꓬ ꓢꓲ꓾
44001014	ꓤꓽ ꓟꓶ ꓤ ꓕꓲ ꓐꓱꓻ ꓐꓰ ꓬꓰ-ꓢꓴ ꓬꓲ ꓟꓹ ꓟ ꓟ-ꓡꓲˍ ꓐꓰ꓾ ꓬꓲ ꓠꓬꓲ ꓤ ꓐꓴ ꓮꓽ ꓙꓵ ꓠꓬ ꓕꓲ ꓠꓲꓹ ꓕꓲ ꓪꓽ ꓟꓽ ꓠꓽ ꓠ ꓪꓽ ꓘꓴˍ ꓡꓳ꓿
44001015	ꓖꓳ ꓗꓸ ꓠꓯꓸ ꓮꓽ ꓡ ꓕꓲ ꓦꓬꓻ ꓠꓬꓲꓽ ꓞꓲ ꓣꓳ ꓛꓲ ꓜꓲꓼ ꓞꓹ ꓕꓯ꓾ ꓒꓲ-ꓕꓱ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓔꓴ ꓡ ꓢꓲ ꓕꓱ ꓡꓱ ꓐꓯˍ ꓡꓳ꓿
44001016	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓧꓶꓸ ꓕꓯ ꓢꓲ-ꓫꓬ-ꓟ-ꓦ ꓡꓰ ꓓ-ꓪꓵ ꓗꓪ ꓐꓰ꓾ ꓬꓰ-ꓢꓴ ꓔꓯ ꓣꓴꓻ ꓡ ꓢꓴ ꓔꓯ ꓙ ꓖꓴ ꓧꓳꓽ ꓟꓸ ꓖꓶ ꓢꓴ ꓬꓴ-ꓓ ꓔꓯ ꓖꓴ ꓢꓲ ꓐꓯ ꓔ ꓟ꓾ ꓢꓲꓽ ꓫꓬ ꓕꓳ ꓶ ꓗꓪ ꓓꓯꓹ ꓟ ꓐꓯ ꓘꓶ ꓠꓬ ꓐꓲ ꓡ ꓠ ꓗꓷ ꓡꓰꓳ꓿
44001017	ꓬꓲ ꓔꓯˍ ꓟꓲ ꓥꓪ ꓠꓴꓽ ꓗꓪ ꓟ ꓕꓲ ꓣꓳ ꓚꓬꓹ ꓗꓷ ꓢꓲ꓾ ꓣꓱꓽ ꓙ ꓟ ꓟꓬꓱꓽ ꓕꓱ ꓟ ꓗꓪ ꓬꓲˍ ꓟꓲ ꓕꓲ ꓣꓷꓽ ꓑꓯꓹ ꓟꓶ ꓗꓷꓳ꓾ ꓐꓯˍ ꓡꓳ꓿
44001018	(ꓖꓳ ꓡꓱ ꓥ ꓟꓲ ꓬꓴ-ꓓ ꓠꓬ ꓬꓲ ꓥꓶˍ ꓟ ꓟꓬꓱꓽ ꓬꓰ ꓟ ꓬꓲ ꓒꓵꓽ ꓡꓰ ꓦ ꓟꓲ ꓕꓲ ꓡꓯꓼ ꓪꓴꓻ ꓟꓶ ꓢꓲ꓾ ꓖꓳ ꓗꓪ ꓬꓲ ꓪꓴꓸ ꓔꓲꓸ ꓑ ꓞꓰꓻ ꓡꓰ ꓢꓲ ꓠꓬꓲ꓾ ꓦꓰꓼ ꓛꓲ ꓐꓶꓽ ꓡꓰ ꓢꓲ ꓬꓲ ꓪꓴꓻ ꓮꓽ ꓙꓵ ꓓꓳ ꓡꓺꓳ꓿
44001019	ꓕꓱ ꓟ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓢꓴ ꓮꓽ ꓙꓵ ꓢꓷ ꓡꓰ ꓠꓬ꓾ ꓦ ꓟꓲ ꓖꓳ ꓕꓲ ꓡꓯꓼ ꓔꓯ ꓬꓲ ꓪꓽ ꓥꓳꓽ ꓡꓰ꓾ ꓮ-ꓘꓷ-ꓓ-ꓟ꓾ ꓟꓬꓱ ꓖꓶˍ ꓡꓳ꓿ ꓮ-ꓘꓷ-ꓓ-ꓟ꓾ ꓐꓯ ꓟ ꓠꓬ꓾ ꓫꓵꓽ ꓦ ꓟꓲ꓾ ꓐꓯˍ ꓟ ꓥ ꓡꓳ꓿)
44001020	ꓝꓮꓲ ꓒꓲ-ꓕꓱ ꓡꓰ꓾ ꓮ ꓡꓲꓳ ꓐꓯ ꓠꓬ ꓟꓴ ꓖꓪ ꓕꓳ ꓶ ꓗꓪ꓾ ꓬꓲ ꓔꓬ ꓖꓴ ꓠꓬ ꓖꓳꓽ ꓡꓰ ꓝꓲ꓾ ꓮꓽ ꓟ ꓔꓯˍ ꓟꓲ ꓖꓳ ꓗꓪ ꓕꓽ ꓔꓬ ꓝꓲ꓾ ꓐꓰ ꓐꓳ ꓔ ꓡꓳ꓿ ꓝꓮꓲ ꓠꓬ꓾ ꓬꓲ ꓟꓬꓱꓽ ꓐꓬꓱꓼ ꓘꓶ ꓠꓬ ꓠꓱꓸ ꓐꓯꓼ ꓕꓲ ꓣꓳ ꓔꓯ ꓣꓱ ꓝꓲ꓾ ꓐꓰ ꓐꓳ ꓔ ꓢꓰꓽ ꓡꓳ꓿
44001021	-
44001022	ꓖꓳ ꓡꓱ ꓠꓬꓲ ꓬꓳ-ꓦ ꓡꓰ ꓖꓳ ꓓꓱ ꓔꓲꓹ ꓖꓶˍ ꓟ ꓦꓬꓼ ꓠꓬꓲ ꓗꓪ ꓐꓰ꓾ ꓬꓰ-ꓢꓴ ꓔꓯ ꓔꓯꓹ ꓓꓯ ꓙꓰˍ ꓟ ꓦꓬꓼ ꓠꓬꓲ ꓗꓪ ꓛꓲ꓾ ꓢꓲ ꓒ ꓬꓰ-ꓢꓴ ꓣꓳꓽ ꓗꓳ ꓡꓳ ꓗꓪ ꓚꓳ ꓔꓬ ꓕꓯ꓾ ꓮ ꓕꓯˍ ꓟꓲ ꓥꓪ ꓠꓴꓽ ꓔꓯ ꓛꓳꓻ ꓠꓬꓲ ꓢꓴ ꓕꓲ ꓣꓳ ꓔꓯ꓾ ꓥꓪ ꓠꓴꓽˍ ꓐꓰ ꓕꓲ ꓛꓳꓺꓼ ꓢꓲ ꓒ ꓢꓯꓸ ꓬꓲꓼ ꓡ ꓗꓷ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓬꓰ ꓠꓹ ꓟ ꓢꓲꓺ ꓠ ꓗꓹ ꓡꓳ꓾ ꓐꓯˍ ꓡꓳ꓿
44001023	ꓖꓳ ꓡꓱ ꓢꓲ ꓬꓲ ꓪꓽ ꓡꓰ꓾ ꓬꓴ-ꓢꓲ-ꓓꓴ꓾ ꓥ ꓠꓬ ꓐ-ꓢ-ꓐ ꓟꓬꓱ ꓔ ꓟ ꓬꓳ-ꓢꓷˍ ꓐꓰ꓾ ꓟ-ꓕꓲ-ꓬ꓾ ꓕꓱ ꓠꓬꓲꓽ ꓣꓳ ꓟ ꓗꓪ ꓐꓰ ꓕꓲ ꓣꓳ ꓢꓲꓺ ꓠꓹ ꓟ ꓐꓯ ꓞꓷꓹˍ ꓡꓳ꓿
44001024	-
44001025	ꓖꓳ ꓕꓯ ꓬꓲ ꓪꓽ ꓪꓽ ꓘꓴ ꓢꓲ꓾ ꓢꓲ ꓒꓽꓳ꓾ ꓞꓳ ꓤ ꓠꓲꓹ ꓟ ꓮꓽ ꓙꓵ ꓔꓯ ꓢꓷꓸ ꓢꓴꓳ꓾ ꓬꓴ-ꓓ ꓠꓬ ꓬꓲ ꓙꓰ ꓠ ꓗꓹ ꓟ ꓗꓪ ꓙꓰ ꓗꓷꓳ꓿ ꓬꓲ ꓡꓰ ꓡꓳ ꓔ ꓬꓰ ꓟ ꓝꓲ ꓓꓴˍ ꓐꓰ ꓣꓱꓽ ꓙ ꓟꓬꓱꓽ ꓔꓯ ꓣꓱꓽ ꓡ ꓠꓹ ꓟ꓾ ꓡ ꓞꓳ ꓕꓱ ꓠꓬꓲꓽ ꓣꓳ ꓗꓪ ꓐꓰ ꓠꓴ ꓡꓰ ꓢꓲ ꓔ ꓢꓴ ꓮ ꓡꓲ ꓕꓲ ꓣꓳ ꓥ ꓟ ꓥꓪ ꓠꓴꓽ ꓔꓯ ꓟꓳꓸ ꓖꓶ ꓡꓯ꓾ ꓐꓯˍ ꓡꓳ꓿
44001026	ꓖꓳ ꓡꓱ ꓢꓲ ꓬꓲ ꓪꓽ ꓠꓬꓲꓽ ꓣꓳ ꓐꓱ ꓶ ꓢꓽ ꓫꓱ ꓫꓱꓹ ꓗꓷ ꓠꓬ꓾ ꓟ-ꓕꓲ-ꓬ ꓔꓯ ꓟꓶꓽ ꓡ ꓠꓬꓲ꓾ ꓬꓲ ꓠꓬ ꓝꓲ ꓓꓴ ꓞꓲ ꓕꓲ ꓣꓳ ꓟ ꓗꓪ ꓔꓹ ꓓꓵꓽ ꓡꓰˍ ꓡꓳ꓿
44002001	ꓥꓪꓽ-ꓞꓲ-ꓠꓬꓲ-ꓑꓮꓲ ꓦꓬꓼ ꓠꓬꓲ ꓛꓲ ꓡ ꓕꓯ꓾ ꓬꓲ ꓪꓽ ꓮꓽ ꓙꓵ ꓠꓬ ꓕꓲ ꓖꓺꓼ ꓗꓪ ꓜꓲꓼ ꓔꓬ ꓡꓳ꓿
44002002	ꓖꓳ ꓕꓯ ꓞꓼ ꓐꓰ ꓟꓲꓽ ꓦꓲ ꓓ ꓟ ꓙꓱꓼ ꓡ ꓟ ꓡꓰ ꓐꓰ꓾ ꓟꓴꓽ ꓗꓪ ꓗꓪ ꓐꓰ ꓢꓯꓼ ꓕꓲ ꓟ ꓬꓯꓼ ꓡ ꓢꓲ꓾ ꓬꓲ ꓪꓽ ꓠꓬꓲꓸ ꓠꓸ ꓔꓬ ꓟ ꓦꓲ ꓗꓪ ꓐꓲ ꓡꓰˍ ꓡꓳ꓿
44002003	ꓡ ꓛꓱꓺ ꓡꓰ ꓐꓰ ꓗꓹ ꓟ ꓮꓸ ꓔꓳꓸ ꓡ ꓡꓱˍ ꓟꓲ ꓬꓲ ꓪꓽ ꓔꓯ ꓟꓳꓸ ꓖꓶ ꓡ ꓢꓲ꓾ ꓗꓪꓺ ꓒꓬꓱ ꓙꓰ ꓢꓲ ꓠꓬꓲ꓾ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓥꓳꓽ ꓡ ꓡꓳ꓿
44002004	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓔꓯ ꓢꓲ-ꓫꓬ-ꓟ-ꓦ ꓐꓲ ꓡꓰ ꓢꓲ꓾ ꓢꓲ-ꓫꓬ-ꓟ-ꓦ ꓡꓰ ꓬꓲ ꓪꓽ ꓔꓯ ꓮ ꓡꓲ ꓐꓯ ꓝꓲˍ ꓠꓬ꓾ ꓬꓲ ꓖꓳ ꓡꓱ ꓠꓱꓸ ꓐꓯꓼ ꓥꓳꓽ ꓫꓸ ꓕꓱ ꓔꓴ ꓡ ꓡꓳ꓿
44002005	ꓖꓳ ꓕꓯ ꓟꓵ ꓕꓯꓽ ꓗꓳꓹ ꓕꓯꓽ ꓗꓪ ꓐꓰ ꓡꓻ ꓟ꓾ ꓠꓲꓹ ꓒꓵꓽ ꓠꓲꓹ ꓡꓱꓻ ꓟ ꓬꓴ-ꓔ ꓡ ꓞꓳ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓜꓲꓼ ꓞꓹ ꓡꓳ꓿
44002006	ꓢꓯꓼ ꓕꓱ ꓟ ꓔꓯ ꓑ ꓙꓽˍ ꓕꓯ ꓡ ꓞꓳ ꓬꓲ ꓜꓴ ꓜꓲꓼ ꓡ ꓢꓲ꓾ ꓝꓲ ꓓꓴ ꓐꓴ ꓡꓰ ꓫ ꓕꓱˍ ꓟ ꓔꓯ ꓮꓽ ꓟ ꓚꓲ ꓛꓬ ꓥꓳꓽ ꓗꓪ ꓮꓽ ꓟ ꓑ ꓙꓽˍ ꓠꓬꓲ꓾ ꓬꓲ ꓪꓽ ꓠꓬ ꓓꓵꓽ ꓙ ꓮ'ꓺ ꓡꓰꓳ꓿
44002007	ꓬꓲ ꓪꓽ ꓮꓽ ꓙꓵ ꓠꓬ ꓓꓵꓽ ꓙ ꓟꓶ ꓢꓲ꓾ ꓕꓱ ꓗꓪ ꓫ ꓕꓱ ꓔꓬ ꓢꓴ ꓮꓽ ꓙꓵ ꓠꓬ ꓖ-ꓡꓲ-ꓡꓲ ꓢꓴ ꓟꓽ ꓥ ꓡ?
44002008	ꓮ ꓡꓲ ꓗꓷ ꓡꓰ ꓠꓬꓲ ꓬꓲ ꓪꓽ ꓟꓸ ꓟꓲ ꓚˍ ꓟ ꓔꓯ ꓣꓳ ꓮꓽ ꓟ ꓚꓲ ꓛꓬ ꓥꓳꓽ ꓗꓪ ꓮꓽ ꓟ ꓑ ꓙꓽˍ ꓡ?
44002009	ꓒ-ꓕꓲ-ꓬ ꓢꓴ꓾ ꓟꓲ-ꓓꓲ ꓢꓴ꓾ ꓬꓲ-ꓡꓽ-ꓟꓷꓽ ꓢꓴ꓾ ꓟꓲ-ꓢꓳ-ꓒꓳ-ꓔ-ꓟꓲ ꓟꓵꓽ ꓗꓪ ꓔꓬ ꓢꓴ꓾ ꓬꓴ-ꓔ ꓟꓵˍ ꓐꓰ ꓚꓬ-ꓑꓷ-ꓓꓳ-ꓚꓬ ꓢꓴ꓾ ꓒ-ꓠꓷ-ꓕꓴ ꓢꓴ꓾ ꓮ-ꓢꓲ-ꓬ ꓢꓴ꓾
44002010	ꓩ-ꓡꓴ-ꓚꓲ-ꓬ ꓢꓴ꓾ ꓒ-ꓩꓴ-ꓡꓲ-ꓬ ꓢꓴ꓾ ꓬꓲ-ꓙꓲ ꓟꓵ ꓗꓪ ꓔꓬ ꓢꓴˍ ꓐꓰ ꓢ-ꓡꓲ-ꓠꓲ ꓡꓳ ꓒꓱ ꓒꓻ ꓕꓲꓺꓼ ꓗꓪ ꓟ ꓡꓲ-ꓑꓲꓸ-ꓬꓼ ꓢꓴ꓾ ꓣꓳ-ꓟ ꓟꓵꓽ ꓗꓪ ꓐꓰ ꓡꓻˍ ꓟ ꓪꓰ ꓤ ꓬꓴ-ꓔ ꓡ ꓞꓳˍ ꓐꓰ ꓬꓴ-ꓔ ꓢꓳ ꓗꓪ ꓓꓵꓽ ꓡꓰ ꓢꓴ꓾
44002011	ꓗꓷ-ꓡꓲ-ꓔꓲ ꓢꓴˍ ꓐꓰ ꓬꓹ-ꓡꓽ-ꓑꓷ ꓢꓴ ꓣꓳꓽ ꓮꓽ ꓙꓵ ꓠꓬ꓾ ꓪꓴ-ꓢ ꓪ ꓠꓬꓲˍ ꓟ ꓟꓬꓱꓽ ꓬꓲ ꓓꓳꓽ ꓚˍ ꓟ ꓔꓯ ꓣꓳꓽ ꓚꓲ ꓛꓬ ꓥꓳꓽ ꓡꓰ ꓑ ꓙꓽ ꓪ ꓡꓰꓳ꓾ ꓐꓯˍ ꓡꓳ꓿
44002012	ꓖꓳ ꓡꓱ ꓠꓬ ꓬꓲ ꓪꓽ ꓮꓽ ꓙꓵ ꓢꓴ ꓮꓽ ꓘꓶꓸ ꓓꓵꓽ ꓙ ꓟꓶ ꓢꓲ꓾ ꓕꓱ ꓟ ꓮꓸ ꓫꓵ ꓢꓷꓸ ꓡꓰ ꓓꓴ ꓥ ꓡ? ꓐꓰ ꓠ ꓠꓬꓲ ꓡꓯ ꓘꓳˍ ꓡꓳ꓿
44002013	ꓖꓳ ꓡꓱ ꓥ ꓟꓲ ꓕꓲ ꓐꓱ ꓠꓽ ꓬꓲ ꓪꓽ ꓔꓯ ꓤꓲ ꓢꓲ꓾ ꓬꓲ ꓪꓽ ꓠꓽ ꓙꓵꓻ ꓫꓵꓼ ꓓꓳ ꓬꓲꓼ ꓡꓰꓳ꓾ ꓐꓯˍ ꓡꓳ꓿
44002014	ꓒꓲ-ꓕꓱ ꓠꓬ ꓞꓲ ꓕꓲ ꓣꓳ ꓟ ꓐꓰ ꓦꓰꓼ ꓞ ꓢꓲ ꓢꓯꓼ ꓓꓽ ꓟ ꓡꓰ꓾ ꓬꓴ-ꓔ ꓡ ꓞꓳˍ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓢꓴ ꓐꓴꓳ꓾ ꓕꓱ ꓟ ꓠꓴ ꓪꓽ ꓔꓯ ꓥꓪ ꓒꓶ ꓟꓸ ꓖꓶˍ ꓠꓬꓲ꓾ ꓠ ꓠꓹ꓿
44002015	ꓮ ꓟꓶ ꓠꓬ ꓠꓯꓼ ꓗꓴ ꓙꓵꓹˍ ꓡꓰꓽ ꓥ ꓢꓰꓽ ꓠꓬꓲ꓾ ꓠꓴ ꓪꓽ ꓓꓵꓽ ꓙꓽˍ ꓟ ꓡꓰ ꓐꓰ ꓕꓱ ꓕꓲ ꓜꓴꓻ ꓟ ꓠꓬ ꓙꓲꓻ ꓒꓶꓽ ꓬꓲꓼˍ ꓟ ꓟꓽ ꓥ꓿
44002016	ꓕꓱ ꓟ ꓠꓬ ꓟꓷ ꓠꓷꓹ ꓝꓸ ꓢꓴ ꓬꓳ-ꓶ ꓡꓰ ꓐꓯ ꓔ ꓟ ꓐꓲꓺ ꓡ ꓟ ꓥ ꓡꓳ꓿ ꓬꓲ ꓐꓯˍ ꓟ ꓠꓬ ꓪꓴ-ꓢ ꓡꓰ꓾
44002017	ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓠꓬ꓾ ꓞꓳ ꓫꓵꓽ ꓥ ꓕ ꓑꓳꓸ ꓔꓯ ꓥꓪ ꓦ ꓧꓳꓸ ꓧꓳꓽ ꓖꓶˍ ꓥꓳ꓿ ꓖꓳ ꓡꓱ ꓠꓬ ꓠꓴ ꓪꓽ ꓮ ꓐꓲ ꓮ ꓟꓲꓽ ꓐꓴ ꓟꓷ ꓠꓷꓹ ꓝꓸˍ ꓥꓳ꓿ ꓠꓴ ꓪꓽ ꓤ ꓖꓴ ꓡꓯꓸ ꓐꓴ ꓠꓬ ꓦ ꓐꓬꓱꓽ ꓟꓳ ꓢꓲ꓾ ꓞꓳ ꓟꓳꓽ ꓐꓴˍ ꓟꓲ ꓬꓲꓼ ꓟꓬ ꓘꓳˍ ꓥꓳ꓿
44002018	ꓖꓳ ꓕꓯ ꓥꓪ ꓚꓳ ꓑꓸ ꓚꓳ ꓟ ꓐꓴ ꓔꓯˍ ꓟꓲ ꓥꓪ ꓦ ꓧꓳꓸ ꓧꓳꓽ ꓖꓶ ꓢꓲ꓾ ꓬꓲ ꓪꓽ ꓠꓽ ꓟꓷ ꓠꓷꓹ ꓝꓸˍ ꓥꓳ꓿
44002019	ꓟꓵꓽ ꓪꓴꓽ ꓗꓪ ꓠꓬ ꓥꓪ ꓡꓰ ꓓꓵꓽ ꓙ ꓟꓶ ꓓꓴ ꓟꓳꓸ ꓖꓶ ꓢꓲ꓾ ꓟꓲ ꓠꓯ ꓗꓪˍ ꓟꓲ ꓢꓷ ꓡꓰ ꓓꓴ ꓟꓳꓸ ꓖꓶ ꓢꓲ ꓠꓬꓲ꓾ ꓫꓵꓽˍ ꓐꓰ ꓮ ꓔꓳꓸˍ ꓐꓰ ꓟꓴꓽ ꓘꓴꓽ ꓓꓳˍ ꓥꓳ꓿
44002020	ꓐꓬꓱꓼ ꓡꓱꓼ ꓡꓱꓼ ꓟ ꓢꓲ ꓒ ꓦꓬꓼ ꓠꓬꓲ ꓓꓽ ꓟ ꓟꓽ ꓛꓲ ꓡ ꓧꓶꓸ ꓕꓯ꓾ ꓟꓲꓽ ꓟꓲꓻ ꓠꓬ ꓠꓯꓺ ꓡꓰ ꓢꓲ ꓦ ꓐ ꓠꓬ ꓫꓵꓽ ꓑꓶꓸ ꓡꓰˍ ꓥꓳ꓿
44002021	ꓖꓳ ꓕꓯ ꓠꓬ ꓢꓲ ꓒ ꓟꓬꓱꓺ ꓔꓯ ꓘꓴ ꓢꓴ ꓮꓽ ꓟ ꓥ ꓟꓲ ꓚꓬꓴ ꓟꓶˍ ꓥꓳ꓾ ꓐꓰ ꓐꓯˍ ꓡꓳ꓿
44002022	ꓬꓲ-ꓢꓷ-ꓡꓰ ꓡ ꓞꓳ ꓐꓴꓳ꓾ ꓐꓯ ꓘꓶ ꓕꓱ ꓟ ꓔꓯ ꓠ ꓠꓹ꓿ ꓪꓴ-ꓢ ꓠꓬ ꓠ-ꓢ-ꓡꓱ ꓢꓴ ꓬꓰ-ꓢꓴ ꓗꓪ ꓐꓰ꓾ ꓠꓴ ꓪꓽ ꓗꓳ ꓡꓳ ꓗꓪ ꓪꓽ ꓠꓬꓲˍ ꓟ ꓟꓬꓱꓽˍ ꓐꓰ ꓓꓵꓽ ꓙ ꓟꓶ ꓓꓴˍ ꓐꓰ ꓢꓷꓸ ꓡꓰ ꓓꓴ ꓬꓰ ꓢꓲ꓾ ꓬꓰ-ꓢꓴ ꓠꓬ ꓪꓴ-ꓢ ꓔꓯ ꓐꓰ ꓡꓻ ꓢꓴ ꓥ ꓟ ꓟꓳꓸ ꓖꓶ ꓡ ꓟ ꓕꓱ ꓟ ꓠꓴ ꓪꓽˍ ꓟꓲ ꓢꓷˍ ꓡꓳ꓿
44002023	ꓪꓴ-ꓢ ꓡꓰ ꓧꓶꓸ ꓕꓯˍ ꓡꓰ ꓝꓰꓹ ꓔ ꓟ ꓡꓰ ꓐꓰ꓾ ꓬꓰ-ꓢꓴ ꓔꓯ ꓠꓬ ꓠꓴ ꓪꓽ ꓡꓰ ꓪꓴ-ꓢ ꓔꓯ ꓟꓽ ꓢꓷꓸ ꓢꓴ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷ ꓢꓲ ꓬꓲ ꓔꓯ ꓕꓯꓼ ꓢꓰꓼ ꓗꓷ ꓝꓲꓳ꓿
44002024	ꓖꓳ ꓡꓱ ꓥ ꓟꓲ ꓫꓵꓻ ꓟ ꓡꓰ ꓬꓲ ꓔꓯ ꓧꓪꓸ ꓡꓰ ꓟꓽ ꓘꓴꓻ ꓠꓬꓲ꓾ ꓫꓵꓻˍ ꓟ ꓠꓻ ꓫꓸ ꓓꓴ ꓔꓯ ꓪꓴ-ꓢ ꓡꓰ ꓒꓶꓻ ꓩꓴ ꓗꓷ ꓢꓲ꓾ ꓬꓰ-ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲꓳ꓿
44002025	ꓮ ꓡꓲꓳ ꓐꓯ ꓠꓬ ꓓ-ꓪꓵ ꓡꓰ ꓬꓲ ꓔꓯ ꓖꓴ ꓢꓲ꓾ ꓢꓲ ꓒ ꓠꓬ ꓮ ꓕꓯˍ ꓟꓲ ꓥꓪ ꓒꓬꓱꓽ ꓕꓯꓽ ꓗꓪ ꓔꓬ ꓟ ꓥꓪ ꓟꓳꓻ ꓗꓷꓳ꓿ ꓥꓪ ꓔꓯ ꓟꓽ ꓶꓹ ꓡꓵ ꓡꓰ ꓝꓲ ꓠꓹ ꓟ꓾ ꓬꓲ ꓠꓬ ꓥꓪ ꓡꓯꓼ ꓙ ꓕꓲ ꓛꓱꓽ ꓗꓪ ꓔꓬ ꓡꓳ꓿
44002026	ꓖꓳ ꓡꓱ ꓠꓬꓲ ꓥꓪ ꓠꓲꓹ ꓟ ꓠꓬ ꓗꓹ ꓛꓲ ꓢꓲ ꓥꓪ ꓡ ꓛꓱ ꓡꓰ ꓠꓲꓹ ꓒꓴ ꓘꓶꓽ ꓐꓯ ꓓꓳ ꓡ ꓡꓳ꓿ ꓥꓪ ꓧꓪꓽ ꓖꓳ ꓓꓱˍ ꓟꓲ ꓥꓳ ꓡꓳꓸ ꓔ ꓓꓴ ꓠꓯꓸꓼ ꓔꓬ ꓟꓶˍ ꓥꓳ꓿
44002027	ꓮ ꓡꓲꓳ ꓐꓯ ꓠꓬ ꓥꓪ ꓶꓻ ꓟꓬ ꓔꓯ ꓠꓴ ꓡꓰ ꓟꓸ ꓟꓲ ꓟꓵꓽ ꓗꓪ ꓟꓽ ꓡꓳ ꓒꓰꓹ꓿ ꓠꓴ ꓢꓲꓽ ꓫꓬ ꓢꓴ ꓔꓯˍ ꓟꓲ ꓟꓽ ꓛꓵꓽ ꓡꓰ ꓝꓲ꓿
44002028	ꓠꓴ ꓡꓰ ꓥꓪ ꓔꓯ ꓢꓯꓼ ꓟꓬ ꓙ ꓖꓴ ꓢꓷꓸ ꓡꓰ ꓝꓲꓳ꓿ ꓠꓴ ꓒꓬꓱꓽ ꓕꓯꓽ ꓗꓪ ꓥꓪ ꓔꓯ ꓠꓲꓹ ꓒꓴˍ ꓟ ꓐꓲ ꓡ ꓝꓲˍ ꓥꓳ꓾ ꓐꓯˍ ꓡꓳ꓿
44002029	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓒꓵ ꓒ ꓓ-ꓪꓵ ꓔꓯ ꓟꓳ꓾ ꓥꓪ ꓠꓲꓹ ꓪꓴꓽ ꓪꓴˍ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓛꓵˍ ꓡꓳ꓿ ꓬꓲ ꓠꓬ ꓫꓵꓻ ꓢꓲ ꓔꓵꓸ ꓗꓷꓳ꓿ ꓬꓲ ꓡꓱꓽ ꓜꓴˍ ꓟꓲ ꓠꓬꓲꓸ ꓠꓬꓲ ꓗꓪ ꓛꓲ ꓣꓳ ꓔꓬ ꓖꓴ ꓗꓪ ꓓꓹ ꓢꓰꓽ ꓡꓳ꓿
44002030	ꓬꓲ ꓠꓽ ꓟꓷ ꓠꓷꓹ ꓝꓸ ꓢꓴ ꓕꓲ ꓣꓳ ꓥ ꓢꓲ꓾ ꓬꓲ ꓞꓲꓼ ꓤ ꓡꓯꓹ ꓤ ꓗꓪ ꓟ ꓕꓲ ꓣꓳ ꓔꓯ ꓪ ꓔꓲ ꓒꓬꓱꓼ ꓡ ꓝꓲˍ ꓥꓳ꓾ ꓐꓰ ꓪꓴ-ꓢ ꓡꓰ ꓪꓵꓼ ꓗꓷ ꓟ ꓔꓯ ꓬꓲ ꓢꓷꓸˍ ꓠꓬꓲ꓾
44002031	ꓒꓵꓽ ꓒ ꓓ-ꓪꓵ ꓡꓰ ꓙꓲ-ꓢꓴ ꓢꓯꓸ ꓬꓲꓼ ꓡ ꓟ ꓔꓯ ꓖꓴ ꓢꓲ꓾ ꓬꓲ ꓔꓯ ꓠꓬ ꓟꓸ ꓟꓲ ꓟꓵꓽ ꓗꓪ ꓟꓽ ꓡꓳ ꓒꓰꓹ꓾ ꓬꓲ ꓧꓪ ꓖꓳ ꓓꓱˍ ꓟꓲ ꓟꓽ ꓛꓵꓽ ꓡꓰ꓾ ꓐꓰ ꓐꓯ ꓗꓷꓳ꓿
44002032	ꓬꓰ-ꓢꓴ ꓕꓱ ꓕꓲ ꓣꓳ ꓔꓯ ꓠꓬ ꓪꓴ-ꓢ ꓡꓰ ꓢꓯꓸ ꓬꓲꓼ ꓡ ꓝꓲꓳ꓿ ꓥꓪ ꓠꓴꓽ ꓮꓽ ꓙꓵ ꓠꓬ ꓕꓱ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿
44002033	ꓬꓲ ꓔꓯ ꓠꓽ ꓪꓴ-ꓢ ꓡꓯꓼ ꓙ ꓗꓪ ꓓꓳꓹ ꓟꓴ ꓗꓷ ꓢꓲ꓾ ꓐꓹ ꓐ ꓡꓰ ꓙ ꓟꓳ ꓔ ꓟ ꓢꓲ-ꓫꓬ-ꓟ-ꓦ ꓬꓲ ꓟꓶ ꓗꓷ ꓠꓬꓲ꓾ ꓮ ꓟꓶ ꓠꓴ ꓪꓽ ꓟꓳꓻˍ ꓟ ꓐꓰ ꓑ ꓙꓽˍ ꓟ ꓕꓱ ꓟ ꓠꓬ ꓬꓲ ꓡꓰ ꓧꓳꓸ ꓖꓶ ꓩꓴ ꓡ ꓟ ꓦ ꓥ ꓡꓳ꓿
44002034	ꓓ-ꓪꓵ ꓠꓬ ꓟꓴꓽ ꓗꓪ ꓗꓪ ꓟꓽ ꓓꓯ ꓙꓰ ꓠꓬꓲ꓿ ꓖꓳ ꓡꓱ ꓥ ꓟꓲ ꓬꓲ ꓡꓰ꓾
44002035	ꓢꓲ ꓒ ꓡꓰ ꓥꓪ ꓢꓲ ꓒ ꓔꓯ꓾ ꓠꓴˍ ꓐꓰ ꓛꓴꓽ ꓙꓳ ꓡꓯꓽ ꓘꓳ ꓢꓴ ꓐꓴ ꓔꓯ ꓥꓪ ꓡꓰ ꓠꓴ ꓛꓲ ꓕꓳꓼ ꓕꓲ ꓟꓽ ꓗꓷ ꓡꓰ ꓝꓲ ꓕ ꓑꓳ꓾ ꓠꓴ ꓠꓬ ꓥꓪ ꓡꓯꓼ ꓙ ꓕꓲ ꓛꓱ ꓗꓪ ꓠꓬꓲꓸ ꓠꓸ꓾ ꓐꓯ ꓗꓷꓳ꓾ ꓐꓯˍ ꓡꓳ꓿
44002036	ꓖꓳ ꓡꓱ ꓠꓬꓲ ꓠꓴ ꓪꓽ ꓡꓰ ꓕꓯꓼ ꓔꓶ ꓗꓷ ꓟ ꓬꓰ-ꓢꓴ ꓕꓱ ꓕꓲ ꓣꓳ ꓔꓯ꓾ ꓪꓴ-ꓢ ꓡꓰ ꓢꓲ ꓒˍ ꓐꓰ ꓙꓲ-ꓢꓴ ꓒꓬꓱꓼ ꓡ ꓝꓲ ꓗꓷ ꓟ ꓕꓱ ꓟ꓾ ꓬꓲ-ꓢꓷ-ꓡꓰ ꓕꓲ ꓪꓳꓼ ꓡꓱꓸꓼ ꓚꓵ ꓚꓵ ꓢꓷꓸ ꓠꓯꓹ ꓡꓳ꓾ ꓐꓯˍ ꓡꓳ꓿
44002037	ꓕꓱ ꓟ ꓔꓯ ꓬꓲ ꓪꓽ ꓑ ꓙꓽˍ ꓕꓯ ꓬꓲ ꓪꓽ ꓠꓲꓹ ꓟ ꓗꓪ ꓗꓸ ꓬꓯꓼ ꓡꓰ ꓢꓲ꓾ ꓒꓲ-ꓕꓱˍ ꓐꓰ ꓠꓱꓸ ꓐꓯꓼ ꓝꓲ ꓓꓴ ꓐꓴ ꓔꓯ꓾ ꓮꓸ ꓬꓲꓼ ꓐꓴꓳ꓾ ꓖꓳ ꓡꓱ ꓥ ꓠꓬ ꓥꓪ ꓠꓴꓽ ꓮ ꓡꓲ ꓬꓰ ꓠꓯꓹ ꓡ?꓾ ꓐꓯˍ ꓡꓳ꓿
44002038	ꓒꓲ-ꓕꓱ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓝꓴꓲ ꓖꓽ ꓖꓶ ꓟꓶ ꓠꓹ ꓟ ꓙꓲ-ꓢꓴ ꓬꓰ-ꓢꓴ ꓟꓬꓱ ꓗꓪ ꓐꓰ ꓖꓳ ꓓꓱ ꓔꓲꓹ ꓠ ꓗꓹ ꓡꓳ꓿ ꓖꓳ ꓡꓱ ꓠꓬ ꓡꓯꓼ ꓫꓴ ꓢꓲ-ꓫꓬ-ꓟ-ꓦ ꓠꓴ ꓪꓽ ꓟꓶˍ ꓥꓳ꓿
44002039	ꓮ ꓡꓲꓳ ꓐꓯ ꓠꓬ ꓙ ꓟꓳ ꓘꓶꓽ ꓕꓱ ꓟ ꓠꓬ ꓠꓴ ꓪꓽˍ ꓐꓰ ꓠꓴ ꓪꓽ ꓤ ꓠꓱ ꓐꓴ ꓐꓱ ꓶˍ ꓐꓰ꓾ ꓶꓽ ꓤ ꓗꓪ ꓔꓬ ꓢꓴ ꓮꓽ ꓙꓵ ꓐꓱ ꓶˍ ꓐꓰ꓾ ꓢꓲ ꓒ ꓣꓳ ꓪꓴ-ꓢ ꓡꓰ ꓘꓴꓻ ꓜꓲꓼ ꓡ ꓠꓹ ꓟ ꓥ ꓕ ꓑꓳ ꓐꓱ ꓶˍ ꓟꓲ ꓥ ꓡꓳ꓾ ꓐꓯˍ ꓡꓳ꓿
44002040	ꓝꓮꓲ ꓬꓲ ꓠꓬ ꓠꓱꓸ ꓐꓯꓼ ꓮꓽ ꓟꓬꓹ ꓘꓶꓽ ꓡꓰ ꓢꓷꓸ ꓙ ꓟꓳ ꓙ ꓢꓲ꓾ ꓥꓶꓺˍ ꓟ ꓤꓶ ꓕꓱ ꓟ ꓗꓪ ꓐꓰ ꓡꓲꓹ ꓗꓷ ꓟꓶ ꓢꓲ ꓠꓴ ꓪꓽ ꓚꓬꓴ ꓟꓶ ꓡꓰ ꓝꓲ꓾ ꓐꓰ ꓘꓶꓸ ꓖꓶˍ ꓡꓳ꓿
44002041	ꓖꓳ ꓕꓯ ꓬꓲ ꓐꓯ ꓘꓶ ꓔꓯ ꓘꓳ ꓣꓴ ꓢꓴ ꓔꓯ ꓠꓬ ꓖꓳ ꓓꓱ ꓔꓲꓹ ꓖꓶ ꓢꓲ꓾ ꓖꓳ ꓕꓲ ꓠꓬꓲ ꓗꓪ ꓙꓵꓻ ꓢꓴ ꓐꓴ ꓔꓯꓺ ꓬꓲ ꓐꓶꓹ ꓢ ꓔꓴ ꓣꓳ ꓛꓲ ꓡꓴꓽ ꓖꓶ ꓡ ꓡꓳ꓿
44002042	ꓬꓲ ꓪꓽ ꓠꓬ ꓝꓲ ꓓꓴ ꓐꓴ ꓟꓸ ꓖꓶˍ ꓟ ꓐꓰ꓾ ꓕꓲ ꓠꓲꓹ ꓕꓲ ꓪꓽ ꓬꓰˍ ꓟ ꓐꓰ꓾ ꓑ ꓑ ꓦꓶˍ ꓟ ꓐꓰ ꓪꓽ ꓘꓴˍ ꓟ ꓗꓪ ꓬꓲ ꓑꓶꓸ ꓟꓽ ꓞꓷꓹ ꓕꓶꓻ ꓕꓶ ꓡꓰ ꓬꓰˍ ꓡꓳ꓿
44002043	ꓝꓮꓲ ꓝꓲ ꓓꓴ ꓐꓴ ꓡꓰ ꓓꓵꓽ ꓙ ꓟꓶ ꓓꓴˍ ꓐꓰ ꓢꓷ ꓡꓰ ꓓꓴ ꓮꓽ ꓟꓬꓹ ꓬꓰˍ ꓠꓬꓲ꓾ ꓬꓲ ꓪꓽ ꓮꓽ ꓙꓵ ꓢꓴ ꓓꓵꓽ ꓙ ꓟꓶˍ ꓡꓳ꓿
44002044	ꓙꓵꓻ ꓢꓴ ꓐꓴ ꓮꓽ ꓙꓵ ꓠꓬ ꓕꓲ ꓪꓺꓼ ꓔꓬ ꓢꓲ꓾ ꓬꓲ ꓪꓽ ꓙꓳˍ ꓟ ꓮꓽ ꓙꓵ ꓕꓲ ꓡꓰꓹꓼ ꓣꓱꓽˍ ꓡꓳ꓿
44002045	ꓬꓲ ꓪꓽ ꓠꓬ ꓬꓲ ꓪꓽ ꓙꓳˍ ꓟ ꓠꓲꓹ ꓫꓬꓸ ꓡꓯꓼ ꓪ ꓪꓴꓽ ꓗꓷ ꓢꓲ꓾ ꓮꓽ ꓟ ꓮ ꓡꓲ ꓣꓱꓽ ꓬꓯꓼˍ ꓠꓬ ꓖꓳ ꓡꓱ ꓐꓱꓻ ꓖꓶ ꓡꓯ ꓘꓳˍ ꓡꓳ꓿
44002046	ꓝꓮꓲ ꓬꓲ ꓪꓽ ꓠꓬ ꓠꓲꓹ ꓡꓱꓻ ꓡꓱˍ ꓡꓰꓽ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓗꓪ ꓜꓲꓼ ꓡꓯ ꓘꓳ ꓢꓲ꓾ ꓬꓲ ꓪꓽ ꓦꓲ ꓗꓪˍ ꓟꓲ ꓑ ꓑ ꓦꓶꓹ ꓢꓲ ꓠꓬꓲ꓾ ꓠꓲꓹ ꓒꓴˍ ꓟ ꓐꓰ ꓠꓲꓹ ꓔꓱ ꓠꓲꓹ ꓓꓰˍ ꓟ ꓠꓲꓹ ꓟ ꓡꓰ ꓕꓲ ꓪꓺꓼ ꓜꓽ ꓓꓳ ꓢꓲ ꓠꓬꓲ ꓪꓴ-ꓢ ꓔꓯ ꓫꓱꓸ ꓖꓶˍ ꓡꓳ꓿
44002047	ꓑ ꓫꓬꓼ ꓐꓴˍ ꓟꓲ ꓙꓵꓻ ꓢꓴ ꓐꓴ ꓔꓯ ꓠꓲꓹ ꓒꓴˍ ꓡꓳ꓿ ꓢꓯꓼ ꓟꓬ ꓝꓸ ꓟꓶ ꓢꓴˍ ꓟꓲ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓢꓲ ꓒ ꓡꓰ ꓡꓴꓽ ꓖꓶ ꓡꓺˍ ꓡꓳ꓿
44003001	ꓟꓳꓼ ꓡꓳ ꓗ ꓠꓯꓸ ꓢ ꓙꓵꓹ ꓗꓪ ꓟ ꓪꓽ ꓘꓴ ꓙꓵꓹ ꓗꓪ ꓒꓲ-ꓕꓱˍ ꓐꓰ ꓬꓳ-ꓦ ꓠꓬ ꓢꓲꓽ ꓫꓬ ꓦꓲ ꓗꓪ ꓓꓯ ꓙꓰˍ ꓡꓳ꓿
44003002	ꓦꓵ ꓡ ꓕꓯꓽˍ ꓡꓰ ꓛꓲ ꓫꓳꓸ ꓢꓴ ꓕꓲ ꓣꓳ ꓔꓯ ꓢꓴꓻ ꓡꓰ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓖꓳ ꓗꓪ ꓑꓱꓸ ꓡ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓙꓰ ꓢꓴ ꓔꓯ ꓒꓴꓻ ꓓꓰꓽ ꓝꓲ ꓠꓹ ꓟ꓾ ꓐꓲꓻˍ ꓟ꓾ ꓐꓰ ꓟꓬꓱ ꓔ ꓟ ꓗ ꓘꓶꓽ ꓗꓪ ꓗꓶ ꓔ ꓡꓳ꓿
44003003	ꓒꓲ-ꓕꓱˍ ꓐꓰ ꓬꓳ-ꓦ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓙꓰˍ ꓟ ꓔꓯ ꓬꓲ ꓟꓳꓻ ꓗꓷ ꓠꓬ ꓫꓱꓸ ꓤ ꓓꓴ ꓖꓶ ꓡ ꓠꓹ ꓟ ꓓꓰꓽˍ ꓡꓳ꓿
44003004	ꓒꓲ-ꓕꓱˍ ꓐꓰ ꓬꓳ-ꓦ ꓠꓬ ꓬꓲ ꓔꓯ ꓟꓬ ꓔꓱꓹ ꓡꓳꓸ ꓢꓲ꓾ ꓥꓪ ꓠꓴꓽ ꓔꓯ ꓡꓳꓸ ꓠꓬꓲ ꓡꓯ꓾ ꓐꓯ ꓖꓶˍ ꓡꓳ꓿
44003005	ꓬꓲ ꓠꓽ ꓕꓲ ꓫꓵꓽ ꓫꓵꓽ ꓖꓶ ꓡ ꓥꓳ꓾ ꓓꓵꓽ ꓙ ꓢꓲ ꓬꓲ ꓪꓽ ꓔꓯ ꓬꓲ ꓜꓶ ꓐꓰ ꓡꓳꓸ ꓔꓬ ꓡꓳ꓿
44003006	ꓖꓳ ꓕꓯ ꓒꓲ-ꓕꓱ ꓡꓰ꓾ ꓒꓴꓻˍ ꓐꓰ ꓫꓵꓺ ꓠꓽ ꓥꓪ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓥꓪ ꓙꓳˍ ꓟ ꓠꓴ ꓔꓯ ꓥꓪ ꓖꓶˍ ꓥꓳ꓿ ꓠ-ꓢ-ꓡꓱ ꓢꓴ ꓬꓰ-ꓢꓴ ꓙꓲ-ꓢꓴ ꓟꓬꓱ ꓗꓪ ꓐꓰ ꓔꓴ ꓢꓲ ꓙ ꓖꓴ ꓫꓱꓽ ꓙꓰ꓾ ꓐꓯ ꓖꓶˍ ꓡꓳ꓿
44003007	ꓖꓳ ꓕꓯ ꓬꓲ ꓡꓯꓼ ꓙꓻ ꓐꓽ ꓗꓪ ꓣꓱꓽ ꓢꓲ ꓬꓲ ꓔꓯ ꓖꓳꓻ ꓔꓴ ꓗꓷ ꓠꓬ꓾ ꓞꓼ ꓐꓰ ꓬꓲ ꓛꓲ ꓒꓯꓹˍ ꓐꓰ ꓛꓲ ꓑꓬ ꓝꓲꓸ ꓢꓯꓼ ꓙꓳ ꓡ ꓢꓲ꓾
44003008	ꓦꓰꓼ ꓔꓴ ꓡ ꓢꓲ ꓠꓬꓲ ꓙ ꓖꓴ ꓫꓱꓽ ꓪꓴꓸ ꓔꓴˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓠꓬ ꓔꓷꓹ ꓔꓴ ꓡ ꓢꓲ ꓙ ꓖꓴ ꓫꓱꓽ ꓢꓲ ꓠꓬꓲ꓾ ꓪꓴ-ꓢ ꓔꓯ ꓫꓱꓸ ꓖꓶ ꓠꓬꓲ ꓐꓰ ꓬꓲ ꓪꓽˍ ꓐꓰ ꓕꓲ ꓛꓳꓺꓼ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓡꓰˍ ꓡꓳ꓿
44003009	ꓞꓳ ꓜꓴꓻ ꓮꓽ ꓙꓵˍ ꓟꓲ꓾ ꓛꓲ ꓫꓳꓸ ꓖꓳ ꓟ ꓙ ꓖꓴ ꓫꓱꓽ ꓢꓲ ꓪꓴ-ꓢ ꓔꓯ ꓫꓱꓸ ꓖꓶˍ ꓟ ꓔꓯ ꓟꓳꓻ ꓡꓰꓳ꓿
44003010	ꓞꓳ ꓜꓴꓻ ꓠꓬ꓾ ꓢꓲꓽ ꓫꓬ ꓦꓲ ꓐꓲꓻˍ ꓟ ꓗ ꓘꓶꓽ ꓗꓪ ꓠꓬꓲꓸ ꓠꓸ ꓢꓲ ꓜꓻ ꓓꓰꓽ ꓢꓴ ꓖꓳ ꓕꓲ ꓣꓳ ꓓꓻ ꓡꓰ ꓟ ꓔꓯ ꓟꓳꓻ ꓗꓷ ꓠꓬ꓾ ꓮꓽ ꓘꓶꓸ ꓓꓵꓽ ꓙ ꓟꓶ ꓡꓰꓳ꓿
44003011	ꓓꓻ ꓡꓰ ꓢꓴ ꓖꓳ ꓕꓲ ꓣꓳ ꓠꓬ ꓒꓲ-ꓕꓱˍ ꓐꓰ ꓬꓳ-ꓦ ꓔꓯ ꓪꓳꓺ ꓔ ꓢꓲ ꓔꓬ ꓕꓯ꓾ ꓑ ꓫꓬꓼ ꓐꓴ ꓮꓽ ꓙꓵ ꓠꓬ ꓓꓵꓽ ꓙ ꓟꓶ ꓠꓬꓲ ꓢꓳ-ꓡꓳ-ꓟꓳ ꓛ ꓗꓴꓸ ꓦꓲ ꓗꓪ ꓬꓲ ꓪꓽ ꓔꓯ ꓔꓷꓹ ꓜꓲꓼ ꓡ ꓡꓳ꓿
44003012	ꓞꓳ ꓜꓴꓻ ꓔꓯ ꓒꓲ-ꓕꓱ ꓟꓳꓻ ꓗꓷ ꓠꓬ ꓬꓲ ꓪꓽ ꓔꓯ꓾ ꓬꓲ-ꓢꓷ-ꓡꓰ ꓡ ꓞꓳ ꓐꓴꓳ꓾ ꓕꓱ ꓟ ꓔꓯ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓓꓵꓽ ꓙ ꓟꓶˍ ꓡ? ꓥꓪ ꓠꓴꓽ ꓚꓲ ꓛꓬ ꓪꓽ ꓠꓬꓲˍ ꓟ ꓐꓰ ꓥꓪ ꓠꓴꓽ ꓠꓲꓹ ꓒꓵꓽ ꓠꓲꓹ ꓡꓱˍ ꓟ ꓡꓰ ꓬꓲ ꓔꓯ ꓫꓱꓽ ꓙꓰ ꓝꓲˍ ꓟ ꓡꓰ ꓐꓰ꓾ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓠꓴ ꓔꓯ ꓟꓬ ꓔꓱꓹ ꓡꓳꓸ ꓡ ꓡ?
44003013	ꓮ-ꓐ-ꓡ-ꓦ꓾ ꓬꓲ-ꓢˍ ꓐꓰ ꓬ-ꓗꓴ ꓬꓲ ꓪꓽ ꓪꓴ-ꓢ꓾ ꓣꓳ ꓒꓵꓽ ꓒ ꓐꓴ ꓪꓴ-ꓢ ꓡꓰ ꓓꓳꓹ ꓟꓴ ꓔ ꓟ ꓬꓲ ꓔꓯ ꓣꓱꓽ ꓙ ꓢꓴ ꓬꓰ-ꓢꓴ ꓔꓯ꓾ ꓒꓲ-ꓡ ꓡꓰ ꓩꓴ ꓗꓷ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓚꓵ ꓡꓰˍ ꓟꓲ꓾ ꓠꓴ ꓪꓽ ꓠꓬ ꓬꓲ ꓔꓯ ꓟꓽ ꓘꓳ ꓣꓴ ꓢꓲ ꓢꓰꓼ ꓗꓷ ꓠꓹ ꓟ ꓡꓯꓼ ꓙꓱ ꓗꓷꓳ꓿
44003014	ꓠꓴ ꓪꓽ ꓠꓬ ꓢꓲꓽ ꓫꓬˍ ꓟ ꓐꓰ ꓔꓱꓹ ꓜꓳꓽ ꓢꓴ ꓖꓳ ꓕꓲ ꓣꓳ ꓔꓯ ꓟꓽ ꓠꓵ ꓠꓵꓻ꓾ ꓠꓴ ꓪꓽ ꓐꓱ ꓶ ꓞꓳ ꓢꓰꓼ ꓒꓽ ꓕꓲ ꓣꓳ ꓔꓯ ꓩꓴ ꓖꓶ ꓡ ꓠꓹ ꓟ ꓓꓰꓽ ꓢꓲ ꓠꓬꓲ꓾
44003015	ꓢꓯꓼ ꓟꓬ ꓢꓲ ꓒ ꓔꓯ ꓠꓽ ꓠꓴ ꓪꓽ ꓡꓰ ꓢꓰꓼ ꓗꓷꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯ ꓬꓲꓼ ꓡ ꓝꓲꓳ꓿ ꓥꓪ ꓠꓴ ꓠꓬ ꓕꓱ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿
44003016	ꓠꓴ ꓪꓽ ꓢꓷꓸˍ ꓟ ꓛꓲ ꓫꓳꓸ ꓕꓱ ꓕꓲ ꓣꓳ ꓠꓬ ꓬꓰ-ꓢꓴ ꓟꓬꓱ ꓔꓯ ꓪꓽ ꓪꓴꓽ ꓘꓳꓻˍ ꓠꓬꓲ꓾ ꓬꓲ ꓟꓬꓱꓺ ꓗꓪ ꓐꓰ ꓬꓲ ꓔꓯ ꓓꓻ ꓡꓰ ꓝꓲꓳ꓿ ꓬꓲ ꓖꓶ ꓡ ꓟ ꓙꓵꓻ ꓠꓲꓹ ꓑꓶꓸ ꓓꓴ ꓠꓴ ꓪꓽ ꓮꓽ ꓙꓵ ꓢꓴ ꓟꓲꓽ ꓙꓬꓽ ꓗꓪ ꓕꓱ ꓕꓲ ꓣꓳ ꓠꓬ ꓬꓲ ꓜꓶ ꓓꓻ ꓡꓰꓳ꓿
44003017	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽˍ ꓐꓰ ꓠꓴ ꓠꓴ ꓪꓽ ꓔꓯ ꓙꓵꓽ ꓢꓴ ꓐꓴ ꓠꓬ꓾ ꓟꓽ ꓢꓷꓸ ꓟ ꓗꓪ ꓐꓰ ꓖꓳ ꓡꓱ ꓬꓰ ꓗꓷ ꓟ ꓥꓪ ꓢꓷˍ ꓡꓳ꓿
44003018	ꓪꓴ-ꓢ ꓠꓬ ꓧꓶꓸ ꓕꓯˍ ꓡꓰ ꓟꓷ ꓠꓷꓹ ꓝꓸ ꓢꓴ ꓐꓴ ꓗꓪ ꓐꓰ꓾ ꓬꓲ ꓙꓲ-ꓢꓴ ꓖꓳ ꓕꓲ ꓣꓳ ꓠꓽ ꓫꓸ ꓙꓵ ꓠꓯꓹ ꓟ ꓐꓯ ꓟꓳꓸ ꓖꓶˍ ꓟ ꓔꓯ ꓬꓲ ꓡꓰ ꓕꓱ ꓡꓱ ꓐꓲ ꓡ ꓝꓲˍ ꓟ ꓥ ꓡꓳ꓿
44003019	ꓠꓴ ꓪꓽ ꓝꓴꓲ ꓫꓵꓹ ꓦ ꓟꓶ ꓠꓹ ꓟ꓾ ꓠꓲꓹ ꓟ ꓡꓶꓸ ꓢꓲ ꓪꓴ-ꓢ ꓔꓯꓸ ꓟꓳꓸ ꓓꓵꓽ ꓙ ꓒꓳꓹ ꓬꓲꓼ ꓡꓯ꓿ ꓖꓳ ꓡꓱ ꓠꓬ ꓢꓲ ꓒ ꓗꓪ ꓐꓰ ꓠꓴ ꓪꓽ ꓔꓯ ꓢꓰꓺ ꓡꓰ ꓝꓲˍ ꓟ ꓬꓲ ꓙꓵꓹ ꓛꓲ ꓡ ꓥꓳ꓿
44003020	ꓝꓮꓲ ꓠꓴ ꓪꓽ ꓐꓱ ꓶ ꓝꓰꓹ ꓔ ꓟ ꓙꓲ-ꓢꓴ ꓬꓰ-ꓢꓴˍ ꓟꓲ ꓠꓴ ꓪꓽ ꓔꓯ ꓝꓲ ꓩꓴ ꓡ ꓥꓳ꓿
44003021	ꓮꓽ ꓠꓱ ꓕꓯˍ ꓡꓰ ꓪꓴ-ꓢ ꓡꓰ ꓢꓲ ꓚꓰꓸ ꓔ ꓟ ꓟꓷꓽ ꓠꓷꓹ ꓝꓸ ꓢꓴ ꓗꓪ ꓐꓰ ꓐꓯ ꓔ ꓟ ꓔꓯ ꓛꓳꓻ ꓢꓲ꓾ ꓙꓳˍ ꓟ ꓥ ꓕ ꓑꓳ ꓫꓬꓹ ꓔꓶꓺˍ ꓟ ꓝꓲꓸ ꓗꓪ ꓛꓲ꓾ ꓬꓰ-ꓢꓴ ꓠꓬ ꓟꓴꓽ ꓗꓪ ꓗꓪ ꓔꓬ ꓠ ꓗꓹ ꓢꓰꓽ ꓡꓳ꓿
44003022	ꓮ ꓡꓲꓳ ꓐꓯ ꓠꓬ ꓟꓳ-ꓫꓲˍ ꓟꓲ ꓕꓱ ꓡꓱ ꓐꓯ ꓗꓷꓳ꓾ ꓣꓳ ꓕꓲ ꓫꓵꓽ ꓢꓴ ꓗꓪ ꓐꓰ ꓢꓲ ꓒ ꓪꓴ-ꓢ ꓡꓰ꓾ ꓥꓪˍ ꓡꓰ ꓐꓰ ꓟꓷ ꓠꓷꓹ ꓝꓸ ꓢꓴ ꓕꓲ ꓣꓳ ꓠꓴ ꓪꓽ ꓐꓱ ꓶ ꓓꓳ ꓡ ꓝꓲˍ ꓥꓳ꓿ ꓬꓲ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓡ ꓟ ꓮꓽ ꓙꓵ ꓔꓯ ꓠꓴ ꓪꓽ ꓒꓵꓽ ꓛꓳꓻ ꓠ ꓗꓹ ꓡꓳ꓿
44003023	ꓟꓷ ꓠꓷꓹ ꓝꓸ ꓢꓴ ꓖꓳ ꓕꓲ ꓣꓳ ꓔꓯ ꓟꓽ ꓠ ꓡꓳꓹ ꓢꓴ ꓮꓽ ꓟ ꓔꓯˍ ꓟꓲ ꓪꓴ-ꓢ ꓑ ꓫꓬꓼ ꓐꓴ ꓗꓳ ꓡꓳ ꓗꓪ ꓐꓰ ꓛꓴ ꓛꓰꓹ ꓡꓰ ꓝꓲˍ ꓥꓳ꓾ ꓐꓰ ꓐꓯ ꓗꓷꓳ꓿
44003024	ꓝꓮꓲ ꓢ-ꓟꓴ-ꓬꓰˍ ꓐꓰ ꓬꓲ ꓗꓸ ꓠꓯ ꓢꓲ ꓗꓪ ꓟ ꓟꓷ ꓠꓷꓹ ꓝꓸ ꓢꓴ ꓮꓽ ꓙꓵˍ ꓟꓲ꓾ ꓦꓬꓼ ꓠꓬꓲ ꓕꓱ ꓟ ꓔꓯ ꓖꓴ ꓢꓲ ꓚ ꓟꓸ ꓖꓶ ꓗꓷꓳ꓿
44003025	ꓠꓴ ꓪꓽ ꓠꓬ ꓟꓷ ꓠꓷꓹ ꓝꓸ ꓢꓴ ꓞꓲꓼ ꓤ ꓡꓯꓹ ꓤ ꓥ ꓢꓲ꓾ ꓪꓴ-ꓢ ꓡꓰ ꓠꓴ ꓪꓽ ꓒꓵꓽ ꓒ ꓐꓴˍ ꓐꓰ ꓬꓰ ꓔ ꓟ ꓘꓶꓽ ꓫꓵꓽ ꓡꓯꓼ ꓪ ꓟꓶ ꓢꓴ ꓥ ꓡꓳ꓿ ꓘꓶꓽ ꓫꓵꓽ ꓗꓪ ꓠꓬ ꓮ-ꓐ-ꓡ-ꓦ ꓔꓯ꓾ ꓠꓴ ꓞꓲꓼ ꓤ ꓡꓯꓹ ꓤ ꓕꓲ ꓣꓳ ꓗꓪ ꓐꓰ ꓟꓲ ꓠꓯ ꓗꓪ ꓟ ꓞꓳ ꓫꓵꓽ ꓞꓳ ꓙꓰꓽ ꓠꓬ꓾ ꓶꓼ ꓤ ꓫꓱꓹ ꓤ ꓟꓶˍ ꓥꓳ꓾ ꓐꓰ ꓐꓯ ꓗꓷꓳ꓿
44003026	ꓠꓴ ꓪꓽ ꓮꓽ ꓟˍ ꓟꓲ ꓥꓶˍ ꓟ ꓚꓱꓹ ꓗꓪ ꓐꓰ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓬ꓾ ꓠꓴ ꓪꓽ ꓔꓯ ꓶꓼ ꓤ ꓫꓱꓹ ꓤ ꓖꓶ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓔꓯ ꓣꓱꓽ ꓙ ꓢꓴ ꓓꓳ ꓡ ꓝꓲ ꓢꓲ ꓠꓬꓲ꓾ ꓠꓴ ꓪꓽ ꓔꓬ ꓗꓪ ꓧꓶꓸ ꓕꓯ ꓝꓲ ꓩꓴ ꓡꓺꓳ꓾ ꓐꓯˍ ꓡꓳ꓿
44004001	ꓒꓲ-ꓕꓱ ꓐꓰ ꓬꓳ-ꓦ ꓡꓰ ꓑ ꓫꓬꓼ ꓐꓴ ꓔꓯ ꓚ ꓟꓸ ꓖꓶ ꓔꓬ ꓕꓯ꓾ ꓔꓲ ꓒ ꓐꓴ ꓐꓰ ꓢꓲꓽ ꓫꓬ ꓦꓲ ꓙꓵꓽ ꓢꓴ ꓐꓰ ꓢ-ꓓꓴ-ꓗꓷ ꓐꓴ ꓠꓬ ꓬꓲ ꓪꓽ ꓔꓬ ꓗꓪ ꓡ ꓡꓳ꓿
44004002	ꓝꓲ ꓓꓴ ꓐꓴ ꓡꓰ ꓑ ꓫꓬꓼ ꓐꓴ ꓔꓯ꓾ ꓬꓰ-ꓢꓴ ꓠꓯꓸꓼ ꓗꓪ ꓫꓵꓻ ꓢꓴ ꓢꓯꓸ ꓬꓲꓼ ꓡ ꓟ ꓟꓸ ꓟꓲ ꓚ ꓟꓸ ꓖꓶ ꓔꓬ ꓠꓬꓲ ꓬꓲ ꓪꓽ ꓠꓲꓹ ꓟ ꓮꓽ ꓘꓶꓸ ꓦꓶꓻ ꓢꓲ꓾
44004003	ꓬꓲ ꓪꓽ ꓡꓰ ꓒꓲ-ꓕꓱ ꓐꓰ ꓬꓳ-ꓦ ꓔꓯ ꓣꓴ ꓞꓳꓹ ꓗꓷ ꓠꓬ ꓟꓰꓻ ꓬꓰ ꓠꓬꓲ꓾ ꓗꓸ ꓠꓯ ꓕꓲ ꓠꓬꓲ ꓗꓪ ꓛꓲ ꓐꓱ ꓗꓷˍ ꓡꓳ꓿
44004004	ꓖꓳ ꓡꓱ ꓥ ꓟꓲ ꓬꓲ ꓪꓽ ꓟꓸ ꓖꓶˍ ꓟ ꓔꓯ ꓑ ꓙꓽ ꓢꓲ ꓦ ꓡꓱ ꓡ ꓢꓴ ꓞꓳ ꓑ ꓤꓽˍ ꓡꓰ ꓮꓽ ꓡ ꓥꓪꓽ ꓔꓴ ꓣꓳ ꓛꓲ ꓙꓳˍ ꓡꓳ꓿
44004005	ꓗꓸ ꓠꓯꓸ ꓕꓲ ꓠꓬꓲ ꓗꓪ ꓙꓵꓽ ꓢꓴ ꓐꓴˍ ꓐꓰ ꓞꓳ ꓪꓴ ꓞꓳ ꓔꓲ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓜꓲꓼ ꓡꓯ ꓘꓳˍ ꓡꓳ꓿
44004006	ꓔꓲ ꓒ ꓓꓽ ꓟ ꓮ-ꓠꓯ-ꓢꓲˍ ꓐꓰ꓾ ꓘꓷꓹ-ꓬ-ꓒˍ ꓐꓰ꓾ ꓬꓳ-ꓦˍ ꓐꓰ꓾ ꓬ-ꓡꓲ-ꓢ-ꓓˍ ꓐꓰ꓾ ꓠꓱꓸ ꓐꓯꓼ ꓔꓲ ꓒꓽ ꓬꓲ ꓫꓵꓽ ꓬꓲ ꓧꓪ ꓐꓴˍ ꓟꓲ ꓖꓳ ꓗꓪ ꓔꓬ ꓡꓳ꓿
44004007	ꓖꓳ ꓕꓯ ꓬꓲ ꓪꓽ ꓡꓰ ꓒꓲ-ꓕꓱˍ ꓐꓰ ꓬꓳ-ꓦ ꓔꓯ ꓬꓲ ꓪꓽ ꓔꓬ ꓗꓪ ꓘꓴ ꓔꓯꓹ ꓡ ꓢꓲ꓾ ꓠꓴ ꓪꓽ ꓠꓬ ꓮꓸ ꓫꓵꓽ ꓪꓽ ꓠꓬꓲˍ ꓟ ꓢꓯꓼˍ ꓐꓰ꓾ ꓮꓽ ꓟ ꓟꓬꓱꓺ ꓗꓪ ꓐꓰ ꓕꓱ ꓡꓱ ꓬꓰˍ ꓡ?꓾ ꓐꓰ ꓠ ꓠꓬꓲˍ ꓡꓳ꓿
44004008	ꓒꓲ-ꓕꓱ ꓠꓬ ꓢꓲ-ꓫꓬ-ꓟ-ꓦ ꓐꓲ ꓞꓹ ꓢꓲ ꓬꓲ ꓪꓽ ꓔꓯ꓾ ꓑ ꓫꓬꓼ ꓐꓴ ꓔꓯ ꓙꓵꓽ ꓢꓴ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴꓳ꓾
44004009	ꓛꓲ ꓫꓳꓸ ꓢꓴ ꓕꓲ ꓣꓳ ꓔꓯ ꓫꓱꓸ ꓤ ꓢꓲ ꓙꓲˍ ꓟ ꓬꓰ ꓖꓶ ꓢꓲ ꓠꓬꓲ꓾ ꓬꓲ ꓮ ꓡꓲ ꓐꓰ ꓫꓬꓹ ꓓꓻ ꓡꓰ ꓟ ꓔꓯꓸ ꓟꓳꓸ ꓠꓬꓲꓸ ꓠꓬꓲ ꓠꓴ ꓪꓽ ꓡꓰ ꓥꓪ ꓠꓴꓽ ꓔꓯ ꓟꓰꓹ ꓠ ꓠꓬꓲ ꓠꓲꓹ ꓫꓵ ꓐꓷˍ ꓠꓬ꓾
44004010	ꓠꓴ ꓪꓽ ꓡꓰ ꓕꓯꓼ ꓔꓶꓸ ꓗꓷ ꓢꓲ ꓪꓴ-ꓢ ꓡꓰ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓟ꓾ ꓠ-ꓢ-ꓡꓱ ꓢꓴ ꓬꓰ-ꓢꓴ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓡꓽ ꓞꓳ ꓕꓱ ꓕꓲ ꓣꓳ ꓠꓬ ꓬꓲ ꓜꓶ ꓓꓻ ꓡꓰ ꓢꓲ꓾ ꓕꓻ ꓠꓴ ꓪꓽ ꓟꓲꓽ ꓙꓬ ꓗꓪ ꓦꓰꓼ ꓔꓬ ꓟ ꓥꓳ꓾ ꓐꓰ ꓠꓴ ꓪˍ ꓐꓰ ꓬꓲ-ꓢꓷ-ꓡꓰ ꓐꓴ ꓮꓽ ꓙꓵ ꓢꓷꓸ ꓠꓯꓹ ꓡꓳ꓿
44004011	ꓬꓲ ꓠꓬ꓾ ꓦꓲ ꓫꓬ ꓢꓴ ꓠꓴ ꓪꓽ ꓡꓰ ꓒꓰ ꓗꓷ ꓟ Bꓸ ꓛꓲ ꓥ ꓢꓲ꓾ ꓦꓲ ꓚꓰ ꓬꓲ ꓡꓯꓼ ꓗꓪ ꓟ ꓡꓳ ꓓꓰ ꓓꓽ ꓟ ꓒꓬꓱꓼ ꓡ ꓟ ꓥꓳ꓿
44004012	ꓬꓰ-ꓢꓴ ꓗꓪ ꓐꓰ ꓟꓽ ꓥ ꓠꓬ ꓢꓯꓼ ꓟꓬ ꓝꓸ ꓟꓶˍ ꓟ ꓚꓱꓹ ꓟꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓠꓯꓸ ꓘꓪ ꓞꓳ ꓤ ꓗꓳ ꓡꓳ ꓗꓪ꓾ ꓣꓳ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓠꓱꓸ ꓐꓯꓼ ꓮꓸ ꓫꓵ ꓟꓬꓱꓺ ꓟꓽ ꓖꓶ ꓔ꓾ ꓐꓯ ꓖꓶˍ ꓡꓳ꓿
44004013	ꓒꓲ-ꓕꓱˍ ꓐꓰ ꓬꓳ-ꓦ ꓠꓲꓹ ꓪꓴꓽˍ ꓟ ꓐꓰ꓾ ꓬꓲ ꓪꓽ ꓠꓽ ꓕꓳ ꓶ ꓟꓽ ꓢꓳ ꓠꓬꓲ ꓢꓴ ꓥ ꓟ ꓡꓳꓸ ꓓꓳ ꓡ ꓠꓬ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓓꓵꓽ ꓙ ꓟꓶ ꓢꓲ꓾ ꓬꓲ ꓪꓽ ꓠꓬ ꓬꓰ-ꓢꓴˍ ꓐꓰ ꓕꓲ ꓪꓺꓼ ꓔꓬ ꓗꓷ ꓢꓴ ꓥ ꓟ ꓡꓳꓸ ꓢꓷꓸ ꓡꓰˍ ꓡꓳ꓿
44004014	ꓫꓬꓹ ꓓꓻ ꓡꓰ ꓢꓴ ꓖꓳ ꓕꓲ ꓣꓳˍ ꓟꓲ ꓝꓲ-ꓓꓴ ꓐꓴˍ ꓐꓰ ꓕꓲ ꓪꓺꓼ ꓦꓰꓼ ꓞꓹ ꓟ ꓔꓯ ꓟꓳꓻˍ ꓠꓬꓲ꓾ ꓬꓲ ꓪꓽ ꓠꓽ ꓮꓸ ꓫꓵꓽ ꓧꓳꓺ ꓓꓴ ꓟꓽ ꓙꓳ꓿
44004015	ꓖꓳ ꓡꓱ ꓠꓬꓲ ꓒꓲ-ꓕꓱˍ ꓐꓰ ꓬꓳ-ꓦ ꓔꓯ ꓐꓯ ꓟꓴ ꓜꓲꓼ ꓓꓴ ꓗꓪ ꓐꓰ ꓓꓳ ꓙꓰ ꓠꓹ ꓟ ꓕꓵꓼ ꓪ ꓖꓶ ꓗꓷ ꓠꓬ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓖꓪ ꓙꓱ ꓡꓯ ꓘꓳ ꓢꓲ꓾
44004016	ꓬꓲ ꓪꓽ ꓔꓯ ꓣꓳ ꓮ ꓡꓲ ꓬꓰ ꓖꓶ ꓠꓯꓹ ꓡ? ꓬꓲ ꓪꓽ ꓡꓰ ꓓꓵꓽ ꓙ ꓟꓶˍ ꓟ ꓢꓷꓸ ꓡꓰ ꓓꓴ ꓕꓱ ꓟ ꓚꓵ ꓚꓵ ꓬꓰ ꓗꓷ ꓟ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓢꓴ ꓮꓽ ꓙꓵ ꓢꓷꓸˍ ꓠꓬꓲ꓾ ꓣꓳˍ ꓟꓲ꓾ ꓟꓽ ꓥ꓾ ꓐꓯ ꓟꓽ ꓠ ꓗꓷ ꓡꓰꓳ꓿
44004017	ꓖꓳ ꓡꓱ ꓥ ꓟꓲ ꓑ ꓫꓬꓼ ꓗꓳ ꓡꓳ ꓗꓪ ꓬꓲ ꓐꓶꓹ ꓟꓽ ꓚ ꓒꓬꓱ ꓙꓰ ꓝꓲ ꓠꓹ ꓟ꓾ ꓕꓱ ꓡꓱ ꓖꓳ ꓑꓳ ꓬꓰ-ꓢꓴ ꓟꓬꓱ ꓗꓪ ꓐꓰ ꓮꓸ ꓫꓵꓽ ꓡ ꓞꓳ ꓔꓯˍ ꓟꓲ ꓕꓽ ꓚ ꓟꓸ ꓖꓶ꓾ ꓐꓰ ꓣꓳ ꓬꓲ ꓪꓽ ꓔꓯ ꓙꓳ ꓗꓽ ꓖꓶ ꓠꓯꓹ ꓡꓳ꓾ ꓐꓰ ꓖꓪ ꓙꓱ ꓪꓽ ꓡꓰˍ ꓡꓳ꓿
44004018	ꓖꓳ ꓡꓱ ꓠꓬ ꓬꓲ ꓪꓽ ꓔꓯ ꓘꓴ ꓔꓯꓹ ꓡ ꓢꓲ꓾ ꓬꓰ-ꓢꓴ ꓟꓬꓱ ꓗꓪ ꓐꓰ ꓮꓸ ꓫꓵꓽˍ ꓟꓲ ꓐꓯ ꓟꓽ ꓓ꓾ ꓟꓸ ꓟꓲꓽˍ ꓟꓲ ꓟꓸ ꓟꓽ ꓓ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
44004019	ꓖꓳ ꓡꓱ ꓥ ꓟꓲ ꓒꓲ-ꓕꓱˍ ꓐꓰ ꓬꓳ-ꓦ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓠꓴ ꓪꓽ ꓐꓯˍ ꓟ ꓔꓯ ꓠ ꓠꓹ ꓢꓲ ꓪꓴ-ꓢ ꓔꓯ ꓟꓽ ꓒꓵꓽ ꓛꓳ ꓠꓬ꓾ ꓪꓴ-ꓢ ꓟꓲꓽ ꓙꓬ ꓗꓪ ꓜꓳꓽ ꓟꓽ ꓜꓳꓽ꓾ ꓠꓴ ꓪꓽ ꓓꓵꓽ ꓙ ꓠꓬꓲ꓿
44004020	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓟꓳꓻ ꓗꓷ ꓟ ꓐꓰ ꓑ ꓙꓽ ꓗꓷ ꓟ ꓠꓬ ꓥꓪ ꓠꓴꓽ ꓟꓽ ꓐꓯ ꓟꓽ ꓓ꓾ ꓐꓯ ꓖꓶˍ ꓡꓳ꓿
44004021	ꓠꓻ ꓢꓴ ꓓꓻ ꓡꓰˍ ꓟ ꓑꓶꓸ ꓓꓴ ꓑ ꓫꓬꓼ ꓐꓴ ꓠꓬ ꓪꓴ-ꓢ ꓔꓯ ꓫꓱꓸ ꓖꓶ ꓔꓬ ꓠꓬꓲ꓾ ꓞꓳ ꓪꓴꓽ ꓐꓴ ꓠꓽ ꓬꓲ ꓪꓽ ꓔꓯ ꓛꓬ ꓒꓵꓽ ꓖꓶ ꓚꓱꓹ ꓧꓪ ꓟꓽ ꓟꓶ꓿ ꓖꓳ ꓡꓱ ꓠꓬꓲ꓾ ꓬꓲ ꓪꓽ ꓔꓯ ꓝꓮꓲ ꓚꓳꓹ ꓖꓶ ꓗꓷ ꓠꓬ ꓩꓴ ꓗꓷꓳ꓿
44004022	ꓓꓵꓽ ꓙ ꓟꓶ ꓟꓶˍ ꓡꓰꓽ ꓫꓬꓹ ꓓꓻ ꓡꓰ ꓟ ꓡ ꓞꓳ ꓖꓳ ꓕꓲ ꓣꓳ ꓠꓬ ꓡꓲ ꓞꓲ ꓘꓳꓼ ꓟꓽ ꓞꓲ ꓙꓳˍ ꓡꓳ꓿
44004023	ꓒꓲ-ꓕꓱˍ ꓐꓰ ꓬꓳ-ꓦ ꓔꓯ ꓩꓴ ꓗꓷ ꓠꓬ꓾ ꓬꓲ ꓪꓽ ꓛꓳꓽ ꓒꓯꓹ ꓐꓴ ꓔꓬ ꓗꓪ ꓙꓰ ꓢꓲ꓾ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓞꓳ ꓪꓴ ꓞꓳ ꓔꓲ ꓐꓴ ꓡꓰ ꓬꓲ ꓪꓽ ꓔꓯ ꓐꓯ ꓖꓶ ꓡ ꓟ ꓮꓽ ꓙꓵ ꓐꓯ ꓟꓸ ꓖꓶˍ ꓡꓳ꓿
44004024	ꓬꓲ ꓪꓽ ꓑ ꓙꓽ ꓗꓷ ꓠꓬ ꓕꓲ ꓠꓲꓹ ꓟˍ ꓡꓰꓽ ꓪꓴ-ꓢ ꓔꓯ ꓘꓴ ꓢꓲ꓾ ꓟꓴꓽ ꓗꓪˍ ꓐꓰ ꓟꓲ ꓠꓯꓹ ꓐꓰ ꓬꓲꓻ ꓡꓴꓽ ꓐꓱˍ ꓐꓰ꓾ ꓖꓳ ꓠꓯꓸꓼ ꓗꓪ ꓔꓬ ꓟ ꓥ ꓕ ꓑꓳ ꓔꓯ ꓚꓰꓼ ꓢꓴ ꓢꓲ ꓒꓽꓳ꓾
44004025	ꓠꓴ ꓠꓬ ꓢꓲ-ꓫꓬ-ꓟ-ꓦˍ ꓐꓰ꓾ ꓠꓴ ꓔꓯ ꓣꓱꓽ ꓙ ꓢꓴ ꓥꓪ ꓠꓴꓽ ꓒꓵꓽ ꓒ ꓓ-ꓪꓵ ꓟꓷ ꓠꓷꓹ ꓗꓪ ꓐꓰ꓾ ꓞꓳ ꓫꓵꓽ ꓐꓴ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓪꓳꓹ ꓔꓴ ꓡ ꓡ? ꓑ ꓫꓬꓼ ꓐꓴ ꓠꓬ ꓮꓸ ꓫꓵ ꓑꓶꓸ ꓓꓴ ꓚꓴꓽ ꓬꓲꓹ ꓖꓳꓽ ꓓꓶꓽˍ ꓡ?
44004026	ꓢꓲ ꓒˍ ꓐꓰ ꓬꓲ ꓡꓰ ꓟꓰ ꓞꓶ ꓟꓰ ꓔ ꓢꓴ ꓔꓯ ꓔꓳꓹ ꓠ ꓟ꓾ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓦꓰꓼ ꓔ ꓢꓲ ꓙꓽ ꓖꓶ ꓔꓬ ꓡꓳ꓿ ꓢꓲꓽ ꓒ ꓐꓴˍ ꓟꓲ ꓜꓲꓼ ꓞꓹ ꓡꓳ꓾ ꓐꓰ ꓐꓯ ꓗꓷꓳ꓿
44004027	ꓮ ꓡꓲꓳ ꓐꓯˍ ꓠꓬ꓾ ꓠꓴ ꓡꓰ ꓟꓰ ꓞꓶ ꓟꓰ ꓔ ꓟ꓾ ꓠꓴ ꓢꓲꓽ ꓫꓬˍ ꓟ ꓣꓱꓽ ꓙ ꓢꓴ ꓬꓰ-ꓢꓴ ꓔꓯ ꓔꓳꓹ ꓠꓹ ꓟ꓾ ꓩꓴ-ꓡꓲˍ ꓐꓰ ꓒ-ꓕꓲ-ꓢꓶ ꓒꓲ-ꓡˍ ꓐꓰ꓾ ꓐꓶ ꓞꓳ ꓐꓴˍ ꓐꓰ ꓬꓲ-ꓢꓷ-ꓡꓰ ꓑ ꓫꓬꓼ ꓐꓴ ꓠꓬ ꓡꓳ ꓒꓱ ꓕꓱ ꓟ ꓗꓪ ꓚꓵ ꓚꓵ ꓜꓲꓼ ꓡꓯ ꓘꓳ ꓗꓷꓳ꓿
44004028	ꓕꓱ ꓟ ꓠꓬ ꓠꓴ ꓠꓲꓹ ꓡꓶꓽ ꓡꓰ ꓝꓰꓹ ꓔ ꓟ ꓔꓯ ꓬꓰ ꓒꓬꓱꓼ ꓡ ꓝꓲ ꓠꓹ ꓟ ꓥ ꓡꓳ꓿
44004029	ꓢꓲ ꓒꓽꓳ꓾ ꓮ ꓟꓶ ꓬꓲ ꓪꓽ ꓡꓰ ꓥꓪ ꓠꓴꓽ ꓔꓯ ꓕꓱ ꓡꓱ ꓚꓳꓹ ꓖꓶ ꓡ ꓥ ꓟꓲ꓾ ꓠꓴ ꓐꓯ ꓘꓶ ꓔꓯ ꓠꓲꓹ ꓪꓴꓽ ꓪꓴˍ ꓡꓰ ꓚ ꓟꓸ ꓖꓶ ꓠꓹ ꓟ ꓠꓴ ꓚꓳ ꓑꓸ ꓐꓴ ꓥꓪ ꓠꓴꓽ ꓔꓯ ꓬꓰ ꓙ ꓡꓯ꓿
44004030	ꓠꓻ ꓟ ꓒꓬꓽˍ ꓟ ꓔꓯ ꓫꓬꓹ ꓓꓻ ꓡꓰ ꓠꓹ ꓟ ꓠꓴ ꓡꓯꓼ ꓒꓯꓹ ꓛꓱ ꓓꓳ ꓡ ꓢꓲ꓾ ꓠꓴ ꓢꓲꓽ ꓫꓬˍ ꓟ ꓣꓱꓽ ꓙ ꓢꓴ ꓬꓰ-ꓢꓴ ꓟꓬꓱꓺ ꓗꓪ ꓐꓰ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙ ꓟꓶ ꓓꓴ ꓬꓰ ꓓꓳ ꓡꓯ꓾ ꓐꓯˍ ꓡꓳ꓿
44004031	ꓬꓲ ꓪꓽ ꓕꓱ ꓡꓱ ꓪꓽ ꓘꓴ ꓗꓷ ꓠꓬ ꓬꓲ ꓪꓽ ꓜꓲꓼ ꓞꓹ ꓖꓴ ꓓꓵꓺ ꓡꓰˍ ꓡꓳ꓿ ꓬꓲ ꓪꓽ ꓮꓽ ꓙꓵ ꓢꓴ ꓔꓯ ꓢꓲ-ꓫꓬ-ꓟ-ꓦ ꓐꓲ ꓡꓰ ꓢꓲ꓾ ꓠꓲꓹ ꓪꓴꓽ ꓪꓴˍ ꓡꓰꓽ ꓪꓴ-ꓢ ꓐꓯ ꓘꓶ ꓚ ꓙꓰˍ ꓡꓳ꓿
44004032	ꓙꓵꓻ ꓢꓴ ꓐꓴ ꓮꓽ ꓙꓵ ꓠꓬ ꓕꓲ ꓠꓲꓹ ꓕꓲ ꓪꓽ ꓗꓷ ꓡꓰ ꓢꓲ꓾ ꓬꓲ ꓪꓽ ꓙꓳˍ ꓟ ꓖꓴꓽ ꓙꓴꓽ ꓮꓸ ꓫꓵˍ ꓟꓲ ꓚꓲ ꓛꓬ ꓔꓯ ꓟ ꓟꓽ ꓚꓬꓹ ꓚꓬꓹ ꓑꓯꓹ ꓡꓯ ꓘꓳˍ ꓡꓳ꓿
44004033	ꓝꓲ ꓓꓴ ꓐꓴ ꓠꓬ ꓪꓽ ꓠꓬꓲꓻ ꓠꓬꓲˍ ꓡꓰꓽ ꓢꓲ ꓒ ꓬꓰ-ꓢꓴ ꓢꓯꓸ ꓬꓲꓼ ꓡ ꓟ ꓔꓯ ꓢꓷ ꓙ ꓟꓳ ꓙˍ ꓠꓬꓲ꓾ ꓬꓲ ꓪꓽ ꓮꓽ ꓙꓵ ꓢꓴ ꓠꓬ ꓪꓴ-ꓢ ꓣꓱꓽ ꓛꓰꓽ ꓓꓽ ꓟ ꓟꓶˍ ꓡꓳ꓿
44004034	ꓬꓲ ꓪꓽ ꓗꓳ ꓡꓳ ꓗꓪ ꓣꓱꓽ ꓟꓽ ꓡꓳꓼ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓿ ꓮ ꓡꓲꓳ ꓐꓯˍ ꓠꓬ ꓦ ꓟꓲˍ ꓐꓰ ꓦꓲ ꓙꓳ ꓢꓴ ꓐꓴ ꓠꓬ ꓪꓴꓽ ꓗꓷ ꓢꓲ꓾ ꓪꓴꓽ ꓟꓶˍ ꓟ ꓒꓴ ꓠꓬ꓾
44004035	ꓝꓲ ꓓꓴ ꓐꓴ ꓔꓯ ꓡꓯꓼ ꓙꓱ ꓖꓶ ꓡ ꓢꓲ ꓠꓬꓲ꓾ ꓮꓽ ꓟ ꓮ ꓡꓲ ꓣꓱꓽ ꓬꓯꓼˍ ꓠꓬ ꓖꓳ ꓡꓱ ꓐꓱꓻ ꓖꓶˍ ꓡꓳ꓿
44004036	ꓝꓲ ꓓꓴ ꓐꓴ ꓡꓰ ꓐ-ꓠ-ꓐ ꓟꓬꓱꓺ ꓖꓶ ꓗꓷ ꓟ꓾ ꓢ-ꓑꓴ-ꓣ ꓟꓵꓽ ꓢꓴ꓾ ꓡꓱ-ꓬꓲ ꓡ ꓞꓳ ꓬꓳ-ꓢꓷˍ ꓟꓲ꓾
44004037	ꓬꓲ ꓦ ꓟꓲ ꓕꓲ ꓡꓯꓼ ꓙꓳˍ ꓟˍ ꓟꓲ ꓪꓴꓽ ꓗꓷ ꓢꓲ꓾ ꓬꓲ ꓒꓵꓽ ꓠꓬ ꓝꓲ ꓓꓴ ꓐꓴ ꓔꓯ ꓡꓯꓼ ꓙꓱ ꓖꓶ ꓡ ꓡꓳ꓿ (ꓐ-ꓠ-ꓐ꓾ ꓐꓯˍ ꓟ ꓠꓬ꓾ ꓠꓲꓹ ꓗꓴꓺ ꓖꓶˍ ꓟ ꓤ꓾ ꓐꓯˍ ꓟ ꓥ ꓡꓳ꓿)
44005001	ꓮ-ꓠ-ꓠꓲ-ꓬꓼ ꓟꓬꓱ ꓔ ꓟ ꓡ ꓞꓳ ꓕꓲ ꓣꓳˍ ꓐꓰ ꓬꓲ ꓤ ꓟꓶꓻ ꓢ-ꓒꓲ-ꓡ ꓥ ꓟꓲ꓾ ꓦ ꓟꓲ ꓕꓲ ꓡꓯꓼ ꓪꓴꓽ ꓗꓷ ꓢꓲ꓾
44005002	ꓬꓲ ꓒꓵꓽ ꓕꓲ ꓐꓱ ꓠꓬ ꓚꓲ ꓛꓬ ꓐꓱ ꓶ ꓝꓰ ꓔ ꓢꓲ ꓠꓬꓲ꓾ ꓕꓲ ꓐꓱ ꓠꓬ ꓝꓲ ꓓꓴ ꓐꓴ ꓔꓯ ꓡꓯꓼ ꓙꓱ ꓖꓶ ꓡ ꓡꓳ꓿ ꓕꓱ ꓟ ꓔꓯ ꓬꓲ ꓤ ꓟꓶˍ ꓟꓲ ꓢꓷˍ ꓡꓳ꓿
44005003	ꓖꓳ ꓕꓯ ꓒꓲ-ꓕꓱ ꓡꓰ꓾ ꓮ-ꓠ-ꓠꓲ-ꓬꓼꓳ꓾ ꓢꓲ-ꓫꓬ-ꓟ-ꓦ ꓔꓯ ꓗꓶꓸ ꓢꓲ ꓦ ꓟꓲ ꓬꓲ ꓒꓵꓽ ꓕꓲ ꓐꓱ ꓝꓰꓺ ꓔ ꓝꓲˍ ꓐꓰ꓾ ꓮ ꓡꓲ ꓗꓷ ꓡꓰ ꓠꓬꓲ ꓢ-ꓓꓯ ꓔꓯ ꓠꓴ ꓠꓲꓹ ꓟ ꓗꓪ ꓓꓵꓽ ꓡꓰ ꓝꓲ ꓡ?
44005004	ꓟꓽ ꓪꓴꓽ ꓗꓷ ꓢꓰꓽ ꓕꓯ ꓦ ꓟꓲ ꓠꓬ ꓠꓴ ꓔꓯ ꓟ ꓥ ꓢꓲ꓾ ꓪꓴꓽ ꓗꓷ ꓗꓸ ꓠꓯ ꓦ ꓟꓲ ꓒꓵꓽˍ ꓟꓲ ꓠꓴ ꓔꓯꓸ ꓟ ꓥꓳ꓾ ꓟꓽ ꓥ ꓡ? ꓮꓸ ꓫꓵ ꓪꓴꓸ ꓠꓬꓲ ꓠꓴ ꓕꓱ ꓡꓱ ꓬꓰˍ ꓡ? ꓠꓴ ꓠꓽ ꓞꓳ ꓤ ꓔꓯ ꓗꓶꓸˍ ꓟ ꓟꓽ ꓥ꓾ ꓪꓴ-ꓢ ꓔꓯ ꓗꓶꓸˍ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
44005005	ꓐꓯ ꓘꓶ ꓕꓱ ꓟ ꓔꓯ ꓮ-ꓠ-ꓠꓲ-ꓬꓼ ꓑ ꓙꓽ ꓗꓷ ꓠꓬ꓾ ꓑꓺ ꓙꓰ ꓢꓲ ꓫꓵꓻꓳ꓿ ꓕꓱ ꓟ ꓔꓯ ꓑ ꓙꓽ ꓢꓴ ꓮꓽ ꓙꓵˍ ꓟꓲ ꓮꓽ ꓘꓶꓸ ꓙꓳꓺ ꓡꓰꓳ꓿
44005006	ꓖꓳ ꓡꓱ ꓠꓬ ꓤ ꓖꓴ ꓡꓯꓸ ꓐꓴ ꓡ ꓢꓲ ꓬꓲ ꓫꓵꓻ ꓟꓳ ꓔꓯ ꓕꓱꓹ ꓑꓱꓸ ꓔꓯꓹ ꓙꓰ ꓢꓲ ꓔꓵꓸ ꓗꓷˍ ꓡꓳ꓿
44005007	ꓮꓽ ꓡ ꓢ ꓙꓵꓹ ꓗꓸ ꓠꓯ꓾ ꓬꓲ ꓤ ꓟꓶꓻ ꓠꓬ ꓬꓲ ꓤꓽ ꓖꓴ ꓔꓯ ꓮ ꓡꓲ ꓗꓷ ꓡꓰ ꓟ ꓟꓽ ꓢꓷꓸ ꓢꓷꓸ ꓓꓵꓽ ꓡ ꓡꓳ꓿
44005008	ꓖꓳ ꓡꓱ ꓠꓬ ꓒꓲ-ꓕꓱ ꓡꓰ ꓬꓲ ꓔꓯ꓾ ꓠꓴ ꓪꓽ ꓦ ꓟꓲ ꓬꓲ ꓒꓵꓽ ꓬꓲ ꓖꓳꓻ ꓟꓬˍ ꓡꓰꓽ ꓪꓴꓽ ꓟꓶ ꓡ? ꓥꓪ ꓔꓯ ꓐꓯ ꓖꓶ ꓡꓯ꓾ ꓐꓰ ꓐꓯˍ ꓕꓯ꓾ ꓥꓳ꓾ ꓬꓲ ꓖꓳ ꓟꓬ ꓡꓰꓽ ꓥꓳ꓾ ꓐꓯ ꓖꓶˍ ꓡꓳ꓿
44005009	ꓒꓲ-ꓕꓱ ꓡꓰ ꓬꓲ ꓔꓯ꓾ ꓠꓴ ꓪꓽ ꓠꓬ ꓢꓲ ꓒ ꓬꓲ ꓦꓻ ꓔꓯ ꓤꓹ ꓠꓬꓲ ꓠꓹ ꓟ꓾ ꓮ ꓡꓲ ꓕꓱ ꓡꓱ ꓖꓪ ꓙꓱ ꓧꓳꓹ ꓡꓰ ꓡ? ꓠꓬꓲ ꓠꓹ꓾ ꓠꓴ ꓤꓽ ꓖꓴꓻ ꓔꓯ ꓔꓵꓸ ꓢꓴ ꓐꓴ ꓠꓬ ꓗ ꓘꓶꓽ ꓓꓴꓽ ꓗꓪ ꓝꓮꓲ ꓕꓳꓼ ꓛꓲ ꓡꓺꓳ꓿ ꓠꓴ ꓔꓯˍ ꓟꓲ ꓑꓱꓸ ꓓꓳ ꓙꓰˍ ꓥꓳ꓾ ꓐꓯ ꓖꓶˍ ꓡꓳ꓿
44005010	ꓖꓳ ꓕꓯ ꓬꓲˍ ꓟꓲ ꓞꓼ ꓐꓰ ꓒꓲ-ꓕꓱ ꓟꓲꓽ ꓙꓬꓽ ꓗꓪ ꓑꓺ ꓙꓰ ꓢꓲ ꓫꓵꓻꓳ꓿ ꓤ ꓖꓴꓽ ꓡꓯꓸ ꓐꓴ ꓓꓵꓽ ꓡ ꓢꓲ ꓬꓲ ꓫꓵꓻ ꓟ ꓟꓳꓻ ꓗꓷ ꓠꓬ꓾ ꓬꓲ ꓔꓯˍ ꓟꓲ ꓑꓱꓸ ꓓꓳ ꓙꓰ ꓢꓲ ꓠꓬꓲ ꓬꓲ ꓤ ꓖꓴꓻ ꓒ ꓕꓲꓺꓼ ꓗꓪ ꓔꓵꓸ ꓗꓷˍ ꓡꓳ꓿
44005011	ꓘꓴ ꓜꓲ ꓞꓳ ꓮꓽ ꓙꓵˍ ꓐꓰ ꓫꓵꓽ ꓪꓴ ꓕꓱ ꓟ ꓔꓯ ꓑ ꓙꓽ ꓢꓴ ꓮꓽ ꓙꓵ ꓠꓬ ꓮꓽ ꓘꓶꓸ ꓙꓳꓺ ꓡꓰˍ ꓡꓳ꓿
44005012	ꓑ ꓫꓬꓼ ꓐꓴ ꓗꓳ ꓡꓳ ꓗꓪ꓾ ꓝꓲ ꓓꓴ ꓐꓴ ꓡꓰ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙ ꓟꓶ ꓓꓴ ꓮꓽ ꓟꓬꓹ ꓬꓰˍ ꓡꓳ꓿ ꓙꓵꓻ ꓢꓴ ꓐꓴ ꓮꓽ ꓙꓵ ꓠꓬ ꓕꓲ ꓠꓲꓹ ꓕꓲ ꓪꓽˍ ꓡꓰꓽ ꓢꓳ-ꓡꓳ-ꓟꓳ ꓛꓺ ꓗꓴꓸ ꓦꓲ ꓗꓪ ꓜꓲꓼ ꓡꓯ ꓘꓳˍ ꓡꓳ꓿
44005013	ꓙꓵꓻ ꓢꓴ ꓐꓴ ꓔꓯ ꓑ ꓫꓬꓼ ꓐꓴ ꓡꓰ ꓠꓬꓲ ꓒꓵꓽˍ ꓟꓲ꓾ ꓠꓱꓸ ꓐꓯꓼ ꓢꓴ ꓠꓬ ꓮꓽ ꓟˍ ꓟꓲ ꓬꓲ ꓪꓽ ꓔꓯ ꓔꓹ ꓓꓵꓽ ꓡꓰ ꓟꓽ ꓑꓶꓸ꓿
44005014	ꓖꓳ ꓡꓱ ꓥ ꓟꓲ ꓢꓲ ꓒ ꓔꓯ ꓙꓵꓻ ꓢꓴ ꓞꓳ ꓑ ꓤˍ ꓐꓰ ꓤꓽ ꓟꓶꓽ ꓤ ꓬꓲ ꓜꓴ ꓠꓬ ꓡꓯꓽ ꓫꓵ ꓟꓬꓽ ꓡ ꓡꓳ꓿
44005015	ꓖꓳ ꓡꓱ ꓠꓬꓲ ꓒꓲ-ꓕꓱ ꓫꓱꓽ ꓗꓳꓸ ꓡ ꓕꓯ꓾ ꓠꓻ ꓢꓴ ꓐꓴ ꓔꓯ ꓟꓽ ꓫꓱꓹ ꓪ ꓐꓯˍ ꓟꓲ ꓬꓲ ꓶꓻ ꓥꓳꓽ ꓡꓰ ꓛꓸ ꓬꓯꓼ ꓡꓰ ꓝꓲ ꓠꓹ ꓟ꓾ ꓙ ꓖꓴ ꓗꓪ ꓑꓱꓸ ꓓꓳ ꓙꓰ ꓢꓲ ꓘꓹ ꓛꓽˍ ꓐꓰ ꓘꓳꓽ ꓓꓳꓻ ꓗꓪ ꓗꓶ ꓔ ꓡꓳ꓿
44005016	ꓙꓱ-ꓣꓴ-ꓢ-ꓡꓱ ꓚꓳ ꓡꓳ ꓗꓪ ꓟ ꓡꓳ ꓒꓱ ꓗꓪ ꓐꓰˍ ꓟꓲ ꓡ ꓞꓳ ꓬꓲ ꓜꓴ ꓜꓲꓼ ꓡ ꓢꓲ꓾ ꓠꓻ ꓢꓴ ꓒꓬꓽ ꓢꓴˍ ꓐꓰ ꓟꓽ ꓫꓬ ꓠꓲꓽ ꓡꓰ ꓘꓶꓻ ꓡꓶꓽˍ ꓟ ꓡ ꓞꓳ ꓔꓯ ꓧꓳꓽ ꓔꓯꓹ ꓡ ꓠꓬ꓾ ꓬꓲ ꓪꓽ ꓮꓽ ꓙꓵ ꓔꓯ ꓫꓬꓹ ꓓꓻ ꓡꓰˍ ꓡꓳ꓿
44005017	ꓖꓳ ꓡꓱ ꓥ ꓟꓲ ꓔꓲ ꓒ ꓓꓽ ꓟ ꓐꓰ ꓬꓲˍ ꓐꓰ ꓔꓬ ꓟ ꓢ-ꓓꓴ-ꓗꓷ ꓕꓲ ꓧꓳꓽ ꓟ ꓠꓬ ꓟꓬ ꓦꓯꓸˍ ꓟ ꓐꓲꓺ ꓞꓹ ꓠꓬꓲ꓾
44005018	ꓝꓲ ꓓꓴ ꓐꓴ ꓔꓯ ꓣꓴ ꓢꓲ ꓛꓬꓻ ꓢꓴ ꓥꓳꓽ ꓢꓴ ꓔꓯ ꓐꓱ ꓖꓴ ꓗꓪ ꓐꓱ ꓗꓷˍ ꓡꓳ꓿
44005019	ꓖꓳ ꓡꓱ ꓥ ꓟꓲ ꓢꓲ ꓒ ꓬꓲ ꓝꓲ ꓓꓴ ꓕꓲ ꓣꓳ ꓡꓰ꓾ ꓢ ꓘꓪ ꓕꓯ ꓐꓱ ꓓꓴꓽ ꓗ ꓘꓶꓽ ꓒꓴ ꓗꓷ ꓢꓲ꓾ ꓬꓲ ꓪꓽ ꓔꓯ ꓧꓳꓽ ꓓꓳ ꓙꓰ ꓢꓲ ꓠꓬꓲ꓾
44005020	ꓠꓴ ꓪꓽ ꓠꓬ ꓢꓲꓽ ꓫꓬꓻ ꓦꓲ ꓗꓪ ꓙꓰ ꓢꓲ꓾ ꓢꓯꓼ ꓟꓬ ꓚꓱꓹ ꓐꓯ ꓘꓶ ꓕꓱ ꓟ ꓮꓽ ꓙꓵ ꓑ ꓫꓬꓼ ꓐꓴ ꓔꓯ ꓐꓯ ꓟꓸ ꓖꓶ ꓬꓰ꓾ ꓐꓯ ꓖꓶˍ ꓡꓳ꓿
44005021	ꓬꓲ ꓪꓽ ꓠꓬ ꓟꓲꓽ ꓕꓯ ꓙꓲ ꓡ ꓕꓯ ꓢꓲꓽ ꓫꓬ ꓦꓲ ꓗꓪ ꓙꓰ ꓢꓲ꓾ ꓬꓲ ꓪꓽ ꓔꓯ ꓐꓯ ꓖꓶ ꓡ ꓟ ꓡꓰ ꓐꓰ ꓟꓸ ꓟꓲ ꓟꓸ ꓖꓶˍ ꓡꓳ꓿ ꓖꓳ ꓕꓯ ꓔꓲ ꓒ ꓓꓽ ꓟ ꓐꓰ ꓬꓲ ꓔꓯ ꓛꓳꓻ ꓢꓴ ꓐꓴ ꓛꓲ ꓡ ꓠꓬ꓾ ꓐꓯ ꓟꓴ ꓜꓲꓼ ꓓꓴ ꓗꓪ ꓬꓲ-ꓢꓷ-ꓡꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ ꓘꓴ ꓜꓲꓼ ꓡ ꓢꓲ꓾ ꓝꓲ ꓓꓴ ꓐꓴ ꓔꓯ ꓧꓳꓽ ꓓꓳ ꓡ ꓠꓹ ꓟ ꓐꓱ ꓓꓴꓽ ꓗꓪ ꓡ ꓞꓳ ꓝꓲꓺ ꓩꓴ ꓗꓷˍ ꓡꓳ꓿
44005022	ꓖꓳ ꓡꓱ ꓥ ꓟꓲ ꓢꓲꓽ ꓒ ꓐꓴ ꓠꓬ ꓐꓱ ꓓꓴꓽ ꓗꓪ ꓬꓲ ꓪꓽ ꓔꓯ ꓧꓪ ꓟꓽ ꓟꓳ ꓠꓬꓲ ꓬꓲꓼ ꓙꓰ ꓢꓲ꓾
44005023	ꓐꓱ ꓓꓴꓽ ꓠꓬ ꓕꓶꓻ ꓕꓶˍ ꓡꓰꓽ ꓢꓳꓺ ꓔ ꓟ ꓐꓰ꓾ ꓦꓴ ꓠꓬꓹ ꓢꓴˍ ꓟꓲ ꓗ ꓘꓶꓽ ꓗꓪ ꓦꓰꓼ ꓞꓹ ꓟ ꓔꓯ ꓥꓪ ꓠꓴ ꓟꓳꓻ ꓗꓷꓳ꓿ ꓖꓳ ꓡꓱ ꓥ ꓟꓲ ꓒꓴ ꓗꓷ ꓠꓬ ꓠꓯꓸꓼ ꓗꓪ ꓡ ꓞꓳ ꓕꓲ ꓣꓳˍ ꓟꓲ ꓟꓽ ꓟꓳ꓾ ꓐꓯˍ ꓡꓳ꓿
44005024	ꓐꓯ ꓘꓶꓽ ꓕꓱ ꓟ ꓔꓯ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓐꓰ ꓢꓲꓽ ꓫꓬ ꓦꓲ ꓡꓳꓸ ꓟꓯꓼ ꓔꓯ ꓙꓵꓽ ꓢꓴ ꓡꓰ ꓑ ꓙꓽ ꓗꓷ ꓠꓬ꓾ ꓫꓵꓽ ꓪꓴ ꓕꓱ ꓟ ꓮ ꓡꓲ ꓒꓬꓱꓼ ꓡ ꓥ ꓢꓷ?꓾ ꓐꓰ ꓮꓽ ꓘꓶꓸ ꓓꓵꓽ ꓙ ꓟꓬꓽˍ ꓡꓳ꓿
44005025	ꓖꓳ ꓕꓯ ꓡ ꓞꓳ ꓕꓲ ꓣꓳ ꓡ ꓢꓲ ꓬꓲ ꓪꓽ ꓔꓯ꓾ ꓕꓱꓻꓽ꓾ ꓠꓴ ꓪꓽ ꓡꓰ ꓐꓱ ꓓꓴꓽ ꓗꓪ ꓐꓱꓺ ꓗꓷ ꓢꓴ ꓐꓴ ꓠꓬ꓾ ꓢꓲꓽ ꓫꓬ ꓦꓲ ꓗꓪ ꓦꓰꓼ ꓞꓹ ꓢꓲ ꓑ ꓫꓬꓼ ꓐꓴ ꓔꓯ ꓟꓸ ꓖꓶ ꓔꓬ ꓡꓳ꓾ ꓐꓰ ꓐꓯ ꓖꓶ ꓡ ꓡꓳ꓿
44005026	ꓖꓳ ꓡꓱ ꓠꓬ ꓟꓯꓼ ꓢꓲꓽ ꓒꓽˍ ꓐꓰ ꓬꓲ ꓟꓯꓼ ꓤ ꓐꓴ ꓙꓰ ꓢꓲ ꓬꓲ ꓪꓽ ꓔꓯ ꓧꓳꓽ ꓡ ꓡꓳ꓿ (ꓬꓲ ꓪꓽ ꓠꓬ ꓑ ꓫꓬꓼ ꓐꓴ ꓡꓰ Bꓸ ꓛꓲ ꓡꓳꓺ ꓡ ꓟ ꓔꓯ ꓙꓳꓺ ꓠꓬꓲ ꓝꓲ ꓓꓴ ꓐꓴ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓟꓽ ꓑꓶꓸ꓿)
44005027	ꓬꓲ ꓪꓽ ꓡꓰ ꓝꓲ ꓓꓴ ꓐꓴ ꓔꓯ ꓧꓳꓽ ꓛꓲ ꓡ ꓠꓬ꓾ ꓐꓯ ꓟꓴ ꓜꓲꓼ ꓓꓴ ꓗꓪ ꓦꓰꓼ ꓔ ꓝꓲ ꓢꓲ ꓔꓲ ꓒ ꓓꓽ ꓟ ꓡꓰ ꓬꓲ ꓪꓽ ꓔꓯ꓾
44005028	ꓟꓬꓱꓺ ꓕꓱ ꓟ ꓗꓪ ꓐꓰ ꓟꓸ ꓟꓲ ꓟꓽ ꓟꓸ ꓠꓹ ꓟ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓔꓯ ꓕꓵꓼ ꓪꓽ ꓡꓲꓽ ꓡꓲˍ ꓡꓰꓽ ꓖꓶ ꓗꓷꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓡ ꓞꓳ ꓕꓱ ꓕꓲ ꓣꓳ ꓫꓵꓻ ꓝꓴꓲ ꓠꓬ ꓥꓪ ꓠꓴꓽ ꓔꓯ ꓟꓯꓻ ꓝꓲ ꓠꓹ ꓟ꓾ ꓙꓱ-ꓣꓴ-ꓢ-ꓡꓱ ꓕꓲ ꓡꓳ ꓒꓱ ꓡꓱS ꓗꓪ ꓟꓸ ꓟꓲ ꓕꓱ ꓟ ꓟꓸ ꓐꓲ ꓡꓰ ꓝꓲˍ ꓡꓳ꓾ ꓐꓯˍ ꓡꓳ꓿
44005029	ꓖꓳ ꓡꓱ ꓥ ꓟꓲ ꓒꓲ-ꓕꓱˍ ꓐꓰ ꓝꓲ ꓓꓴ ꓐꓴ ꓡꓰ ꓒꓳꓹ ꓖꓶ ꓢꓲ꓾ ꓥꓪ ꓠꓴꓽ ꓠꓬ ꓞꓳ ꓤ ꓔꓯ ꓢꓶꓸ ꓟꓽ ꓞꓲ ꓪꓴ-ꓢ ꓔꓯ ꓒꓵꓽ ꓛꓳ ꓠ ꓗꓹ ꓡꓳ꓿
44005030	ꓠꓴ ꓪꓽ ꓡꓰ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓢꓰꓼ ꓗꓷ ꓟ ꓬꓰ-ꓢꓴ ꓔꓯ꓾ ꓣꓳ ꓒꓵꓽ ꓒ ꓐꓴ ꓪꓴ-ꓢ ꓡꓰ ꓢꓯꓸ ꓬꓲꓼ ꓡ ꓝꓲꓳ꓿
44005031	ꓬꓲ ꓔꓯ ꓠꓬ ꓪ ꓔꓲˍ ꓐꓰ ꓚꓬꓴꓸ ꓢꓲ ꓒ ꓣꓱꓽ ꓝꓲ ꓢꓲ꓾ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓓꓵꓽ ꓙ ꓒꓳꓹ ꓬꓲꓼ ꓡ ꓝꓲ ꓠꓹ ꓟ ꓐꓰ ꓝꓴꓲ ꓖꓽ ꓖꓶꓽ ꓢꓴ ꓬꓰ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓡꓯꓼ ꓙ ꓗꓪ ꓓꓳꓹ ꓟꓴ ꓗꓷꓳ꓿
44005032	ꓥꓪ ꓠꓴ ꓠꓬ ꓕꓱ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿ ꓪꓴ-ꓢ ꓔꓯ ꓒꓵꓽ ꓛꓳ ꓢꓴ ꓔꓯ ꓖꓶˍ ꓟ ꓢꓲ-ꓫꓬ-ꓟ-ꓦˍ ꓟꓲ ꓕꓱ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓾ ꓐꓰ ꓐꓯ ꓖꓶˍ ꓡꓳ꓿
44005033	ꓐꓯ ꓘꓶ ꓕꓱ ꓟ ꓔꓯ ꓑ ꓙꓽˍ ꓕꓯ ꓬꓲ ꓪꓽ ꓠꓲꓹ ꓟ ꓮꓽ ꓘꓶꓸ ꓦꓶꓻ ꓢꓲ꓾ ꓝꓲ ꓓꓴ ꓐꓴ ꓔꓯ ꓢꓰꓼ ꓠꓲꓹ ꓫꓵˍ ꓡꓳ꓿
44005034	ꓖꓳ ꓡꓱ ꓥ ꓟꓲ ꓑ ꓫꓬꓼ ꓮꓽ ꓙꓵ ꓡꓰ ꓞꓳ ꓒꓵꓽˍ ꓟ꓾ ꓖ-ꓟ-ꓡꓲ-ꓬ꓾ ꓟꓬꓱ ꓔ ꓟ ꓒ-ꓡꓲ-ꓢꓷ ꓙꓵꓽ ꓗ ꓟꓸ ꓒ ꓕꓲ ꓣꓳ ꓠꓬ ꓐꓯ ꓟꓴ ꓜꓲꓼ ꓓꓴ ꓗꓪ ꓦꓰꓼ ꓔꓴ ꓡ ꓢꓲ꓾ ꓝꓲ ꓓꓴ ꓐꓴ ꓔꓯ ꓕꓲ ꓑꓹ ꓤ ꓓꓳ ꓙꓰ ꓝꓲ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
44005035	ꓖꓳ ꓡꓱ ꓢꓲ ꓬꓲ ꓡꓰ ꓕꓲ ꓜꓲꓼ ꓓꓴ ꓡꓱꓸꓼ ꓔꓯ꓾ ꓬꓲ-ꓢꓷ-ꓡꓰ ꓡ ꓞꓳ ꓐꓴꓳ꓾ ꓡ ꓞꓳ ꓕꓱ ꓕꓷ ꓔꓯ ꓠꓴ ꓪꓽ ꓮ ꓡꓲ ꓬꓰ ꓖꓶꓽˍ ꓐꓰ ꓬꓰˍ ꓟ ꓗꓪ ꓬꓲ ꓜꓶ ꓤ ꓟꓳ꓿
44005036	ꓮ ꓡꓲꓳ ꓐꓯ ꓠꓬ ꓮꓽ ꓠꓲꓹ ꓫꓵ ꓠꓲꓹ ꓕꓯ꓾ ꓕꓷ-ꓬꓴ-ꓓ꓾ ꓟꓬꓱ ꓔ ꓢꓴ ꓕꓲ ꓣꓳ ꓓꓳ ꓡ ꓢꓲ꓾ ꓬꓲ ꓠꓬ ꓞꓳ ꓔꓲ ꓕꓲ ꓣꓳ ꓥꓳ꓾ ꓐꓰ ꓐꓯˍ ꓟ ꓗꓪ ꓐꓰ ꓡꓽ ꓞꓳ ꓡꓲ ꓦꓬꓻ ꓣꓳ ꓛꓲ ꓬꓲ ꓔꓯ ꓛꓳ ꓙꓰꓳ꓿ ꓖꓳ ꓗꓸ ꓠꓯꓸ ꓬꓲ ꓔꓯ ꓢꓰꓼ ꓗꓷ ꓠꓬ꓾ ꓬꓲ ꓔꓯ ꓛꓳ ꓢꓴ ꓮꓽ ꓙꓵ ꓧꓹ ꓙꓰ ꓖꓴ ꓢꓲ ꓮꓸ ꓫꓵˍ ꓟꓲ ꓬꓰ ꓟꓽ ꓒꓬꓱꓼ ꓡ꓿
44005037	ꓖꓳ ꓗꓸ ꓠꓯꓸ ꓞꓳ ꓟꓬꓱꓺ ꓐꓳˍ ꓟ ꓦꓬꓼ ꓠꓬꓲ ꓗꓪ꓾ ꓖ-ꓡꓲ-ꓡꓲ ꓢꓴ ꓬꓴ-ꓔ ꓟꓬꓱꓺ ꓔ ꓟ ꓕꓲ ꓣꓳ ꓓꓳ ꓡ ꓢꓲ ꓑ ꓫꓬꓼ ꓐꓴ ꓕꓲ ꓐꓱ ꓔꓯ ꓗꓶꓸ ꓧꓳꓽ ꓙꓰꓳ꓿ ꓬꓲˍ ꓟꓲ ꓟꓶꓽ ꓬꓰ ꓢꓲ ꓬꓲ ꓔꓯ ꓛꓳ ꓢꓴ ꓮꓽ ꓙꓵˍ ꓟꓲ ꓧꓹ ꓙꓰ ꓖꓴꓻꓳ꓿
44005038	ꓮ ꓟꓶ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓡ ꓞꓳ ꓕꓱ ꓕꓷ ꓔꓯ ꓮꓸ ꓫꓵꓽ ꓟꓽ ꓬꓰ ꓬꓰ ꓩꓴ ꓗꓷ꓿ ꓬꓲ ꓪꓽ ꓚꓴꓽ ꓬꓲꓹˍ ꓐꓰ ꓟꓬꓱꓽ ꓕꓱ ꓟ꓾ ꓞꓳ ꓤ ꓗꓪ ꓐꓰ ꓡꓻˍ ꓟ ꓥ ꓐꓷˍ ꓠꓬ ꓐꓬ ꓡꓰˍ ꓥꓳ꓿
44005039	ꓖꓳ ꓡꓱ ꓥ ꓟꓲ ꓪꓴ-ꓢ ꓔꓯˍ ꓐꓰ ꓡꓻˍ ꓟ ꓥ ꓕꓯ ꓠ꓾ ꓠꓴ ꓪꓽ ꓡꓰ ꓬꓲ ꓪꓽ ꓔꓯ ꓐꓬ ꓡꓰ ꓝꓲ ꓟꓽ ꓐ ꓡ꓿ ꓮꓽ ꓧꓪꓹ ꓪꓴ-ꓢ ꓔꓯˍ ꓟꓲ ꓔꓳꓹ ꓬꓯꓼˍ ꓟ ꓒꓬꓱꓼ ꓡ ꓟꓽ ꓢꓷ꓾ ꓐꓰ ꓐꓯ ꓖꓶˍ ꓡꓳ꓿
44005040	ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬ ꓬꓲ ꓔꓯ ꓠ ꓠꓹ ꓢꓲ꓾ ꓝꓲ ꓓꓴ ꓐꓴ ꓔꓯ ꓘꓴ ꓔꓯꓹ ꓡ ꓢꓲ ꓠꓬꓲ꓾ ꓬꓲ ꓪꓽ ꓔꓯ ꓓꓶꓽ ꓗꓷ ꓠꓬ꓾ ꓬꓰ-ꓢꓴ ꓟꓬꓱ ꓗꓪ ꓐꓰ ꓟꓸ ꓟꓲꓽ ꓝꓮꓲ ꓟꓽ ꓚ ꓠꓹ ꓟ ꓕꓵꓼ ꓪ ꓖꓶ ꓢꓲ ꓩꓴ ꓗꓷˍ ꓡꓳ꓿
44005041	ꓝꓲ ꓓꓴ ꓐꓴ ꓠꓬ ꓬꓰ-ꓢꓴ ꓟꓬꓱ ꓑꓶꓸ ꓓꓴ ꓫꓸ ꓔꓳ ꓟꓶˍ ꓟ ꓠꓽ ꓒꓵꓽˍ ꓟ ꓕꓲ ꓫꓵꓽ ꓚꓬꓹ ꓔ ꓢꓲ꓾ ꓗꓹ ꓛꓲ ꓠꓬꓲ ꓐꓰ ꓐꓯ ꓟꓴ ꓜꓲꓼ ꓓꓴ ꓗꓪ ꓐꓰ ꓓꓳ ꓙꓰˍ ꓡꓳ꓿
44005042	ꓬꓲ ꓪꓽ ꓠꓬ ꓕꓲ ꓠꓬꓲ ꓗꓸ ꓠꓯ ꓕꓲ ꓠꓬꓲ ꓢꓲꓽ ꓫꓬ ꓦꓲ ꓗꓪˍ ꓟꓲ꓾ ꓕꓲ ꓦꓲ ꓡꓰ ꓕꓲ ꓦꓲ ꓗꓪˍ ꓟꓲ꓾ ꓬꓰ-ꓢꓴ ꓠꓬ ꓙꓲ-ꓢꓴ ꓥ ꓟ ꓟꓸ ꓟꓲ ꓡꓯꓽ ꓫꓵ ꓚ ꓟꓸ ꓖꓶˍ ꓡꓳ꓿
44006001	ꓢꓲ ꓤ ꓐꓴ ꓟꓬꓽ ꓡ ꓕꓯ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓜꓽ ꓓꓴ ꓐꓱꓻ ꓖꓶˍ ꓟ ꓟꓬꓱꓽ ꓗꓪ꓾ ꓦꓲ-ꓡꓲ ꓟꓶꓽ ꓛꓵꓽ ꓟ ꓐꓴ ꓔꓯ ꓡꓳꓸ ꓘꓳꓻ ꓗꓷ ꓠꓬꓲ꓾ ꓦꓲ-ꓡꓲ ꓥꓳꓽ ꓫ ꓕꓱˍ ꓟ ꓬꓴ-ꓔ ꓡ ꓞꓳ ꓐꓴ ꓠꓬ ꓦꓲ-ꓐꓱ-ꓣꓴ ꓡ ꓞꓳ ꓔꓯ ꓱ'ꓽ ꓠꓱꓽ ꓔꓴ ꓡ ꓡꓳ꓿
44006002	ꓖꓳ ꓕꓯ ꓝꓲ ꓓꓴ ꓞꓲ ꓠꓬꓲꓽ ꓣꓳ ꓟ ꓡꓰ ꓢꓲ ꓤ ꓐꓴ ꓮꓽ ꓙꓵ ꓔꓯ ꓘꓴ ꓜꓲꓼ ꓡ ꓢꓲ꓾ ꓥꓪ ꓠꓴꓽ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓡꓳꓺ ꓔ ꓢꓲ꓾ ꓜꓻ ꓢꓽ ꓡ ꓗꓪ ꓣꓱꓽ ꓙ ꓙꓲꓽ ꓟꓽ ꓙꓳ꓿
44006003	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓴꓽ ꓡꓰ ꓟꓬꓱꓽ ꓐꓬꓱꓽ ꓘꓶ ꓕꓱ ꓟ ꓡꓯꓼ ꓙꓱ ꓖꓶ ꓠꓹ ꓟ꓾ ꓠꓴ ꓪꓽ ꓗꓳ ꓡꓳ ꓗꓪ ꓐꓰ ꓙꓲˍ ꓟ ꓟꓬꓱ ꓓꓳꓽ ꓙꓳ ꓢꓲ꓾ ꓢꓲ-ꓫꓬ-ꓟ-ꓦ ꓐꓰ ꓙꓽ ꓗꓴꓸ ꓠꓲꓹ ꓐꓲ ꓞꓹ ꓟ ꓡ ꓞꓳ ꓫꓵꓽ ꓣꓳ ꓢꓲ ꓓꓳ ꓡꓯ꓿
44006004	ꓥꓪ ꓠꓴ ꓠꓽ ꓪꓽ ꓘꓴˍ ꓟ ꓐꓰ ꓪꓴ-ꓢ ꓐꓯ ꓘꓶ ꓟꓸ ꓖꓶˍ ꓟ ꓟꓬꓱꓽ ꓗꓪˍ ꓡꓰꓽ ꓢꓯꓼ ꓕꓵꓼ ꓓꓴ ꓥꓳ꓾ ꓐꓯˍ ꓡꓳ꓿
44006005	ꓬꓲ ꓪꓽ ꓮꓽ ꓙꓵ ꓠꓬ ꓐꓯ ꓘꓶ ꓕꓱ ꓟ ꓔꓯ ꓠꓲꓹ ꓒꓴ ꓢꓲ꓾ ꓙꓵꓻ ꓠꓲꓹˍ ꓐꓰ ꓢꓲ-ꓫꓬ-ꓟ-ꓦ ꓐꓲ ꓞꓹ ꓢꓴ ꓢꓶ-ꓕꓲ-ꓩ ꓕꓲ ꓣꓳ꓾ ꓝꓮꓲ ꓒꓲ-ꓡꓲˍ ꓐꓰ ꓑꓷ-ꓡꓳ-ꓗꓳˍ ꓐꓰ ꓟꓲ-ꓚꓬ-ꓠˍ ꓐꓰ ꓕꓲ-ꓟꓳ-ꓠˍ ꓐꓰ ꓒ-ꓟꓲ-ꓠˍ ꓐꓰ ꓬꓴ-ꓔ ꓢꓳ ꓗꓪ ꓓꓵꓽ ꓡ ꓗꓷ ꓟ ꓮ-ꓕꓲ-ꓬ ꓢꓴ ꓠꓲ-ꓗꓳ-ꓡ ꓔꓯ ꓢꓲꓺ ꓓꓳ ꓡ ꓡꓳ꓿
44006006	ꓬꓲ ꓪꓽ ꓔꓯ ꓝꓲ ꓓꓴ ꓐꓴ ꓟꓲꓽ ꓙꓬ ꓗꓪ ꓦꓰꓼ ꓞ ꓝꓲ ꓢꓲ꓾ ꓝꓲ ꓓꓴ ꓐꓴ ꓡꓰ ꓪꓽ ꓘꓴ ꓢꓲ ꓠꓬꓲ ꓡꓯꓼ ꓒꓯꓹ ꓚꓰꓹ ꓖꓶˍ ꓡꓳ꓿
44006007	ꓪꓴ-ꓢ ꓐꓯ ꓘꓶ ꓠꓬ ꓡꓯꓽ ꓫꓵ ꓒꓬꓱꓺ ꓙꓰ ꓢꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓢꓲ ꓤ ꓐꓴ ꓮꓽ ꓘꓶꓸ ꓟꓬꓽ ꓡ ꓡꓳ꓿ ꓔꓲ ꓒ ꓐꓴ ꓮꓽ ꓟꓬꓹˍ ꓟꓲ ꓙꓵꓻ ꓚꓱꓹ ꓕꓱ ꓟ ꓔꓯ ꓛꓳꓻ ꓠꓺ ꓡꓳˍ ꓡꓳ꓿
44006008	ꓪꓴ-ꓢ ꓣꓱꓽ ꓛꓰꓽ ꓡꓯꓼ ꓫꓴˍ ꓐꓰ ꓪ ꓠꓬꓲˍ ꓟ ꓐꓲ ꓞ ꓢꓴ ꓢꓶ-ꓕꓲ-ꓩ ꓠꓬ꓾ ꓑ ꓫꓬꓼ ꓐꓴ ꓗꓳ ꓡꓳ ꓗꓪ ꓓꓵꓽ ꓙ ꓟꓶ ꓓꓴˍ ꓐꓰ ꓢꓷꓸ ꓡꓰ ꓓꓴ ꓓꓽ ꓟ ꓬꓰˍ ꓡꓳ꓿
44006009	ꓖꓳ ꓡꓱ ꓥ ꓟꓲ ꓚꓳ-ꓪꓴꓸ-ꓜꓲꓼ-ꓦꓲ ꓗꓪ ꓟ ꓕꓲ ꓐꓱˍ ꓐꓰ ꓢ-ꓡꓲ-ꓠꓲ ꓢꓴ ꓠꓬ ꓬ-ꓡꓲ-ꓢ-ꓓ ꓢꓴˍ ꓐꓰ ꓚꓲ-ꓡꓲ-ꓚꓬ ꓢꓴ ꓐꓰ ꓮ-ꓢꓲ-ꓬ ꓢꓴ ꓕꓲ ꓐꓱ ꓠꓬ ꓢꓶ-ꓕꓲ-ꓩˍ ꓐꓰ ꓧꓳꓺ ꓡꓯ ꓘꓳ ꓡ ꓡꓳ꓿
44006010	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓬꓲ ꓢꓷ ꓠꓲꓹˍ ꓐꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓫ ꓕꓱˍ ꓟ ꓔꓯ ꓧꓳꓺ ꓧꓪꓸ ꓡꓰ ꓟꓽ ꓘꓴ꓿
44006011	ꓖꓳ ꓕꓯ ꓬꓲ ꓪꓽ ꓡꓰ ꓘꓳꓺ ꓫꓱ ꓫꓱˍ ꓗꓪ ꓡ ꓞꓳ ꓕꓲ ꓧꓳꓽ ꓔꓯ ꓟꓸ ꓒꓬꓹ ꓢꓲ꓾ ꓢꓶ-ꓕꓲ-ꓩ ꓠꓬ ꓟꓳ-ꓫꓲˍ ꓐꓰ ꓪꓴ-ꓢ ꓔꓯ ꓔꓳꓹ ꓢꓲ ꓐꓯ ꓟꓽ ꓚꓰꓼ ꓡꓳ ꓫꓵꓽ ꓐꓯˍ ꓟ ꓥꓪ ꓠꓴꓽ ꓑ ꓙꓽ ꓗꓷꓳ꓾ ꓐꓰ ꓐꓯ ꓝꓲˍ ꓡꓳ꓿
44006012	ꓝꓮꓲ ꓠꓬ ꓬꓲ ꓪꓽ ꓡꓰ ꓑ ꓫꓬꓼ ꓐꓴˍ ꓐꓰ ꓞꓳ ꓪꓴ ꓞꓳ ꓔꓲ ꓐꓴˍ ꓐꓰ ꓙꓵꓽ ꓗ ꓟꓸ ꓒ ꓐꓴ ꓔꓯ ꓡꓵꓹ ꓢꓴ ꓢꓲ꓾ ꓬꓲ ꓔꓯ ꓣꓴ ꓢꓲ ꓠꓬꓲ꓾ ꓐꓯ ꓟꓴ ꓜꓲ ꓓꓴ ꓓꓽ ꓟ ꓗꓪ ꓖꓳꓻ ꓧꓳꓽ ꓙꓰˍ ꓡꓳ꓿
44006013	ꓟꓽ ꓔꓱꓹ ꓟ ꓢꓷꓸ ꓙ ꓟꓳ ꓙ ꓢꓴˍ ꓟꓲ ꓧꓪ ꓔ ꓢꓲ꓾ ꓡ ꓞꓳ ꓕꓱ ꓕꓲ ꓣꓳ ꓟ ꓠꓬ ꓢꓲꓽ ꓫꓬ ꓖꓴ ꓕꓱ ꓟˍ ꓐꓰ ꓙꓵꓽ ꓗ ꓔꓯ ꓒꓳꓹˍ ꓟ ꓐꓯ ꓘꓶ ꓟꓽ ꓠꓽ ꓠ ꓐꓯ ꓔꓬ ꓡꓳ꓿
44006014	ꓠ-ꓢ-ꓡꓱ ꓢꓴ ꓬꓰ-ꓢꓴ ꓕꓱ ꓟ ꓡꓰ꓾ ꓕꓱ ꓕꓲ ꓔꓳꓸ ꓔꓯ ꓐꓬ ꓡꓰ ꓝꓲ ꓢꓲ꓾ ꓟꓳ-ꓫꓲ ꓡꓰ ꓣꓳ ꓔꓯ ꓖꓶ ꓔ ꓟ ꓗ ꓫꓵ ꓔꓯ ꓡꓶꓸ ꓗꓷˍ ꓥꓳ꓾ ꓐꓯˍ ꓟ ꓥꓪ ꓠꓴꓽ ꓑ ꓙꓽ ꓗꓷꓳ꓾ ꓐꓰ ꓐꓯ ꓝꓲˍ ꓡꓳ꓿
44006015	ꓐꓯ ꓟꓴ ꓜꓲꓼ ꓓꓴ ꓓꓽ ꓟ ꓗꓪ ꓠꓬꓲꓸ ꓠꓸ ꓢꓴ ꓮꓽ ꓙꓵ ꓢꓶ-ꓕꓲ-ꓩ ꓔꓯ ꓟꓬ ꓔꓱꓹ ꓡꓳꓸ ꓠꓬꓲ ꓠꓬ꓾ ꓬꓲ ꓒꓬꓱꓽ ꓟꓬ ꓠꓽ ꓟꓴꓽ ꓗꓪ ꓝꓲ ꓓꓴ ꓒꓬꓱꓽ ꓟꓬˍ ꓡꓰ ꓐꓰ ꓗꓹ ꓟ ꓔꓯ ꓟꓳˍ ꓡꓳ꓿
44007001	ꓖꓳ ꓕꓯ ꓔꓲ ꓒ ꓓꓽ ꓟ ꓡꓰ꓾ ꓕꓱ ꓟꓬ ꓫꓵꓽ ꓠꓬ ꓚꓵ ꓚꓵ ꓥ ꓡ? ꓐꓰ ꓠ ꓠꓬꓲˍ ꓡꓳ꓿
44007002	ꓢꓶ-ꓕꓲ-ꓩ ꓡꓰ꓾ ꓬꓲ ꓤ ꓠꓬꓲ ꓤˍ ꓐꓰ ꓮꓽ ꓐꓽ ꓐꓴꓳ꓾ ꓠ ꓠꓹ꓿ ꓣꓳ ꓒꓵ ꓒ ꓮ-ꓐ-ꓡ-ꓦ ꓠꓬ ꓧ-ꓣ-ꓠ ꓗꓪ ꓟꓽ ꓚꓵꓸ ꓙꓰ ꓢꓰꓽ ꓧꓶꓸ ꓕꓯ꓾ ꓟꓲ-ꓢꓳ-ꓒꓳ-ꓔ-ꓟꓲ ꓟꓵ ꓗꓪ ꓔꓬ ꓢꓰꓽ ꓕꓯˍ ꓡꓰ ꓐꓬꓱꓼ ꓡꓱꓼ ꓡꓱ ꓟ ꓪꓴ-ꓢ ꓠꓬ ꓬꓲ ꓔꓯ ꓟꓳꓸ ꓖꓶ ꓡ ꓢꓲ꓾
44007003	ꓠꓴ ꓟꓵꓽˍ ꓐꓰ ꓠꓴ ꓫꓵꓽ ꓠꓴ ꓧꓪ ꓔꓯ ꓧꓹ ꓔ ꓬꓰ ꓢꓲ꓾ ꓠꓴ ꓔꓯ ꓥꓪ ꓡꓰ ꓟꓸ ꓖꓶ ꓠꓹ ꓟ ꓟꓵꓽ ꓗꓪ ꓙꓰ꓾ ꓐꓯ ꓖꓶˍ ꓡꓳ꓿
44007004	ꓖꓳ ꓡꓱ ꓠꓬꓲ ꓬꓲ ꓠꓬ ꓚꓬ-ꓡꓷ-ꓔꓲ ꓟꓵꓽ ꓗꓪ ꓐꓰ ꓓꓳ ꓡ ꓢꓲ꓾ ꓧ-ꓣ-ꓠ ꓡꓳ ꓒꓱ ꓗꓪ ꓔꓬ ꓬꓰˍ ꓡꓳ꓿ ꓬꓲ ꓐꓹ ꓐ ꓫꓵꓻ ꓗꓸ ꓠꓯꓸ ꓠꓬ ꓖꓳ ꓗꓪ ꓐꓰ ꓮ ꓟꓶ ꓣꓳꓽ ꓔꓬ ꓟ ꓕꓱ ꓕꓲ ꓟꓵ ꓗꓪ ꓪꓴ-ꓢ ꓡꓰ ꓬꓲ ꓔꓯ ꓚꓵꓸ ꓡ ꓝꓲꓳ꓿
44007005	ꓕꓱ ꓗꓪ ꓠꓬ ꓪꓴ-ꓢ ꓡꓰ ꓬꓲ ꓔꓯ ꓮꓸ ꓫꓵ ꓡꓯꓼ ꓪ ꓟꓽ ꓖꓶ꓿ ꓟꓵꓽ ꓕꓲ ꓔꓳꓸ ꓤˍ ꓟꓲ ꓟꓽ ꓖꓶ꓿ ꓖꓳ ꓡꓱ ꓥ ꓟꓲ ꓮ-ꓐ-ꓡ-ꓦ ꓬꓲ ꓤ ꓟꓽ ꓙꓳ ꓕꓯˍ ꓡꓰ ꓪꓴ-ꓢ ꓡꓰ ꓮ-ꓐ-ꓡ-ꓦ ꓔꓯ꓾ ꓠꓴˍ ꓐꓰ ꓠꓴ ꓞꓲꓼ ꓤ ꓡꓯꓹ ꓤ ꓐꓴ ꓠꓬ ꓗꓸ ꓠꓯꓸ ꓟ ꓦꓬꓼ ꓠꓬꓲ ꓗꓪ ꓡꓯꓼ ꓪ ꓟꓵꓽ ꓟꓶˍ ꓥꓳ꓾ ꓐꓰ ꓙ ꓟꓳ ꓘꓶꓽ ꓖꓶˍ ꓡꓳ꓿
44007006	ꓪꓴ-ꓢ ꓡꓰ ꓬꓲ ꓔꓯ꓾ ꓠꓴ ꓞꓲꓼ ꓤ ꓡꓯꓹ ꓤ ꓐꓴ ꓠꓬ ꓐꓶꓽ ꓟꓵ ꓗꓪ ꓞꓳ ꓬꓯꓼ ꓟꓴ ꓠ ꓗꓷ ꓡꓰ ꓢꓲ꓾ ꓢꓴ ꓡꓰ ꓬꓲ ꓪꓽ ꓔꓯ ꓚꓳ ꓑꓸ ꓡꓲ ꓦꓬ ꓘꓳꓼ ꓬꓰ ꓝꓲ ꓢꓲ ꓠꓬꓲ ꓘꓶꓻ ꓙꓵˍ ꓥꓳ꓿
44007007	ꓖꓳ ꓡꓱ ꓥ ꓟꓲ ꓬꓲ ꓪꓽ ꓔꓯ ꓚꓳ ꓑꓸ ꓬꓰ ꓝꓲ ꓢꓴ ꓞꓳ ꓫꓵꓽ ꓔꓯ ꓥꓪ ꓡꓰ ꓛꓬꓻ ꓒꓵꓽ ꓖꓶˍ ꓥꓳ꓿ ꓖꓳ ꓗꓸ ꓠꓯꓸ ꓬꓲ ꓪꓽ ꓠꓬ ꓖꓳ ꓕꓲ ꓟꓵ ꓗꓪ ꓐꓰ ꓓꓳ ꓡ ꓢꓲ꓾ ꓕꓱ ꓗꓪ ꓥꓪ ꓔꓯ ꓣꓱ ꓙˍ ꓥꓳ꓾ ꓐꓯ ꓖꓶˍ ꓡꓳ꓿
44007008	ꓖꓳ ꓡꓱ ꓢꓲ ꓪꓴ-ꓢ ꓡꓰ ꓬꓲ ꓔꓯ꓾ ꓶꓺˍ ꓟ ꓗ ꓫꓵ ꓙꓳˍ ꓟ ꓘꓶꓽ ꓫꓵꓽ ꓖꓶˍ ꓡꓳ꓿ ꓖꓳ ꓡꓱ ꓠꓬꓲ ꓬꓲ-ꓢ ꓔꓯ ꓦꓵꓻ ꓟꓶ ꓗꓷ ꓠꓬ ꓦꓰꓼ ꓠꓬꓲ ꓕꓲ ꓠꓬꓲ ꓗꓪ ꓮ-ꓐ-ꓡ-ꓦ ꓡꓰ ꓬꓲ ꓔꓯ ꓶˍ ꓟ ꓗ ꓫꓵ ꓬꓰ ꓖꓶˍ ꓡꓳ꓿ ꓬꓲ-ꓢ ꓠꓬ ꓬꓲ ꓤ ꓬ-ꓗꓴ ꓔꓯ ꓶˍ ꓟ ꓗ ꓫꓵ ꓬꓰ ꓖꓶˍ ꓡꓳ꓿ ꓬ-ꓗꓴ ꓠꓬ ꓣꓳꓽ ꓒꓵ ꓒ ꓝꓳꓹ ꓟꓶ ꓞꓲ ꓠꓬꓲꓽ ꓣꓳ ꓟ ꓔꓯ ꓶˍ ꓟ ꓗ ꓫꓵ ꓬꓰ ꓖꓶˍ ꓡꓳ꓿
44007009	ꓣꓳ ꓒꓵꓽ ꓒ ꓬ-ꓗꓴ ꓬꓲ ꓤ ꓐꓴ ꓠꓬ ꓬꓲ ꓪꓽ ꓠꓬꓲ ꓤ ꓬꓳ-ꓢꓷ ꓔꓯ ꓟꓬ ꓦꓯꓸˍ ꓠꓬꓲ꓾ ꓬꓲ ꓔꓯ ꓬꓲ-ꓙꓲ ꓟꓵꓽ ꓗꓪ ꓪꓴꓽ ꓩꓴ ꓗꓷꓳ꓿
44007010	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓽ ꓬꓲˍ ꓐꓰ ꓔꓬ ꓢꓲ꓾ ꓫꓸ ꓙꓵˍ ꓟ ꓮꓽ ꓙꓵ ꓗꓪ ꓐꓰ ꓬꓲ ꓔꓯ ꓚꓬꓴ ꓓꓳ ꓡ ꓢꓲ ꓠꓬꓲ꓾ ꓬꓲ-ꓙꓲ ꓪ ꓔꓲ ꓩ-ꓣꓳ ꓟꓲꓽ ꓙꓬ ꓗꓪ ꓬꓲ ꓔꓯ ꓣꓱꓽ ꓛꓰꓽˍ ꓐꓰ ꓙꓽ ꓗꓴꓸ ꓠꓲꓹ ꓟꓶ ꓡꓰ ꓝꓲˍ ꓡꓳ꓿ ꓝꓮꓲ ꓠꓬ ꓩ-ꓣꓳ ꓡꓰ ꓬꓲ ꓔꓯ ꓬꓲ-ꓙꓲ ꓗꓴꓷˍ ꓐꓰ ꓬꓲ ꓦꓲ ꓮꓽ ꓙꓵ ꓡꓱꓸꓼ ꓔꓯ ꓙꓵꓽ ꓢꓴ ꓓꓽ ꓠꓬꓲꓻ ꓒ ꓣꓱ ꓝꓲˍ ꓡꓳ꓿
44007011	ꓖꓳ ꓕꓯ ꓬꓲ-ꓙꓲ ꓟꓵꓽˍ ꓐꓰ ꓘꓷ-ꓠ ꓕꓲ ꓟꓵꓽ ꓡꓱꓸꓼ ꓗꓪ ꓦꓰꓼ ꓟꓷꓼ ꓘꓳˍ ꓐꓰ ꓫꓸ ꓙꓵˍ ꓟ ꓬꓲ ꓓꓽ ꓟ ꓓꓳ ꓡ ꓢꓲ꓾ ꓣꓳ ꓒꓵꓽ ꓒ ꓐꓴ ꓠꓬ ꓜ ꓓꓴ ꓧꓪ ꓖꓴ ꓟꓽ ꓙꓳ ꓗꓷ ꓡꓰꓳ꓿
44007012	ꓖꓳ ꓡꓱ ꓥ ꓟꓲ ꓬꓲ-ꓙꓲ ꓟꓵꓽ ꓗꓪ ꓜꓻ ꓙꓳˍ ꓟ ꓔꓯ ꓬ-ꓗꓴ ꓑ ꓙꓽ ꓗꓷ ꓠꓬ꓾ ꓬꓲ ꓡꓰ ꓣꓳ ꓒꓵꓽ ꓒ ꓐꓴ ꓔꓯ ꓖꓳ ꓗꓪ ꓬꓲ ꓪꓴꓸ ꓕꓲ ꓧꓪꓹ ꓝꓲ ꓩꓴ ꓗꓷˍ ꓡꓳ꓿
44007013	ꓠꓬꓲꓽ ꓧꓪꓹ ꓕꓲ ꓧꓪꓹ ꓜꓽ ꓓꓴ ꓧꓪ ꓙꓰˍ ꓕꓯ꓾ ꓬꓳ-ꓢꓷ ꓡꓰ ꓬꓲ ꓬꓲꓼ ꓬꓲ ꓠꓬꓲ ꓐꓴ ꓔꓯ ꓬꓲ ꓮꓽ ꓟ ꓥ ꓟ ꓢꓷꓸ ꓡꓰ ꓝꓲꓳ꓿ ꓖꓳ ꓕꓯ ꓬꓳ-ꓢꓷ ꓬꓲ ꓫꓵꓽ ꓬꓲ ꓧꓪ ꓐꓴ ꓔꓯ ꓪ ꓔꓲ ꓩ-ꓣꓳˍ ꓟꓲ ꓢꓷꓸ ꓡꓰꓳ꓿
44007014	ꓖꓳ ꓗ ꓠꓯꓸ ꓬꓳ-ꓢꓷ ꓡꓰ ꓡ ꓞꓳ ꓝꓲ ꓩꓴ ꓗꓷ ꓢꓲ꓾ ꓬꓲ ꓐꓹ ꓐ ꓬ-ꓗꓴ ꓐꓰ ꓬꓲ ꓕꓲ ꓦꓲ ꓢꓴ ꓫꓵꓽ ꓞꓲ ꓥꓪꓽ ꓣꓳ ꓟ ꓮꓽ ꓙꓵ ꓔꓯ ꓘꓴꓻ ꓔꓯꓹ ꓡ ꓡꓳ꓿
44007015	ꓖꓳ ꓡꓱ ꓠꓬꓲ ꓬ-ꓗꓴ ꓠꓬ ꓬꓲ-ꓙꓲ ꓟꓵ ꓗꓪ ꓬꓯꓼ ꓙꓰ ꓢꓲ꓾ ꓬꓲˍ ꓐꓰ ꓣꓳ ꓒꓵꓽ ꓒ ꓐꓴ ꓠꓬ ꓖꓳ ꓗꓪ ꓫꓵꓻꓳ꓿
44007016	ꓖꓳ ꓗꓸ ꓠꓯꓸ ꓬꓲ ꓪꓽ ꓫꓵꓻ ꓟꓳ ꓔꓯ ꓫꓱ-ꓘꓷ-ꓟꓷ ꓗꓪ ꓔꓯꓹ ꓙꓰ ꓢꓲ꓾ ꓖꓳ ꓗꓪ ꓮ-ꓐ-ꓡ-ꓦ ꓡꓰ ꓧ-ꓟꓳꓽ ꓬꓲ ꓤ ꓐꓴ ꓗꓪ ꓐꓰ ꓒꓴ ꓡꓰ ꓪꓴꓻ ꓔ ꓟ ꓡꓱꓼ ꓜꓴ ꓗꓪ ꓗꓶ ꓔ ꓡꓳ꓿
44007017	ꓪꓴ-ꓢ ꓡꓰ ꓮ-ꓐ-ꓡ-ꓦ ꓔꓯ ꓪꓵꓼ ꓔ ꓟ ꓙ ꓟꓳ ꓘꓶꓽ ꓐꓲ ꓡ ꓟ ꓦꓬꓼ ꓠꓬꓲ ꓠꓶꓽ ꓡ ꓗꓪ ꓛꓲ꓾ ꓑ ꓫꓬꓼ ꓐꓴ ꓠꓬ ꓬꓲ-ꓙꓲ ꓟꓵꓽ ꓗꓪ ꓟꓬꓽ ꓡ ꓐꓶꓹ ꓡ ꓡꓳ꓿
44007018	ꓖꓳ ꓗꓸ ꓠꓯꓸ ꓬꓳ-ꓢꓷ ꓔꓯ ꓟꓽ ꓢꓷꓸ ꓟ ꓬꓲ-ꓙꓲ ꓪ ꓔꓲ ꓕꓲ ꓣꓳ ꓓꓳ ꓡꓺꓳ꓿
44007019	ꓖꓳ ꓕꓲ ꓣꓳ ꓠꓬ ꓣꓳ ꓕꓲ ꓫꓵꓽ ꓟ ꓔꓯ ꓖꓳꓼ ꓠꓲꓹ ꓬꓰ ꓖꓶ ꓢꓲ꓾ ꓣꓳ ꓒꓵꓽ ꓒ ꓐꓴ ꓔꓯ ꓘꓶꓻ ꓙꓵ ꓢꓲ ꓠꓬꓲ꓾ ꓬꓲ ꓪꓽ ꓞꓳ ꓫꓵꓼ ꓤ ꓐꓴ ꓔꓯ ꓫꓵꓻ ꓝꓲ ꓠꓹ ꓟ ꓡꓳꓺ ꓗꓷ ꓝꓲˍ ꓡꓳ꓿
44007020	ꓖꓳ ꓕꓲ ꓝꓲꓸ ꓗꓪ ꓟꓳ-ꓫꓲ ꓦꓵ ꓡꓺꓳ꓿ ꓬꓲ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓮꓽ ꓘꓶꓸ ꓖꓪꓺ ꓜꓳꓽˍ ꓟ ꓞꓳ ꓫꓵꓼ ꓤ ꓕꓲ ꓣꓳ ꓥ ꓡꓳ꓿ ꓬꓲ ꓔꓯ ꓬꓲ ꓐꓹ ꓐ ꓦꓲ ꓗꓪ ꓦ ꓐ ꓢ ꓟ ꓦꓵꓻ ꓔ ꓡꓳ꓿
44007021	ꓖꓳ ꓗꓸ ꓠꓯꓸ ꓬꓲ ꓔꓯ ꓡꓳ ꓗꓷˍ ꓕꓯ꓾ ꓩ-ꓣꓳ ꓮꓸ ꓟꓲꓽ ꓡꓰ ꓖꓳꓺ ꓔꓯꓹ ꓙꓰ ꓢꓲ ꓬꓲ ꓚꓲ ꓛꓬ ꓤ ꓪꓴꓸ ꓙꓴꓽ ꓫꓳꓺ ꓔ ꓡꓳ꓿
44007022	ꓟꓳ-ꓫꓲ ꓠꓬ ꓬꓲ-ꓙꓲ ꓡ ꓞꓳ ꓢꓷꓸ ꓠꓲꓹ ꓮꓽ ꓙꓵ ꓟ ꓗꓪ ꓢꓳ ꓟꓶ ꓡꓰ ꓢꓲ꓾ ꓐꓯ ꓙꓻ ꓙꓳ ꓢꓴˍ ꓐꓰ꓾ ꓬꓰˍ ꓟ ꓟꓬꓱꓽ ꓗꓪ ꓓꓻ ꓒꓽ ꓕꓲ ꓣꓳ ꓒꓬꓱꓼ ꓡꓺꓳ꓿
44007023	ꓬꓲ ꓡꓲ ꓞꓲ ꓘꓳꓼ ꓙꓳˍ ꓕꓯ꓾ ꓬꓲ ꓬꓲꓼ ꓬꓲ ꓠꓬꓲ ꓬꓲ-ꓢꓷ-ꓡꓰ ꓡ ꓞꓳ ꓐꓴ ꓔꓯ ꓔꓱꓹ ꓠꓬꓲ ꓙꓰ ꓠꓹ ꓟ ꓓꓳ ꓙꓰ ꓠꓬ꓾
44007024	ꓕꓲ ꓣꓳ ꓘꓶꓻ ꓙꓵ ꓟꓶ ꓔꓬ ꓟ ꓔꓯ ꓬꓲ ꓟꓳꓻ ꓗꓷꓳ꓿ ꓬꓲ-ꓙꓲ ꓡ ꓞꓳ ꓡꓰ ꓘꓶꓻ ꓙꓵ ꓔꓬ ꓟ ꓬꓲ-ꓢꓷ-ꓡꓰ ꓖꓳ ꓕꓲ ꓣꓳ ꓐꓱ ꓶ ꓪꓽ ꓛꓴꓽ ꓚꓱꓹ ꓙ ꓢꓲ ꓬꓲ-ꓙꓲ ꓡ ꓞꓳ ꓔꓯ ꓟꓳ-ꓫꓲ ꓡꓰ ꓓꓶꓽ ꓢꓰꓼ ꓗꓷꓳ꓿
44007025	ꓪꓴ-ꓢ ꓠꓬ ꓟꓳ-ꓫꓲ ꓔꓯ ꓣꓱꓽ ꓢꓲ꓾ ꓬꓲ ꓬꓲꓼ ꓬꓲ ꓠꓬꓲ ꓐꓴ ꓔꓯ ꓚꓬꓴ ꓡ ꓟ ꓔꓯ ꓬꓲ-ꓢꓷ-ꓡꓰ ꓐꓴ ꓙ ꓜꓲꓼˍ ꓥꓳ꓾ ꓐꓰ ꓟꓳ-ꓫꓲ ꓓꓵꓽ ꓙˍ ꓟꓲ꓾ ꓬꓲ ꓪꓽ ꓟꓽ ꓙ ꓜꓲꓼ꓿
44007026	ꓗꓸ ꓠꓯꓸ ꓕꓲ ꓠꓬꓲ ꓗꓪ ꓬꓲ-ꓢꓷ-ꓡꓰ ꓡ ꓞꓳ ꓠꓬꓲꓽ ꓣꓳ ꓓꓶꓽ ꓡꓯ ꓘꓳ ꓔꓬ ꓟ ꓔꓯ ꓬꓲ ꓔꓳꓹ ꓜꓳˍ ꓡꓳ꓿ ꓟꓳ-ꓫꓲ ꓠꓬ ꓬꓲ ꓪꓽ ꓔꓯ ꓧꓳꓹ ꓡꓯ ꓘꓳ ꓝꓲ ꓠꓲꓹ ꓫꓵ ꓠꓬꓲ꓾ ꓮꓸ ꓬꓲꓼ ꓐꓴꓳ꓾ ꓠꓴ ꓪꓽ ꓠꓬ ꓬꓲꓼ ꓤ ꓠꓬꓲ ꓤ ꓥ ꓡꓳ꓿ ꓮꓸ ꓫꓵ ꓪꓴꓸ ꓠꓬꓲ ꓓꓶꓽ ꓡꓯ ꓘꓳˍ ꓡ?꓾ ꓐꓰ ꓐꓯ ꓖꓶˍ ꓡꓳ꓿
44007027	ꓖꓳ ꓡꓱ ꓥ ꓟꓲ ꓬꓲ ꓛꓳꓽ ꓒꓯꓹ ꓔꓯ ꓘꓶꓻ ꓙꓵ ꓔꓬ ꓢꓴ ꓖꓳ ꓕꓲ ꓣꓳ ꓡꓰ ꓟꓳ-ꓫꓲ ꓔꓯ ꓓꓱꓽ ꓩꓴ ꓗꓷ ꓢꓲ꓾ ꓮꓽ ꓟ ꓡꓰ ꓠꓴ ꓔꓯ ꓥꓪ ꓠꓴꓽ ꓕꓯ ꓢꓲ ꓗꓪ ꓢꓲꓽ ꓒˍ ꓐꓰ ꓐꓯ ꓟꓴ ꓘꓶꓽ ꓢꓴ ꓣꓱ ꓝꓲˍ ꓡ?
44007028	ꓮꓽ ꓠꓬꓲ ꓕꓲ ꓠꓬꓲ ꓬꓲ-ꓙꓲ ꓡ ꓞꓳ ꓔꓯ ꓢꓰꓼ ꓗꓷ ꓟ ꓡꓰ ꓐꓰ꓾ ꓠꓴ ꓠꓬ ꓥꓪ ꓔꓯ ꓢꓰꓼˍ ꓐꓯˍ ꓡ?꓾ ꓐꓯˍ ꓡꓳ꓿
44007029	ꓐꓯ ꓘꓶ ꓕꓱ ꓟ ꓪꓴꓸ ꓠꓬꓲ꓾ ꓟꓳ-ꓫꓲ ꓛꓰꓹ ꓙꓰ ꓢꓲ꓾ ꓟ-ꓓꓲ-ꓬ ꓟꓵꓽ ꓗꓪ ꓞꓳ ꓬꓯꓼ ꓟꓴ ꓢꓴ ꓕꓲ ꓣꓳ ꓒꓬꓱꓼ ꓡ ꓢꓲ ꓠꓬꓲ꓾ ꓖꓳ ꓗꓪ ꓬꓲ ꓤ ꓠꓬꓲꓽ ꓫꓵꓸ ꓙꓳ ꓡꓰꓳ꓿
44007030	ꓡꓲ ꓞꓲ ꓘꓳꓼ ꓐꓲ ꓡꓰ ꓠꓬ꓾ ꓢꓲ-ꓠ ꓪꓽ ꓚꓲ ꓒ ꓕꓲꓺꓼ ꓗꓪ ꓟ ꓡꓲ ꓛꓲ ꓗꓪ ꓢꓲꓹ ꓑꓳ ꓠꓯꓸꓼ ꓮ ꓔꓳꓸ ꓡ ꓡꓱ ꓗꓪ꓾ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓬꓲ ꓔꓯ ꓟꓳꓸ ꓖꓶ ꓡ ꓡꓳ꓿
44007031	ꓖꓳ ꓟ ꓔꓯ ꓟꓳ-ꓫꓲ ꓟꓳˍ ꓕꓯ ꓓꓵꓽ ꓙ ꓮ'ꓺ ꓡꓰꓳ꓿ ꓡꓳꓸ ꓠꓬꓲ ꓠꓹ ꓟ ꓒ ꓕꓲꓺꓼ ꓗꓪ ꓙꓰ ꓠꓬ ꓢꓲ ꓒ ꓡꓰ ꓬꓲ ꓔꓯ꓾
44007032	ꓥꓪ ꓠꓬ ꓠꓴ ꓒꓵꓽ ꓒ ꓐꓴ ꓪꓴ-ꓢ꓾ ꓮ-ꓐ-ꓡ-ꓦˍ ꓐꓰ ꓬꓲ-ꓢˍ ꓐꓰ ꓬ-ꓗꓴ ꓬꓲ ꓪꓽ ꓪꓴ-ꓢ ꓥ ꓡꓳ꓾ ꓐꓯˍ ꓟ ꓑ ꓙꓽ ꓠꓬ꓾ ꓟꓳ-ꓫꓲ ꓛꓱꓽ ꓛꓱꓽ ꓡꓰ ꓢꓲ ꓡꓳꓸ ꓟꓽ ꓑꓶꓸ ꓗꓷ ꓡꓰꓳ꓿
44007033	ꓖꓳ ꓡꓱ ꓥ ꓟꓲ ꓢꓲ ꓒ ꓡꓰ ꓬꓲ ꓔꓯ꓾ ꓠꓴ ꓛꓲ ꓠꓲ ꓡꓵꓸ ꓦ ꓗꓷ꓿ ꓮ ꓡꓲꓳ ꓐꓯ ꓠꓬ ꓠꓴ ꓦꓰꓼ ꓞ ꓖꓴ ꓕꓱ ꓟ ꓠꓽ ꓢꓲ ꓚꓰꓸ ꓔ ꓟ ꓟꓵꓽ ꓕꓲ ꓔꓳꓸ ꓥ ꓡꓳ꓿
44007034	ꓬꓲ-ꓙꓲ ꓟꓵꓽ ꓗꓪ ꓔꓬ ꓟ ꓥꓪ ꓑ ꓫꓬꓼ ꓐꓴ ꓫꓸ ꓙꓵˍ ꓟ ꓔꓯ ꓥꓪ ꓚꓵ ꓚꓵ ꓟꓳꓻ ꓗꓷꓳ꓿ ꓬꓲ ꓪꓽ ꓠꓻ ꓪꓴꓽˍ ꓟ ꓢꓯꓼˍ ꓟꓲ ꓥꓪ ꓑ ꓙꓽ ꓗꓷꓳ꓿ ꓖꓳ ꓡꓱ ꓠꓬꓲ ꓥꓪ ꓬꓲ ꓪꓽ ꓔꓯ ꓚꓬꓴ ꓠ ꓟ ꓬꓯꓼ ꓡ ꓟ ꓥ ꓡꓳ꓿ ꓡꓯ꓾ ꓠꓴ ꓔꓯ ꓥꓪ ꓡꓰ ꓬꓲ-ꓙꓲ ꓟꓵꓽ ꓗꓪ ꓝꓲ ꓩꓴ ꓗꓷˍ ꓥꓳ꓾ ꓐꓯ ꓖꓶˍ ꓡꓳ꓿
44007035	ꓬꓲ ꓪꓽ ꓡꓰ ꓟꓽ ꓒꓵꓽ ꓢꓲ꓾ ꓮꓽ ꓟ ꓡꓰ ꓠꓴ ꓔꓯ ꓥꓪ ꓠꓴ ꓢꓲꓽ ꓒˍ ꓐꓰ ꓐꓯ ꓟꓴ ꓘꓶꓽ ꓢꓴ ꓣꓱ ꓝꓲˍ ꓡ? ꓐꓰ ꓐꓯ ꓗꓷ ꓟ ꓟꓳ-ꓫꓲ ꓕꓱ ꓕꓲ ꓣꓳ ꓔꓯ꓾ ꓪꓴ-ꓢ ꓠꓽ ꓢꓲꓹ ꓑꓳ ꓠꓯꓸꓼ ꓗꓪ ꓬꓲ ꓔꓯ ꓟꓳꓸ ꓖꓶ ꓡ ꓟ ꓟꓴꓽ ꓗꓪ ꓝꓲ ꓓꓴ ꓗꓪ ꓐꓰ꓾ ꓬꓲ-ꓢꓷ-ꓡꓰ ꓐꓴ ꓔꓯ ꓧꓳꓽ ꓢꓴˍ ꓐꓰ ꓫꓴꓹ ꓣꓴ ꓢꓴ ꓬꓰ ꓝꓲ ꓠꓹ ꓟ ꓢꓲ ꓚꓰꓸ ꓗꓷꓳ꓿
44007036	ꓬꓲ ꓡꓰ ꓬꓲ ꓪꓽ ꓔꓯ ꓧꓳꓽ ꓓꓳ ꓡ ꓢꓲ꓾ ꓬꓲ-ꓙꓲ ꓟꓵꓽ ꓗꓪ ꓥ ꓟꓲ꓾ ꓬꓲꓻ ꓡꓴꓽ ꓐꓱ ꓠꓲꓺ ꓗꓪ ꓥ ꓟꓲ꓾ ꓡꓲ ꓛꓲ ꓗꓪ ꓔꓬ ꓟ ꓡꓲ ꓞꓲ ꓘꓳꓼ ꓗꓪ ꓥ ꓟꓲ꓾ ꓓꓵꓽ ꓙ ꓟꓶ ꓓꓴˍ ꓐꓰ ꓢꓷꓸ ꓡꓰ ꓓꓴ ꓬꓰ ꓗꓷꓳ꓿
44007037	ꓬꓲ-ꓢꓷ-ꓡꓰ ꓡ ꓞꓳ ꓔꓯ꓾ ꓠꓴ ꓪꓽ ꓗꓳ ꓡꓳ ꓗꓪ ꓐꓰ ꓥꓪˍ ꓡꓰ ꓐꓰ ꓟꓷ ꓠꓷꓹ ꓝꓸ ꓢꓴ ꓕꓲ ꓣꓳ ꓪꓴ-ꓢ ꓡꓰ ꓠꓴ ꓪꓽ ꓐꓱ ꓶ ꓓꓳ ꓡ ꓝꓲˍ ꓥꓳ꓾ ꓐꓯ ꓖꓶ ꓢꓴ ꓠꓬ ꓟꓳ-ꓫꓲ ꓕꓱ ꓕꓲ ꓣꓳ ꓥ ꓡꓳ꓿
44007038	ꓟꓳ-ꓫꓲ ꓠꓬ ꓡꓲ ꓛꓲ ꓗꓪ ꓬꓲ-ꓢꓷ-ꓡꓰ ꓑ ꓫꓬꓼ ꓐꓴˍ ꓐꓰ ꓕꓲ ꓪꓺꓼ ꓔꓬ ꓗꓷꓳ꓿ ꓝꓮꓲ ꓠꓬ ꓢꓲ-ꓠ ꓪꓽ ꓚꓲ ꓗꓪ ꓬꓲ ꓔꓯ ꓫ ꓕꓱ ꓗꓷ ꓟ ꓟꓴꓽ ꓗꓪ ꓝꓲ ꓓꓴˍ ꓐꓰ꓾ ꓝꓮꓲ ꓣꓳ ꓒꓵꓽ ꓒ ꓐꓴˍ ꓐꓰˍ ꓟꓲ ꓕꓲ ꓪꓺꓼ ꓔꓬ ꓗꓷ ꓢꓲ꓾ ꓣꓳ ꓔꓯ ꓖꓶ ꓡ ꓠꓹ ꓟ ꓢꓯꓸˍ ꓟ ꓐꓯ ꓘꓶ ꓟꓶ ꓗꓷ ꓢꓴ ꓠꓬ ꓟꓳ-ꓫꓲ ꓥꓳ꓿
44007039	ꓖꓳ ꓡꓱ ꓥ ꓟꓲ ꓣꓳ ꓒꓵꓽ ꓒꓽ ꓐꓴ ꓠꓬ ꓬꓲ ꓔꓯ ꓟꓽ ꓒꓵꓽ ꓒꓵꓽ꓾ ꓬꓲ ꓪꓽ ꓠꓬ ꓬꓲ-ꓙꓲ ꓟꓵꓽ ꓗꓪ ꓡꓽ ꓬꓲꓼ ꓙꓰ ꓠꓹ ꓟ ꓠꓲꓹ ꓥꓳꓺ ꓢꓲ ꓯ-ꓣꓷ ꓔꓯ꓾
44007040	ꓥꓪ ꓠꓴꓽ ꓔꓯ ꓧꓳꓽ ꓢꓴ ꓢꓲꓺ ꓐꓬꓱꓽ ꓫꓬꓹ ꓖꓶ ꓡꓯ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓔꓯ ꓬꓲ-ꓙꓲ ꓟꓵꓽ ꓗꓪ ꓐꓰ ꓧꓳꓽ ꓓꓳ ꓡ ꓢꓴ꓾ ꓟꓳ-ꓫꓲ ꓕꓱ ꓕꓲ ꓣꓳ ꓠꓽ ꓮ ꓡꓲ ꓗꓷ ꓡꓰ ꓟ ꓥꓪ ꓠꓴ ꓟꓽ ꓢꓷꓳ꓾ ꓐꓯˍ ꓡꓳ꓿
44007041	ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓮ ꓠꓬꓲꓽ ꓤ ꓢꓲꓺ ꓐꓬꓱꓽ ꓕꓲ ꓘꓹ ꓫꓬꓹ ꓢꓲ꓾ ꓬꓲ ꓪꓽ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓢꓲꓺ ꓐꓬꓱꓽ ꓖꓳ ꓟ ꓔꓯ ꓠꓲꓹ ꓒꓴ ꓢꓲ ꓠꓬꓲ ꓔꓲ ꓓꓴ ꓛꓴ ꓔꓲ ꓖꓶˍ ꓡꓳ꓿
44007042	ꓪꓴ-ꓢ ꓠꓽ ꓬꓲ ꓪꓽ ꓔꓯˍ ꓐꓰ ꓒꓬꓱꓽ ꓒꓳꓹ ꓗꓷ ꓢꓲ꓾ ꓟꓴꓽ ꓗꓪ ꓗꓪ ꓟ ꓗꓴ ꓤ ꓔꓯ ꓣꓱꓽ ꓙ ꓝꓲ ꓠꓹ ꓟ꓾ ꓬꓲ ꓪꓽ ꓔꓯ ꓡꓳ ꓔ ꓬꓰˍ ꓡꓳ꓿ ꓕꓱ ꓟ ꓠꓬ ꓟꓷ ꓠꓷꓹ ꓝꓸ ꓢꓴ ꓕꓳ ꓶ ꓗꓪ꓾ ꓬꓲ-ꓢꓷ-ꓡꓰꓳ꓾ ꓡꓲ ꓛꓲ ꓗꓪ ꓠꓴ ꓪꓽ ꓡꓰ ꓡꓲ ꓞꓲ ꓘꓳꓼ ꓢꓰꓼ ꓔꓲ ꓓꓴˍ ꓐꓰ ꓔꓲ ꓓꓴ ꓔꓲ ꓖꓶ ꓗꓷ ꓟ ꓠꓬ ꓥꓪ ꓔꓯ ꓔꓲ ꓖꓶˍ ꓟ ꓟꓽ ꓥ꓿
44007043	ꓠꓴ ꓪꓽ ꓠꓽ ꓠꓴ ꓪꓽ ꓪꓴꓸ ꓓꓵ ꓕꓱꓼˍ ꓐꓰ ꓫꓬ ꓔ ꓟ ꓢꓲꓺ ꓐꓬꓱꓽ꓾ ꓟꓳ-ꓡꓳ ꓬꓲ ꓦꓲ ꓐꓱˍ ꓐꓰ ꓣ-ꓩ-ꓠ ꓢꓲꓺ ꓬꓲ ꓗꓴ ꓤ ꓔꓯ ꓓꓳꓹ ꓟꓴꓺ ꓗꓷ ꓟ ꓥꓳ꓿ ꓖꓳ ꓡꓱ ꓠꓬꓲ ꓥꓪ ꓠꓬ ꓠꓴ ꓪꓽ ꓔꓯ ꓐ-ꓐꓲ-ꓡꓶ ꓐꓻ ꓢꓲ ꓗꓪ ꓡꓳꓽ ꓔꓯꓹ ꓙꓰ ꓝꓲˍ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
44007044	ꓣꓳ ꓒꓵꓽ ꓒ ꓐꓴ ꓠꓬ ꓡꓲ ꓛꓲ ꓗꓪ ꓟ ꓢꓷꓸ ꓙ ꓟꓳ ꓙ ꓓꓴ ꓦꓲ ꓐꓱ ꓙꓳˍ ꓡꓳ꓿ ꓖꓳ ꓟ ꓠꓬ ꓟꓳ-ꓫꓲ ꓔꓯ ꓪꓴ-ꓢ ꓡꓰ ꓟꓳꓸ ꓖꓶˍ ꓟ ꓔꓯꓺ ꓐꓬꓱꓽˍ ꓡꓰ ꓐꓰ ꓫꓬꓹ ꓔ ꓟ ꓥ ꓡꓳ꓿
44007045	ꓦꓲ ꓐꓱ ꓖꓳ ꓟ ꓔꓯ ꓣꓳ ꓒꓵꓽ ꓒ ꓐꓴ ꓟꓶ ꓡꓰ ꓢꓲ꓾ ꓬꓳ-ꓫꓴ ꓡꓰ ꓙꓵꓽˍ ꓟ ꓦꓬꓼ ꓠꓬꓲ ꓗꓪ ꓪꓴ-ꓢ ꓡꓰ ꓬꓲ ꓪꓽ ꓟꓲꓽ ꓙꓬ ꓗꓪ ꓐꓰ ꓐꓶ ꓞꓳ ꓐꓴ ꓔꓯ ꓖꓼ ꓓꓳ ꓗꓷ ꓢꓲ꓾ ꓦꓲ ꓐꓱ ꓖꓳ ꓟ ꓔꓯ ꓡꓯꓼ ꓪ ꓟꓵꓽ ꓗꓪ ꓔꓯꓹ ꓓꓵꓽ ꓡꓰˍ ꓡꓳ꓿ ꓖꓳ ꓡꓱ ꓢꓲ ꓓ-ꓪꓵ ꓦꓬꓼ ꓠꓬꓲ ꓗꓪ ꓛꓲ ꓖꓳ ꓗꓪ ꓓꓹ ꓡꓳ꓿
44007046	ꓓ-ꓪꓵ ꓠꓬ ꓪꓴ-ꓢ ꓣꓱꓽ ꓛꓰꓽ ꓟꓶ ꓗꓷ ꓠꓬꓲ꓾ ꓬ-ꓗꓴ ꓬꓲ ꓪꓴ-ꓢ ꓐꓱ ꓶ ꓔꓬ ꓖꓴ ꓦꓲ ꓕꓲ ꓦꓲ ꓫꓬꓹ ꓠꓹ ꓟ ꓓꓰꓽ ꓟꓶ ꓡꓰꓳ꓿
44007047	ꓖꓳ ꓡꓱ ꓥ ꓟꓲ ꓪꓴ-ꓢ ꓐꓱ ꓶ ꓦꓲ ꓫꓬꓹ ꓢꓴ ꓠꓬ ꓢꓳ-ꓡꓳ-ꓟꓳ ꓥ ꓡꓳ꓿
44007048	ꓟꓴ-ꓡꓳꓹ-ꓬꓰ-ꓢꓴ ꓠꓽ ꓞꓳ ꓤ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓦꓲ ꓗꓪ ꓟꓽ ꓔꓬ꓿ ꓟꓷ ꓠꓷꓹ ꓝꓸ ꓢꓴ ꓐꓯ ꓗꓷ ꓟ ꓡꓰ ꓐꓰ ꓢꓲ ꓒ ꓡꓰ꓾
44007049	ꓟꓴꓽ ꓗꓪ ꓠꓬ ꓥꓪ ꓙꓵꓽ ꓠꓬꓲꓸ ꓕꓲ ꓥ ꓢꓲ꓾ ꓟꓲ ꓠꓯ ꓠꓬ ꓥꓪ ꓛꓲ ꓕꓳꓼ ꓕꓲ ꓥ ꓡꓳ꓿ ꓠꓴ ꓪꓽ ꓡꓰ ꓥꓪ ꓐꓱ ꓶ ꓮ ꓡꓲ ꓡꓴ ꓫꓵꓽ ꓦꓲ ꓫꓬꓹ ꓖꓶˍ ꓐꓯˍ ꓡ? ꓥꓪ ꓪꓴꓽ ꓧꓶ ꓠꓽ ꓖꓴ ꓮ ꓡꓲ ꓕꓲ ꓔꓳꓸ ꓗꓪ ꓥ ꓡ?
44007050	ꓙꓳˍ ꓟ ꓮꓽ ꓙꓵ ꓠꓬ ꓥꓪ ꓡꓰ ꓚꓰꓼ ꓔꓸ ꓟ ꓟꓽ ꓥ ꓡ?꓾ ꓐꓰ ꓐꓯ ꓗꓷꓳ꓿
44007051	ꓪꓴꓸ ꓟꓽ ꓠ ꓢꓲ ꓠꓲꓹ ꓟ ꓩꓴ ꓢꓴˍ ꓐꓰ ꓠꓸ ꓑꓳ ꓐꓳꓽ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓠꓴ ꓪꓽ ꓒꓵꓽ ꓒ ꓐꓴ ꓬꓰˍ ꓟ ꓡꓰ ꓐꓰ ꓬꓰ ꓢꓲ꓾ ꓮ ꓕꓯˍ ꓟꓲ ꓢꓲ-ꓫꓬ-ꓟ-ꓦ ꓔꓯ ꓔꓳꓹˍ ꓡꓳ꓿
44007052	ꓠꓴ ꓪꓽ ꓒꓵꓽ ꓒ ꓐꓴ ꓡꓰ ꓟꓽ ꓗꓸ ꓧꓪ ꓗꓷ ꓟ ꓟꓷ ꓠꓷꓹ ꓝꓸ ꓢꓴ ꓮ ꓡꓲ ꓕꓲ ꓣꓳ ꓥ ꓡ? ꓔꓱꓹ ꓜꓳꓽ ꓢꓴ ꓖꓳ ꓕꓲ ꓣꓳ ꓡ ꓠꓹ ꓟ ꓐꓯ ꓖꓶ ꓡ ꓢꓴ ꓐꓴ ꓔꓯˍ ꓟꓲ ꓬꓲ ꓪꓽ ꓡꓰ ꓢꓰꓼ ꓗꓷꓳ꓿ ꓮ ꓟꓶ ꓠꓴ ꓪꓽ ꓠꓬ ꓔꓱꓹ ꓜꓳꓽ ꓢꓴ ꓖꓳ ꓕꓲ ꓣꓳ ꓔꓯ ꓪꓴꓽ ꓜꓽ ꓢꓴˍ ꓐꓰ ꓢꓰꓼ ꓢꓴ ꓒꓬꓱꓼ ꓡꓺꓳ꓿
44007053	ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓚ ꓖꓶꓽ ꓡ ꓟ ꓙꓵꓽ ꓗ ꓟꓶ ꓡꓰ ꓢꓲ ꓟꓽ ꓒꓵꓽ ꓛꓳ ꓢꓴˍ ꓟꓲ ꓠꓴ ꓪꓽ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
44007054	ꓐꓯ ꓟꓴ ꓜꓲꓼ ꓓꓴ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓐꓴ ꓕꓱ ꓟ ꓔꓯ ꓑ ꓙꓽ ꓗꓷ ꓠꓬ꓾ ꓢꓶ-ꓕꓲ-ꓩ ꓔꓯ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓢꓲ ꓢꓶꓽ ꓛꓲ ꓶꓼˍ ꓡꓳ꓿
44007055	ꓖꓳ ꓡꓱ ꓥ ꓟꓲ ꓢꓶ-ꓕꓲ-ꓩ ꓠꓽ ꓢꓲ-ꓫꓬ-ꓟ-ꓦ ꓐꓲ ꓞꓹ ꓠꓬꓲˍ ꓐꓰ ꓟꓴꓽ ꓗꓪ ꓗꓪ ꓟꓬ ꓔꓱꓹ ꓡꓳꓸ ꓢꓲ꓾ ꓪꓴ-ꓢ ꓬꓲ ꓐꓬꓱꓼ ꓡꓱ ꓡꓱ ꓟ ꓐꓰ ꓬꓰ-ꓢꓴ ꓠꓬ ꓪꓴ-ꓢ ꓡꓯꓼ ꓙ ꓗꓪ ꓦꓰꓼ ꓞꓹ ꓟ ꓔꓯ ꓟꓳˍ ꓡꓳ꓿
44007056	ꓖꓳ ꓡꓱ ꓠꓬ ꓬꓲ ꓡꓰ꓾ ꓠꓬꓲ ꓠ꓾ ꓟꓴꓽ ꓗꓪ ꓒꓴ ꓡ ꓟ ꓐꓰ ꓡ-ꓞꓳ-ꓮ-ꓐꓲ ꓠꓬ ꓪꓴ-ꓢ ꓡꓯꓼ ꓙ ꓗꓪ ꓦꓰꓼ ꓞꓹ ꓟ ꓔꓯ ꓥꓪ ꓟꓳˍ ꓡꓳ꓾ ꓐꓯˍ ꓡꓳ꓿
44007057	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓡꓯꓼ ꓒꓯꓹ ꓡꓰ ꓠꓸ ꓑꓳ ꓛꓵꓽ ꓔ ꓢꓲ꓾ ꓘꓴꓻ ꓔꓴ ꓡ ꓢꓲ ꓠꓬꓲ ꓕꓲ ꓛꓳꓺꓼ ꓐꓰ ꓢꓶ-ꓕꓲ-ꓩ ꓔꓯ ꓔꓷꓹ ꓣꓴ ꓡ ꓡꓳ꓿
44007058	ꓬꓲ ꓪꓽ ꓡꓰ ꓬꓲ ꓔꓯ ꓡꓳ ꓒꓱ ꓠꓱ ꓫꓱꓸ ꓟꓸꓼ ꓗꓪ ꓓꓱꓽ ꓩꓴ ꓗꓷ ꓠꓬ Bꓸ ꓛꓲ ꓡꓰ ꓡꓳꓺˍ ꓡꓳ꓿ ꓢꓷꓸ ꓙ ꓟꓳ ꓙ ꓢꓴ ꓬꓲ ꓪꓽ ꓐꓵ ꓞꓶ ꓔꓯ ꓠꓬ꓾ ꓢꓳ-ꓡꓳ꓾ ꓐꓰ ꓟꓬꓱꓺ ꓔ ꓟ ꓤ ꓖꓴ ꓡꓯꓸ ꓕꓲ ꓣꓳ ꓔꓯ ꓦꓴ ꓠꓬꓹ ꓔꓬ ꓝꓲˍ ꓡꓳ꓿
44007059	ꓬꓲ ꓪꓽ ꓡꓰ ꓢꓶ-ꓕꓲ-ꓩ ꓔꓯ Bꓸ ꓛꓲ ꓡꓳ ꓔꓬ ꓕꓯ꓾ ꓢꓶ-ꓕꓲ-ꓩ ꓠꓬ ꓢꓲ ꓒ ꓔꓯ ꓘꓴ ꓢꓲ꓾ ꓢꓲ ꓒ ꓬꓰ-ꓢꓴꓳ꓾ ꓥꓪ ꓦ ꓔꓯ ꓘꓳ ꓣꓴ ꓡꓯ꓾ ꓐꓰ ꓓꓰꓽˍ ꓡꓳ꓿
44007060	ꓖꓳ ꓡꓱ ꓠꓬ ꓬꓲ ꓛꓲ ꓝꓲꓸ ꓖꓶ ꓢꓲ꓾ ꓢꓯꓼ ꓓꓽ ꓟ ꓡꓰ ꓘꓴ ꓢꓲ ꓠꓬꓲ꓾ ꓢꓲ ꓒꓽꓳ꓾ ꓝꓴꓲ ꓕꓱ ꓟ ꓠꓬ ꓬꓲ ꓪꓽ ꓔꓯ ꓕꓽ ꓟꓯ ꓝꓲ꓾ ꓐꓯ ꓗꓷ ꓠꓬ ꓬꓲ ꓢꓯꓼ ꓟꓬ ꓞꓷꓹ ꓗꓷꓳ꓿
44008001	ꓢꓶ-ꓕꓲ-ꓩ ꓔꓯ ꓢꓰꓼ ꓠꓹ ꓟ ꓢꓳ-ꓡꓳˍ ꓟꓲ ꓓꓽ ꓔꓳˍ ꓡꓳ꓿ ꓖꓳ ꓕꓲ ꓠꓬꓲ ꓗꓪ ꓙꓱ-ꓣꓴ-ꓢ-ꓡꓱ ꓗꓪ ꓟ ꓘꓴ ꓜꓲꓼ ꓞꓳ ꓐꓴ ꓔꓯ ꓗꓸ ꓧꓪˍ ꓟ ꓬꓲ ꓓꓽ ꓟ ꓓꓳ ꓡ ꓢꓲ꓾ ꓝꓲ ꓓꓴ ꓐꓴ ꓟꓽ ꓥ ꓢꓴ ꓮꓽ ꓙꓵ ꓠꓬ ꓬꓴ-ꓔˍ ꓐꓰ ꓢ-ꓟ-ꓡꓲ ꓕꓲ ꓟꓵ ꓡꓱꓸꓼ ꓗꓪ ꓧꓹ ꓒꓬꓱ ꓙꓰˍ ꓡꓳ꓿
44008002	ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓐꓴ ꓡꓰ ꓢꓶ-ꓕꓲ-ꓩ ꓔꓯ ꓔꓵꓸ ꓬꓰ ꓢꓲ꓾ ꓬꓲ ꓑꓶꓸ ꓓꓴ ꓮꓸ ꓘꓶ ꓠꓲꓹ ꓥꓴˍ ꓡꓳ꓿
44008003	ꓢꓳ-ꓡꓳ ꓠꓬ ꓘꓴ ꓜꓲꓼ ꓞꓳ ꓔꓯ ꓒꓬꓹ ꓠ ꓟ꓾ ꓕꓲ ꓦꓲ ꓡꓰ ꓕꓲ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓞꓳ ꓑ ꓤˍ ꓐꓰ ꓤꓽ ꓟꓶ ꓤ ꓔꓯ ꓖꓳꓻ ꓧꓳꓽ ꓙꓰ ꓢꓲ ꓠꓬꓲ ꓐꓱ ꓓꓴꓽ ꓗꓪ ꓐꓱ ꓗꓷˍ ꓡꓳ꓿
44008004	ꓧꓹ ꓒꓬꓱ ꓙꓰ ꓢꓴ ꓐꓴ ꓠꓬ ꓬꓲ ꓪꓽ ꓛꓲ ꓬꓰˍ ꓟ ꓟꓵꓽ ꓗꓪ ꓶꓼ ꓓꓳ ꓫꓱꓹ ꓓꓳꓽ ꓚ ꓟꓸ ꓖꓶˍ ꓡꓳ꓿
44008005	ꓒꓲ-ꓡꓲˍ ꓟꓲ ꓢ-ꓟ-ꓡꓲ ꓡꓳ ꓒꓱ ꓗꓪ ꓬꓯꓼ ꓙꓰ ꓢꓲ ꓙꓲ-ꓢꓴ ꓠꓬ ꓟꓲ-ꓢ-ꓬ ꓥꓳ꓾ ꓐꓰ ꓚ ꓟꓸ ꓖꓶˍ ꓡꓳ꓿
44008006	ꓞꓳ ꓜꓴꓻ ꓞꓳ ꓟꓯꓼ ꓠꓬ ꓒꓲ-ꓡꓲ ꓐꓯˍ ꓟ ꓔꓯ ꓑ ꓙꓽ ꓢꓲ꓾ ꓬꓲ ꓬꓰˍ ꓟ ꓢꓷꓸ ꓡꓰ ꓓꓴ ꓔꓯ ꓟꓳˍ ꓕꓯ꓾ ꓕꓲ ꓠꓲꓹ ꓟˍ ꓡꓰꓽ ꓒꓲ-ꓡꓲ ꓐꓯˍ ꓟ ꓔꓯ ꓬꓲ ꓜꓶ ꓠ ꓠꓹ ꓡꓳ꓿
44008007	ꓟꓽ ꓫꓬ ꓠꓲꓽ ꓜꓶꓽ ꓞꓹ ꓢꓴ ꓮꓽ ꓟꓬꓹ ꓣꓳ ꓗꓪ ꓐꓰ꓾ ꓠꓲꓽ ꓠꓬ ꓢꓯꓼ ꓓꓽ ꓟ ꓘꓴꓻ ꓠꓬꓲ ꓐꓰ ꓓꓳꓺ ꓡ ꓡꓳ꓿ ꓛꓲ ꓫꓵꓻ ꓡꓯꓼ ꓫꓵꓻ ꓢꓴˍ ꓐꓰ ꓛꓲ ꓫꓳꓸ ꓮꓽ ꓟꓬꓹ ꓣꓳ ꓔꓯˍ ꓟꓲ ꓫꓬꓹ ꓓꓻ ꓡꓰ ꓠꓬꓲ꓾
44008008	ꓖꓳ ꓕꓲ ꓡꓳ ꓒꓱ ꓗꓪ ꓗꓹ ꓛꓲˍ ꓟ ꓮꓽ ꓟꓬꓹ ꓙꓳˍ ꓡꓳ꓿
44008009	ꓡꓳ ꓒꓱ ꓖꓳ ꓟ ꓗꓪ꓾ ꓢꓲ-ꓟꓴ꓾ ꓟꓬꓱ ꓔ ꓟ ꓥꓺ ꓟꓬꓱꓽ ꓬꓰ ꓢꓴ ꓕꓲ ꓣꓳ ꓔꓬ ꓡꓳ꓿ ꓬꓲ ꓠꓬ ꓚꓲ ꓛꓬ ꓔꓯ ꓓꓻ ꓒ ꓓꓽ ꓟ ꓥꓳ꓾ ꓐꓰ ꓓꓳꓹ ꓟꓴ ꓢꓲ ꓢ-ꓟ-ꓡꓲ ꓡ ꓞꓳ ꓔꓯ ꓓꓵꓽ ꓙ ꓮ' ꓡꓰ ꓝꓲˍ ꓡꓳ꓿
44008010	ꓬꓲ ꓪꓽ ꓠꓬ ꓪꓴꓽ ꓪꓴꓽ ꓣꓳ ꓣꓳ ꓮꓽ ꓙꓵ ꓬꓲ ꓔꓯ ꓠ ꓠꓹ ꓢꓲ꓾ ꓡ ꓞꓳ ꓕꓱ ꓟ ꓠꓽ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓓꓽ ꓟ ꓥ ꓡꓳ꓾ ꓐꓯˍ ꓡꓳ꓿
44008011	ꓢꓲ-ꓟꓴ ꓡꓰ ꓥꓺ ꓟꓬꓱꓽ ꓗꓪ ꓐꓰ ꓬꓲ ꓪꓽ ꓔꓯ ꓟꓶ ꓤ ꓓꓵꓽ ꓙ ꓮ' ꓡꓰ ꓝꓲ ꓠꓬꓲ ꓬꓲ ꓔꓯ ꓠ ꓠꓹˍ ꓡꓳ꓿
44008012	ꓖꓳ ꓡꓱ ꓥ ꓟꓲ ꓒꓲ-ꓡꓲ ꓚ ꓟꓸ ꓖꓶˍ ꓟ ꓪꓴ-ꓢ ꓗꓴꓷ ꓶꓼ ꓓꓳ ꓫꓱꓹ ꓓꓳˍ ꓐꓰ꓾ ꓬꓰ-ꓢꓴ ꓙꓲ-ꓢꓴ ꓬꓲ ꓟꓬꓱꓺ ꓔꓯ ꓬꓲ ꓪꓽ ꓙꓵꓻˍ ꓕꓯ꓾ ꓞꓳ ꓑ ꓤˍ ꓟꓲ ꓤꓽ ꓟꓶ ꓤˍ ꓟꓲ ꓖꓳ ꓓꓱꓽ ꓔꓲꓹ ꓟꓶˍ ꓡꓳ꓿
44008013	ꓢꓲ-ꓟꓴˍ ꓟꓲ ꓙꓵꓻ ꓢꓲ ꓖꓳ ꓓꓱ ꓔꓲꓹ ꓗꓷ ꓠꓬ ꓒꓲ-ꓡꓲˍ ꓐꓰ ꓔꓬ ꓢꓲ꓾ ꓢꓷꓸ ꓡꓰ ꓓꓴˍ ꓐꓰ ꓪꓽ ꓠꓬꓲˍ ꓟ ꓟꓬꓱꓽ ꓓꓽ ꓟ ꓔꓯ ꓟꓳˍ ꓠꓬꓲ ꓬꓲ ꓓꓵꓽ ꓙ ꓟꓶˍ ꓡꓳ꓿
44008014	ꓢ-ꓟ-ꓡꓲ ꓢꓴ ꓠꓬ ꓪꓴ-ꓢ ꓐꓯ ꓘꓶ ꓔꓯ ꓘꓳ ꓣꓴ ꓗꓷ ꓟ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓟ ꓝꓲ ꓓꓴ ꓐꓴ ꓑ ꓙꓽˍ ꓕꓯ꓾ ꓬꓲ ꓪꓽ ꓡꓰ ꓒꓲ-ꓕꓱˍ ꓐꓰ ꓬꓳ-ꓦ ꓔꓯ ꓢ-ꓟ-ꓡꓲ ꓟꓵꓽ ꓗꓪ ꓝꓲ ꓩꓴ ꓗꓷˍ ꓡꓳ꓿
44008015	ꓬꓲ ꓪꓽ ꓖꓳ ꓗꓪ ꓛꓲ ꓬꓰ ꓠꓬ꓾ ꓢꓲ ꓤ ꓐꓴ ꓢꓲ-ꓫꓬ-ꓟ-ꓦ ꓟꓶ ꓠꓹ ꓟ ꓬꓲ ꓪꓽ ꓐꓱ ꓶ ꓪꓽ ꓘꓴ ꓖꓶˍ ꓡꓳ꓿
44008016	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓢꓲ ꓒ ꓬꓰ-ꓢꓴ ꓟꓬꓱ ꓗꓪ ꓐꓰ ꓖꓳ ꓓꓱ ꓔꓲꓹ ꓟꓶ ꓕꓲ ꓖꓺꓼ ꓡꓰꓽ ꓥ ꓢꓲ꓾ ꓮꓽ ꓟ ꓕꓯꓽ ꓢꓲ ꓗꓪˍ ꓟꓲ ꓢꓲ-ꓫꓬ-ꓟ-ꓦ ꓟꓽ ꓬꓯꓼ ꓡꓰ ꓢꓰꓽ꓿
44008017	ꓒꓲ-ꓕꓱˍ ꓐꓰ ꓬꓳ-ꓦ ꓡꓰ ꓬꓲ ꓪꓽ ꓕꓯ ꓢꓲ ꓗꓪ ꓡꓯꓼ ꓒꓯꓹ ꓚꓰꓹ ꓖꓶ ꓗꓷ ꓠꓬ꓾ ꓬꓲ ꓪꓽ ꓠꓽ ꓢꓲ-ꓫꓬ-ꓟ-ꓦ ꓟꓶ ꓡꓰꓳ꓿
44008018	ꓝꓲ ꓓꓴ ꓐꓴ ꓡꓯꓼ ꓒꓯꓹ ꓚꓰꓹˍ ꓟ ꓗꓪ ꓐꓰ ꓢꓲ-ꓫꓬ-ꓟ-ꓦ ꓖꓶ ꓡ ꓟ ꓔꓯ ꓢꓲ-ꓟꓴ ꓟꓳꓻ ꓗꓷ ꓠꓬ꓾ ꓝꓲ ꓓꓴ ꓐꓴ ꓔꓯ ꓒꓴ ꓖꓶ ꓢꓲ꓾
44008019	ꓥꓪ ꓡꓰ ꓮꓽ ꓟ ꓔꓯ ꓡꓯꓼ ꓒꓯꓹ ꓚꓰꓹ ꓖꓶˍ ꓠꓬ꓾ ꓢꓲ-ꓫꓬ-ꓟ-ꓦ ꓬꓲ ꓟꓶꓻ ꓠꓹ ꓟ꓾ ꓪꓽ ꓠꓬꓲˍ ꓟ ꓕꓱ ꓟ ꓥꓪ ꓔꓯˍ ꓟꓲ ꓖꓶ ꓡꓯ꓾ ꓐꓯˍ ꓡꓳ꓿
44008020	ꓖꓳ ꓕꓯ ꓒꓲ-ꓕꓱ ꓡꓰ ꓬꓲ ꓔꓯ꓾ ꓠꓴ ꓠꓬ ꓒꓴ ꓗꓪ ꓐꓰ ꓪꓴ-ꓢ ꓬꓲ ꓡꓯꓼ ꓫꓴ ꓪꓴꓻ ꓟꓶ ꓓꓻ ꓥꓳ꓾ ꓐꓰ ꓓꓵꓽ ꓙˍ ꓠꓬꓲ꓾ ꓠꓴ ꓒꓴ ꓠꓬ ꓠꓴˍ ꓐꓰ ꓕꓲ ꓛꓳꓺꓼ ꓟꓶꓽ ꓡꓰ ꓝꓲ꓿
44008021	ꓪꓴ-ꓢ ꓟꓲꓽ ꓙꓬ ꓗꓪ ꓠꓴ ꓠꓲꓹ ꓟ ꓟꓽ ꓔꓱꓹ ꓠꓬꓲ꓾ ꓣꓱꓽ ꓙ ꓟꓬꓱꓽ ꓕꓱ ꓟ ꓗꓪ ꓠꓴ ꓟꓶꓺ ꓠꓹ ꓟ ꓣꓷꓽ ꓟ ꓙꓳ꓿
44008022	ꓟꓽ ꓙꓲˍ ꓟ ꓕꓱ ꓟ ꓗꓪ ꓐꓰ ꓠꓴ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓪꓴ-ꓢ ꓔꓯ ꓪꓽ ꓘꓴˍ ꓠꓬ꓾ ꓠꓴ ꓠꓲꓹ ꓟ ꓗꓪ ꓕꓱ ꓡꓱ ꓓꓵꓽ ꓙˍ ꓟ ꓔꓯ ꓖꓽ ꓖꓶ ꓡꓺˍ ꓟꓽ ꓢꓷ꓿
44008023	ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓘꓪꓽˍ ꓟ ꓐꓲ ꓞꓹ ꓢꓴ ꓥ ꓢꓲ꓾ ꓝꓴꓲ ꓡꓰ ꓞꓳꓹ ꓞꓹ ꓢꓴ ꓥ ꓟ ꓔꓯ ꓥꓪ ꓡꓳꓸ ꓓꓳ ꓡ ꓡꓳ꓾ ꓐꓯ ꓖꓶˍ ꓡꓳ꓿
44008024	ꓢꓲ-ꓟꓴ ꓡꓰ ꓒꓳꓹ ꓖꓶ ꓢꓲ꓾ ꓠꓴ ꓐꓯˍ ꓟ ꓕꓱ ꓟ꓾ ꓕꓲ ꓫꓵꓽˍ ꓟꓲ ꓥꓪ ꓔꓯ ꓟꓽ ꓗꓷ ꓡꓰ ꓠꓹ ꓟ ꓥꓪ ꓐꓱ ꓶ ꓢꓲ ꓒ ꓔꓯ ꓪꓽ ꓘꓴ ꓙ꓾ ꓐꓯˍ ꓡꓳ꓿
44008025	ꓒꓲ-ꓕꓱˍ ꓐꓰ ꓬꓳ-ꓦ ꓠꓬ ꓖꓳ ꓗꓪ ꓢꓷꓸ ꓙ ꓟꓳ ꓙ ꓢꓲ꓾ ꓢꓲ ꓒ ꓐꓯ ꓘꓶꓽ ꓟꓸ ꓖꓶ ꓗꓷ ꓠꓬ꓾ ꓢ-ꓟ-ꓡꓲ ꓡ ꓞꓳ ꓮꓽ ꓟꓬꓹ ꓘꓹ ꓗꓪ ꓶꓼ ꓓꓳ ꓫꓱꓹ ꓓꓳ ꓕꓱ ꓡꓱ ꓚ ꓟꓸ ꓕꓱ ꓡꓱ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓙꓰˍ ꓡꓳ꓿
44008026	ꓖꓳ ꓕꓯ ꓢꓲ ꓒ ꓬꓲ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓠꓬ ꓒꓲ-ꓡꓲ ꓔꓯ ꓫ ꓕꓱ ꓡ ꓢꓲ꓾ ꓔꓴꓺ꓾ ꓖꓴ ꓟꓶꓸ ꓔꓯ ꓟꓳꓸ ꓙꓰ ꓢꓲ ꓠꓬꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓖꓷ-ꓢ ꓗꓪ ꓬꓯꓼ ꓙꓰˍ ꓟ ꓡꓲ ꓛꓲ ꓙ ꓖꓴ ꓗꓪ ꓙꓰ꓾ ꓐꓯ ꓖꓶ ꓡ ꓡꓳ꓿
44008027	ꓖꓳ ꓡꓱ ꓠꓬ ꓬꓲ ꓙꓽ ꓖꓶ ꓢꓲ ꓙꓰ ꓠꓬ꓾ ꓠꓬꓲ ꓠꓹ꓾ ꓬꓲ-ꓕꓲ-ꓬ-ꓑꓷꓽ ꓪ ꓔꓲ ꓟꓺ ꓘꓷ-ꓠ-ꓓ-ꓢꓲ ꓬꓲ ꓒꓵꓽ ꓶꓽ ꓮꓽ ꓙꓵ ꓔꓯ ꓙꓵꓽ ꓢꓴ ꓬꓲ-ꓕꓲ-ꓬꓹ-ꓑꓷ ꓞꓳ ꓠꓸ ꓕꓲ ꓣꓳ ꓔꓯ ꓙꓻ ꓖꓴ ꓗꓪ ꓔꓳꓹ ꓜꓳꓽˍ ꓡꓳ꓿ ꓬꓲ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓪꓴꓸ ꓓꓵ ꓕꓱꓼˍ ꓐꓰ ꓡꓻ ꓗꓷ ꓟ ꓥ ꓢꓲ꓾
44008028	ꓬꓲ ꓬꓲꓼ ꓙꓰˍ ꓕꓯ ꓮꓸ ꓟꓴ ꓖꓽ ꓡꓲꓽ ꓗꓪ ꓠꓬꓲꓸ ꓠꓸ ꓢꓲ ꓠꓬꓲ꓾ ꓟꓷ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓕꓳ ꓶ ꓵ ꓔꓬ ꓡꓳ꓿
44008029	ꓢꓲ-ꓫꓬ-ꓟ-ꓦ ꓡꓰ ꓒꓲ-ꓡꓲ ꓔꓯ꓾ ꓮꓸ ꓟꓴ ꓖꓽ ꓡꓲꓽ ꓖꓳ ꓟ ꓒ ꓕꓲꓺꓼ ꓗꓪ ꓠꓶꓽ ꓙꓰ꓾ ꓐꓰ ꓐꓯ ꓖꓶˍ ꓡꓳ꓿
44008030	ꓒꓲ-ꓡꓲ ꓖꓳ ꓗꓪ ꓔꓷꓹ ꓛꓲ ꓬꓰˍ ꓕꓯ꓾ ꓟꓷ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓕꓳ ꓶ ꓵ ꓔꓬ ꓟ ꓔꓯ ꓬꓲ ꓑ ꓙꓽ ꓠꓬ꓾ ꓠꓴ ꓵ ꓔꓬ ꓟ ꓔꓯ ꓠꓴ ꓙꓽ ꓜꓲꓼˍ ꓡ? ꓐꓰ ꓠ ꓠꓬꓲˍ ꓡꓳ꓿
44008031	ꓬꓲ ꓡꓰ꓾ ꓥꓪ ꓔꓯ ꓒꓶꓻ ꓟꓸ ꓖꓶ ꓢꓴ ꓟꓽ ꓙꓳ ꓠꓬ ꓥꓪ ꓮ ꓡꓲ ꓙꓽ ꓜꓲꓼ ꓐ ꓡ ꓢꓰꓽ꓾ ꓐꓯˍ ꓡꓳ꓿ ꓖꓳ ꓕꓯ ꓬꓲ ꓠꓬ ꓒꓲ-ꓡꓲ ꓔꓯ꓾ ꓮꓸ ꓟꓴꓽ ꓖꓽ ꓡꓲ ꓗꓪ ꓓꓯ ꓡ ꓢꓲ ꓬꓲˍ ꓐꓰ ꓕꓲ ꓪꓺꓼ ꓠꓬꓲꓸ ꓠꓸ ꓠꓹ ꓟ ꓓꓰꓽˍ ꓡꓳ꓿
44008032	ꓬꓲ-ꓕꓲ-ꓬ-ꓑꓷ ꓞꓳ ꓠꓸ ꓵ ꓔꓬ ꓟ ꓕꓳ ꓶ ꓖꓳ ꓕꓲ ꓖ ꓠꓬ꓾ ꓬꓲ ꓔꓯ ꓠꓬ ꓮ ꓣꓳˍ ꓡꓰ ꓐꓰ ꓢꓰꓼ ꓖꓴ ꓗꓪ ꓢꓲ ꓙꓰꓳ꓿ ꓮ ꓣꓳ ꓠꓬ ꓟꓵ ꓞꓶꓽ ꓢꓴ ꓟꓲꓽ ꓙꓬ ꓗꓪ ꓢꓯꓼ ꓟꓽ ꓟꓶꓻ ꓟ ꓡꓰ ꓐꓰ꓾ ꓬꓲ ꓥ ꓟꓲ ꓟꓷ ꓠꓷꓹ ꓟꓽ ꓧꓽ꓿
44008033	ꓬꓲ ꓔꓯ ꓫꓸ ꓔꓳ ꓫꓸ ꓒꓯꓼ ꓬꓰ ꓖꓶˍ ꓟ ꓝꓲꓸ ꓗꓪ꓾ ꓢꓴ ꓡꓰ ꓬꓲ ꓔꓯ ꓔꓱꓹ ꓜꓳꓽˍ ꓟ ꓐꓯ ꓟꓴ ꓟꓽ ꓘꓶ ꓖꓶ꓿ ꓬꓲ ꓢꓯꓼ ꓟꓬ ꓔꓯ ꓠꓬ ꓟꓲ ꓠꓯ ꓗꓪ ꓐꓰ ꓣꓴꓻ ꓔꓯꓹ ꓙꓰ ꓠꓬꓲ꓾ ꓬꓲ ꓞꓲꓼ ꓤ ꓡꓯꓹ ꓤ ꓚ ꓟꓲꓽ ꓮꓽ ꓟ ꓚ ꓗꓴꓸ ꓢꓰꓽ꓾ ꓐꓰ ꓐꓳ ꓔ ꓟ ꓕꓲ ꓖ ꓗꓪ ꓥ ꓡꓳ꓿
44008034	ꓒꓵꓽ ꓶꓽ ꓙꓵꓽ ꓒ ꓞꓳ ꓠꓸ ꓡꓰ ꓒꓲ-ꓡꓲ ꓔꓯ꓾ ꓟꓷ ꓠꓷꓹ ꓝꓸ ꓢꓴ ꓡꓰ ꓐꓯˍ ꓟ ꓕꓱ ꓟ ꓠꓬ ꓮꓽ ꓟ ꓔꓯ ꓖꓴ ꓔ ꓡ? ꓬꓲ ꓚꓲ ꓛꓬ ꓔꓯ ꓖꓴˍ ꓟ ꓥ ꓡ? ꓥ ꓠꓬ ꓠꓱꓸ ꓐꓯꓼ ꓢꓴ ꓔꓯ ꓖꓴˍ ꓟ ꓥ ꓡ? ꓥꓪ ꓔꓯ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿
44008035	ꓖꓳ ꓕꓯ ꓒꓲ-ꓡꓲ ꓠꓬ ꓘꓶꓽ ꓒꓴ ꓢꓲ꓾ ꓕꓳ ꓶ ꓖꓳ ꓕꓲ ꓖ ꓗꓪ ꓐꓰ ꓪꓴꓸ ꓔꓴ ꓢꓲ ꓠꓬꓲ꓾ ꓬꓲ ꓔꓯ ꓬꓰ-ꓢꓴ ꓟꓸ ꓟꓲ ꓚ ꓟꓸ ꓖꓶˍ ꓡꓳ꓿
44008036	ꓬꓲ ꓪꓽ ꓙ ꓖꓴ ꓗꓪ ꓙꓰ ꓔꓬ ꓕꓯ꓾ ꓬꓲꓻ ꓙꓬ ꓙꓳˍ ꓟ ꓕꓲ ꓔꓳꓸ ꓗꓪ ꓛꓲ ꓬꓰ ꓠꓬ꓾ ꓒꓵꓽ ꓶ ꓙꓵꓽ ꓒ ꓞꓳ ꓠꓸ ꓡꓰ꓾ ꓕꓱꓻꓽ꓾ ꓬꓲꓻ ꓙꓬ꓾ ꓥꓪ ꓖꓳ ꓓꓱ ꓔꓲꓹ ꓠꓹ ꓟ ꓗꓪ ꓮꓸ ꓫꓵꓽ ꓗꓽ ꓔ ꓓꓴ ꓙꓳˍ ꓡ?꓾ ꓐꓯˍ ꓡꓳ꓿
44008037	ꓒꓲ-ꓡꓲ ꓡꓰ꓾ ꓠꓴ ꓕꓲ ꓠꓲꓹ ꓟ ꓡꓱꓸꓼ ꓙꓵꓻˍ ꓠꓬ ꓓꓻ ꓥꓳ꓾ ꓐꓯ ꓖꓶˍ ꓡꓳ꓿ ꓬꓲ ꓒꓳꓹ ꓖꓶ ꓢꓲ꓾ ꓙꓲ-ꓢꓴ ꓬꓰ-ꓢꓴ ꓠꓬ ꓪꓴ-ꓢ ꓮ ꓐꓲ ꓥ ꓟ ꓥꓪ ꓙꓵˍ ꓡꓳ꓾ ꓐꓯˍ ꓡꓳ꓿
44008038	ꓖꓳ ꓡꓱ ꓠꓬ ꓮꓸ ꓟꓴ ꓖꓽ ꓡꓲꓽ ꓔꓯ ꓠꓽ ꓡꓰ ꓝꓲ ꓠꓹ ꓟ ꓬꓲ ꓕꓵꓼ ꓪ ꓖꓶ ꓢꓲ꓾ ꓒꓲ-ꓡꓲ ꓐꓰ ꓒꓵꓽ ꓶꓽ ꓙꓵꓽ ꓒ ꓞꓳ ꓠꓸ ꓬꓲ ꓪꓽ ꓠꓬꓲꓽ ꓣꓳ ꓠꓬ ꓬꓲꓻ ꓙꓬ ꓠꓯꓸꓼ ꓗꓪ ꓬꓯꓼ ꓙꓰ ꓢꓲ ꓠꓬꓲ ꓒꓲ-ꓡꓲ ꓡꓰ ꓬꓲ ꓔꓯ ꓖꓳ ꓓꓱ ꓔꓲꓹ ꓖꓶˍ ꓡꓳ꓿
44008039	ꓬꓲ ꓪꓽ ꓬꓲꓻ ꓙꓬ ꓗꓪ ꓐꓰ ꓓꓯ ꓡ ꓕꓯ꓾ ꓢꓲ ꓒ ꓬꓲ ꓦ ꓡꓰ ꓒꓲ-ꓡꓲ ꓔꓯ ꓞꓼ ꓐꓰ ꓔꓯꓹ ꓙꓰ ꓠꓬꓲ꓾ ꓒꓵꓽ ꓶꓽ ꓙꓵꓽ ꓒ ꓞꓳ ꓠꓸ ꓠꓬ ꓬꓲ ꓔꓯ ꓝꓮꓲ ꓟꓽ ꓟꓳꓻ ꓗꓷ ꓡꓰꓳ꓿ ꓒꓵꓽ ꓶ ꓙꓵ ꓒ ꓬꓲ ꓠꓽ ꓠꓲꓹ ꓒꓴ ꓗꓹ ꓛꓲ ꓠꓬꓲˍ ꓐꓰ ꓓꓴꓻ ꓓꓳ ꓝꓸ ꓙꓰˍ ꓡꓳ꓿
44008040	ꓒꓲ-ꓡꓲ ꓠꓽ ꓬ-ꓢꓳꓽ-ꓔꓴ ꓡꓳ ꓒꓱ ꓗꓪ ꓛꓲ ꓬꓰ ꓢꓲ꓾ ꓖꓳ ꓕꓲ ꓟꓵꓽ ꓗꓪ ꓚꓳ ꓙꓰ ꓠꓬ꓾ ꓢꓲ-ꓢ-ꓡꓰ ꓗꓪ ꓛꓲ꓾ ꓡꓳ ꓒꓱ ꓮꓽ ꓙꓵ ꓟ ꓗꓪ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶˍ ꓡꓳ꓿
44009001	ꓢꓳ-ꓡꓳ ꓠꓬ ꓬꓲ ꓖꓳ ꓡꓱ ꓙꓲ-ꓢꓴ ꓢꓲ ꓤ ꓐꓴ ꓔꓯ ꓚꓳꓹ ꓖꓶˍ ꓟ ꓐꓰ ꓢꓰꓼ ꓠꓹ ꓟ ꓐꓯ ꓢꓲ꓾ ꓔꓲ ꓒ ꓓꓽ ꓟ ꓔꓯ ꓙꓰ ꓢꓲ ꓠꓬꓲ꓾
44009002	ꓔ-ꓟ-ꓢꓷ ꓗꓪ ꓟ ꓜꓲꓼ ꓦꓲ ꓗꓪ ꓞꓳ ꓑꓸ ꓤˍ ꓟꓲ꓾ ꓤꓽ ꓟꓶ ꓤˍ ꓟꓲ꓾ ꓙꓵꓻ ꓚꓱꓹ ꓕꓱ ꓟ ꓔꓯ ꓚ ꓢꓴ ꓧꓪ ꓟꓶ ꓗꓷ ꓠꓬ꓾ ꓞꓳꓹ ꓢꓲ ꓙꓱ-ꓣꓴ-ꓢ-ꓡꓱ ꓗꓪ ꓧꓳꓽ ꓔꓯꓹ ꓡ ꓠꓹ ꓟ ꓕꓵꓼ ꓪ ꓕꓳ ꓶ ꓓꓰꓽˍ ꓡꓳ꓿
44009003	ꓢꓳ-ꓡꓳ ꓙꓰ ꓢꓲ ꓔ-ꓟ-ꓢꓷ ꓒ ꓕꓲ ꓗꓪ ꓛꓲ ꓬꓰ ꓠꓬ꓾ ꓞꓼ ꓐꓰ ꓟꓴꓽ ꓗꓪ ꓗꓪ ꓐꓰ ꓠꓬꓲ ꓟꓳꓻ ꓓꓴ ꓬꓲ ꓚꓳ ꓡꓳ ꓗꓪ ꓤꓰꓽ ꓩꓴ ꓡ ꓡꓳ꓿
44009004	ꓟꓲ ꓛꓬ ꓗꓪ ꓬꓲ ꓓꓳꓽ ꓡꓰ ꓠꓬ ꓬꓲ ꓔꓯ꓾ ꓢꓳ-ꓡꓳꓺꓳ꓾ ꓢꓳ-ꓡꓳꓺꓳ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓗꓸ ꓧꓪˍ ꓡ? ꓐꓰ ꓐꓯˍ ꓟ ꓢꓯꓼ ꓑ ꓙꓽˍ ꓡꓳ꓿
44009005	ꓖꓳ ꓡꓱ ꓠꓬ ꓬꓲ ꓡꓰ꓾ ꓢꓲ ꓒꓽꓳ꓾ ꓠꓴ ꓮꓽ ꓟ ꓥ ꓡ?꓾ ꓐꓰ ꓠ ꓠꓬꓲ ꓗꓷ ꓠꓬ꓾ ꓥꓪ ꓠꓬ ꓠꓴ ꓡꓰ ꓗꓸ ꓧꓪ ꓔꓬ ꓟ ꓬꓰ-ꓢꓴ ꓥ ꓡꓳ꓿
44009006	ꓔꓴ ꓢꓲ ꓡꓳ ꓒꓱ ꓗꓪ ꓓꓵꓽ ꓙꓰ꓿ ꓠꓴ ꓮ ꓡꓲ ꓬꓰ ꓠ ꓗꓹ ꓟ ꓠꓴ ꓔꓯ ꓐꓯ ꓖꓶ ꓡ ꓢꓴ ꓙꓳˍ ꓥꓳ꓾ ꓐꓯ ꓖꓶˍ ꓡꓳ꓿
44009007	ꓬꓲˍ ꓐꓰ ꓕꓲ ꓛꓳꓺꓼ ꓫꓱꓽ ꓢꓴ ꓠꓬ ꓢꓯꓼ ꓔꓯ ꓑ ꓙꓽˍ ꓟꓲ꓾ ꓮꓸ ꓫꓵˍ ꓟꓲ ꓟꓽ ꓟꓳ ꓠꓬꓲ꓾ ꓫꓸ ꓕꓱ ꓟꓽ ꓐꓰꓼ ꓡ ꓡ ꓐꓰ ꓦꓰꓼ ꓡꓰˍ ꓡꓳ꓿
44009008	ꓢꓳ-ꓡꓳ ꓠꓽ ꓟꓲ ꓛꓬ ꓗꓪ ꓐꓰ ꓔꓴ ꓡ ꓢꓲ ꓟꓬ ꓢꓶꓽ ꓒꓴ ꓠꓬꓲ ꓠꓬ꓾ ꓮ ꓔꓲꓸˍ ꓟꓲ ꓠꓬꓲ ꓟꓽ ꓟꓳ ꓠꓬꓲ꓾ ꓢꓴ ꓡꓰ ꓬꓲ ꓡꓯꓼ ꓒꓯꓹ ꓗꓪ ꓖꓳꓻ ꓢꓲ ꓔ-ꓟ-ꓢꓷ ꓗꓪ ꓧꓳꓽ ꓛꓲ ꓬꓰˍ ꓡꓳ꓿
44009009	ꓖꓳ ꓗꓪ ꓬꓲ ꓠꓬ ꓠꓬꓲ ꓟꓽ ꓟꓳꓻ ꓟꓳ꓾ ꓟꓽ ꓜꓽ ꓟꓽ ꓓꓳꓻ ꓢ ꓠꓬꓲ ꓔꓬ ꓡꓳ꓿
44009010	ꓖꓳ ꓕꓯ ꓔ-ꓟ-ꓢꓷ ꓗꓪ꓾ ꓮ-ꓠ-ꓠꓲ-ꓬ ꓟꓬꓱ ꓔ ꓟ ꓢꓲ ꓤ ꓕꓲ ꓣꓳ ꓔꓬ ꓡꓳ꓿ ꓦ ꓐꓬꓱꓽ ꓗꓪ ꓢꓲ ꓒ ꓡꓰ ꓬꓲ ꓔꓯ꓾ ꓮ-ꓠ-ꓠꓲ-ꓬꓼꓳ꓾ ꓐꓯˍ ꓕꓯ꓾ ꓬꓲ ꓡꓰ꓾ ꓢꓲ ꓒꓽꓳ꓾ ꓥꓪ ꓕꓻ ꓔꓬ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
44009011	ꓢꓲ ꓒ ꓡꓰ ꓬꓲ ꓔꓯ꓾ ꓔꓴ ꓢꓲ꓾ ꓔꓱꓹˍ ꓟ꓾ ꓐꓰ ꓟꓬꓱꓺ ꓔ ꓟ ꓙ ꓖꓴ ꓗꓪ ꓙꓰ ꓢꓲ ꓬꓴ-ꓔ ꓦꓲ ꓗꓪ ꓕ-ꓢꓴꓽ ꓢꓴ ꓢꓳ-ꓡꓳ ꓟꓬꓱ ꓔ ꓟ ꓕꓲ ꓣꓳ ꓔꓯ ꓧꓪ ꓠ ꓠꓬꓲ ꓬꓰ꓿ ꓬꓲ ꓠꓽ ꓖꓳ ꓗꓪ ꓪꓽ ꓘꓴ ꓔꓬ ꓡꓳ꓿
44009012	ꓬꓲ ꓔꓯ ꓠꓬꓲ ꓟꓳ ꓡ ꓝꓲ ꓠꓹ ꓟ꓾ ꓮ-ꓠ-ꓠꓲ-ꓬ ꓟꓬꓱ ꓔ ꓟ ꓕꓲ ꓣꓳ ꓓꓵꓽ ꓡ ꓢꓲ꓾ ꓬꓲ ꓕꓯꓽ ꓢꓲ ꓗꓪ ꓡꓯꓼ ꓒꓯꓹ ꓚꓰꓹ ꓡ ꓟ ꓦ ꓐꓬꓱꓽ ꓟꓳꓻ ꓗꓷꓳ꓾ ꓐꓯˍ ꓡꓳ꓿
44009013	ꓮ-ꓠ-ꓠꓲ-ꓬ ꓡꓰ꓾ ꓢꓲ ꓒꓽꓳ꓾ ꓡ ꓞꓳ ꓕꓱ ꓕꓲ ꓣꓳ ꓡꓰ ꓙꓱ-ꓣꓴ-ꓢ-ꓡꓱ ꓗꓪ ꓟ ꓠꓴ ꓔꓯ ꓦ ꓡꓱ ꓢꓴ ꓐꓴ ꓔꓯ ꓥꓶˍ ꓟ ꓮ ꓡꓲ ꓛꓲ ꓬꓰ ꓖꓶ ꓗꓷ ꓟ꓾ ꓮꓽ ꓟꓬꓹ ꓣꓳ ꓗꓪ ꓐꓰ ꓥꓪ ꓑ ꓙꓽ ꓗꓷꓳ꓿
44009014	ꓕꓱ ꓗꓪˍ ꓟꓲ ꓠꓴ ꓟꓬꓱꓺ ꓔꓯ ꓦ ꓡꓱ ꓢꓴ ꓥ ꓕ ꓑꓳ ꓔꓯ ꓞꓳꓹ ꓠ ꓟ꓾ ꓬꓲ ꓠꓬ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓗꓪ ꓐꓰ ꓙꓵꓽ ꓪ ꓙꓳˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
44009015	ꓖꓳ ꓡꓱ ꓥ ꓟꓲ ꓢꓲ ꓒ ꓡꓰ ꓬꓲ ꓔꓯ꓾ ꓠꓴ ꓙꓰ꓾ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓞꓳ ꓫꓵꓽ ꓐꓴˍ ꓐꓰ ꓪ ꓔꓲ ꓐꓴˍ ꓐꓰ꓾ ꓬꓲ-ꓢꓷ-ꓡꓰ ꓡ ꓞꓳ ꓟꓲꓽ ꓙꓬ ꓗꓪ ꓥꓪ ꓟꓬꓱꓺ ꓚ ꓟꓸ ꓖꓶ ꓢꓴ ꓬꓰ ꓠꓹ ꓟ꓾ ꓥꓪ ꓡꓰ ꓢꓲꓺ ꓔ ꓟ ꓡꓴꓻ ꓥ ꓡꓳ꓿
44009016	ꓥꓪ ꓟꓬꓱꓺ ꓑꓶꓸ ꓓꓴ ꓬꓲ ꓮ ꓟꓬ ꓛꓲ ꓫꓸ ꓙꓵ ꓠ ꓗꓹ ꓟ ꓥꓪ ꓬꓲ ꓔꓯ ꓟꓳꓸ ꓖꓶˍ ꓥꓳ꓾ ꓐꓯˍ ꓡꓳ꓿
44009017	ꓖꓳ ꓕꓯ ꓮ-ꓠ-ꓠꓲ-ꓬ ꓙꓰ ꓢꓲ ꓦꓲ ꓗꓪ ꓓꓵꓽ ꓡꓰ ꓠꓬ꓾ ꓬꓲ ꓕꓯꓽ ꓢꓲ ꓗꓪ ꓡꓯꓼ ꓒꓯꓹ ꓚꓰꓹ ꓖꓶ ꓢꓲ꓾ ꓮ ꓬꓲꓼ ꓢꓳ-ꓡꓳꓺꓳ꓾ ꓠꓴ ꓠꓬꓲ ꓟꓳꓻ ꓡ ꓢꓲ ꓢꓲ-ꓫꓬ-ꓟ-ꓦ ꓐꓲ ꓡꓰ ꓠ ꓟ꓾ ꓠꓴ ꓡꓻˍ ꓟ ꓙ ꓖꓴ ꓗꓪ ꓠꓴ ꓔꓯ ꓟꓳꓸ ꓖꓶ ꓡ ꓢꓴ ꓢꓲ ꓒ ꓬꓰ-ꓢꓴ ꓡꓰ ꓥꓪ ꓔꓯ ꓝꓲ ꓩꓴ ꓡ ꓡꓳ꓾ ꓐꓯ ꓖꓶˍ ꓡꓳ꓿
44009018	ꓖꓳ ꓕꓯ ꓞꓼ ꓐꓰ ꓬꓲ ꓟꓬ ꓢꓶꓽ ꓗꓪ ꓐꓰ ꓬꓲ ꓓꓵꓼˍ ꓡꓰ ꓐꓰ ꓗꓹ ꓟ ꓕꓲ ꓫꓵꓽ ꓞꓰ ꓡꓰ ꓠꓬ꓾ ꓬꓲ ꓝꓮꓲ ꓠꓬꓲ ꓟꓳꓻ ꓡꓺꓳ꓿ ꓖꓳ ꓡꓱ ꓠꓬ ꓬꓲ ꓔꓴ ꓡ ꓢꓲ꓾ ꓖꓳ ꓓꓱ ꓔꓲꓹ ꓟꓶ ꓢꓲ ꓠꓬꓲ꓾ ꓜꓻ ꓜꓽ ꓗꓷ ꓠꓬ ꓢꓯꓼ ꓙꓳ ꓡ ꓡꓳ꓿
44009019	ꓬꓲ ꓠꓽ ꓔ-ꓟ-ꓢꓷ ꓗꓪ ꓟ ꓢꓲ ꓤ ꓐꓴˍ ꓐꓰ ꓮꓽ ꓟꓬꓹ ꓠꓬꓲ ꓔꓬ ꓢꓲ꓾
44009020	ꓜꓲꓼ ꓦꓲ ꓮꓽ ꓙꓵ ꓟ ꓗꓪ꓾ ꓬꓰ-ꓢꓴ ꓠꓽ ꓪꓴ-ꓢ ꓮ ꓐꓲ ꓥꓳ꓾ ꓐꓰ ꓟꓸ ꓖꓶˍ ꓡꓳ꓿
44009021	ꓬꓲ ꓔꓯ ꓑ ꓙꓽ ꓢꓴ ꓮꓽ ꓙꓵ ꓠꓬ ꓓꓵꓽ ꓙ ꓟꓶ ꓢꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓬꓰ-ꓢꓴ ꓟꓬꓱꓺ ꓔꓯ ꓣꓷꓠꓸ ꓢꓴ ꓐꓴ ꓔꓯ ꓢꓰꓼ ꓢꓴ ꓠꓬ ꓕꓱ ꓕꓲ ꓣꓳ ꓟꓽ ꓥ ꓡ? ꓖꓳ ꓟˍ ꓡꓰ ꓟꓽ ꓞꓲ꓾ ꓬꓲ ꓠꓬ ꓬꓲ ꓪꓽ ꓔꓯ ꓞꓳꓹ ꓢꓲ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓟꓲꓽ ꓙꓬ ꓗꓪ ꓧꓳꓽ ꓙꓰ ꓠ ꓟ ꓕꓱ ꓗꓪ ꓡꓻ ꓟ ꓟꓽ ꓥ ꓡ? ꓐꓰ ꓐꓯ ꓡꓯ ꓘꓳˍ ꓡꓳ꓿
44009022	ꓖꓳ ꓡꓱ ꓥ ꓟꓲ ꓢꓳ-ꓡꓳ ꓠꓬ ꓟꓬꓽ ꓠꓬꓲ ꓟꓸ ꓟꓲ ꓚ ꓪꓽ ꓠꓬꓲ ꓡ ꓢꓲ꓾ ꓔ-ꓟ-ꓢꓷ ꓗꓪ ꓔꓬ ꓟ ꓬꓴ-ꓔ ꓡ ꓞꓳ ꓔꓯ꓾ ꓬꓰ-ꓢꓴ ꓕꓱ ꓕꓲ ꓣꓳ ꓠꓬ ꓚꓵ ꓚꓵ ꓙꓲ-ꓢꓴ ꓥ ꓟ ꓬꓲꓸ ꓗꓸ ꓚꓵ ꓙꓳ ꓙꓳ ꓟꓸ ꓖꓶˍ ꓡꓳ꓿
44009023	ꓮꓽ ꓟꓬꓹ ꓠꓬꓲ ꓗꓸ ꓠꓯꓸ ꓬꓴ-ꓔ ꓡ ꓞꓳ ꓠꓬ ꓬꓲ ꓔꓯ ꓢꓰꓼ ꓠꓹ ꓟ ꓖꓪ ꓙꓱ ꓡꓯ ꓘꓳˍ ꓡꓳ꓿
44009024	ꓖꓳ ꓡꓱ ꓥ ꓟꓲ ꓬꓲ ꓪꓽ ꓚꓴꓽ ꓬꓲꓹ ꓔꓯ ꓢꓳ-ꓡꓳ ꓢꓷꓸ ꓡꓰˍ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓠꓬ ꓢꓳ-ꓡꓳ ꓔꓯ ꓢꓰꓼ ꓟꓶ ꓠ ꓟ꓾ ꓡꓳ ꓒꓱ ꓗ ꓘꓶꓽ ꓮꓽ ꓙꓵ ꓗꓪ ꓟꓳꓼ ꓡꓳ ꓢ ꓘꓪ ꓦꓴꓺ ꓠꓬꓹ ꓡꓳ꓿
44009025	ꓖꓳ ꓡꓱ ꓥ ꓟꓲ ꓬꓲ ꓢꓲ ꓤ ꓐꓴ ꓡꓰ ꓢ ꓘꓪ ꓕꓯ ꓬꓲ ꓔꓯ꓾ ꓘꓹ ꓕꓴ ꓗꓪ ꓗꓶ ꓢꓲ ꓠꓬꓲ ꓡꓳ ꓒꓱ ꓚꓬꓹ ꓗꓪ ꓐꓰ ꓠꓱꓸ ꓫꓱꓸ ꓗꓪ ꓩꓴ ꓬꓯꓼ ꓗꓷˍ ꓡꓳ꓿
44009026	ꓬꓲ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓛꓲ ꓬꓰ ꓢꓲ꓾ ꓢꓲ ꓤ ꓐꓴˍ ꓐꓰ ꓙꓻ ꓡꓯ ꓘꓳˍ ꓐꓰ ꓬꓰˍ ꓕꓯ꓾ ꓬꓲ ꓪꓽ ꓮꓽ ꓙꓵ ꓢꓳ-ꓡꓳ ꓔꓯ ꓙꓳꓺ ꓠꓬꓲ꓾ ꓬꓲ ꓠꓬ ꓢꓲ ꓤ ꓥ ꓟ ꓬꓲ ꓪꓽ ꓟꓽ ꓙꓵꓻ꓿
44009027	ꓖꓳ ꓡꓱ ꓥ ꓟꓲ ꓐ-ꓠ-ꓐ ꓠꓬ ꓬꓲ ꓔꓯ ꓘꓳ ꓣꓴ ꓢꓲ꓾ ꓝꓲ ꓓꓴ ꓐꓴ ꓔꓬ ꓗꓪ ꓧꓳꓽ ꓙꓰ ꓢꓲ ꓠꓬꓲ꓾ ꓙ ꓖꓴ ꓗꓪ ꓢꓳ-ꓡꓳ ꓮ ꓡꓲ ꓐꓰ ꓢꓲ ꓒ ꓔꓯ ꓟꓳꓻ ꓗꓷ ꓟ ꓐꓰ꓾ ꓢꓲ ꓒ ꓡꓰ ꓬꓲ ꓔꓯ ꓫꓸ ꓕꓱ ꓡ ꓟ ꓐꓰ꓾ ꓔ-ꓟ-ꓢꓷ ꓗꓪ ꓬꓰ-ꓢꓴ ꓟꓬꓱꓺ ꓗꓪ ꓐꓰ ꓬꓲ ꓮ ꓡꓲ ꓠꓲꓹ ꓪꓴꓽ ꓪꓴˍ ꓡꓰ ꓟꓸ ꓟꓲ ꓚ ꓗꓷ ꓟ꓾ ꓬꓲ ꓪꓽ ꓔꓯ ꓐꓯ ꓟꓸ ꓖꓶˍ ꓡꓳ꓿
44009028	ꓖꓳ ꓡꓱ ꓠꓬꓲ ꓢꓳ-ꓡꓳ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓬꓲ ꓪˍ ꓐꓰ ꓔꓬ ꓢꓲ꓾ ꓓꓵꓽ ꓓꓵꓽ ꓓꓳ ꓓꓳ ꓬꓰ ꓢꓲ ꓠꓬꓲ꓾ ꓢꓲ ꓒ ꓟꓬꓱ ꓗꓪ ꓐꓰ ꓠꓲꓹ ꓪꓴꓽ ꓪꓴˍ ꓡꓰ ꓟꓸ ꓟꓲ ꓚˍ ꓡꓳ꓿
44009029	ꓬꓲ ꓠꓬ ꓦꓲ-ꓡꓲ ꓥꓳꓽ ꓫ ꓕꓱ ꓢꓴ ꓬꓴ-ꓔ ꓡ ꓞꓳˍ ꓐꓰ ꓧꓳꓺ ꓡꓯ ꓘꓳˍ ꓕꓯ꓾ ꓬꓲ ꓪꓽ ꓠꓽ ꓬꓲ ꓔꓯ ꓢꓰꓼˍ ꓐꓰ ꓬꓰˍ ꓡꓳ꓿
44009030	ꓖꓳ ꓟ ꓔꓯ ꓬꓲꓼ ꓤ ꓠꓬꓲ ꓤ ꓐꓴ ꓢꓷ ꓡꓰ ꓠꓬ꓾ ꓢꓲ-ꓢ-ꓡꓰ ꓡꓳ ꓒꓱ ꓗꓪ ꓬꓲ ꓔꓯ ꓧꓳꓽ ꓬꓯꓼ ꓙꓰ ꓢꓲ꓾ ꓕ-ꓢꓴꓽ ꓗꓪ ꓝꓲ ꓩꓴ ꓗꓷˍ ꓡꓳ꓿
44009031	ꓖꓳ ꓕꓯ ꓬꓴ-ꓔ ꓟꓵˍ ꓐꓰ ꓖ-ꓡꓲ-ꓡꓲ ꓟꓵˍ ꓐꓰ ꓢ-ꓟ-ꓡꓲ ꓟꓵꓽ ꓗꓪ ꓟ ꓘꓴ ꓜꓲ ꓞꓳ ꓮꓽ ꓙꓵ ꓡꓱꓸꓼ ꓗꓪ ꓢꓲ ꓡꓲ ꓟ ꓙꓳ ꓢꓲ꓾ ꓢꓯꓼ ꓙꓳ ꓡ ꓢꓲ ꓠꓬꓲ꓾ ꓢꓲ ꓒ ꓔꓯ ꓙꓳ ꓒꓵꓽˍ ꓟ ꓐꓰ꓾ ꓢꓲ-ꓫꓬ-ꓟ-ꓦ ꓠꓲꓹ ꓟ ꓗꓴꓺ ꓖꓶˍ ꓟ ꓗꓪ ꓞꓳ ꓙꓳ ꓔꓬ ꓠꓬꓲ꓾ ꓙꓵꓻ ꓢꓴ ꓐꓴ ꓟꓬꓽ ꓡ ꓡꓳ꓿
44009032	ꓒꓲ-ꓕꓱ ꓠꓬ ꓕꓲ ꓟꓵꓽ ꓕꓲ ꓟꓵꓽ ꓚꓳ ꓙꓰ ꓢꓲ꓾ ꓡꓲ-ꓓ ꓗꓪ ꓟ ꓪꓴ-ꓢ ꓦ ꓡꓱ ꓢꓴ ꓔꓬ ꓗꓪˍ ꓟꓲ ꓬꓯꓼ ꓛꓲ ꓬꓰˍ ꓡꓳ꓿
44009033	ꓖꓳ ꓗꓪ ꓛꓲ ꓫꓵꓻ ꓡꓯꓼ ꓫꓵꓻ ꓢꓲ ꓬꓲꓼ ꓖꓴ ꓗꓪ ꓦꓰꓼ ꓘꓳꓼ ꓓꓳꓽ ꓞꓹ ꓟ꓾ ꓬꓲ-ꓠꓲ-ꓬ ꓟꓬꓱ ꓔ ꓢꓴ ꓕꓲ ꓣꓳ ꓔꓯ ꓬꓲ ꓟꓳˍ ꓡꓳ꓿
44009034	ꓒꓲ-ꓕꓱ ꓡꓰ꓾ ꓬꓲ-ꓠꓲ-ꓬꓼꓳ꓾ ꓬꓰ-ꓢꓴ ꓙꓲ-ꓢꓴ ꓡꓰ ꓠꓴ ꓔꓯ ꓓꓻ ꓡꓰ ꓝꓲˍ ꓡꓳ꓾ ꓔꓴ ꓢꓲ ꓠꓴ ꓬꓲꓼ ꓖꓴ ꓫꓬꓹ꓾ ꓐꓰ ꓐꓯ ꓖꓶ ꓗꓷ ꓠꓬ꓾ ꓬꓲ ꓞꓼ ꓐꓰ ꓔꓴ ꓡꓺꓳ꓿
44009035	ꓡꓲ-ꓓˍ ꓐꓰ ꓫ-ꓣꓷ-ꓠ ꓗꓪ ꓔꓬ ꓢꓴ ꓮꓽ ꓙꓵ ꓬꓲ ꓔꓯ ꓟꓳꓻ ꓗꓷ ꓠꓬ꓾ ꓢꓲ ꓒ ꓔꓯ ꓦ ꓡꓱ ꓡ ꓡꓳ꓿
44009036	ꓖꓳ ꓕꓯ ꓬꓳ-ꓒ ꓗꓪ ꓕꓯ-ꓐꓲ-ꓕꓽ ꓟꓬꓱ ꓔ ꓟ ꓙꓵꓻ ꓢꓴ ꓤꓽ ꓟꓶ ꓤ ꓕꓲ ꓣꓳ ꓙꓳˍ ꓡꓳ꓿ (ꓦꓲ-ꓡꓲ ꓥꓳꓽ ꓗꓪ ꓬꓲ ꓔꓯ ꓓꓳ-ꓣ-ꓘꓷ꓾ ꓐꓰ ꓘꓴˍ ꓡꓳ꓿) ꓤꓽ ꓟꓶ ꓤ ꓕꓱ ꓕꓲ ꓣꓳ ꓠꓬ ꓮ ꓕꓯˍ ꓟꓲ ꓙꓲˍ ꓟ ꓟꓬꓱꓽ ꓬꓰ ꓢꓲ ꓞꓳ ꓫꓸ ꓔꓯ ꓬꓰ ꓙ ꓢꓴ ꓥ ꓡꓳ꓿
44009037	ꓖꓳ ꓕꓲ ꓝꓲꓸ ꓗꓪ ꓬꓲ ꓠꓻ ꓢꓲ ꓫꓵꓻꓳ꓿ ꓬꓲ ꓪꓽ ꓡꓰ ꓬꓲ ꓫꓵꓻ ꓟꓳ ꓔꓯ ꓞꓲꓽ ꓗꓷ ꓠꓬ꓾ ꓜꓳꓻ ꓗꓳꓹ ꓗꓪ ꓝꓳꓺ ꓔ ꓡꓳ꓿
44009038	ꓡꓲ-ꓓ ꓠꓬ ꓬꓳꓹ-ꓒ ꓔꓯ ꓠꓶꓽ ꓞꓹ ꓠꓬꓲ꓾ ꓒꓲ-ꓕꓱ ꓖꓳ ꓗꓪ ꓔꓬ ꓟ ꓔꓯ ꓢꓲ ꓤ ꓐꓴ ꓑ ꓙꓽ ꓗꓷ ꓠꓬ꓾ ꓡ ꓞꓳ ꓠꓬꓲꓽ ꓣꓳ ꓝꓲ ꓩꓴ ꓢꓲ꓾ ꓥꓪ ꓠꓴꓽ ꓔꓬ ꓗꓪ ꓠꓲꓹ ꓞ ꓡꓯ꓾ ꓕꓽ ꓟꓬ ꓬꓰ ꓝꓲ꓾ ꓐꓰ ꓓꓰꓽˍ ꓡꓳ꓿
44009039	ꓒꓲ-ꓕꓱ ꓠꓬ ꓬꓲ ꓪꓽ ꓔꓯ ꓛꓳ ꓙꓰ ꓢꓲ ꓖꓳ ꓗꓪ ꓛꓲ ꓬꓰ ꓠꓬ꓾ ꓬꓲ ꓪꓽ ꓡꓰ ꓬꓲ ꓔꓯ ꓜꓳꓻ ꓗꓳꓹ ꓗꓪ ꓧꓳꓽ ꓓꓯ ꓙꓰˍ ꓡꓳ꓿ ꓟꓶꓽ ꓛꓵꓽ ꓟ ꓐꓴ ꓠꓬ ꓒꓲ-ꓕꓱ ꓒ ꓕꓲꓺꓼ ꓗꓪ ꓦꓰꓼ ꓡ ꓢꓲ ꓥꓴꓻ ꓠꓬꓲˍ ꓐꓰ꓾ ꓓꓳ-ꓣ-ꓘꓷ ꓟꓽ ꓫꓵ ꓢꓰ ꓕꓯ ꓬꓲ ꓡꓰ ꓙꓲꓼ ꓔ ꓟ ꓐꓵ ꓞꓶꓽˍ ꓐꓰ ꓶꓼ ꓖꓪꓽ ꓬꓲ ꓔꓯ ꓟꓸ ꓖꓶˍ ꓡꓳ꓿
44009040	ꓒꓲ-ꓕꓱ ꓠꓽ ꓬꓲ ꓪꓽ ꓮꓽ ꓙꓵ ꓢꓴ ꓔꓯ ꓓꓳ ꓙꓰ ꓝꓲ ꓢꓲ꓾ ꓛꓲ ꓝꓲꓸ ꓖꓶꓽ ꓢꓲ ꓠꓬꓲ ꓪꓽ ꓘꓴ ꓗꓷ ꓠꓬ꓾ ꓫꓵꓻ ꓟꓳꓻ ꓔꓯ ꓟꓳꓸ ꓒꓳꓹ ꓢꓲ꓾ ꓕꓯ-ꓐꓲ-ꓕꓽꓳ꓾ ꓔꓴ ꓡꓯ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓟꓬ ꓢꓶꓽ ꓒꓴ ꓡ ꓢꓲ꓾ ꓒꓲ-ꓕꓱ ꓔꓯ ꓟꓳꓻ ꓗꓷ ꓠꓬ꓾ ꓠꓬꓲꓸ ꓠꓸ ꓔꓴ ꓡ ꓡꓳ꓿
44009041	ꓒꓲ-ꓕꓱ ꓠꓬ ꓡꓯꓼ ꓒꓯꓹ ꓛꓱ ꓢꓲ ꓬꓲ ꓔꓯ ꓖꓳꓻ ꓔꓴ ꓖꓶˍ ꓡꓳ꓿ ꓖꓳ ꓕꓯ ꓒꓲ-ꓕꓱ ꓡꓰ ꓦ ꓡꓱ ꓢꓴ ꓐꓴˍ ꓐꓰ ꓟꓶꓽ ꓛꓵꓽ ꓟ ꓐꓴ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓢꓯꓸ ꓢꓯꓸˍ ꓡꓰꓽ ꓬꓲ ꓪꓽ ꓔꓯ ꓡꓯꓼ ꓙꓱ ꓖꓶˍ ꓡꓳ꓿
44009042	ꓕꓱ ꓟ ꓔꓯ ꓬꓳꓹ-ꓒ ꓕꓲ ꓡꓳ ꓒꓱ ꓡꓱꓸꓼ ꓗꓪ ꓢꓷꓸ ꓡꓰ ꓠꓬ꓾ ꓮꓽ ꓟꓬꓹ ꓣꓳ ꓢꓲ ꓒ ꓔꓯ ꓙꓵꓻˍ ꓡꓳ꓿
44009043	ꓖꓳ ꓗꓸ ꓠꓯꓸ ꓒꓲ-ꓕꓱ ꓠꓬ꓾ ꓬꓳꓹ-ꓒ ꓗꓪ ꓧꓪꓽ ꓙꓲꓻ ꓑꓴ ꓙꓵ ꓒꓽ ꓢꓲ-ꓟꓴˍ ꓐꓰ ꓮꓽ ꓟꓬꓹ ꓠꓬꓲ ꓔꓬ ꓗꓷꓳ꓿
44010001	ꓖꓳ ꓕꓯ ꓢꓲ-ꓢ-ꓡꓰ ꓡꓳ ꓒꓱ ꓗꓪ꓾ ꓬꓲ-ꓔ-ꓡꓲ ꓟꓯꓼ ꓜꓴ ꓗꓪ ꓟ ꓟꓯꓼ ꓕꓲ ꓦꓬ ꓙꓵꓽ ꓒ꓾ ꓘꓳ-ꓠꓲ-ꓡꓲ-ꓬꓴ ꓟꓬꓱ ꓔ ꓟ ꓟꓯꓼ ꓢꓲꓽ ꓒꓽ ꓕꓲ ꓣꓳ ꓔꓬ ꓡꓳ꓿
44010002	ꓬꓲˍ ꓐꓰ ꓬꓲ ꓕꓲ ꓦꓲ ꓢꓴ ꓮꓽ ꓙꓵ ꓠꓬ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓴ ꓥ ꓠꓬꓲ꓾ ꓫꓸˍ ꓟ ꓑ ꓫꓬꓼ ꓐꓴ ꓔꓯ ꓬꓰ ꓙ ꓔꓳꓹ ꓙ ꓢꓲ꓾ ꓪꓴ-ꓢ ꓔꓯ ꓟꓽ ꓠ ꓠꓽ ꓪꓽ ꓘꓴ ꓔꓬ ꓢꓴ ꓥꓳ꓿
44010003	ꓕꓲ ꓠꓬꓲ ꓙꓳˍ ꓠꓬ ꓮꓽ ꓡ ꓟꓳꓼ ꓡꓳ ꓗꓸ ꓠꓯꓸ ꓢ ꓙꓵꓹ ꓗꓪ꓾ ꓫꓬꓽ ꓫꓬꓽ ꓡꓰ ꓦ ꓐꓬꓱꓽ ꓗꓪ ꓐꓰ ꓪꓴ-ꓢ ꓬꓲ ꓟꓴꓽ ꓗꓪ ꓝꓲ ꓓꓴ ꓠꓬ ꓬꓲ ꓔꓬ ꓗꓪ ꓡ ꓢꓲ꓾ ꓘꓳ-ꓠꓲ-ꓡꓲ-ꓬꓴꓳ꓾ ꓐꓯ ꓡ ꓟ ꓔꓯ ꓬꓲ ꓟꓳˍ ꓡꓳ꓿
44010004	ꓘꓳ-ꓠꓲ-ꓡꓲ-ꓬꓴ ꓠꓬ ꓙꓳꓺ ꓠꓬꓲ ꓬꓲ ꓔꓯ ꓟꓬ ꓔꓱꓹ ꓡꓳꓸ ꓢꓲ꓾ ꓢꓲ ꓒꓽꓳ꓾ ꓮꓸ ꓫꓵ ꓥ ꓡ? ꓐꓰ ꓠ ꓠꓬꓲˍ ꓕꓯ꓾ ꓟꓴꓽ ꓗꓪ ꓝꓲ ꓓꓴ ꓡꓰ꓾ ꓠꓴ ꓪꓽ ꓘꓴ ꓘꓶꓽˍ ꓐꓰ ꓠꓴ ꓬꓰ ꓗꓷ ꓟ ꓙꓲˍ ꓟ ꓟꓬꓱꓽ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓓꓯ ꓛꓲ ꓬꓰꓳ꓿ ꓬꓲ ꓠꓬ ꓖꓳ ꓟ ꓔꓯ ꓮꓽ ꓘꓶꓸ ꓠꓲꓹ ꓒꓴˍ ꓡꓳ꓿
44010005	ꓮ ꓟꓶ ꓬꓳꓹ-ꓒ ꓗꓪ ꓡ ꓞꓳ ꓝꓲ ꓩꓴ ꓗꓷ ꓢꓲ꓾ ꓒꓲ-ꓕꓱ ꓟꓬꓱ ꓔ ꓟ ꓢꓲ-ꓟꓴ ꓔꓯ ꓧꓳꓽ ꓔꓯꓹ ꓡꓯ꓿
44010006	ꓬꓲ ꓠꓬ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓔꓬ ꓟ ꓧꓪꓽ ꓙꓲꓻ ꓑꓴꓺ ꓙꓵꓻ ꓒ ꓢꓲ-ꓟꓴ ꓦꓲ ꓗꓪ ꓔꓬ ꓡꓳ꓾ ꓐꓯˍ ꓡꓳ꓿
44010007	ꓬꓲ ꓔꓯ ꓫꓸ ꓕꓱˍ ꓟ ꓟꓴꓽ ꓗꓪ ꓝꓲ ꓓꓴ ꓙꓰ ꓗꓷ ꓠꓬ꓾ ꓬꓲ ꓦꓲ ꓗꓪ ꓣꓱꓽ ꓙ ꓢꓴ ꓠꓬꓲꓽ ꓣꓳˍ ꓐꓰ ꓮ ꓕꓯˍ ꓟꓲ ꓬꓲ ꓔꓯ ꓦꓴꓺ ꓠꓬꓹ ꓟ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓟꓯꓼ ꓤ ꓕꓲ ꓣꓳ ꓔꓯ ꓘꓴ ꓔꓯꓹ ꓡ ꓢꓲ꓾
44010008	ꓕꓱ ꓟ ꓮꓽ ꓙꓵ ꓬꓲ ꓪꓽ ꓔꓯ ꓐꓯ ꓟꓸ ꓖꓶ ꓗꓷ ꓠꓬ꓾ ꓬꓳꓹ-ꓒ ꓗꓪ ꓝꓲ ꓩꓴ ꓗꓷˍ ꓡꓳ꓿
44010009	ꓗꓸ ꓠꓯꓸ ꓕꓲ ꓠꓬꓲ ꓮꓽ ꓡ ꓟꓳꓼ ꓡꓳ ꓔꓱꓺ ꓫꓵ ꓗꓪ ꓘꓳ-ꓠꓲ-ꓡꓲ-ꓬꓴ ꓡꓰ ꓝꓲ ꓩꓴ ꓗꓷ ꓢꓴ ꓐꓴ ꓠꓬ ꓡꓳ ꓒꓱ ꓒ ꓕꓲꓺꓼ ꓗꓪ ꓛꓲ ꓬꓰˍ ꓕꓯ꓾ ꓒꓲ-ꓕꓱ ꓠꓬ ꓪꓽ ꓘꓴ ꓠꓹ ꓟ ꓦꓲ ꓪꓴꓸ ꓓꓵ ꓓꓰꓺ ꓗꓪ ꓓꓯ ꓙꓰˍ ꓡꓳ꓿
44010010	ꓬꓲ ꓠꓬ ꓦꓰꓼ ꓟꓷꓼ ꓠꓬꓲ꓾ ꓢꓴ ꓡꓰ ꓬꓲ ꓐꓱ ꓶ ꓜꓽ ꓓꓴ ꓫꓬꓹ ꓖꓶ ꓔꓬ ꓕꓯ꓾ ꓬꓲ ꓠꓬ ꓟꓯꓹ ꓟꓯꓹ ꓟꓴ ꓗꓷ ꓡꓰ ꓢꓲ꓾
44010011	ꓟꓴꓽ ꓗꓪ ꓒꓴ ꓡ ꓟ ꓐꓰ꓾ ꓬꓲꓹ ꓐꓵ ꓓꓽ ꓟ ꓡꓰ ꓐꓰ ꓗꓹ ꓟ ꓕꓲ ꓘꓳꓹ ꓠꓬ꓾ ꓬꓲ ꓡꓯꓼ ꓡꓲ ꓡꓯꓼ ꓗꓪ ꓚꓵꓹ ꓔ ꓢꓲ꓾ ꓟꓲ ꓠꓯ ꓗꓪ ꓩꓴ ꓬꓯꓼ ꓡ ꓟ ꓔꓯ ꓬꓲ ꓟꓳˍ ꓡꓳ꓿
44010012	ꓬꓲꓹ ꓐꓵ ꓖꓳ ꓟ ꓠꓯꓸꓼ ꓗꓪ ꓠꓬ꓾ ꓟꓲ ꓠꓯ ꓗꓪ ꓛꓲ ꓒꓯꓹ ꓡꓲ ꓐꓽ ꓙꓳˍ ꓟ ꓦꓵꓻ ꓙꓱ ꓠꓲꓸ ꓙꓱ ꓬꓲ ꓫꓵꓽ ꓬꓲ ꓙꓰꓽˍ ꓐꓰ꓾ ꓐꓶꓽ ꓓꓲꓻ ꓡꓯꓹ ꓓꓲꓻ ꓥ ꓕ ꓑꓳˍ ꓐꓰ꓾ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤ ꓙꓱꓻ ꓤ ꓓꓯꓹ ꓡꓳ꓿
44010013	ꓖꓳ ꓡꓱ ꓢꓲ ꓫ ꓕꓱꓻ ꓢꓯꓼ ꓕꓲ ꓟ ꓡꓰ ꓬꓲ ꓔꓯ꓾ ꓒꓲ-ꓕꓱꓳ꓾ ꓔꓴ ꓢꓲ꓾ ꓢꓰꓼ ꓜꓽ꓾ ꓐꓯˍ ꓡꓳ꓿
44010014	ꓒꓲ-ꓕꓱ ꓡꓰ꓾ ꓢꓲ ꓒꓽꓳ꓾ ꓟꓽ ꓓ꓿ ꓮ ꓡꓲꓳ ꓐꓯ ꓠꓬ ꓠꓲꓹ ꓒꓳꓹˍ ꓟ ꓐꓰ ꓟꓽ ꓫꓬ ꓟ ꓮꓸ ꓫꓵˍ ꓟꓲ ꓥꓪ ꓟꓽ ꓜ ꓠꓬꓲ꓾ ꓐꓯ ꓖꓶˍ ꓡꓳ꓿
44010015	ꓖꓳ ꓕꓯ ꓬꓲ ꓔꓯ ꓝꓮꓲ ꓫꓸ ꓕꓱ ꓡ ꓢꓲ꓾ ꓪꓴ-ꓢ ꓡꓰ ꓢꓲꓽ ꓫꓬ ꓡꓰ ꓝꓲ ꓗꓷ ꓟ ꓔꓯ ꓠꓲꓹ ꓒꓳꓹ ꓓꓴ ꓕꓽ ꓚꓬꓹ꓾ ꓐꓯˍ ꓡꓳ꓿
44010016	ꓕꓱ ꓡꓱ ꓢ ꓧꓪꓹ ꓗꓷ ꓡꓰ ꓠꓬ꓾ ꓖꓳ ꓟ ꓔꓯ ꓞꓼ ꓐꓰ ꓟꓴꓽ ꓗꓪ ꓗꓪ ꓔꓯꓹ ꓓꓯ ꓙꓰꓳ꓿
44010017	ꓒꓲ-ꓕꓱ ꓠꓬ ꓬꓲ ꓟꓳꓻ ꓗꓷ ꓟ ꓦ ꓐꓬꓱꓽ ꓖꓳ ꓟ ꓮꓸ ꓫꓵꓽ ꓥ ꓢꓷ? ꓐꓰ ꓓꓵꓽ ꓙ ꓫꓸ ꓔꓬ ꓕꓯ꓾ ꓠꓬꓲ ꓠꓹ꓾ ꓘꓳ-ꓠꓲ-ꓡꓲ-ꓬꓴ ꓡꓰ ꓝꓲ ꓩꓴ ꓡ ꓢꓴ ꓠꓬ ꓢꓲ-ꓟꓴ ꓦꓲ ꓮ ꓡꓲ ꓕꓲ ꓦꓲ ꓥ ꓟ ꓠꓺ ꓠꓬꓲ ꓟꓶ ꓢꓲ꓾ ꓗ ꓘꓶꓽ ꓓꓴꓽ ꓗꓪ ꓦꓰꓼ ꓞ ꓢꓲ ꓠꓬꓲ꓾
44010018	ꓒꓲ-ꓕꓱ ꓟꓬꓱ ꓔ ꓟ ꓢꓲ-ꓟꓴ ꓕꓱ ꓗꓪ ꓔꓬ ꓡ? ꓐꓰ ꓘꓴˍ ꓡꓳ꓿
44010019	ꓒꓲ-ꓕꓱ ꓠꓬ ꓦ ꓐꓬꓱꓽ ꓔꓯ ꓓꓵꓽ ꓙ ꓠꓬꓲ ꓔꓬ ꓕꓯ꓾ ꓢꓲ-ꓫꓬ-ꓟ-ꓦ ꓡꓰ ꓬꓲ ꓔꓯ꓾ ꓡ ꓞꓳ ꓢ ꓣꓳ ꓠꓴ ꓔꓯ ꓧꓪ ꓡ ꓡꓳ꓿
44010020	ꓬꓲ ꓪꓽ ꓠꓬ ꓪꓴ-ꓢ ꓡꓰ ꓝꓲ ꓩꓴ ꓡ ꓢꓴ ꓥ ꓠꓬꓲ꓾ ꓠꓴ ꓬꓯꓼ ꓙꓰ ꓢꓲ ꓟꓽ ꓓꓵꓽ ꓙ ꓟꓬꓽ ꓟꓬ ꓬꓲ ꓪꓽ ꓔꓯ ꓛꓳ ꓙꓰ꓾ ꓐꓯˍ ꓡꓳ꓿
44010021	ꓖꓳ ꓕꓯ ꓒꓲ-ꓕꓱ ꓬꓯꓼ ꓙꓰ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓡꓰ ꓧꓪꓺ ꓔꓬ ꓢꓴ ꓠꓬ ꓥꓪ ꓥꓳ꓿ ꓠꓴ ꓪꓽ ꓮꓸ ꓫꓵ ꓐꓯ ꓓꓴ ꓙꓳˍ ꓡ? ꓐꓯ ꓖꓶˍ ꓡꓳ꓿
44010022	ꓬꓲ ꓪꓽ ꓡꓰ꓾ ꓥꓪ ꓠꓴꓽ ꓔꓯ ꓠꓬ ꓟꓯꓼ ꓙꓵꓽ ꓒ ꓘꓳ-ꓠꓲ-ꓡꓲ-ꓬꓴ ꓡꓰ ꓝꓲ ꓩꓴ ꓡ ꓟ ꓥꓳ꓿ ꓬꓲ ꓠꓬ ꓔꓱꓹ ꓜꓳꓽˍ ꓟ ꓪꓴ-ꓢ ꓔꓯ ꓙꓳ ꓒꓵꓽ ꓢꓴ ꓥ ꓢꓲ꓾ ꓬꓴ-ꓔ ꓡ ꓞꓳ ꓐꓴˍ ꓟꓲ ꓞꓳ ꓒꓵꓽ ꓔꓬ ꓟ ꓞꓳ ꓪꓴꓽ ꓕꓲ ꓣꓳ ꓥ ꓡꓳ꓿ ꓬꓲ ꓠꓬ ꓠꓴ ꓔꓯ ꓬꓲ ꓦꓲ ꓗꓪ ꓘꓴꓻ ꓔꓯꓹ ꓡ ꓢꓲ ꓟꓸ ꓟꓲ ꓟꓸ ꓖꓶ ꓡ ꓝꓲ ꓠꓹ ꓟ꓾ ꓪꓴ-ꓢ ꓬꓲ ꓢꓲꓽ ꓫꓬˍ ꓟ ꓝꓲ ꓓꓴ ꓕꓲ ꓣꓳ ꓡꓰ ꓬꓲ ꓔꓯ ꓐꓯ ꓖꓶ ꓗꓷ ꓠꓬꓲ꓾ ꓬꓲ ꓡꓰ ꓥꓪ ꓠꓴꓽ ꓔꓯ ꓠꓴ ꓔꓬ ꓗꓪ ꓝꓲ ꓩꓴ ꓡ ꓟ ꓥꓳ꓾ ꓐꓯ ꓖꓶˍ ꓡꓳ꓿
44010023	ꓖꓳ ꓕꓯ ꓒꓲ-ꓕꓱ ꓡꓰ ꓬꓲ ꓪꓽ ꓔꓯ ꓘꓳ ꓣꓴ ꓢꓲ ꓕꓲ ꓦꓬꓼ ꓔꓬ ꓝꓲˍ ꓡꓳ꓿ ꓗꓸ ꓠꓯꓸ ꓕꓲ ꓠꓬꓲ ꓠꓬ ꓬꓳ-ꓒ ꓢꓴ ꓬꓲꓼ ꓤ ꓠꓬꓲ ꓤ ꓕꓲ ꓐꓱˍ ꓐꓰ ꓒꓲ-ꓕꓱ ꓠꓬ ꓬꓲ ꓪꓽ ꓔꓯ ꓛꓳ ꓙꓰˍ ꓡꓳ꓿
44010024	ꓖꓳ ꓗꓸ ꓠꓯꓸ ꓕꓲ ꓠꓬꓲ ꓬꓲ ꓪꓽ ꓠꓬ ꓢꓲ-ꓢ-ꓡꓰ ꓡꓳ ꓒꓱ ꓗꓪ ꓛꓲ ꓬꓰˍ ꓡꓳ꓿ ꓘꓳ-ꓠꓲ-ꓡꓲ-ꓬꓴ ꓠꓬ ꓬꓲ ꓫꓵꓽ ꓬꓲ ꓧꓪ ꓐꓴˍ ꓐꓰ ꓬꓲ ꓠꓶꓽ ꓛꓳ ꓕꓲ ꓛꓳ ꓐꓴ ꓔꓯ ꓘꓴ ꓜꓲꓼ ꓔ ꓢꓲ ꓬꓲ ꓪꓽ ꓔꓯ ꓡꓳ ꓠꓬꓹ ꓔꓬ ꓡꓳ꓿
44010025	ꓒꓲ-ꓕꓱ ꓛꓲ ꓬꓰ ꓠꓬ ꓘꓳ-ꓠꓲ-ꓡꓲ-ꓬꓴ ꓡꓰ ꓬꓲ ꓔꓯ ꓞꓵ ꓡ ꓢꓲ꓾ ꓬꓲ ꓟꓲꓽ ꓙꓬꓽ ꓗꓪ ꓟꓳꓼ ꓡꓰ ꓢꓲ ꓠꓬꓲ ꓪꓴꓸ ꓓꓵ ꓕꓱꓼˍ ꓡꓳ꓿
44010026	ꓖꓳ ꓡꓱ ꓥ ꓟꓲ ꓒꓲ-ꓕꓱ ꓡꓰ ꓬꓲ ꓔꓯ ꓖꓳꓻ ꓔꓴ ꓖꓶ ꓢꓲ꓾ ꓔꓴ꓾ ꓥꓪˍ ꓟꓲ ꓞꓳ ꓤˍ ꓡꓰꓽ ꓥ ꓡꓳ꓾ ꓐꓯ ꓖꓶˍ ꓡꓳ꓿
44010027	ꓒꓲ-ꓕꓱ ꓕꓱ ꓡꓱ ꓫꓸ ꓕꓱ ꓕꓱ ꓡꓱ ꓦꓲ ꓗꓪ ꓓꓵꓽ ꓡꓰ ꓠꓬ꓾ ꓡ ꓞꓳ ꓮꓽ ꓟꓬꓹ ꓣꓳ ꓜꓲꓼ ꓞꓹ ꓟ ꓔꓯ ꓟꓳˍ ꓡꓳ꓿
44010028	ꓖꓳ ꓕꓯ ꓒꓲ-ꓕꓱ ꓡꓰ ꓬꓲ ꓪꓽ ꓔꓯ꓾ ꓬꓴ-ꓔ ꓡ ꓞꓳ ꓠꓬ ꓠꓱꓸ ꓐꓯꓼ ꓞꓳ ꓫꓵꓽ ꓔꓯ ꓙ ꓡꓯ ꓘꓳˍ ꓟ ꓐꓰ ꓗꓹ ꓙꓰˍ ꓟ ꓠꓬ꓾ ꓙꓵꓽ ꓗ ꓔꓯ ꓛꓬˍ ꓟ ꓥ ꓟ ꓠꓴ ꓪˍ ꓟꓲ ꓢꓷˍ ꓡꓳ꓿ ꓖꓳ ꓡꓱ ꓥ ꓟꓲ ꓮꓸ ꓫꓵ ꓡ ꓞꓳ ꓔꓯˍ ꓟꓲ꓾ ꓠꓲꓹ ꓒꓳꓹˍ ꓟ ꓐꓰ ꓟꓽ ꓫꓬ ꓟ ꓕꓽ ꓚꓬꓹ ꓠꓯꓹ ꓟ ꓪꓴ-ꓢ ꓡꓰ ꓥꓪ ꓔꓯ ꓟꓳꓸ ꓖꓶ ꓡꓺꓳ꓿
44010029	ꓖꓳ ꓡꓱ ꓠꓬꓲ ꓠꓴ ꓡꓰ ꓥꓪ ꓔꓯ ꓘꓴ ꓡ ꓕꓯ꓾ ꓥꓪ ꓠꓬ ꓟꓽ ꓢꓸ ꓬꓰꓽ ꓬꓰꓽ ꓡꓻꓳ꓿ ꓠꓴ ꓪꓽ ꓮꓸ ꓫꓵ ꓑꓶꓸ ꓓꓴ ꓥꓪ ꓔꓯ ꓘꓴˍ ꓡ? ꓐꓰ ꓐꓯ ꓖꓶˍ ꓡꓳ꓿
44010030	ꓘꓳ-ꓠꓲ-ꓡꓲ-ꓬꓴ ꓡꓰ꓾ ꓧꓶꓸ ꓕꓯ ꓡꓲꓸ ꓠꓬꓲ꓾ ꓮ ꓡ ꓕꓱ ꓕꓲ ꓙꓵꓹ ꓗꓪ꓾ ꓥꓪ ꓦꓲ ꓗꓪ ꓢ ꓙꓵꓹ ꓕꓯ ꓟ ꓪꓽ ꓘꓴ ꓜꓲꓼ ꓓꓴ ꓬꓰ ꓔꓬ ꓕꓯ꓾ ꓞꓼ ꓐꓰ ꓐꓬꓱꓼ ꓡꓱꓼˍ ꓟ ꓐꓵ ꓞꓶ ꓖꓪꓽ ꓔ ꓟ ꓡ ꓞꓳ ꓕꓲ ꓣꓳ ꓥꓪ ꓟꓲꓽ ꓙꓬ ꓗꓪ ꓦꓰꓼ ꓡ ꓢꓲ꓾
44010031	ꓘꓳ-ꓠꓲ-ꓡꓲ-ꓬꓴꓳ꓾ ꓪꓴ-ꓢ ꓠꓬ ꓠꓴ ꓪꓽ ꓘꓴˍ ꓟ ꓔꓯ ꓑ ꓙꓽ ꓗꓷ ꓢꓲ꓾ ꓠꓴ ꓡꓰ ꓞꓳ ꓫꓸ ꓐꓴ ꓔꓯ ꓬꓰ ꓙ ꓔꓳꓹ ꓙ ꓗꓷ ꓟ ꓔꓯˍ ꓟꓲ ꓬꓲ ꓟꓽ ꓟꓲ ꓡꓰ꓿
44010032	ꓖꓳ ꓡꓱ ꓠꓬꓲ ꓬꓳꓹ-ꓒ ꓗꓪ ꓡ ꓞꓳ ꓝꓲ ꓩꓴ ꓗꓷ ꓢꓲ꓾ ꓒꓲ-ꓕꓱ ꓟꓬꓱ ꓔ ꓟ ꓢꓲ-ꓟꓴ ꓔꓯ ꓘꓴ ꓔꓯꓹ ꓡꓯ꓿ ꓬꓲ ꓠꓬ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓟ ꓧꓪꓽ ꓙꓲ ꓑꓴꓺ ꓙꓵꓺ ꓒꓽ ꓢꓲ-ꓟꓴ ꓦꓲ ꓗꓪ ꓔꓬ ꓡꓳ꓾ ꓐꓯ ꓖꓶ ꓡꓺꓳ꓿
44010033	ꓖꓳ ꓡꓱ ꓠꓬꓲ ꓥꓪ ꓡꓰ ꓞꓼ ꓐꓰ ꓠꓴ ꓔꓬ ꓗꓪ ꓡ ꓞꓳ ꓝꓲ ꓩꓴ ꓡ ꓟ ꓥꓳ꓿ ꓠꓴ ꓕꓱ ꓡꓱ ꓡ ꓠꓬꓲ ꓫ ꓟꓳ꓿ ꓮ ꓟꓶ ꓢꓲ ꓒ ꓡꓰ ꓠꓴ ꓔꓯ ꓕꓵꓼ ꓪ ꓖꓶˍ ꓟ ꓮꓽ ꓙꓵ ꓔꓯ ꓠ ꓠꓹ ꓠꓹ ꓟ꓾ ꓥꓪ ꓠꓴ ꓮꓽ ꓙꓵ ꓕꓻ ꓪꓴ-ꓢ ꓟꓲꓽ ꓙꓬ ꓗꓪ ꓜꓲꓼ ꓞꓹ ꓡꓳ꓾ ꓐꓯˍ ꓡꓳ꓿
44010034	ꓖꓳ ꓡꓱ ꓠꓬ ꓒꓲ-ꓕꓱ ꓘꓶꓽ ꓒꓴ ꓢꓲ꓾ ꓪꓴ-ꓢ ꓠꓬ ꓞꓳ ꓒꓬꓱꓽ ꓢꓲ ꓢꓴ ꓟꓽ ꓥ ꓟ ꓥꓪ ꓚꓵ ꓚꓵ ꓢꓷꓸ ꓡꓰꓳ꓿
44010035	ꓞꓳ ꓫꓵꓽ ꓮ ꓡꓲ ꓕꓲ ꓫꓵꓽˍ ꓟꓲ ꓬꓲ ꓔꓯ ꓙꓳꓺ ꓒꓵꓽ ꓢꓲ꓾ ꓔꓱꓹˍ ꓟ ꓬꓰ ꓢꓴ ꓔꓯ ꓠꓽ ꓬꓲ ꓘꓳꓻ ꓣꓴˍ ꓡꓳ꓿
44010036	ꓬꓰ-ꓢꓴ ꓙꓲ-ꓢꓴ ꓠꓽ ꓙꓳˍ ꓟ ꓥ ꓕ ꓑꓳ ꓬꓲ ꓢꓲ ꓒ ꓥ ꓡꓳ꓿ ꓪꓴ-ꓢ ꓠꓬ ꓬꓲ ꓗꓪ ꓐꓰ ꓢꓲ ꓡꓲ ꓟ ꓶꓼ ꓓꓳ ꓫꓱꓹ ꓓꓳ ꓐꓯ ꓘꓶ ꓕꓱ ꓟ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓖꓶ ꓩꓴ ꓡꓺꓳ꓿
44010037	ꓬꓳ-ꓦ ꓡꓰ ꓖꓳ ꓓꓱ ꓔꓲꓹˍ ꓟ ꓟꓸ ꓟꓲ ꓚ ꓟꓸ ꓖꓶ ꓗꓷ ꓗ ꓠꓯ꓾ ꓖ-ꓡꓲ-ꓡꓲ ꓗꓪ ꓐꓰ ꓪꓴꓸ ꓔꓴ ꓢꓲ꓾ ꓬꓴ-ꓔ ꓕꓲ ꓟꓵꓽ ꓡꓱꓸꓼ ꓗꓪ ꓮ ꓡꓲ ꓒꓬꓱꓼ ꓡ ꓗꓷ ꓟ ꓔꓯ ꓠꓴ ꓪˍ ꓟꓲ ꓢꓷˍ ꓡꓳ꓿
44010038	ꓢꓲ-ꓫꓬ-ꓟ-ꓦˍ ꓐꓰ ꓪ ꓠꓬꓲˍ ꓟ ꓡꓰ꓾ ꓪꓴ-ꓢ ꓠꓬ ꓮ ꓡꓲ ꓐꓰ ꓠ-ꓢ-ꓡꓱ ꓢꓴ ꓬꓰ-ꓢꓴ ꓔꓯ ꓟꓰ ꓞꓶꓻ ꓟꓰ ꓖꓶ ꓗꓷ ꓟ ꓐꓰ꓾ ꓪꓴ-ꓢ ꓠꓬ ꓬꓲˍ ꓐꓰ ꓔꓬ ꓠꓬꓲ ꓬꓲ ꓠꓬ ꓙꓲˍ ꓟ ꓬꓰ ꓠꓹ ꓟ ꓮ ꓡꓲ ꓐꓰ ꓚꓳ ꓙꓰ ꓢꓲ꓾ ꓠꓲꓽ ꓪ ꓔꓲ ꓡꓰ ꓠꓬꓲꓸ ꓔ ꓟ ꓡ ꓞꓳ ꓮꓽ ꓙꓵ ꓔꓯ ꓓꓻ ꓡꓰ ꓝꓲˍ ꓟ ꓠꓴ ꓪꓽ ꓢꓷˍ ꓡꓳ꓿
44010039	ꓬꓴ-ꓔ ꓟꓵˍ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓬꓲ ꓬꓰ ꓗꓷ ꓟ ꓮꓽ ꓙꓵ ꓔꓯ ꓢꓷꓺ ꓙ ꓟꓳ ꓙ ꓢꓴ ꓠꓬ ꓥꓪ ꓠꓴꓽ ꓥꓳ꓿ ꓬꓲ ꓪꓽ ꓡꓰ ꓬꓲ ꓔꓯ ꓡꓯꓼ ꓐꓳ ꓔꓶ ꓓꓴ ꓗꓪ ꓕꓯꓼ ꓢꓰꓼ ꓗꓷꓳ꓿
44010040	ꓖꓳ ꓡꓱ ꓥ ꓟꓲ ꓢ ꓠꓬꓲ ꓕꓲ ꓠꓬꓲ ꓗꓪ ꓪꓴ-ꓢ ꓡꓰ ꓬꓲ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓲ ꓬꓲ ꓖꓳ ꓓꓱꓽ ꓟꓳꓸ ꓖꓶ ꓡꓺꓳ꓿
44010041	ꓑ ꓫꓬꓼ ꓐꓴ ꓮꓽ ꓙꓵ ꓔꓯ ꓟꓳꓸ ꓖꓶˍ ꓟ ꓠꓬ ꓟꓽ ꓥ꓿ ꓪꓴ-ꓢ ꓡꓰ ꓢꓲ ꓔ ꓟ ꓢꓷꓸ ꓙ ꓟꓳ ꓙ ꓢꓴ ꓐꓴˍ ꓐꓰ꓾ ꓬꓲ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓗꓷ ꓗꓸ ꓠꓯꓸ ꓬꓲꓸˍ ꓐꓰ ꓕꓲ ꓪꓺꓼ ꓔꓬ ꓗꓷ ꓢꓲ ꓜꓽ ꓓꓳꓻ ꓗꓷ ꓢꓴ ꓐꓴ꓾ ꓥꓪ ꓠꓴꓽ ꓔꓯ ꓬꓲ ꓖꓳ ꓓꓱꓽ ꓟꓳꓸ ꓖꓶ ꓡꓺꓳ꓿
44010042	ꓪꓴ-ꓢ ꓡꓰ ꓕꓱ ꓕꓲ ꓣꓳ ꓔꓯ꓾ ꓞꓳ ꓢꓯꓸˍ ꓐꓰ ꓞꓳ ꓫꓵꓻ ꓔꓯ ꓐꓯ ꓟꓴ ꓘꓶꓽ ꓢꓴ ꓬꓰ ꓝꓲ ꓠꓹ ꓟ ꓢꓲ ꓚꓰꓸ ꓔ ꓟ ꓥ ꓟ꓾ ꓑ ꓫꓬꓼ ꓐꓴ ꓔꓯ ꓚ ꓟꓸ ꓖꓶ ꓢꓲ ꓢꓷꓸ ꓙ ꓟꓳ ꓙ ꓠ ꓟ꓾ ꓬꓲ ꓥꓪ ꓠꓴꓽ ꓔꓯ ꓕꓵꓼ ꓪ ꓖꓶ ꓔ ꓡꓳ꓿
44010043	ꓬꓲ ꓔꓯ ꓙꓵꓻ ꓢꓴ ꓮꓽ ꓙꓵ ꓠꓬ ꓬꓲ ꓟꓬꓱ ꓗꓪ ꓐꓰ ꓝꓴꓲ ꓖꓽ ꓖꓶꓽ ꓟꓶˍ ꓟ꓾ ꓟꓷ ꓠꓷꓹ ꓝ ꓢꓴ ꓐꓴ ꓮꓽ ꓙꓵ ꓡꓰ ꓢꓷꓸ ꓙ ꓟꓳ ꓙ ꓗꓷꓳ꓾ ꓐꓯˍ ꓡꓳ꓿
44010044	ꓒꓲ-ꓕꓱ ꓕꓱ ꓡꓱ ꓐꓯ ꓔꓬ ꓢꓰꓽ ꓕꓯ꓾ ꓬꓲ ꓐꓯ ꓘꓶ ꓔꓯ ꓠ ꓠꓹ ꓢꓴ ꓮꓽ ꓙꓵ ꓔꓯ ꓢꓲ-ꓫꓬ-ꓟ-ꓦ ꓬꓯꓼ ꓡ ꓡꓳ꓿
44010045	ꓬꓳ-ꓒ ꓗꓪ ꓐꓰ ꓒꓲ-ꓕꓱ ꓔꓯ ꓛꓳ ꓡ ꓢꓴ꓾ ꓶꓺˍ ꓟ ꓗ ꓫꓵ ꓟꓶꓻ ꓔ ꓟ ꓙꓵꓻ ꓢꓴ ꓐꓴ ꓠꓬ꓾ ꓪꓴ-ꓢ ꓡꓰ ꓐꓶ ꓞꓳ ꓐꓴ ꓔꓯˍ ꓟꓲ ꓡꓯꓼ ꓫꓴ ꓢꓲ-ꓫꓬ-ꓟ-ꓦ ꓖꓶ ꓩꓴ ꓡ ꓠꓬꓲ ꓓꓵꓽ ꓙ ꓟꓶˍ ꓡꓳ꓿
44010046	ꓮ ꓡꓲꓳ ꓐꓯ ꓠꓬ ꓐꓶ ꓞꓳ ꓐꓴ ꓥꓳꓽ ꓫꓵꓽ ꓥꓳꓽ ꓙꓰ ꓫꓸ ꓕꓱ ꓢꓲ꓾ ꓪꓴ-ꓢ ꓔꓯ ꓫꓱꓸ ꓖꓶˍ ꓟ ꓔꓯ ꓬꓲ ꓪꓽ ꓑ ꓙꓽˍ ꓡꓳ꓿ ꓖꓳ ꓕꓯ ꓒꓲ-ꓕꓱ ꓡꓰ꓾
44010047	ꓣꓳˍ ꓐꓰ ꓕꓲ ꓡꓰꓹꓼ ꓢꓲ-ꓫꓬ-ꓟ-ꓦ ꓟꓶ ꓢꓴ ꓕꓱ ꓕꓲ ꓧꓳꓽ ꓔꓯ꓾ ꓬꓲꓻ ꓙꓬ ꓗꓪ ꓖꓳ ꓓꓱ ꓔꓲꓹ ꓖꓶ ꓟꓽ ꓓ꓾ ꓐꓰ ꓮꓽ ꓟ ꓐꓯ ꓑꓶꓸˍ ꓡ?꓾ ꓐꓰ ꓐꓯ ꓗꓷ ꓠꓬ꓾
44010048	ꓬꓰ-ꓢꓴ ꓙꓲ-ꓢꓴ ꓟꓬꓱ ꓗꓪ ꓐꓰ ꓬꓲ ꓪꓽ ꓔꓯ ꓖꓳ ꓓꓱ ꓔꓲꓹ ꓖꓶ ꓝꓲ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓒꓲ-ꓕꓱ ꓔꓯ ꓠꓬꓲꓽ ꓢ ꓠꓬꓲ ꓔꓬ ꓡꓯ ꓢꓰ꓾ ꓐꓰ ꓓꓰꓽˍ ꓡꓳ꓿
44011001	ꓖꓳ ꓕꓯ ꓝꓲ ꓓꓴ ꓐꓴˍ ꓐꓰ ꓬꓴ-ꓔ ꓟꓵꓽ ꓗꓪ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓠꓬ꓾ ꓐꓶ ꓞꓳ ꓐꓴˍ ꓟꓲ ꓪꓴ-ꓢ ꓐꓯ ꓘꓶꓽ ꓔꓯ ꓘꓳ ꓣꓴˍ ꓟ ꓓꓳꓽ ꓑ ꓙꓽˍ ꓡꓳ꓿
44011002	ꓒꓲ-ꓕꓱ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓛꓲ ꓬꓰ ꓕꓯ꓾ ꓶꓺ ꓔ ꓢꓴ ꓕꓲ ꓧꓳꓽ ꓠꓬ ꓬꓲˍ ꓐꓰ ꓧꓳꓺ ꓡꓯꓽ ꓘꓳ ꓡ ꓢꓲ꓾
44011003	ꓠꓴ ꓠꓬ ꓶˍ ꓟ ꓗ ꓫꓵ ꓟꓽ ꓟꓶ ꓢꓴ ꓦꓲ ꓗꓪ ꓓꓵꓽ ꓙꓰ ꓢꓲ꓾ ꓬꓲ ꓪˍ ꓐꓰ ꓜ ꓜꓽˍ ꓡꓳ꓾ ꓐꓰ ꓐꓯˍ ꓡꓳ꓿
44011004	ꓖꓳ ꓕꓯ ꓒꓲ-ꓕꓱ ꓡꓰ ꓬꓲ ꓪꓽ ꓔꓯ ꓬꓲ ꓪꓴꓸ ꓗꓪ ꓐꓰ ꓤꓽ ꓟꓽ ꓠꓬꓲꓽ ꓚ ꓟꓸ ꓖꓶ ꓢꓲ꓾
44011005	ꓥꓪ ꓠꓬ ꓬꓳꓹ-ꓒ ꓡꓳ ꓒꓱ ꓗꓪ ꓪꓽ ꓘꓴ ꓔꓬ ꓕꓯ꓾ ꓟꓯꓹ ꓟꓯꓹ ꓟꓴꓻ ꓗꓪ ꓦ ꓐꓬꓱꓽ ꓕꓲ ꓟ ꓟꓳ ꓢꓲ꓾ ꓟꓴꓽ ꓗꓪ ꓗꓪ ꓐꓰ ꓬꓲꓹ ꓐꓵ ꓓꓽ ꓟ ꓡꓰ ꓐꓰ ꓗꓹ ꓟ ꓕꓲ ꓘꓳꓹ꓾ ꓬꓲꓸ ꓡꓯꓼ ꓡꓲ ꓡꓯꓼ ꓗꓪ ꓚꓵꓹ ꓔ ꓢꓲ ꓩꓴ ꓬꓯꓼ ꓡ ꓟ ꓔꓯ ꓥꓪ ꓟꓳꓻ ꓗꓷꓳ꓿
44011006	ꓥꓪ ꓖꓳ ꓟ ꓔꓯ ꓬꓲ ꓜꓶ ꓡꓳꓸ ꓠꓬꓲ ꓠꓬ꓾ ꓟꓲ ꓠꓯ ꓗꓪ ꓟ ꓛꓲ ꓒꓯꓹ ꓡꓲ ꓐꓽ ꓙꓳˍ ꓟ ꓦꓵ ꓙꓱꓽ ꓠꓲꓸ ꓙꓱꓽ ꓬꓲ ꓫꓵꓽ ꓬꓲ ꓙꓰꓽˍ ꓐꓰ꓾ ꓐꓶꓽ ꓓꓲꓻ ꓡꓯꓹ ꓓꓲꓻˍ ꓐꓰ ꓟꓵꓽ ꓪꓴꓽ ꓗꓪ ꓟ ꓠꓬꓹ ꓤ ꓙꓱꓻ ꓤ ꓔꓯ ꓟꓳˍ ꓡꓳ꓿
44011007	ꓝꓮꓲ ꓠꓬ ꓫ ꓕꓱˍ ꓟ ꓢꓯꓼ ꓡꓰ ꓥꓪ ꓔꓯ꓾ ꓒꓲ-ꓕꓱꓳ꓾ ꓔꓴ ꓢꓲ꓾ ꓢꓰꓼ ꓜꓽ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
44011008	ꓖꓳ ꓡꓱ ꓥ ꓟꓲ ꓥꓪ ꓡꓰ꓾ ꓢꓲ ꓒꓽꓳ꓾ ꓟꓽ ꓓ꓾ ꓮ ꓡꓲꓳ ꓐꓯ ꓠꓬ ꓠꓲꓹ ꓒꓳꓹˍ ꓟ ꓐꓰ ꓟꓽ ꓫꓬˍ ꓟ ꓮꓸ ꓫꓵˍ ꓟꓲ ꓥꓪ ꓟꓽ ꓜꓽ ꓠꓬꓲ꓾ ꓐꓯ ꓖꓶꓳ꓿
44011009	ꓗꓸ ꓠꓯꓸ ꓕꓲ ꓧꓪꓹ ꓟꓴꓽ ꓗꓪ ꓗꓪ ꓐꓰ ꓥꓪ ꓔꓯ꓾ ꓪꓴ-ꓢ ꓡꓰ ꓢꓲꓽ ꓫꓬ ꓡꓰ ꓝꓲˍ ꓟ ꓔꓯ ꓠꓴ ꓡꓰ ꓠꓲꓹ ꓒꓳꓹ ꓓꓴ ꓕꓽ ꓚꓬꓹ꓾ ꓐꓯ ꓖꓶ ꓡꓺꓳ꓿
44011010	ꓕꓱ ꓡꓱ ꓢ ꓧꓪ ꓗꓷ ꓡꓰ ꓠꓬ꓾ ꓮꓽ ꓙꓵ ꓡꓱꓸꓼ ꓟꓴꓽ ꓗꓪ ꓗꓪ ꓚꓵꓹ ꓓꓯ ꓙꓰꓳ꓿
44011011	ꓖꓳ ꓕꓲ ꓑꓹ ꓗꓪ ꓢꓲ-ꓢ-ꓡꓰ ꓗꓪ ꓐꓰ ꓥꓪ ꓔꓬ ꓗꓪ ꓝꓲꓺ ꓩꓴ ꓡ ꓟ ꓡ ꓞꓳ ꓢ ꓣꓳ ꓠꓬ꓾ ꓥꓪ ꓠꓴꓽ ꓔꓬ ꓟ ꓦꓲ ꓟꓲꓽ ꓕꓯꓽ ꓗꓪ ꓛꓲ ꓡ ꓐꓷ꓿
44011012	ꓖꓳ ꓕꓯ ꓢꓲ-ꓫꓬ-ꓟ-ꓦ ꓡꓰ ꓥꓪ ꓔꓯ ꓟꓽ ꓓꓵꓽ ꓙ ꓟꓬꓽ ꓟꓬꓽ ꓬꓲ ꓪꓽ ꓔꓯ ꓛꓳ ꓙꓰ ꓠꓹ ꓟ ꓐꓯ ꓖꓶ ꓡꓺꓳ꓿ ꓝꓮꓲ ꓬꓲꓼ ꓤ ꓠꓬꓲ ꓤ ꓕꓱ ꓛꓳꓼ ꓣꓳˍ ꓟꓲ ꓥꓪ ꓔꓯ ꓛꓳ ꓙꓰ ꓢꓲ꓾ ꓥꓪ ꓠꓴꓽ ꓠꓬ ꓘꓳ-ꓠꓲ-ꓡꓲ-ꓬꓴ ꓦꓲ ꓗꓪ ꓓꓵꓽ ꓙꓰꓳ꓿
44011013	ꓖꓳ ꓡꓱ ꓠꓬ ꓘꓳ-ꓠꓲ-ꓡꓲ-ꓬꓴ ꓡꓰ ꓥꓪ ꓠꓴ ꓔꓯ꓾ ꓟꓴꓽ ꓗꓪ ꓝꓲ ꓓꓴ ꓦꓰꓼ ꓡ ꓟ ꓔꓯ ꓬꓲ ꓟꓳꓻ ꓗꓷ ꓟ ꓐꓰ꓾ ꓬꓳ-ꓒ ꓗꓪ ꓒꓲ-ꓕꓱ ꓟꓬꓱ ꓔ ꓟ ꓢꓲ-ꓟꓴ ꓔꓯ ꓘꓴꓻ ꓬꓰ ꓝꓲ ꓠꓹ ꓟ ꓬꓲ ꓔꓯ ꓐꓯ ꓖꓶ ꓡ ꓟ ꓐꓰ꓾
44011014	ꓬꓲˍ ꓐꓰ ꓬꓲ ꓕꓲ ꓦꓲ ꓡ ꓞꓳ ꓮꓽ ꓙꓵ ꓔꓯ ꓥꓪ ꓡꓰ ꓢꓯꓼ ꓟꓬ ꓟꓶˍ ꓟ ꓐꓯ ꓘꓶ ꓐꓯ ꓖꓶ ꓡ ꓥꓳ꓾ ꓐꓯˍ ꓟ ꓦ ꓐꓬꓱꓽ ꓮ ꓡꓲ ꓟꓳꓻ ꓗꓷ ꓟ ꓥꓪ ꓠꓴꓽ ꓔꓯ ꓐꓯ ꓖꓶ ꓡ ꓡꓳ꓿
44011015	ꓖꓳ ꓡꓱ ꓢꓲ ꓥꓪ ꓟꓸ ꓟꓲ ꓚ ꓪꓴꓸ ꓔꓴˍ ꓕꓯ꓾ ꓧꓶꓸ ꓕꓯ ꓣꓳꓽ ꓔꓯ ꓢꓲ-ꓫꓬ-ꓟ-ꓦ ꓬꓯꓼ ꓡ ꓗꓷ ꓟ ꓡꓰ ꓐꓰ꓾ ꓬꓲ ꓪꓽ ꓔꓯˍ ꓟꓲ ꓬꓯꓼ ꓡꓺꓳ꓿
44011016	ꓖꓳ ꓕꓯ ꓢꓲ ꓒ ꓡꓰ꓾ ꓬꓳ-ꓦ ꓠꓽ ꓬꓲꓻ ꓙꓬ ꓡꓰ ꓖꓳ ꓓꓱ ꓔꓲꓹ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓠꓽ ꓢꓲ-ꓫꓬ-ꓟ-ꓦ ꓡꓰ ꓔꓲꓹ ꓖꓶ ꓡ ꓟ ꓟꓶˍ ꓥꓳ꓾ ꓐꓯˍ ꓟ ꓐꓯ ꓘꓶ ꓔꓯ ꓥꓪ ꓓꓵꓽ ꓙ ꓛꓲ ꓡꓺꓳ꓿
44011017	ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓔꓯ ꓣꓳ ꓙꓵꓻˍ ꓕꓯ꓾ ꓪꓴ-ꓢ ꓡꓰ ꓣꓳ ꓔꓯ ꓡꓯꓼ ꓫꓴ ꓖꓶˍ ꓟ ꓡꓰ ꓐꓰ ꓬꓲ ꓪꓽ ꓔꓯˍ ꓟꓲ ꓖꓶˍ ꓠꓬ꓾ ꓥꓪ ꓮꓽ ꓟ ꓥ ꓠꓬꓲ ꓪꓴ-ꓢ ꓔꓯ ꓗꓽ ꓔ ꓠꓯꓹ ꓡ? ꓐꓯˍ ꓡꓳ꓿
44011018	ꓕꓱ ꓟ ꓔꓯ ꓬꓲ ꓪꓽ ꓑ ꓙꓽˍ ꓕꓯ꓾ ꓬꓲ ꓪꓽ ꓐꓯ ꓓꓴ ꓟꓽ ꓙꓳ ꓡꓰ ꓠꓬꓲ꓾ ꓪꓴ-ꓢ ꓔꓯ ꓫꓱꓸ ꓖꓶ ꓢꓲ꓾ ꓖꓳ ꓡꓱ ꓥ ꓠꓬ ꓪꓴ-ꓢ ꓡꓰ ꓐꓶꓽ ꓞꓳ ꓔꓯˍ ꓟꓲ ꓠꓲꓹ ꓟ ꓡꓶꓸ ꓢꓲ ꓢꓯꓼ ꓟꓬ ꓟꓶ ꓝꓲ ꓠꓹ ꓟ ꓬꓲ ꓚꓱꓹ ꓫꓬꓹ ꓖꓶˍ ꓐꓷ꓾ ꓐꓯˍ ꓡꓳ꓿
44011019	ꓖꓳ ꓕꓯ ꓢꓶ-ꓕꓲ-ꓩ ꓔꓯ ꓢꓰꓼˍ ꓕꓲ ꓝꓲꓸ ꓗꓪ ꓘꓶꓻ ꓙꓵ ꓟꓶˍ ꓟ ꓑꓶ ꓓꓴ ꓧꓹ ꓒꓬꓱ ꓙꓰ ꓢꓴ ꓠꓬ꓾ ꓩꓳ-ꓠꓲ-ꓫꓲ-ꓬˍ ꓐꓰ ꓢ-ꓑꓴ-ꓣˍ ꓐꓰ ꓮ-ꓕꓲ-ꓬ ꓗꓪ ꓛꓲ ꓬꓰ ꓢꓲ꓾ ꓬꓴ-ꓔ ꓡ ꓞꓳ ꓔꓯˍ ꓡꓰꓽ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶˍ ꓡꓳ꓿
44011020	ꓖꓳ ꓡꓱ ꓥ ꓟꓲ ꓬꓲ ꓪꓽ ꓗꓳ ꓡꓳ ꓗꓪ ꓟ ꓢ-ꓑꓴ-ꓣˍ ꓐꓰ ꓢ-ꓡꓲ-ꓠꓲ ꓡ ꓞꓳ ꓠꓬ ꓮ-ꓕꓲ-ꓬ ꓗꓪ ꓛꓲ ꓡ ꓕꓯ꓾ ꓦꓲ-ꓡꓲ ꓡꓽ ꓞꓳ ꓐꓴˍ ꓐꓰ ꓙꓻ ꓡꓯ ꓘꓳ ꓢꓲ꓾ ꓬꓲ ꓪꓽ ꓔꓯˍ ꓟꓲ ꓢꓲ ꓒ ꓬꓰ-ꓢꓴ ꓟꓸ ꓟꓲ ꓚ ꓟꓸ ꓖꓶˍ ꓡꓳ꓿
44011021	ꓢꓲ ꓒ ꓠꓬ ꓬꓲ ꓪˍ ꓐꓰ ꓕꓲ ꓪꓺꓼ ꓔꓬ ꓢꓲ ꓬꓰ ꓙˍ ꓠꓬꓲ꓾ ꓮꓽ ꓟꓬꓹ ꓣꓳ ꓙꓵꓻ ꓢꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓡꓳ꓿
44011022	ꓓꓳꓽ ꓕꓱ ꓟ ꓙꓱ-ꓣꓴ-ꓢ-ꓡꓱ ꓗꓪ ꓟ ꓘꓴ ꓜꓲꓼ ꓞꓳ ꓐꓴ ꓑ ꓙꓽ ꓗꓷ ꓠꓬ꓾ ꓬꓲ ꓪꓽ ꓡꓰ ꓐ-ꓠ-ꓐ ꓔꓯ ꓮ-ꓕꓲ-ꓬ ꓗꓪ ꓝꓲ ꓩꓴ ꓗꓷˍ ꓡꓳ꓿
44011023	ꓬꓲ ꓛꓲ ꓡ ꓢꓲ ꓪꓴ-ꓢ ꓣꓱꓽ ꓛꓰꓽ ꓛꓳ ꓞꓹˍ ꓟ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓗꓹ ꓛꓲ ꓢꓲ ꓬꓲ ꓪꓽ ꓮꓽ ꓙꓵ ꓢꓴ ꓔꓯ ꓕꓶꓻ ꓕꓶˍ ꓡꓰ ꓢꓲ ꓒ ꓔꓯ ꓦ ꓡꓱ ꓠꓹ ꓟ ꓘꓶꓸ ꓖꓶˍ ꓡꓳ꓿
44011024	ꓐ-ꓠ-ꓐ ꓠꓽ ꓞꓳ ꓙꓲꓻ ꓥ ꓢꓲ꓾ ꓢꓲ-ꓫꓬ-ꓟ-ꓦˍ ꓐꓰ ꓙꓵꓻ ꓠꓲꓹ ꓐꓲ ꓞꓹ ꓢꓴ ꓥ ꓡꓳ꓿ ꓖꓳ ꓡꓱ ꓢꓲ ꓡꓽ ꓞꓳ ꓮꓽ ꓟꓬ ꓣꓳ ꓢꓲ ꓒ ꓔꓯ ꓦ ꓡꓱ ꓡ ꓡꓳ꓿
44011025	ꓖꓳ ꓗꓸ ꓠꓯꓸ ꓢꓳ-ꓡꓳ ꓔꓯ ꓧꓪ ꓬꓰ ꓠ ꓟ꓾ ꓐ-ꓠ-ꓐ ꓠꓬ ꓕ-ꓢꓴ ꓡꓳ ꓒꓱ ꓗꓪ ꓙꓰˍ ꓡꓳ꓿
44011026	ꓬꓲ ꓔꓯ ꓧꓪ ꓟꓶ ꓡꓰ ꓠꓬ꓾ ꓮ-ꓕꓲ-ꓬ ꓗꓪ ꓧꓳꓽ ꓬꓲꓼ ꓡ ꓢꓲ꓾ ꓬꓲ ꓪꓽ ꓖꓳ ꓗꓪ ꓕꓲ ꓘꓳꓼ ꓚꓳ ꓡꓳ ꓘꓴ ꓜꓲ ꓞꓳˍ ꓐꓰ ꓜꓲꓼ ꓡꓯ ꓘꓳ ꓢꓲ ꓠꓬꓲ꓾ ꓞꓳ ꓜꓴ ꓮꓽ ꓟꓬ ꓔꓯ ꓟꓸ ꓖꓶˍ ꓡꓳ꓿ ꓦ ꓡꓱ ꓢꓴ ꓐꓴ ꓔꓯ꓾ ꓙꓲ-ꓢꓴ ꓢꓲ ꓤ꓾ ꓐꓰ ꓘꓴꓻ ꓪꓴꓸ ꓔꓴˍ ꓟ ꓠꓬ ꓮ-ꓕꓲ-ꓬ ꓗꓪ ꓥ ꓡꓳ꓿
44011027	ꓦꓬꓼ ꓠꓬꓲ ꓖꓳ ꓟ ꓗꓪ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓟꓷ ꓠꓷꓹ ꓝꓸ ꓢꓴ ꓕꓲ ꓐꓱ ꓠꓬ꓾ ꓮ-ꓕꓲ-ꓬ ꓗꓪ ꓙꓰˍ ꓡꓳ꓿
44011028	ꓬꓲ ꓪꓽ ꓗꓪ ꓟ ꓯ-ꓖ-ꓑꓴ ꓟꓬꓱ ꓔ ꓢꓴ ꓕꓲ ꓣꓳ ꓦꓰꓼ ꓔꓴ ꓡ ꓢꓲ꓾ ꓟꓵ ꓗꓳꓹ ꓓꓵ ꓓꓵ ꓗꓪ ꓦꓰꓼ ꓟꓷꓼ ꓘꓳꓼ ꓓꓽ ꓟ ꓓꓳ ꓡ ꓥꓳ꓾ ꓐꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓐꓯ ꓓꓳ ꓡ ꓡꓳ꓿ (ꓕꓱ ꓟ ꓠꓬ ꓪ ꓔꓲ ꓗꓷ-ꓡꓷ-ꓔꓲ-ꓬꓴ ꓦꓬꓼ ꓠꓬꓲ ꓗꓪ ꓒꓬꓱꓼ ꓡꓺꓳ꓿)
44011029	ꓢꓲ ꓤ ꓐꓴ ꓮꓽ ꓟ ꓢꓯꓼ ꓮ ꓡꓲ ꓙꓳˍ ꓠꓬ ꓮ ꓡꓲ ꓬꓴ-ꓔ ꓟꓵꓽ ꓗꓪ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓬꓰ ꓙ ꓓꓴ ꓒꓴ ꓖꓶ ꓩꓴ ꓗꓷ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓞꓷꓹ ꓗꓷ ꓠꓬ꓾
44011030	ꓒꓴ ꓜꓲ ꓡꓯꓼ ꓘꓳ ꓢꓲ ꓐ-ꓠ-ꓐˍ ꓐꓰ ꓢꓳ-ꓡꓳ ꓡꓯꓼ ꓒꓯꓹ ꓗꓪ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ ꓡꓯꓼ ꓘꓪ ꓩꓴ ꓗꓷˍ ꓡꓳ꓿
44012001	ꓮꓽ ꓡ ꓖꓳ ꓕꓲ ꓝꓲꓸ ꓗꓪ ꓪ ꓔꓲ ꓩꓴ-ꓡꓲ ꓠꓬ꓾ ꓘꓴ ꓜꓲ ꓞꓳ ꓗꓪ ꓟ ꓕꓲ ꓐꓱ ꓔꓯ ꓘꓶꓻ ꓙꓵ ꓠꓹ ꓟ ꓡꓯꓼ ꓡꓵˍ ꓡꓳ꓿
44012002	ꓖꓳ ꓡꓱ ꓢꓲ ꓬꓲ ꓠꓬ ꓮꓸ ꓕꓽ ꓡꓰ ꓬꓳ-ꓦ ꓬꓲ ꓮ ꓬꓲꓼ ꓬ-ꓗꓴ ꓔꓯ ꓢꓰꓼ ꓗꓷˍ ꓡꓳ꓿
44012003	ꓬꓲ ꓕꓱ ꓡꓱ ꓬꓰˍ ꓟ ꓗꓪ ꓐꓰ ꓬꓴ-ꓔ ꓡ ꓞꓳ ꓠꓲꓹ ꓒꓴˍ ꓟ ꓬꓲ ꓢꓷꓸ ꓡꓰ ꓠꓬꓲ꓾ ꓒꓲ-ꓕꓱ ꓔꓯˍ ꓟꓲ ꓣꓴ ꓬꓰˍ ꓡꓳ꓿ ꓖꓳ ꓕꓯ ꓠꓬ ꓙꓵꓽ-ꓧꓶ-ꓟꓽ-ꓣꓱ-ꓑꓮꓲ ꓦꓬꓼ ꓠꓬꓲ ꓥ ꓡꓳ꓿
44012004	ꓬꓲ ꓡꓰ ꓒꓲ-ꓕꓱ ꓔꓯ ꓐꓱ ꓓꓴꓽ ꓗꓪ ꓣꓴꓻ ꓐꓱ ꓔ ꓢꓲ꓾ ꓦꓴ ꓠꓬꓹ ꓢꓴ ꓟꓯꓼ ꓤ ꓡꓲ ꓣꓳ ꓙꓳˍ ꓟ ꓑꓺ ꓜꓴꓻ ꓡꓲ ꓜꓴ ꓔꓯ ꓡꓯꓼ ꓙꓱ ꓗꓷˍ ꓡꓳ꓿ ꓖꓳ ꓡꓱ ꓢꓲ ꓦꓲ-ꓘꓳ-ꓑꓮꓲ ꓬꓰ ꓓꓳ ꓡꓰ ꓗꓸ ꓠꓯ ꓑ ꓫꓬꓼ ꓐꓴ ꓟꓲꓽ ꓙꓬ ꓗꓪ ꓬꓲ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓧꓳꓽ ꓓꓳ ꓡꓺˍ ꓐꓰ ꓓꓵꓽ ꓙˍ ꓡꓳ꓿
44012005	ꓒꓲ-ꓕꓱ ꓔꓯ ꓠꓬ ꓬꓲ ꓖꓳ ꓡꓱ ꓐꓱ ꓓꓴꓽ ꓗꓪ ꓐꓱ ꓔ ꓥ ꓟꓲ꓾ ꓘꓴ ꓜꓲ ꓞꓳ ꓐꓴ ꓠꓽ ꓠꓲꓹ ꓡꓱꓻ ꓡꓱˍ ꓡꓰ ꓬꓲ ꓐꓱ ꓶ ꓪꓴ-ꓢ ꓔꓯ ꓪꓽ ꓘꓴˍ ꓡꓳ꓿
44012006	ꓩꓴ-ꓡꓲ ꓡꓰ ꓬꓲ ꓔꓯ ꓧꓳꓽ ꓓꓳ ꓡ ꓐꓰ ꓬꓰˍ ꓟ ꓧꓶꓸ ꓕꓯ ꓕꓲ ꓦꓬꓼ ꓗꓪ꓾ ꓒꓲ-ꓕꓱ ꓔꓯ ꓠꓬ ꓧꓳꓻ ꓫꓱ ꓚ ꓠꓬꓲꓽ ꓚꓱꓹ ꓡꓰ ꓞꓳꓹ ꓔ ꓢꓲ꓾ ꓟꓯꓼ ꓤ ꓠꓬꓲꓽ ꓣꓳ ꓠꓬꓲꓽ ꓗꓴ ꓚꓸꓼ ꓗꓪ ꓬꓲꓼ ꓟꓶ ꓔꓬ ꓝꓲˍ ꓡꓳ꓿ ꓐꓱ ꓓꓴꓽ ꓗ ꓘꓶꓽ ꓗꓪˍ ꓟꓲ ꓟꓯꓼ ꓤ ꓐꓴ ꓦꓴꓺ ꓠꓬꓹ ꓔꓬ ꓡꓳ꓿
44012007	ꓞꓼ ꓐꓰ ꓢꓲ ꓒ ꓬꓲ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓠꓬ ꓒꓲ-ꓕꓱ ꓒ ꓕꓲꓺꓼ ꓗꓪ ꓦꓰꓼ ꓡ ꓢꓲ꓾ ꓐꓱ ꓓꓴꓽ ꓗꓳꓹ ꓗꓪ ꓠꓬꓲ ꓟꓳ ꓓꓴ ꓣꓳꓺ ꓖꓶ ꓡ ꓡꓳ꓿ ꓬꓲ ꓡꓰ ꓒꓲ-ꓕꓱ ꓔꓯ ꓡꓵꓹ ꓖꓶ ꓢꓲ ꓠꓬꓲ꓾ ꓮꓸ ꓟꓲꓸ ꓔꓴ꓾ ꓐꓯ ꓖꓶˍ ꓡꓳ꓿ ꓖꓳ ꓕꓯ ꓒꓲ-ꓕꓱ ꓡꓯꓼ ꓒꓯꓹ ꓗꓪ ꓞꓳꓹ ꓔ ꓟ ꓧꓳꓻ ꓫꓱ ꓚ ꓞꓰꓻ ꓡꓰˍ ꓡꓳ꓿
44012008	ꓖꓳ ꓡꓱ ꓢꓲ ꓟꓴꓽ ꓗꓪ ꓝꓲ ꓓꓴ ꓡꓰ ꓬꓲ ꓔꓯ꓾ ꓠꓴ ꓙꓽ ꓧꓷꓹ ꓧꓷꓹ ꓢꓲ ꓛꓲꓺ ꓠꓲꓺ ꓦꓲ ꓚ ꓞꓳꓹ꓾ ꓐꓯˍ ꓡꓳ꓿ ꓒꓲ-ꓕꓱ ꓬꓲ ꓖꓳ ꓡꓱ ꓬꓰ ꓗꓷ ꓠꓬ ꓟꓴꓽ ꓗꓪ ꓝꓲ ꓓꓴ ꓡꓰ꓾ ꓠꓴ ꓐꓵ ꓞꓶ ꓓꓽ ꓟ ꓪꓸ ꓔꓸ ꓢꓲ ꓥꓪ ꓔꓯ ꓛꓳ ꓡꓯ꓾ ꓐꓯˍ ꓡꓳ꓿
44012009	ꓖꓳ ꓡꓱ ꓠꓬ ꓒꓲ-ꓕꓱ ꓠꓽ ꓬꓲ ꓔꓯ ꓛꓳ ꓓꓳ ꓙꓰˍ ꓡꓳ꓿ ꓟꓴꓽ ꓗꓪ ꓝꓲ ꓓꓴ ꓬꓰ ꓗꓷ ꓟ ꓠꓬ ꓚꓵꓺ ꓚꓵ ꓥ ꓟ ꓬꓲ ꓟꓽ ꓢꓷ ꓠꓬꓲ꓾ ꓬꓲ ꓠꓽ ꓦ ꓐꓬꓱꓽ ꓟꓳˍ ꓡꓳ꓾ ꓓꓵꓽ ꓙˍ ꓡꓳ꓿
44012010	ꓦꓴ ꓠꓬꓹ ꓢꓴ ꓬꓲ ꓪꓴꓸ ꓕꓲ ꓜꓴꓻ ꓟ ꓐꓰ ꓠꓬꓲꓽ ꓜꓴꓻ ꓕꓲ ꓜꓴꓻ ꓟ ꓔꓯ ꓗꓳꓸ ꓙꓰ ꓠꓬ꓾ ꓡꓳ ꓒꓱ ꓗꓪ ꓓꓵꓽ ꓡꓰˍ ꓟ ꓧꓳꓻ ꓗ ꓘꓶꓽ ꓗꓪ ꓛꓲ ꓬꓰˍ ꓡꓳ꓿ ꓖꓳ ꓕꓯ ꓗ ꓘꓶꓽ ꓖꓳ ꓟ ꓠꓬ ꓬꓲ ꓪꓽ ꓐꓱ ꓶ ꓬꓲꓸ ꓔꓱꓹ ꓬꓲꓸ ꓒꓴ ꓡ ꓡꓳ꓿ ꓬꓲ ꓪꓽ ꓓꓳ ꓙꓰ ꓢꓲ ꓙ ꓖꓴ ꓕꓲ ꓚꓱꓹ ꓫꓱꓽ ꓗꓳꓸ ꓙꓰ ꓠꓬ꓾ ꓟꓴꓽ ꓗꓪ ꓝꓲ ꓓꓴ ꓠꓽ ꓞꓼ ꓐꓰ ꓬꓲ ꓔꓯˍ ꓐꓰ ꓧꓹ ꓙꓰꓳ꓿
44012011	ꓒꓲ-ꓕꓱ ꓚꓬꓹ ꓪ ꓡꓰ ꓠꓬ꓾ ꓢꓲ ꓒ ꓠꓬ ꓬꓲ ꓝꓲ ꓓꓴ ꓔꓯ ꓝꓲ ꓩꓴ ꓡ ꓢꓲ꓾ ꓩꓴ-ꓡꓲ ꓡꓯꓼ ꓒꓯꓹ ꓗꓪ ꓐꓰ ꓥ ꓟꓲ꓾ ꓥꓪ ꓔꓯ ꓟꓽ ꓙꓲ ꓟ ꓗꓷ ꓡꓰˍ ꓟ ꓔꓯ ꓥꓳ ꓡꓳꓸ ꓔꓬ ꓟ ꓬꓴ-ꓔ ꓑ ꓫꓬꓼ ꓐꓴ ꓮꓽ ꓙꓵ ꓗꓪ ꓐꓰ ꓥ ꓟꓲ꓾ ꓥꓪ ꓔꓯ ꓚꓬꓴ ꓓꓳ ꓡ ꓟ ꓮ ꓟꓶ ꓥꓪ ꓚꓵ ꓚꓵ ꓢꓷꓸ ꓡꓰꓳ꓾ ꓐꓯˍ ꓡꓳ꓿
44012012	ꓖꓳ ꓡꓱ ꓢꓲ ꓕꓱ ꓟ ꓬꓲ ꓚꓬꓹ ꓪ ꓡꓰ ꓠꓬ꓾ ꓟ-ꓘꓳ ꓟꓬꓱ ꓔ ꓟ ꓬꓳ-ꓦ ꓬꓲ ꓟꓹ ꓟ ꓟ-ꓡꓲ ꓦꓲ ꓗꓪ ꓙꓰˍ ꓡꓳ꓿ ꓖꓳ ꓗꓪ ꓬꓲ ꓪꓽ ꓮꓽ ꓟꓬꓹ ꓣꓳ ꓜꓲꓼ ꓞꓹ ꓢꓲ ꓪꓽ ꓘꓴ ꓔꓬ ꓡꓳ꓿
44012013	ꓒꓲ-ꓕꓱ ꓡꓰ ꓠꓱ ꓫꓱꓸ ꓟꓸꓼ ꓦꓲ ꓚꓬꓹ ꓗ ꓘꓶꓽ ꓗꓪ ꓲ'ꓼ ꓗꓷ ꓠꓬ꓾ ꓣꓳ-ꓓ ꓟꓬꓱ ꓔ ꓟ ꓣꓱꓽ ꓙ ꓢꓴ ꓤ ꓟꓶ ꓡꓯꓸ ꓤ ꓕꓲ ꓣꓳ ꓡꓳꓸ ꓠꓬꓲ ꓡ ꓡꓳ꓿
44012014	ꓒꓲ-ꓕꓱ ꓢꓯꓼ ꓥ ꓟ ꓬꓲ ꓚꓬꓹ ꓪ ꓡꓰ ꓠꓬ ꓗꓹ ꓛꓲ ꓠꓬꓲ꓾ ꓗ ꓘꓶꓽ ꓟꓽ ꓒꓴ ꓒꓴ ꓔꓷꓹ ꓬꓲꓼ ꓙꓰ ꓢꓲ꓾ ꓒꓲ-ꓕꓱ ꓠꓬ ꓚꓬꓹ ꓗ ꓘꓶꓽ ꓠꓱ ꓫꓱꓸ ꓟꓸꓼ ꓗꓪ ꓦꓰꓼ ꓞꓹ ꓡꓳ꓾ ꓐꓰ ꓠꓱꓸ ꓐꓯꓼ ꓢꓴ ꓔꓯ ꓐꓯ ꓖꓶˍ ꓡꓳ꓿
44012015	ꓖꓳ ꓡꓱ ꓠꓬ ꓬꓲ ꓪꓽ ꓡꓰ꓾ ꓠꓴ ꓪꓴꓸˍ ꓡꓳ꓾ ꓐꓯ ꓖꓶˍ ꓕꓯ꓾ ꓬꓲ ꓠꓽ ꓬꓲ ꓪꓽ ꓔꓯ꓾ ꓚꓵ ꓚꓵ ꓥꓳ꓾ ꓐꓰ ꓮꓽ ꓘꓶ ꓐꓯˍ ꓡꓳ꓿ ꓖꓳ ꓕꓯ ꓬꓲ ꓪꓽ ꓡꓰ꓾ ꓒꓲ-ꓕꓱ ꓬꓲ ꓟꓴꓽ ꓗꓪ ꓝꓲ ꓓꓴ ꓥꓻˍ ꓟꓽ ꓢꓷ? ꓐꓯˍ ꓡꓳ꓿
44012016	ꓖꓳ ꓡꓱ ꓥ ꓟꓲ ꓒꓲ-ꓕꓱ ꓠꓽ ꓗ ꓘꓶꓽ ꓗꓪ ꓟꓽ ꓠ ꓠꓽ ꓲ'ꓼ ꓔꓬ ꓠꓬꓲ ꓗ ꓘꓶꓽ ꓒꓴ ꓖꓶ ꓗꓷ ꓠꓬ꓾ ꓬꓲ ꓪꓽ ꓬꓲ ꓔꓯ ꓟꓳꓻ ꓡꓰ ꓢꓲ ꓓꓵꓽ ꓙ ꓮ' ꓡꓰꓳ꓿
44012017	ꓒꓲ-ꓕꓱ ꓠꓽ ꓬꓲ ꓪꓽ ꓔꓯ ꓟꓽ ꓪꓳꓹ ꓔꓬ꓾ ꓐꓰ ꓡꓯꓼ ꓒꓯꓹ ꓶꓹ ꓖꓶ ꓢꓲ꓾ ꓢꓲ ꓒ ꓡꓰ ꓬꓲ ꓔꓯ ꓐꓱ ꓓꓴꓽ ꓗꓪ ꓐꓰ ꓮ ꓡꓲ ꓧꓳꓽ ꓓꓳ ꓡ ꓟ ꓐꓯ ꓟꓸ ꓖꓶˍ ꓡꓳ꓿ ꓝꓮꓲ ꓬꓲ ꓡꓰ꓾ ꓫꓵꓽ ꓪꓴ ꓕꓱ ꓟ ꓬ-ꓗꓴˍ ꓐꓰ ꓬꓲꓼ ꓤ ꓠꓬꓲ ꓤ ꓐꓴ ꓔꓯˍ ꓟꓲ ꓐꓯ ꓖꓶ ꓬꓰ꓾ ꓐꓯˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓓꓳ ꓙꓰ ꓢꓲ ꓠꓱꓸ ꓐꓯꓼ ꓕꓲ ꓖ ꓗꓪ ꓙꓰˍ ꓡꓳ꓿
44012018	ꓟꓲꓽ ꓕꓯ ꓙꓲ ꓡ ꓠꓬ꓾ ꓒꓲ-ꓕꓱ ꓮ ꓡꓲ ꓗꓪ ꓙꓰ ꓗꓷ ꓟ ꓟꓽ ꓢꓷ ꓠꓬꓲ꓾ ꓟꓯꓼ ꓤ ꓐꓴ ꓗꓳ ꓡꓳ ꓗꓪ ꓮꓽ ꓘꓶꓸ ꓢꓴ ꓔꓴ ꓡ ꓡꓳ꓿
44012019	ꓩꓴ-ꓡꓲ ꓡꓰ ꓧꓪ ꓬꓰ ꓝꓲˍ ꓟꓲ ꓒꓲ-ꓕꓱ ꓔꓯ ꓧꓪ ꓟꓽ ꓟꓳ ꓠꓬ꓾ ꓦꓴ ꓠꓬꓹ ꓢꓴ ꓐꓴ ꓔꓯ ꓟꓰꓹ ꓠ ꓠꓬꓲ ꓢꓲ ꓬꓲ ꓪꓽ ꓔꓯ ꓢꓰꓼ ꓗꓷ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿ ꓖꓳ ꓗꓸ ꓠꓯꓸ ꓩꓴ-ꓡꓲ ꓠꓽ ꓬꓴ-ꓔ ꓟꓵꓽ ꓗꓪ ꓐꓰ ꓢꓲ-ꓢ-ꓡꓰ ꓗꓪ ꓙꓰ ꓢꓲ ꓖꓳ ꓗꓪ ꓕꓲ ꓝꓲꓸ ꓔꓬ ꓬꓰˍ ꓡꓳ꓿
44012020	ꓖꓳ ꓕꓯ ꓩꓴ-ꓡꓲ ꓠꓬ ꓕꓲ-ꓬˍ ꓐꓰ ꓢꓲ-ꓓꓳ ꓗꓪ ꓔꓬ ꓢꓴ ꓔꓯ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓠꓬꓲ꓾ ꓖꓳ ꓗꓪ ꓔꓬ ꓢꓴ ꓐꓴ ꓡꓰ ꓪ ꓔꓲ ꓙꓻ ꓙꓵꓽ ꓢꓴ ꓑꓷ-ꓡ-ꓢꓶ-ꓔꓴ ꓔꓯ ꓖꓪ ꓙꓱ ꓢꓲ꓾ ꓪ ꓔꓲ ꓔꓯ ꓖꓶꓻ ꓬꓲꓽ ꓡ ꓡꓳ꓿ ꓮ ꓡꓲꓳ ꓐꓯˍ ꓠꓬ ꓕꓲ-ꓬˍ ꓐꓰ ꓢꓲ-ꓓꓳ ꓢꓴ ꓠꓬ ꓩꓴ-ꓡꓲ ꓙꓵꓽˍ ꓟ ꓟꓵꓽ ꓗꓪ ꓐꓰ ꓜꓻ ꓪꓴꓻ ꓜꓽ ꓔꓬ ꓢꓴ ꓥ ꓠꓬꓲ꓾ ꓩꓴ-ꓡꓲˍ ꓐꓰ ꓧꓳꓹ ꓡꓰ ꓠꓲꓹ ꓫꓵˍ ꓡꓳ꓿
44012021	ꓝꓰꓹ ꓔ ꓟ ꓦꓬꓼ ꓠꓬꓲ ꓗꓪ꓾ ꓩꓴ-ꓡꓲ ꓠꓬ ꓪ ꓔꓲ ꓐꓵ ꓞꓶ ꓖꓪꓽ ꓔꓸ ꓢꓲ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓲ ꓠꓬꓲ ꓑ ꓫꓬꓼ ꓐꓴ ꓔꓯ ꓫꓸ ꓕꓱˍ ꓡꓳ꓿
44012022	ꓖꓳ ꓕꓯ ꓑ ꓫꓬꓼ ꓐꓴ ꓘꓴ ꓢꓲ꓾ ꓕꓱ ꓟ ꓠꓽ ꓢꓲꓺ ꓬꓲꓸ ꓢꓯꓼ ꓥ ꓡꓳ꓾ ꓞꓳ ꓤ ꓢꓯꓼ ꓟꓽ ꓥ꓾ ꓐꓯˍ ꓡꓳ꓿
44012023	ꓩꓴ-ꓡꓲ ꓠꓬ ꓪꓴ-ꓢ ꓔꓯ ꓟꓬꓱ ꓓꓳꓽ ꓟꓽ ꓖꓶ ꓠꓬꓲ꓾ ꓢꓲ ꓒ ꓬꓲ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓡꓰ ꓞꓼ ꓐꓰ ꓬꓲ ꓔꓯ ꓓꓶꓽ ꓗꓷ ꓠꓬ꓾ ꓐꓶꓽ ꓓꓲꓻ ꓡꓰ ꓬꓲ ꓔꓯ ꓜꓽ ꓗꓷ ꓢꓲ ꓫꓵꓻꓳ꓿
44012024	ꓖꓳ ꓡꓱ ꓥ ꓟꓲ ꓪꓴ-ꓢ ꓐꓯ ꓘꓶ ꓠꓽ ꓡꓯꓼ ꓫꓵ ꓒꓬꓱ ꓙꓰ ꓢꓲ ꓦ ꓡꓱ ꓢꓴ ꓟꓬꓽ ꓡ ꓡꓳ꓿
44012025	ꓐ-ꓠ-ꓐˍ ꓐꓰ ꓢꓳ-ꓡꓳ ꓠꓬ ꓬꓰ ꓙˍ ꓟ ꓟꓬꓱꓽ ꓖꓳ ꓟ ꓬꓰ ꓓꓳ ꓡꓰ ꓕꓯ꓾ ꓟ-ꓘꓳ ꓟꓬꓱꓺ ꓔ ꓟ ꓬꓳ-ꓦ ꓔꓯ ꓧꓳꓽ ꓔ ꓢꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓬꓲꓼ ꓙꓰˍ ꓡꓳ꓿
44013001	ꓖꓳ ꓕꓯ ꓮ-ꓕꓲ-ꓬ ꓘꓴ ꓜꓲ ꓞꓳ ꓗꓪ ꓟꓷ ꓠꓷꓹ ꓝꓸ ꓢꓴ ꓐꓰ ꓟꓸ ꓒ ꓙꓳˍ ꓡꓳ꓿ ꓐ-ꓠ-ꓐ ꓐꓰ꓾ ꓞꓳ-ꓠꓯꓺ-ꓒ ꓐꓰ ꓟꓬꓱ ꓔ ꓟ ꓢꓲ-ꓟꓰ ꓐꓰ ꓢ-ꓡꓲ-ꓠꓲ ꓢꓴ ꓡꓴ-ꓘꓷ-ꓬꓴ ꓐꓰ꓾ ꓫꓴ ꓙꓵꓽ ꓒꓽ ꓩꓴ-ꓡꓲ ꓬꓲꓸ ꓠꓬꓲ ꓤ ꓟꓯꓸ ꓟ-ꓠꓰ-ꓬ ꓐꓰ ꓢꓳ-ꓡꓳ꓾ ꓕꓱ ꓟꓬ ꓣꓳ ꓥ ꓡꓳ꓿
44013002	ꓬꓲ ꓪꓽ ꓠꓬ ꓜ ꓓꓴ ꓚꓲꓸ ꓢꓲ ꓪꓽ ꓘꓴ ꓔꓬ ꓕꓯ꓾ ꓢꓲ-ꓫꓬ-ꓟ-ꓦ ꓡꓰ꓾ ꓐ-ꓠ-ꓐ ꓐꓰ ꓢꓳ-ꓡꓳ ꓠꓬ꓾ ꓥꓪ ꓡꓰ ꓬꓲ ꓪꓽ ꓐꓱ ꓶ ꓝꓰꓹ ꓔ ꓟ ꓟꓬꓱꓽ ꓬꓰ ꓠꓹ ꓟ ꓥꓪ ꓔꓯ ꓚꓰꓸ ꓖꓶ ꓡꓯ꓾ ꓐꓯˍ ꓡꓳ꓿
44013003	ꓖꓳ ꓕꓯ ꓬꓲ ꓪꓽ ꓠꓬ ꓜ ꓓꓴ ꓚꓲꓸ ꓢꓲ ꓪꓽ ꓘꓴ ꓢꓲ ꓠꓬꓲ꓾ ꓬꓲ ꓪꓽ ꓕꓯ ꓢꓲ ꓗꓪ ꓡꓯꓼ ꓒꓯꓹ ꓚꓰꓹ ꓖꓶ ꓗꓷ ꓠꓬ ꓝꓲ ꓩꓴ ꓗꓷꓳ꓿
44013004	ꓢꓲ-ꓫꓬ-ꓟ-ꓦ ꓡꓰ ꓐ-ꓠ-ꓐ ꓐꓰ ꓢꓳ-ꓡꓳ ꓔꓯ ꓝꓲ ꓩꓴ ꓗꓷ ꓠꓬ꓾ ꓬꓲ ꓪꓽ ꓠꓽ ꓢꓶ-ꓡꓴ-ꓚꓲ ꓗꓪ ꓬꓯꓼ ꓙꓰ ꓢꓲ꓾ ꓖꓳ ꓗꓪ ꓐꓰ ꓡꓲ ꓜꓶꓽ ꓢꓲ ꓠꓬꓲ ꓢ-ꓑꓴ-ꓣ ꓗꓪ ꓙꓰˍ ꓡꓳ꓿
44013005	ꓢ-ꓡ-ꓟꓲ ꓗꓪ ꓛꓲ ꓬꓰ ꓠꓬ꓾ ꓬꓲ ꓪꓽ ꓡꓰ ꓬꓴ-ꓔ ꓡ ꓞꓳ ꓜꓲꓼ ꓦꓲ ꓮꓽ ꓙꓵ ꓗꓪ ꓪꓴ-ꓢ ꓐꓯ ꓘꓶꓽ ꓚ ꓟꓸ ꓖꓶˍ ꓡꓳ꓿ ꓬꓳ-ꓦˍ ꓟꓲ ꓬꓲ ꓪꓽ ꓔꓯ ꓬꓰ ꓙ ꓢꓴ ꓬꓰˍ ꓡꓳ꓿
44013006	ꓬꓲ ꓪꓽ ꓠꓬ ꓬꓲꓻ ꓗꓳ ꓡꓳ ꓖꓳ ꓕꓲ ꓟꓵꓽ ꓡꓱꓸꓼ ꓫꓱꓽ ꓙꓻ ꓙꓰ ꓢꓲ ꓒ-ꓩꓴ ꓗꓪ ꓛꓲ ꓬꓰ ꓠꓬ꓾ ꓟꓽ ꓔꓱꓹ ꓟ ꓟꓷ ꓠꓷꓹ ꓝꓸ ꓢꓴˍ ꓐꓰ ꓥ ꓟꓬꓱꓽ ꓬꓰ ꓒ꓾ ꓐ-ꓬꓰ-ꓢꓴ ꓟꓬꓱ ꓔ ꓟ ꓬꓴ-ꓔ ꓡ ꓞꓳ ꓕꓲ ꓣꓳ ꓔꓯ ꓔꓳꓹ ꓜꓳˍ ꓡꓳ꓿
44013007	ꓬꓲ ꓠꓬ ꓫꓴ ꓙꓵꓽ ꓒ ꓢꓷ-ꓖꓷ-ꓬꓴ-ꓒꓳ-ꓡꓳˍ ꓐꓰ ꓔꓬ ꓡꓳ꓿ ꓢꓷ-ꓖꓷ-ꓬꓴ-ꓒꓳ-ꓡꓳ ꓠꓬ ꓙꓽ ꓜꓲꓼ ꓢꓴ ꓥ ꓢꓲ꓾ ꓪꓴ-ꓢ ꓐꓯ ꓘꓶ ꓠ ꓠꓹ ꓠꓲꓹ ꓫꓵˍ ꓠꓬꓲ꓾ ꓐ-ꓠ-ꓐˍ ꓐꓰ ꓢꓳ-ꓡꓳ ꓔꓯ ꓘꓴ ꓔꓯꓹ ꓡ ꓡꓳ꓿
44013008	ꓖꓳ ꓡꓱ ꓥ ꓟꓲ ꓥꓺ ꓟꓬꓱꓽ ꓬꓰ ꓒ ꓬꓲ-ꓡꓲ-ꓟ ꓡꓰ ꓬꓲ ꓪꓽ ꓔꓯ ꓗꓽ ꓔ ꓢꓲ꓾ ꓙꓵꓻ ꓚꓱꓹ ꓗꓪ ꓐꓰ ꓫꓴ ꓙꓵꓽ ꓒ ꓔꓯ ꓧꓹ ꓙꓰ ꓝꓲ ꓠꓲꓹ ꓫꓵˍ ꓡꓳ꓿ (ꓬꓲ-ꓡꓲ-ꓟ ꓐꓯˍ ꓟ ꓠꓬ꓾ ꓥꓺ ꓟꓬꓱꓽ ꓬꓰ ꓒ ꓐꓯˍ ꓟ ꓥ ꓢꓲ꓾ ꓐ-ꓬꓰ-ꓢꓴ ꓖꓳ ꓕꓲ ꓣꓳ ꓟ ꓥꓳ꓿)
44013009	ꓖꓳ ꓡꓱ ꓥ ꓟꓲ꓾ ꓒꓳ-ꓡꓳ꓾ ꓐꓰˍ ꓟꓲ ꓘꓴˍ ꓟ ꓢꓳ-ꓡꓳ ꓠꓬ꓾ ꓢꓲ-ꓫꓬ-ꓟ-ꓦ ꓐꓲ ꓞꓹ ꓢꓲ꓾ ꓟꓬ ꓔꓱꓹ ꓐꓰ ꓬꓲ-ꓡꓲ-ꓟ ꓔꓯ ꓡꓳꓸ ꓢꓲ ꓠꓬꓲ꓾
44013010	ꓖꓳꓼ ꓠꓲꓹˍ ꓐꓰ ꓥꓶꓺˍ ꓟ ꓮꓽ ꓙꓵ ꓐꓲ ꓞꓹ ꓟ꓾ ꓠꓲꓽ ꓪ ꓔꓲ ꓬꓲ ꓤ꓾ ꓔꓱꓹ ꓜꓳꓽˍ ꓟ ꓥ ꓕ ꓑꓳ ꓔꓯ ꓔꓳꓹ ꓢꓴꓳ꓾ ꓢꓲ ꓒ ꓬꓲ ꓔꓱꓹ ꓟ ꓙ ꓖꓴ ꓔꓯ ꓖꓳꓼ ꓡꓰ ꓧꓶꓸ ꓡꓰ ꓝꓲˍ ꓟ ꓠꓴ ꓟꓽ ꓠꓽ ꓗꓷ ꓡ?
44013011	ꓠ ꓠꓹ꓾ ꓮ ꓟꓶ ꓢꓲ ꓒ ꓬꓲ ꓡꓯꓼ ꓒꓯꓹ ꓠꓬ ꓠꓴ ꓕꓯ ꓢꓲ ꓗꓪ ꓓꓹ ꓡꓳ꓿ ꓠꓴ ꓠꓬ ꓟꓬ ꓔꓶꓺ ꓡꓰ ꓢꓲ꓾ ꓠꓬꓲ ꓟꓽ ꓟꓳ ꓕꓲ ꓝꓲꓸ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓞꓼ ꓐꓰ ꓠꓯ ꓞꓲꓹ ꓠꓯ ꓕꓳꓽ ꓟ ꓡꓰ ꓬꓲ ꓟꓬ ꓢꓶꓽ ꓔꓯ ꓛꓸ ꓡꓰ ꓢꓲ꓾ ꓬꓲ ꓔꓯ ꓖꓳꓻ ꓖꓶ ꓙ ꓢꓴ ꓧꓪꓺ ꓠ ꓗꓷ ꓡꓰꓳ꓿
44013012	ꓕꓱ ꓡꓱ ꓗꓷ ꓡꓰˍ ꓟ ꓔꓯ ꓫꓴ ꓙꓵꓽ ꓒ ꓟꓳꓻ ꓗꓷ ꓠꓬ ꓬꓲ ꓙꓵˍ ꓡꓳ꓿ ꓬꓲ ꓠꓽ ꓢꓲ ꓒ ꓔꓯꓸ ꓟꓳꓸ ꓟꓸ ꓖꓶˍ ꓟꓸ ꓟꓲꓽ ꓔꓯ ꓓꓵꓽ ꓟꓶˍ ꓡꓳ꓿
44013013	ꓒꓳ-ꓡꓳˍ ꓐꓰ ꓬꓲ ꓛꓳꓽ ꓒꓯꓹ ꓐꓴ ꓠꓬ ꓒ-ꓩꓴ ꓗꓪ ꓐꓰ ꓡꓲ ꓜꓶꓽ ꓢꓲ ꓒ-ꓩꓴ-ꓡꓲ-ꓬ ꓟꓵꓽ ꓗꓪ ꓟ ꓒꓱ-ꓗ ꓗꓪ ꓛꓲ ꓬꓰˍ ꓡꓳ꓿ ꓖꓳ ꓗꓪ ꓬꓳ-ꓦ ꓠꓬ ꓬꓲ ꓪˍ ꓐꓰ ꓧꓹ ꓗꓷ ꓢꓲ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓙꓰˍ ꓡꓳ꓿
44013014	ꓬꓲ ꓪꓽ ꓠꓽ ꓒꓱ-ꓗ ꓗꓪ ꓐꓰ ꓗꓳꓸ ꓙꓰ ꓢꓲ꓾ ꓑꓲ-ꓫꓲ-ꓔꓲ ꓟꓵꓽ ꓗꓪ ꓟ ꓮ-ꓕꓲ-ꓬ ꓗꓪ ꓛꓲ ꓬꓰ ꓠꓬ꓾ ꓠꓽ ꓦꓬꓼ ꓠꓬꓲ ꓕꓯ ꓜꓲꓼ ꓦꓲ ꓗꓪ ꓓꓵꓽ ꓙꓰ ꓢꓲ ꓠꓬꓲꓸ ꓠꓸˍ ꓡꓳ꓿
44013015	ꓙꓵꓽ ꓗ ꓐꓰ ꓟꓷ ꓠꓷꓹ ꓝꓸ ꓢꓴ ꓕꓳ ꓶ ꓵ ꓗꓷ ꓗ ꓠꓯ꓾ ꓜꓲꓼ ꓦꓲ ꓙꓵꓽ ꓢꓴ ꓐꓴ ꓡꓰ ꓬꓲ ꓪꓽ ꓔꓯ꓾ ꓮ ꓬꓲꓼ ꓐꓴꓳ꓾ ꓑ ꓫꓬꓼ ꓐꓴ ꓔꓯ ꓢꓯꓼ ꓖꓶ ꓓꓴ ꓐꓯ ꓘꓶ ꓙꓳˍ ꓠꓬ ꓐꓯ ꓖꓶ ꓡꓯ꓾ ꓐꓰ ꓓꓰꓽˍ ꓡꓳ꓿
44013016	ꓖꓳ ꓡꓱ ꓠꓬ ꓒꓳ-ꓡꓳ ꓔꓴ ꓢꓲ꓾ ꓡꓯꓼ ꓒꓯꓹ ꓶꓹ ꓢꓲ ꓠꓬꓲ ꓕꓱ ꓡꓱ ꓐꓯˍ ꓡꓳ꓾ ꓬꓲ-ꓢꓷ-ꓡꓰ ꓡ ꓞꓳˍ ꓐꓰ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓴ ꓐꓴꓳ꓾ ꓠ ꓠꓹ꓿
44013017	ꓬꓲ-ꓢꓷ-ꓡꓰ ꓐꓴ ꓪꓴ-ꓢ ꓡꓰ ꓣꓳ ꓒꓵꓽ ꓒ ꓐꓴ ꓔꓯ ꓢꓲ ꓔ ꓢꓲ꓾ ꓬꓲ-ꓙꓲ ꓟꓵꓽ ꓗꓪ ꓞꓳ ꓬꓯꓼ ꓟꓴ ꓔꓬ ꓕꓯ꓾ ꓬꓲ ꓪꓽ ꓔꓯ ꓞꓳ ꓪꓳꓼ ꓓꓽ ꓟ ꓒꓬꓱꓼ ꓡ ꓝꓲ ꓢꓲ ꓠꓬꓲ꓾ ꓪꓽ ꓠꓬꓲˍ ꓟ ꓡꓯꓼ ꓒꓯꓹ ꓡꓰ ꓬꓲ ꓪꓽ ꓔꓯ ꓧꓳꓽ ꓓꓳ ꓡ ꓡꓳ꓿
44013018	ꓝꓮꓲ ꓠꓬ ꓬꓲ ꓡꓰ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓬꓲ ꓪꓽ ꓔꓯ ꓮꓽ ꓡ ꓡꓲ ꓞꓲ ꓘꓳꓼ ꓛꓲ ꓦꓵꓻ ꓙ ꓜꓲꓽ ꓙ ꓗꓷꓳ꓿
44013019	ꓘꓷ-ꓠ ꓟꓵ ꓗꓪ ꓟ ꓞꓳ ꓫꓵꓽ ꓫꓵꓽ ꓫꓵꓽ ꓔꓯ ꓛꓴ ꓛꓰꓹ ꓡꓰ ꓝꓲ ꓗ ꓠꓯ꓾ ꓡꓯꓼ ꓪ ꓬꓰ ꓠꓹ ꓟ꓾ ꓟꓵꓽ ꓖꓳ ꓟ ꓠꓬ ꓬꓲ-ꓢꓷ-ꓡꓰ ꓔꓯ ꓖꓶˍ ꓡꓳ꓿
44013020	ꓖꓳ ꓗꓸ ꓠꓯꓸ ꓮ ꓡ ꓡꓲ ꓦꓬꓻ ꓥꓪꓽ ꓞꓲ ꓘꓳꓼ꓾ ꓟꓷ ꓠꓷꓹ ꓝꓸ ꓢꓴ ꓢ-ꓟꓴ-ꓬꓰ ꓦꓬꓼ ꓠꓬꓲ ꓗꓪ ꓛꓲ꓾ ꓬꓲ ꓪꓽ ꓔꓯ ꓐꓯ ꓟꓴ ꓫꓬꓹ ꓒ ꓖꓶˍ ꓡꓳ꓿
44013021	ꓖꓳ ꓗꓸ ꓠꓯꓸ ꓬꓲ ꓪꓽ ꓡꓰ ꓪ ꓔꓲ ꓕꓲ ꓣꓳ ꓓꓰꓽˍ ꓕꓯ꓾ ꓪꓴ-ꓢ ꓡꓰ ꓐꓰ-ꓠꓬ-ꓟꓲ ꓕꓲ ꓪꓳꓼ ꓢꓴ꓾ ꓙꓲ-ꓢꓶ ꓬꓲ ꓤ ꓢꓳ-ꓡꓳ ꓔꓯ ꓬꓲ ꓪꓽ ꓐꓱ ꓶ ꓪ ꓔꓲ ꓡꓲ ꓞꓲ ꓘꓳꓼ ꓣꓱꓽ ꓝꓲˍ ꓡꓳ꓿
44013022	ꓪꓴ-ꓢ ꓡꓰ ꓬꓲ ꓔꓯ ꓣꓴ ꓞꓰꓻ ꓗꓷ ꓠꓬ꓾ ꓓ-ꓪꓵ ꓔꓯ ꓬꓲ ꓪꓽ ꓪ ꓔꓲ ꓣꓱ ꓝꓲˍ ꓡꓳ꓿ ꓪꓴ-ꓢ ꓠꓬ ꓓ-ꓪꓵ ꓔꓯ ꓖꓴ ꓢꓲ꓾ ꓬꓲ ꓔꓯꓸ ꓟꓳꓸ ꓢꓷ ꓙ ꓟꓳ ꓙ ꓢꓲ ꓠꓬꓲ꓾ ꓥꓪ ꓠꓲꓹ ꓟ ꓔꓯ ꓛꓳ ꓠꓲꓹ ꓒꓴ ꓢꓴ꓾ ꓬꓰ-ꓫꓲ ꓬꓲ ꓤꓽ ꓓ-ꓪꓵ ꓕꓲ ꓣꓳ ꓔꓯ ꓥꓪ ꓧꓪ ꓟꓶ ꓡꓰꓳ꓾ ꓬꓲ ꓠꓬ ꓥꓪ ꓠꓲꓹ ꓫꓵˍ ꓟ ꓮꓽ ꓙꓵ ꓬꓰ ꓡ ꓥꓳ꓾ ꓐꓰ ꓐꓯˍ ꓗꓷꓳ꓿
44013023	ꓪꓴ-ꓢ ꓠꓬ ꓬꓲ ꓙ ꓟꓳ ꓘꓶꓽ ꓔꓯ ꓛꓳ ꓢꓲ꓾ ꓡ ꓞꓳ ꓕꓱ ꓕꓲ ꓣꓳ ꓬꓲ ꓞꓲꓼ ꓤ ꓡꓯꓹ ꓤ ꓗꓪ ꓐꓰ꓾ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓚꓬꓴ ꓢꓲ ꓒ ꓬꓰ-ꓢꓴ ꓖꓶ ꓩꓴ ꓡꓺꓳ꓿
44013024	ꓬꓲ ꓟꓽ ꓓꓳ ꓡ ꓕꓯˍ ꓡꓰ꓾ ꓬꓳ-ꓦ ꓠꓬ ꓬꓲ-ꓢꓷ-ꓡꓰ ꓑ ꓫꓬꓼ ꓐꓴ ꓔꓯ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ꓾ ꓖꓳ ꓓꓱ ꓔꓲꓹˍ ꓟ ꓟꓸ ꓟꓲ ꓚ ꓟꓸ ꓖꓶˍ ꓡꓳ꓿
44013025	ꓬꓳ-ꓦ ꓦꓬꓼ ꓠꓬꓲ ꓖꓴ ꓡꓰˍ ꓐꓰ ꓗꓹ ꓕꓯ ꓬꓲ ꓡꓰ꓾ ꓥꓪ ꓮꓽ ꓟ ꓥ ꓟ ꓠꓴ ꓪꓽ ꓮ ꓡꓲ ꓓꓵꓽ ꓙˍ ꓡ? ꓥꓪ ꓠꓽ ꓙꓲ-ꓢꓴ ꓖꓳ ꓕꓲ ꓣꓳ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓥꓪ ꓗ ꓠꓯꓸ ꓢꓲ ꓗꓪ ꓕꓲ ꓣꓳ ꓡꓻˍ ꓥꓳ꓿ ꓥꓪ ꓠꓽ ꓬꓲ ꓛꓲ ꓠꓲ ꓦꓲ ꓚ ꓒꓶꓻ ꓖꓶ ꓠꓹ ꓟˍ ꓟꓲ ꓟꓽ ꓒꓵꓽ꓾ ꓐꓰ ꓐꓯ ꓗꓷꓳ꓿
44013026	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓐꓴˍ ꓐꓰ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓴ ꓐꓴꓳ꓾ ꓢꓯꓼ ꓟꓬ ꓐꓯ ꓘꓶ ꓕꓱ ꓟ ꓠꓬ ꓣꓳ ꓔꓯ ꓦ ꓖꓶ ꓩꓴ ꓡꓺꓳ꓿
44013027	ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓢꓴˍ ꓐꓰ ꓬꓲ ꓪꓽ ꓢꓲꓽ ꓒ ꓐꓴ ꓠꓬ ꓙꓲ-ꓢꓴ ꓔꓯ ꓟꓽ ꓢꓷꓸ ꓢꓲ꓾ ꓕꓲ ꓠꓽ ꓡꓰ ꓕꓲ ꓠꓽ ꓵˍ ꓟ ꓟꓷ ꓠꓷꓹ ꓝꓸ ꓢꓴ ꓐꓯ ꓘꓶ ꓔꓯˍ ꓟꓲ ꓟꓽ ꓙ ꓜꓲꓼ ꓢꓲ ꓠꓬꓲ꓾ ꓬꓲ ꓔꓯ ꓝꓴꓲ ꓓꓰꓺ ꓘꓶꓽ ꓐꓯ ꓞꓷꓹˍ ꓟ ꓗꓪ ꓐꓰ ꓟꓷ ꓠꓷꓹ ꓝꓸ ꓢꓴ ꓐꓯ ꓘꓶ ꓔꓯ ꓐꓲ ꓡꓰ ꓝꓲꓳ꓿
44013028	ꓬꓲ ꓫꓵꓻ ꓒꓵꓽˍ ꓟ ꓝꓴꓲ ꓮꓸ ꓫꓵꓽ ꓟꓽ ꓧꓪ ꓟꓶˍ ꓟꓲ꓾ ꓬꓲ ꓔꓯ ꓢꓰꓼ ꓗꓷ ꓠꓹ ꓟ ꓒꓲ-ꓡ ꓔꓯ ꓓꓰꓽˍ ꓡꓳ꓿
44013029	ꓬꓲ ꓔꓯ ꓖꓴꓺ ꓢꓲ ꓐꓳ ꓔ ꓟ ꓮꓽ ꓙꓵ ꓔꓯ ꓬꓲ ꓪꓽ ꓡꓰ ꓬꓰ ꓐꓲ ꓡꓰ ꓝꓲ ꓗꓸ ꓠꓯ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓐꓰ ꓬꓲ ꓔꓯ ꓣꓴ ꓬꓯꓼ ꓗꓷ ꓢꓲ ꓡꓱꓼ ꓜꓴ ꓗꓪ ꓔꓵꓸ ꓗꓷꓳ꓿
44013030	ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲꓳ꓿
44013031	ꓖꓳ ꓡꓱ ꓢꓲ ꓖ-ꓡꓲ-ꓡꓲ ꓗꓪ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓬꓲ ꓔꓯ ꓛꓳ ꓓꓯ ꓡ ꓢꓴ ꓐꓴ ꓔꓯ ꓬꓲ ꓮꓽ ꓟꓬꓹ ꓠꓬꓲ ꓟꓳꓸ ꓖꓶˍ ꓡꓳ꓿ ꓮ ꓟꓶ ꓬꓲ ꓪꓽ ꓠꓬ ꓬꓲ-ꓢꓷ-ꓡꓰ ꓑ ꓫꓬꓼ ꓐꓴ ꓔꓯ ꓬꓲ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓬꓰ ꓔꓬ ꓡꓳ꓿
44013032	ꓥꓪ ꓠꓴꓽ ꓠꓬ ꓣꓳ ꓒꓵꓽ ꓒ ꓐꓴ ꓔꓯ ꓙ ꓟꓳ ꓔ ꓟ ꓶꓼ ꓓꓳ ꓫꓱꓹ ꓓꓳ ꓟꓸ ꓟꓲ ꓠꓴ ꓪꓽ ꓔꓯ ꓚ ꓟꓸ ꓖꓶ ꓡ ꓟ ꓥ ꓡꓳ꓿
44013033	ꓕꓱ ꓟ ꓠꓬ ꓟꓴ ꓖꓪ ꓕꓳ ꓶ ꓠꓬꓲꓽ ꓚꓱꓹ ꓕꓲ ꓚꓱꓹ ꓗꓪ꓾ ꓠꓴ ꓠꓬ ꓥꓪ ꓮ ꓐꓲ ꓥ ꓡꓳ꓿ ꓠꓬꓲꓸ ꓠꓬꓲ ꓥꓪ ꓠꓬ ꓠꓴ ꓐꓹ ꓐ ꓒꓬꓱꓼ ꓡꓺꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ꓾ ꓪꓴ-ꓢ ꓡꓰ ꓬꓰ-ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓲ꓾ ꓣꓳ ꓒꓵꓽ ꓒ ꓐꓴ ꓞꓲꓼ ꓤ ꓡꓯꓹ ꓤ ꓐꓴ ꓔꓯ ꓙ ꓟꓳ ꓔ ꓟ ꓔꓯ ꓐꓲ ꓡꓰ ꓝꓲꓳ꓿
44013034	ꓝꓮꓲ ꓕꓱ ꓡꓱ ꓖꓳ ꓑꓳꓸ ꓛꓵꓽ ꓡꓰˍ ꓟ ꓗꓪ ꓟꓽ ꓬꓲꓼ ꓙꓰ ꓠꓹ ꓟ꓾ ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲˍ ꓟ ꓔꓯ ꓖꓴ ꓢꓲ ꓪꓴ-ꓢ ꓡꓰ꓾ ꓓ-ꓪꓵ ꓔꓯ ꓙ ꓟꓳ ꓔ ꓟ ꓡꓰ ꓐꓰ꓾ ꓢꓲꓽ ꓫꓬꓻˍ ꓟ ꓐꓰ ꓦ ꓡꓱ ꓐꓳˍ ꓟ ꓶꓼ ꓤ ꓫꓱꓹ ꓤ ꓠꓬ ꓥꓪ ꓡꓰ ꓠꓴꓻ ꓔꓯ ꓖꓶꓽˍ ꓥꓳ꓾ ꓐꓯˍ ꓡꓳ꓿
44013035	ꓝꓮꓲ ꓠꓱꓸ ꓐꓯꓼ ꓕꓲ ꓚꓱꓹ ꓗꓪˍ ꓟꓲ꓾ ꓠꓴ ꓠꓬ ꓠꓴ ꓢꓲꓽ ꓫꓬ ꓢꓴ ꓖꓳ ꓕꓲ ꓣꓳ ꓔꓯ ꓟꓽ ꓛꓵꓽ ꓡꓰ ꓝꓲ꓾ ꓐꓯˍ ꓡꓳ꓿
44013036	ꓓ-ꓪꓵ ꓠꓬ ꓪꓴ-ꓢ ꓟꓸ ꓖꓶ ꓔ ꓟ ꓔꓯ ꓛꓳꓻ ꓢꓲ꓾ ꓬꓲ ꓕꓲ ꓤꓶ ꓟ ꓡ ꓞꓳ ꓔꓯ ꓣꓱꓽ ꓙ ꓗꓷ ꓗꓸ ꓠꓯꓸ ꓫꓵꓻ ꓢꓲ ꓠꓬꓲ꓾ ꓬꓲ ꓒꓵꓽ ꓒ ꓐꓴˍ ꓐꓰ ꓕꓲ ꓪꓺꓼ ꓔꓵꓸ ꓗꓷ ꓢꓲ ꓛꓵꓽ ꓡꓰꓳ꓿
44013037	ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓢꓯꓸ ꓬꓲꓼ ꓡ ꓝꓲˍ ꓟ ꓖꓳ ꓕꓲ ꓣꓳ ꓠꓬ ꓟꓽ ꓛꓵꓽ ꓡꓰ꓿
44013038	ꓖꓳ ꓡꓱ ꓠꓬꓲ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓝꓴꓲ ꓖꓽ ꓖꓶˍ ꓟ ꓠꓬ ꓬꓰ-ꓢꓴ ꓗꓪ ꓐꓰ ꓥ ꓟ ꓠꓴ ꓪꓽ ꓢꓷꓸ ꓠꓹ ꓟ꓾ ꓠꓴ ꓪ ꓔꓯ ꓐꓯ ꓟꓸ ꓖꓶˍ ꓟ ꓥ ꓡꓳ꓿
44013039	ꓟꓳ-ꓫꓲ ꓙꓵꓽ ꓗ ꓡꓰ ꓠꓴ ꓪꓽ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓟꓽ ꓐ ꓡ ꓟ ꓮꓽ ꓙꓵ ꓗꓪ꓾ ꓬꓰ-ꓢꓴ ꓕꓱ ꓕꓲ ꓣꓳ ꓔꓯ ꓙꓵꓻˍ ꓟ ꓗꓪ ꓐꓰ ꓮꓽ ꓟ ꓔꓯˍ ꓟꓲ ꓔꓱꓹ ꓜꓳꓽ ꓢꓴ ꓚꓬꓹ ꓖꓶˍ ꓟ ꓟꓶ ꓓꓻˍ ꓡꓳ꓿
44013040	ꓖꓳ ꓡꓱ ꓠꓬꓲ ꓟꓷ ꓠꓷꓹ ꓝꓸ ꓢꓴ ꓕꓳ ꓶ ꓗꓪ ꓐꓳ ꓔ ꓟ ꓠꓬ ꓠꓴ ꓪꓽ ꓔꓯ ꓟꓽ ꓗꓷ ꓡꓰ ꓠꓹ ꓟ ꓤ ꓟꓳ꓿
44013041	ꓢꓲ ꓒ ꓡꓰ꓾ ꓤꓲꓺ ꓢꓴ ꓐꓴꓳ꓾ ꓠꓬꓲ ꓠꓹ꓾ ꓓꓵꓽ ꓙ ꓟꓶ ꓢꓲ ꓫꓵꓻ Gꓽ꓿ ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓴ ꓪꓽ ꓦꓬꓼ ꓠꓬꓲ ꓗꓪ ꓟꓬꓱꓽ ꓕꓲ ꓫꓵ ꓬꓰ ꓔꓬ ꓟ ꓔꓯ꓾ ꓢꓴꓻ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓡꓺˍ ꓟꓲ꓾ ꓠꓴ ꓪꓽ ꓠꓽ ꓙꓵꓻ ꓡ ꓓꓴ ꓟꓽ ꓥ꓾ ꓐꓰ ꓐꓯ ꓗꓷꓳ꓿
44013042	ꓒꓳ-ꓡꓳˍ ꓐꓰ ꓐ-ꓠ-ꓐ ꓠꓬ ꓜꓲꓼ ꓦꓲ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓖꓳ ꓗꓪ ꓜꓲꓼ ꓡ ꓢꓴ ꓡꓰ ꓐꓯ ꓘꓶ ꓕꓱ ꓟ ꓢꓸ ꓖꓶ ꓕꓲ ꓠꓽ ꓗꓪ ꓝꓮꓲ ꓟꓸ ꓖꓶ ꓡ ꓠ ꓟ ꓓꓰꓽˍ ꓡꓳ꓿
44013043	ꓜꓲꓼ ꓞ ꓢꓴ ꓐꓴ ꓧꓹ ꓡꓯ ꓘꓳ ꓗꓷ ꓠꓬ꓾ ꓬꓴ-ꓔ ꓡ ꓞꓳˍ ꓐꓰ ꓬꓴ-ꓔ ꓢꓳ ꓗꓪ ꓓꓵꓽ ꓡꓰˍ ꓟ ꓪꓴ-ꓢ ꓔꓯ ꓙꓳ ꓒꓵꓽ ꓢꓴ ꓮꓽ ꓟꓬꓹ ꓣꓳ ꓠꓬ꓾ ꓒꓳ-ꓡꓳˍ ꓐꓰ ꓐ-ꓠ-ꓐ ꓔꓯ ꓛꓳ ꓙꓰˍ ꓡꓳ꓿ ꓬꓲ ꓪꓽ ꓠꓬꓲꓽ ꓣꓳ ꓡꓰ ꓬꓲ ꓪꓽ ꓔꓯ ꓪꓴ-ꓢ ꓣꓱꓽ ꓛꓰꓽ ꓠꓯꓸꓼ ꓗꓪ ꓮ ꓕꓯˍ ꓟꓲ ꓕꓶꓻ ꓕꓶˍ ꓡꓰꓽ ꓞꓳꓻ ꓙꓳ ꓔꓬ ꓠꓹ ꓟ ꓘꓶꓸ ꓖꓶˍ ꓡꓳ꓿
44013044	ꓗꓸ ꓠꓯꓸ ꓕꓲ ꓠꓽ ꓗꓪ ꓮꓽ ꓡ ꓕꓲ ꓡꓳ ꓒꓱ ꓡꓱꓸꓼ ꓪꓴ-ꓢ ꓐꓯ ꓘꓶ ꓠ ꓠꓹˍ ꓐꓰ ꓜꓲꓼ ꓡ ꓡꓳ꓿
44013045	ꓖꓳ ꓡꓱ ꓥ ꓟꓲ ꓞꓳ ꓜꓴꓻ ꓔꓯ ꓬꓴ-ꓔ ꓡ ꓞꓳ ꓟꓳꓻ ꓗꓷ ꓠꓬ ꓟꓬ ꓦꓯꓸˍ ꓟ ꓐꓲ ꓡꓰ ꓢꓲ꓾ ꓒꓳ-ꓡꓳ ꓐꓯˍ ꓟ ꓔꓯ ꓔꓳꓹ ꓢꓲ ꓠꓬꓲ꓾ ꓤꓲ ꓠꓬꓲ ꓕꓼ ꓠꓬꓲ ꓬꓰˍ ꓡꓳ꓿
44013046	ꓒꓳ-ꓡꓳˍ ꓐꓰ ꓐ-ꓠ-ꓐ ꓠꓬ ꓠꓲꓹ ꓪꓴꓽ ꓪꓴˍ ꓡꓰꓽ ꓫ ꓕꓱ ꓢꓲ꓾ ꓪꓴ-ꓢ ꓐꓯ ꓘꓶ ꓠꓬ ꓠꓴ ꓪꓽ ꓔꓯ ꓧꓶꓸ ꓕꓯ ꓐꓯ ꓟꓸ ꓖꓶ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓟꓽ ꓘꓳ ꓣꓴˍ ꓟ ꓗꓪ ꓐꓰ ꓚꓲ ꓛꓬ ꓔꓯ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓟꓽ ꓒꓵꓽ ꓟ ꓚꓬꓹ ꓔ ꓟ ꓡꓰ ꓐꓰ ꓗꓷ ꓡꓰ ꓝꓲˍ ꓠꓬꓲ꓾ ꓮ ꓟꓶ ꓥꓪ ꓠꓴꓽ ꓠꓬ ꓐꓶꓽ ꓞꓳ ꓔꓯ ꓟꓸ ꓙꓰˍ ꓥꓳ꓿
44013047	ꓮ ꓡꓲꓳ ꓐꓯ ꓠꓬ ꓢꓲ ꓒ ꓡꓰ ꓥꓪ ꓠꓴꓽ ꓔꓯ ꓕꓵꓼ ꓪ ꓖꓶ ꓡ ꓢꓲ꓾ ꓟꓲ ꓠꓯ ꓑꓶꓸ ꓗꓪ ꓛꓲ ꓚꓬꓴˍ ꓟ ꓣꓱꓽ ꓛꓰ ꓚ ꓟꓸ ꓖꓶ ꓠꓹ ꓟ꓾ ꓥꓪ ꓡꓰ ꓠꓴ ꓔꓯ ꓐꓶꓽ ꓞꓳ ꓠꓬꓲ ꓟꓳ ꓓꓴ ꓬꓰ ꓝꓲˍ ꓐꓰ ꓢꓲ ꓚꓰꓸ ꓗꓷꓳ꓾ ꓐꓰ ꓐꓯ ꓖꓶ ꓡꓺꓳ꓾ ꓐꓯˍ ꓡꓳ꓿
44013048	ꓕꓱ ꓟ ꓔꓯ ꓐꓶꓽ ꓞꓳ ꓐꓴ ꓑ ꓙ ꓗꓷ ꓠꓬ ꓠꓲꓹ ꓒꓴ ꓢꓲ꓾ ꓪꓴ-ꓢ ꓐꓯ ꓘꓶ ꓔꓯ ꓒꓵꓽ ꓢꓲ ꓠꓬꓲ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ ꓝꓰꓹ ꓔ ꓢꓴ ꓥ ꓕ ꓑꓳ ꓠꓬ ꓙꓵꓻˍ ꓡꓳ꓿
44013049	ꓢꓲ ꓒ ꓐꓯ ꓘꓶ ꓠꓬ ꓖꓳ ꓕꓲ ꓟꓵ ꓡꓱꓸꓼ ꓗꓪ ꓟꓸ ꓒꓬꓱ ꓙꓰˍ ꓡꓳ꓿
44013050	ꓖꓳ ꓡꓱ ꓥ ꓟꓲ ꓬꓴ-ꓔ ꓡ ꓞꓳ ꓡꓰ ꓪꓴ-ꓢ ꓔꓯ ꓙꓳ ꓒꓵꓽ ꓢꓴ꓾ ꓞꓳ ꓔꓲ ꓟꓺ ꓐꓴˍ ꓐꓰ꓾ ꓡꓳ ꓒꓱ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓐꓴ ꓔꓯ ꓡꓵꓹ ꓢꓴ ꓢꓲ꓾ ꓒꓳ-ꓡꓳˍ ꓐꓰ ꓐ-ꓠ-ꓐ ꓔꓯ ꓗꓸ ꓧꓪ ꓝꓲ ꓢꓲ ꓠꓬꓲ꓾ ꓬꓲ ꓪꓽ ꓔꓯ ꓖꓳ ꓕꓲ ꓟꓵꓽ ꓗꓪ ꓐꓰ ꓖꓼ ꓓꓳ ꓗꓷˍ ꓡꓳ꓿
44013051	ꓖꓳ ꓡꓱ ꓠꓬ ꓬꓲ ꓪꓽ ꓠꓬꓲꓽ ꓣꓳ ꓡꓰ ꓛꓲ ꓒꓯꓹ ꓗꓪ ꓠꓷꓼ ꓞꓹ ꓟ ꓠꓱꓸ ꓦꓱꓽ ꓧꓶꓽ ꓟꓱꓸ ꓞꓰ ꓩꓴ ꓗꓷ ꓢꓲ꓾ ꓬꓲ-ꓗꓳ-ꓠꓰ ꓡꓳ ꓒꓱ ꓗꓪ ꓙꓰˍ ꓡꓳ꓿
44013052	ꓢꓲ ꓤ ꓐꓴ ꓠꓬ ꓗꓹ ꓛꓲꓽˍ ꓟ ꓐꓰ ꓢꓲ-ꓫꓬ-ꓟ-ꓦ ꓐꓲ ꓞꓹ ꓡꓳ꓿
44014001	ꓬꓲ-ꓗꓳ-ꓠꓰ ꓗꓪˍ ꓟꓲ ꓒꓳ-ꓡꓳˍ ꓐꓰ ꓐ-ꓠ-ꓐ ꓠꓬ ꓬꓴ-ꓔ ꓡ ꓞꓳ ꓜꓲꓼ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓪꓽ ꓠꓬꓲ ꓠꓬꓲˍ ꓡꓰ ꓟꓸ ꓟꓲ ꓚ ꓟꓸ ꓖꓶˍ ꓠꓬꓲ꓾ ꓬꓴ-ꓔ ꓡ ꓞꓳˍ ꓐꓰ ꓐꓶ ꓞꓳ ꓬꓲ ꓜꓴ ꓓꓽ ꓟ ꓠꓬ ꓬꓰ-ꓢꓴ ꓔꓯ ꓙꓵꓻ ꓡ ꓡꓳ꓿
44014002	ꓖꓳ ꓡꓱ ꓥ ꓟꓲ ꓟꓽ ꓙꓵꓻ ꓢꓴ ꓬꓴ-ꓔ ꓡ ꓞꓳ ꓐꓴ ꓡꓰ꓾ ꓐꓶ ꓞꓳ ꓠꓲꓹ ꓟ ꓔꓯ ꓢꓴ ꓔꓴ ꓡ ꓝꓲ ꓢꓲ꓾ ꓙꓵꓻˍ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓠꓲꓹ ꓜꓳ ꓝꓲˍ ꓡꓳ꓿
44014003	ꓒꓳ-ꓡꓳˍ ꓐꓰ ꓐ-ꓠ-ꓐ ꓠꓬ ꓖꓳ ꓗꓪ ꓟꓶ ꓤ ꓔꓬ ꓢꓲ꓾ ꓪꓴ-ꓢ ꓔꓯ ꓪꓽ ꓪꓴꓽ ꓘꓳꓹ ꓢꓲ ꓠꓬꓲ ꓠꓲꓹ ꓪꓴꓽ ꓪꓴꓽˍ ꓡꓰꓽ ꓐꓯ ꓘꓶ ꓚ ꓟꓸ ꓖꓶˍ ꓡꓳ꓿ ꓬꓲ ꓪꓽ ꓡꓰ ꓚ ꓟꓸ ꓖꓶ ꓔꓬ ꓟ ꓪꓴ-ꓢ ꓣꓱꓽ ꓛꓰꓽ ꓐꓯ ꓘꓶ ꓠꓬ ꓔꓱꓹˍ ꓟ ꓥ ꓟ ꓬꓲ ꓗꓸ ꓚꓵ ꓬꓰ ꓠꓹ ꓟ꓾ ꓢꓲ ꓒ ꓡꓰ ꓬꓲ ꓪꓽ ꓗꓪ ꓐꓰ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙ ꓟꓶ ꓓꓴ ꓬꓰ ꓟꓳꓸ ꓖꓶˍ ꓡꓳ꓿
44014004	ꓖꓳ ꓡꓱ ꓥ ꓟꓲ ꓡꓳ ꓒꓱ ꓗꓪ ꓟ ꓞꓳ ꓜꓴ ꓠꓬ ꓠꓬꓲꓽ ꓗꓪꓺ ꓗꓪ ꓡꓰ ꓢꓲ꓾ ꓕꓲ ꓐꓱ ꓠꓬ ꓬꓴ-ꓔ ꓡ ꓞꓳ ꓔꓯ ꓪꓽ ꓢꓲ ꓠꓬꓲ꓾ ꓕꓲ ꓐꓱ ꓠꓬ ꓝꓲ ꓓꓴ ꓐꓴ ꓔꓯ ꓪꓽ ꓡꓰˍ ꓡꓳ꓿
44014005	ꓐꓶꓽ ꓞꓳˍ ꓐꓰ ꓬꓴ-ꓔ ꓡ ꓞꓳˍ ꓐꓰ ꓬꓲ ꓪꓽ ꓔꓯ ꓙꓵꓽ ꓢꓴ ꓐꓴ ꓡꓰ ꓝꓲ ꓓꓴ ꓐꓴ ꓔꓯ ꓫꓸ ꓔꓳ ꓫꓸ ꓒꓯꓼ ꓬꓰ ꓖꓶ ꓠꓹ ꓟ ꓐꓰ꓾ Bꓸ ꓛꓲ ꓡꓳꓺˍ ꓐꓰ ꓬꓰˍ ꓟ ꓔꓯ꓾
44014006	ꓝꓲ ꓓꓴ ꓐꓴ ꓢꓷꓸ ꓡꓰ ꓠꓬ꓾ ꓡꓲ-ꓘꓳ-ꓠꓲ-ꓬ ꓟꓵꓽ ꓗꓪ ꓟ ꓡꓴ-ꓢꓶ-ꓔꓷꓼˍ ꓐꓰ ꓔꓷ-ꓑꓲ ꓡꓳ ꓒꓱ ꓗꓪ ꓛꓰꓹ ꓙꓰ ꓢꓲ꓾ ꓚꓳ ꓡꓳ ꓡꓳ ꓟ ꓟꓵꓽ ꓗꓪ ꓚꓳ ꓙꓰ ꓢꓲ ꓠꓬꓲ꓾
44014007	ꓬꓲ ꓪꓽ ꓡꓰ ꓖꓳ ꓗꓪ ꓶꓼ ꓓꓳ ꓫꓱꓹ ꓓꓳ ꓟꓸ ꓖꓶˍ ꓡꓳ꓿
44014008	ꓡꓴ-ꓢꓶ-ꓔꓷꓼ ꓗꓪ꓾ ꓦꓵꓻˍ ꓕꓯˍ ꓡꓰ ꓛꓲ ꓫꓵꓻ ꓢꓲ ꓛꓲ ꓒꓯꓹ ꓢꓯꓼ ꓟꓽ ꓙꓳ ꓠꓬꓲ꓾ ꓮ ꓕꓯˍ ꓟꓲ ꓙ ꓖꓴ ꓟꓽ ꓫꓱꓽ ꓠꓬꓲ ꓢꓴ ꓕꓲ ꓣꓳ ꓔꓬ ꓡꓳ꓿
44014009	ꓬꓲ ꓠꓬ ꓒꓳ-ꓡꓳ ꓐꓯ ꓟꓸ ꓖꓶˍ ꓟ ꓔꓯ ꓠ ꓠꓹ ꓡꓳ꓿ ꓒꓳ-ꓡꓳ ꓡꓰ ꓬꓲ ꓔꓯ ꓟꓬ ꓔꓱꓹ ꓡꓳꓸ ꓠꓬꓲ ꓠꓬ꓾ ꓫꓬꓹ ꓓꓻ ꓡꓰ ꓠꓹ ꓟ ꓙꓵꓻ ꓠꓲꓹ ꓙꓳˍ ꓟ ꓡꓳꓸ ꓓꓳ ꓡ ꓠꓬꓲ꓾
44014010	ꓢꓯꓼ ꓓꓽ ꓟ ꓡꓰ꓾ ꓦꓰꓼ ꓔꓴ ꓡꓯ꓾ ꓐꓰ ꓘꓴ ꓖꓶ ꓗꓷ ꓠꓬ꓾ ꓬꓲ ꓔꓷꓹ ꓔꓴ ꓡ ꓢꓲ ꓫꓱꓽ ꓙꓰˍ ꓡꓳ꓿
44014011	ꓒꓳ-ꓡꓳ ꓕꓱ ꓡꓱ ꓬꓰˍ ꓟ ꓔꓯ ꓞꓳ ꓜꓴ ꓟꓳꓻˍ ꓕꓯ꓾ ꓡꓲ-ꓘꓳ-ꓠꓲ-ꓬ ꓥꓳꓽ ꓡꓰ ꓘꓴ ꓢꓲ꓾ ꓢꓲꓺ ꓐꓴ ꓠꓬ ꓞꓳ ꓤ ꓒꓬꓱꓽ ꓶꓻ ꓔ ꓢꓲ ꓣꓳ ꓗꓳ ꓡꓳ ꓗꓪ ꓬꓯꓼ ꓡ ꓐꓷ꓾ ꓐꓯˍ ꓡꓳ꓿
44014012	ꓐ-ꓠ-ꓐ ꓔꓯ ꓬꓲ ꓪꓽ ꓡꓰ꓾ ꓤꓲ-ꓣꓴ꓾ ꓐꓰ ꓘꓴꓻ ꓢꓲ꓾ ꓒꓳ-ꓡꓳ ꓠꓬ ꓐꓯ ꓙ ꓙꓳ ꓢꓴ ꓥ ꓠꓬꓲ꓾ ꓬꓲ ꓔꓯ꓾ ꓧꓷ-ꓟꓲ꓾ ꓐꓰ ꓘꓴˍ ꓡꓳ꓿
44014013	ꓝꓮꓲ ꓡꓳ ꓒꓱ ꓠꓱ ꓫꓱ ꓟꓸꓼ ꓗꓪ ꓤꓲ-ꓣꓴ ꓢꓲꓺ ꓦꓲꓻ ꓗꓪ ꓟ ꓔꓲ ꓒ ꓠꓬ꓾ ꓡꓳ ꓒꓱ ꓗ ꓘꓶꓽ ꓓꓴꓽ ꓗꓪ ꓮ ꓠꓬꓲꓽ ꓑꓸ ꓢꓲꓺ ꓠꓬꓲ꓾ ꓢꓲꓹ ꓪꓰ ꓪꓳꓽ ꓡꓯꓻ ꓔꓯꓹ ꓠꓬꓲ ꓡ ꓢꓲ꓾ ꓞꓳ ꓜꓴˍ ꓐꓰ ꓕꓲ ꓛꓳꓺꓼ ꓬꓲ ꓪꓽ ꓠꓬꓲꓽ ꓣꓳ ꓔꓯ ꓔꓲ ꓖꓶˍ ꓐꓰ ꓬꓰˍ ꓡꓳ꓿
44014014	ꓖꓳ ꓡꓱ ꓥ ꓟꓲ ꓝꓲ ꓓꓴ ꓐ-ꓠ-ꓐˍ ꓐꓰ ꓒꓳ-ꓡꓳ ꓑ ꓙꓽ ꓗꓷ ꓠꓬ꓾ ꓐꓵ ꓞꓶ ꓚꓵꓹ ꓧꓽ ꓗꓷ ꓢꓲ꓾ ꓡ ꓞꓳ ꓬꓲ ꓜꓴ ꓗꓳ ꓡꓳ ꓗꓪ ꓔꓷꓹ ꓓꓵꓽ ꓙꓰ ꓢꓲ ꓠꓬꓲ꓾
44014015	ꓮꓸ ꓬꓲꓼ ꓐꓴꓳ꓾ ꓠꓴ ꓪꓽ ꓮꓸ ꓫꓵꓽ ꓪꓴꓸ ꓠꓬꓲ ꓕꓱ ꓡꓱ ꓬꓰˍ ꓡ? ꓥꓪ ꓠꓴꓽˍ ꓟꓲ ꓠꓴ ꓪˍ ꓐꓰ ꓕꓲ ꓡꓰꓹꓼ ꓞꓳ ꓤˍ ꓡꓰꓽ ꓥ ꓡꓳ꓿ ꓠꓴ ꓪꓽ ꓠꓬ ꓕꓱ ꓡꓱ ꓫꓵꓽ ꓦ ꓡꓱ ꓚꓱꓹ ꓬꓲ ꓖꓳꓽ ꓔꓯ ꓧꓹ ꓗꓷ ꓢꓲ꓾ ꓢꓯꓸ ꓔꓬ ꓟ ꓪꓴ-ꓢ ꓔꓯ ꓟꓳꓸ ꓒꓳꓹ ꓬꓲꓼ ꓡ ꓠꓹ ꓟ꓾ ꓠꓴ ꓪꓽ ꓔꓯ ꓶꓼ ꓓꓳ ꓫꓱꓹ ꓓꓳ ꓐꓯ ꓟꓸ ꓖꓶ ꓡ ꓟ ꓥꓳ꓿ ꓬꓲ ꓠꓬ ꓟꓴꓽ ꓗꓪˍ ꓐꓰ ꓟꓲ ꓠꓯꓺˍ ꓐꓰ ꓬꓲꓻ ꓡꓴꓽ ꓐꓱˍ ꓐꓰ꓾ ꓖꓳ ꓗꓪ ꓙꓳˍ ꓟ ꓮꓽ ꓙꓵ ꓔꓯ ꓚꓰꓼ ꓢꓴ ꓥꓳ꓿
44014016	ꓗꓳꓸ ꓗꓷ ꓟ ꓤꓶ ꓗꓪ ꓠꓬ ꓐꓶꓽ ꓞꓳ ꓮꓽ ꓙꓵ ꓔꓯ꓾ ꓪꓴ-ꓢ ꓡꓰ ꓬꓲ ꓪꓽ ꓚꓲ ꓛꓬ ꓚꓱꓹ ꓗꓪ ꓚ ꓠꓹ ꓟ ꓩꓴ ꓔ ꓡꓳ꓿
44014017	ꓖꓳ ꓡꓱ ꓥ ꓟꓲ ꓬꓲ ꓠꓬ ꓙꓲˍ ꓟ ꓬꓰ ꓢꓲ꓾ ꓬꓲ ꓢꓯꓸ ꓔꓬ ꓟ ꓗꓸ ꓚꓵ ꓮ ꓕꓯˍ ꓟꓲ ꓟꓳꓸ ꓖꓶ ꓡ ꓡꓳ꓿ ꓬꓲ ꓡꓰ ꓟꓴꓽ ꓗꓪ ꓗꓪ ꓐꓰ ꓠꓴ ꓪꓽ ꓔꓯ ꓟꓶ ꓦˍ ꓐꓰ ꓜꓻ ꓟꓻ ꓡ ꓟ ꓟꓵꓽ ꓘꓳꓼ ꓖꓶ ꓢꓲ ꓠꓬꓲ꓾ ꓠꓴ ꓪꓽ ꓔꓯ ꓜꓽ ꓓꓴˍ ꓐꓰ ꓠꓲꓹ ꓟ ꓗꓪ ꓠꓲꓹ ꓒꓴˍ ꓟ ꓡꓰ ꓐꓳ ꓡꓰ ꓝꓲˍ ꓟ ꓗꓪ ꓐꓰ꓾ ꓬꓲ ꓚꓲꓸ ꓛꓬ ꓐꓱ ꓶ ꓢꓷꓸ ꓙ ꓟꓳ ꓙ ꓓꓴ ꓟꓽ ꓙꓳ ꓟꓽ ꓗꓷ ꓡꓰ ꓝꓲꓺ ꓠꓬꓲꓺ꓾ ꓐꓯˍ ꓡꓳ꓿
44014018	ꓕꓱ ꓡꓱ ꓐꓯ ꓖꓶˍ ꓟꓲ꓾ ꓞꓳ ꓜꓴꓻ ꓐꓴ ꓔꓲ ꓖꓶ ꓡ ꓐꓰ ꓬꓰˍ ꓟ ꓔꓯ ꓮꓽ ꓡꓻ ꓗꓽ ꓧꓪꓸ ꓟꓽ ꓘꓴꓻ ꓗꓷ ꓡꓰˍ ꓡꓳ꓿
44014019	ꓖꓳ ꓕꓯ ꓮ-ꓕꓲ-ꓬꓼ ꓐꓰ ꓬꓲ-ꓗꓳ-ꓠꓰ ꓡꓳ ꓒꓱ ꓗꓪ ꓐꓰ ꓡꓻ ꓟ ꓬꓴ-ꓔ ꓡ ꓞꓳ ꓡꓰ ꓞꓳ ꓜꓴ ꓔꓯ ꓟꓸ ꓒꓬꓹ ꓟꓶ ꓡꓰˍ ꓡꓳ꓿ ꓖꓳ ꓕꓯ ꓬꓲ ꓪꓽ ꓡꓰ ꓒꓳ-ꓡꓳ ꓔꓯ Bꓸ ꓛꓲ ꓡꓰ ꓡꓳ ꓢꓲ꓾ ꓬꓲ ꓠꓬ ꓫꓵꓻꓳ꓾ ꓐꓰ ꓓꓵꓽ ꓙˍ ꓠꓬꓲ꓾ ꓡꓳ ꓒꓱ ꓗꓪ ꓐꓰ ꓖꓳꓻ ꓓꓳ ꓙꓰˍ ꓡꓳ꓿
44014020	ꓖꓳ ꓡꓱ ꓥ ꓟꓲ ꓢꓲ ꓤ ꓐꓴ ꓬꓲ ꓚꓳ ꓡꓳ ꓗꓪ ꓜꓲꓼ ꓡ ꓠꓬ꓾ ꓬꓲ ꓔꓴ ꓡ ꓢꓲ ꓡꓳ ꓒꓱ ꓗꓪ ꓓꓵꓽ ꓙꓰˍ ꓡꓳ꓿ ꓗꓸ ꓠꓯꓸ ꓕꓲ ꓠꓬꓲ ꓗꓪ ꓠꓬ ꓐ-ꓠ-ꓐˍ ꓐꓰ ꓕꓲ ꓛꓳꓺꓼ ꓔꓷ-ꓑꓲꓹ ꓡꓳ ꓒꓱ ꓗꓪ ꓙꓰˍ ꓡꓳ꓿
44014021	ꓡꓳ ꓒꓱ ꓖꓳ ꓟ ꓗꓪ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓢꓲ꓾ ꓮꓽ ꓟꓬꓹ ꓣꓳ ꓔꓯ ꓢꓲ ꓤ ꓒꓬꓱꓼ ꓡ ꓝꓲ ꓗꓷ ꓠꓬ꓾ ꓬꓲ ꓪꓽ ꓠꓬ ꓡꓴ-ꓢꓶ-ꓔꓷꓼˍ ꓐꓰ ꓬꓲ-ꓗꓳ-ꓠꓰˍ ꓐꓰ ꓮ-ꓕꓲ-ꓬꓼ ꓗꓪ ꓬꓲꓼ ꓙꓰˍ ꓡꓳ꓿
44014022	ꓖꓳ ꓗꓪ ꓬꓲ ꓪꓽ ꓡꓰ ꓢꓲ ꓤ ꓐꓴ ꓔꓯ ꓙꓵꓻ ꓚꓱꓹ ꓗꓪ ꓕꓶꓻ ꓡꓰ ꓝꓲ ꓠꓹ ꓟ ꓢꓯꓼ ꓖꓶꓽ ꓢꓲ꓾ ꓣꓳ ꓠꓽ ꓫꓸ ꓙꓵ ꓓꓴ ꓮꓽ ꓟꓬꓹ ꓫꓵ ꓜꓲꓽ ꓢꓲ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓙꓰ ꓠ ꓗꓹ ꓡꓳ꓾ ꓐꓰ ꓟꓸ ꓖꓶˍ ꓡꓳ꓿
44014023	ꓝꓮꓲ ꓬꓲ ꓪꓽ ꓡꓰ ꓘꓴ ꓜꓲꓼ ꓞꓳ ꓮꓽ ꓙꓵ ꓗꓪ ꓟꓬꓱꓽ ꓡꓳꓸ ꓢꓴ ꓐꓴ ꓢꓲ ꓚꓰꓸ ꓢꓲ꓾ ꓜꓽ ꓓꓴ ꓚꓲ ꓢꓲ ꓠꓬꓲ ꓪꓽ ꓘꓴ ꓗꓷ ꓠꓬ꓾ ꓬꓲ ꓪꓽ ꓙꓵꓻ ꓗꓷ ꓟ ꓢꓲ ꓒ ꓔꓯ ꓡꓯꓼ ꓙꓱ ꓖꓶˍ ꓡꓳ꓿
44014024	ꓖꓳ ꓗꓸ ꓠꓯꓸ ꓬꓲ ꓪꓽ ꓠꓬ ꓑꓲ-ꓫꓲ-ꓔꓲ ꓟꓵ ꓗꓳꓸ ꓙ ꓙꓰ ꓢꓲ ꓒ-ꓩꓴ-ꓡꓲ-ꓬꓼ ꓟꓵ ꓗꓪ ꓛꓲ ꓬꓰˍ ꓡꓳ꓿
44014025	ꓒꓱ-ꓗ ꓗꓪ ꓐꓯ ꓘꓶ ꓚ ꓟꓸ ꓖꓶ ꓗꓷ ꓠꓬ꓾ ꓬꓲ ꓪꓽ ꓠꓽ ꓬ-ꓔ-ꓡ ꓡꓳ ꓒꓱ ꓗꓪ ꓬꓯꓼ ꓙꓰˍ ꓡꓳ꓿
44014026	ꓖꓳ ꓗꓪ ꓐꓰ ꓡꓲ ꓜꓶꓽ ꓢꓲ꓾ ꓮ-ꓕꓲ-ꓬ ꓡꓳ ꓒꓱ ꓗꓪ ꓬꓲꓼ ꓙꓰˍ ꓡꓳ꓿ ꓮ-ꓕꓲ-ꓬ ꓡꓳ ꓒꓱ ꓠꓬ꓾ ꓪꓴ-ꓢ ꓣꓱꓽ ꓛꓰ ꓟꓬꓱꓽ ꓕꓱ ꓟ ꓬꓰ ꓝꓲ ꓠꓹ ꓟ ꓪꓴꓸ ꓔꓴ ꓖꓴ ꓥ ꓢꓲ꓾ ꓒꓳ-ꓡꓳˍ ꓐꓰ ꓐ-ꓠ-ꓐ ꓔꓯ ꓟꓬꓱꓽ ꓕꓱ ꓟ ꓬꓰ ꓐꓲ ꓡꓰ ꓠꓹ ꓟ ꓡꓯꓼ ꓙꓱ ꓖꓴ ꓥ ꓡꓳ꓿
44014027	ꓬꓲ ꓪꓽ ꓖꓳ ꓗꓪ ꓛꓲ ꓬꓰ ꓕꓯ꓾ ꓘꓴ ꓜꓲꓼ ꓞꓳ ꓐꓴ ꓔꓯ ꓘꓴ ꓜꓲꓼ ꓡ ꓢꓲ꓾ ꓪꓴ-ꓢ ꓡꓰ ꓬꓲ ꓪꓽ ꓗꓪ ꓐꓰ ꓬꓰ ꓗꓷ ꓟ ꓟꓬꓱꓽˍ ꓐꓰ꓾ ꓬꓲ ꓡꓰ ꓐꓶꓽ ꓞꓳ ꓔꓯ ꓙꓵꓻ ꓠꓲꓹ ꓗ ꓘꓶꓽ ꓮ ꓡꓲ ꓒꓴ ꓖꓶ ꓗꓷ ꓟ ꓮꓽ ꓙꓵ ꓬꓲ ꓪꓽ ꓔꓯ ꓐꓯ ꓟꓸ ꓖꓶˍ ꓡꓳ꓿
44014028	ꓖꓳ ꓡꓱ ꓢꓲ ꓬꓲ ꓪꓽ ꓠꓬꓲꓽ ꓣꓳ ꓠꓬ ꓢꓲ ꓤ ꓐꓴˍ ꓐꓰ ꓖꓳ ꓗꓪ ꓟꓶ ꓤ ꓔꓬ ꓡꓳ꓿
44015001	ꓬꓴ-ꓔ ꓟꓵꓽ ꓗꓪ ꓐꓰ ꓮ-ꓕꓲ-ꓬ ꓗꓪ ꓡ ꓞꓳ ꓕꓲ ꓧꓳꓽ ꓬꓯꓼ ꓡ ꓢꓲ ꓖꓳ ꓗꓪ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ꓾ ꓟꓳ-ꓫꓲ ꓙꓵꓽ ꓗ ꓔꓯ ꓛꓳ ꓢꓲ ꓶˍ ꓟ ꓗ ꓫꓵ ꓟꓽ ꓟꓶ ꓢꓴ ꓠꓴ ꓪꓽ ꓠꓬ ꓢꓯꓼ ꓟꓬ ꓝꓸ ꓟꓶ ꓟꓽ ꓓ꓾ ꓐꓰ ꓟꓸ ꓖꓶˍ ꓡꓳ꓿
44015002	ꓒꓳ-ꓡꓳˍ ꓐꓰ ꓐ-ꓠ-ꓐ ꓠꓬ ꓬꓲ ꓪˍ ꓐꓰ ꓮꓽ ꓘꓶꓸ ꓧꓳꓺ ꓡꓯ ꓘꓳˍ ꓡꓳ꓿ ꓖꓳ ꓕꓯ ꓬꓲꓼ ꓤ ꓠꓬꓲ ꓤ ꓐꓴ ꓡꓰ꓾ ꓒꓳ-ꓡꓳˍ ꓐꓰ ꓐ-ꓠ-ꓐˍ ꓐꓰ ꓠꓱꓸ ꓐꓯꓼ ꓢꓲ ꓤ ꓕꓲ ꓐꓱ ꓔꓯ ꓫꓵꓽ ꓪꓴ ꓕꓱ ꓟ ꓑꓶꓸ ꓓꓴ꓾ ꓙꓱ-ꓣꓴ-ꓢ-ꓡꓱ ꓗꓪ ꓟ ꓝꓲ ꓓꓴ ꓐꓴˍ ꓐꓰ ꓟꓬꓱꓽ ꓡꓳꓸ ꓢꓴ ꓐꓴ ꓔꓬ ꓗꓪ ꓓꓯ ꓙꓰ ꓢꓲ ꓫꓵꓽ ꓪꓴ ꓕꓱ ꓟ ꓔꓯꓸ ꓟꓳ ꓖꓪ ꓙꓱꓽ ꓠꓹ ꓟ ꓓꓵꓽ ꓙ ꓞꓷꓹ ꓗꓷˍ ꓡꓳ꓿
44015003	ꓘꓴ ꓜꓲ ꓞꓳ ꓡꓰ ꓬꓲ ꓪꓽ ꓔꓯ ꓝꓲ ꓩꓴ ꓗꓷ ꓟ ꓡꓰ ꓐꓰ ꓙꓰ ꓢꓲ꓾ ꓩꓳ-ꓠꓲ-ꓫꓬ-ꓬˍ ꓐꓰ ꓢ-ꓟ-ꓡꓲ ꓟꓵ ꓗꓪ ꓗꓳꓸ ꓙꓰ ꓢꓲ ꓠꓬꓲ ꓐꓶ ꓞꓳ ꓒꓳꓹ ꓬꓲꓼ ꓡ ꓟ ꓓꓳꓽ ꓐꓯ ꓟꓸ ꓖꓶˍ ꓟ ꓗꓪ ꓐꓰ꓾ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓮꓽ ꓘꓶꓸ ꓗꓹ ꓛꓲ ꓡꓰ ꓝꓲˍ ꓡꓳ꓿
44015004	ꓙꓱ-ꓣꓴ-ꓢ-ꓡꓱ ꓗꓪ ꓛꓲ ꓡ ꓕꓯ꓾ ꓘꓴ ꓜꓲ ꓞꓳˍ ꓐꓰ ꓝꓲ ꓓꓴ ꓐꓴˍ ꓐꓰ ꓟꓬꓱꓽ ꓡꓳꓸ ꓢꓴ ꓐꓴ ꓡꓰ ꓬꓲ ꓪꓽ ꓔꓯ ꓘꓳ ꓣꓴˍ ꓡꓳ꓿ ꓖꓳ ꓕꓯ ꓪꓴ-ꓢ ꓡꓰ ꓬꓲ ꓟꓬꓱꓽ ꓗꓪ ꓬꓲ ꓪꓽ ꓔꓯ ꓮ ꓡꓲ ꓣꓱꓽ ꓗꓷ ꓟ ꓮꓽ ꓙꓵ ꓐꓯ ꓟꓸ ꓖꓶˍ ꓡꓳ꓿
44015005	ꓖꓳ ꓡꓱ ꓥ ꓟꓲ ꓒ-ꓡꓲ-ꓢꓷ ꓜꓴ ꓗꓪ ꓟ ꓙꓵꓻ ꓢꓴ ꓕꓲ ꓐꓱ ꓦꓰꓼ ꓔꓴ ꓡ ꓢꓲ꓾ ꓐꓶꓽ ꓞꓳ ꓐꓴ ꓔꓯˍ ꓟꓲ ꓶꓺˍ ꓟ ꓗ ꓫꓵ ꓛꓳ ꓝꓲ ꓢꓲ꓾ ꓟꓳ-ꓫꓲ ꓙꓵꓽ ꓗ ꓔꓯ ꓒꓵꓽ ꓛꓳ ꓠꓹ ꓟ ꓕꓵꓼ ꓪ ꓖꓶ ꓠ ꓗꓹ ꓡꓳ꓾ ꓐꓯˍ ꓡꓳ꓿
44015006	ꓖꓳ ꓡꓱ ꓠꓬꓲ ꓝꓲ ꓓꓴ ꓐꓴˍ ꓐꓰ ꓟꓬꓱꓽ ꓡꓳꓸ ꓢꓴ ꓐꓴ ꓠꓬ ꓫꓵꓽ ꓪꓴꓻ ꓕꓱ ꓟ ꓔꓯ ꓖꓪ ꓙꓱ ꓠꓹ ꓟ ꓜꓲꓼ ꓡꓯ ꓘꓳˍ ꓡꓳ꓿
44015007	ꓟꓶ ꓤ ꓧꓳꓺ ꓡꓯ ꓘꓳ ꓗꓷ ꓠꓬ ꓒꓲ-ꓕꓱ ꓔꓴ ꓡ ꓢꓲ ꓬꓲ ꓪꓽ ꓔꓯ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓐꓶꓽ ꓞꓳ ꓠꓬ ꓥꓪ ꓟꓷ ꓠꓷꓹ ꓗꓪ ꓐꓰ ꓶꓼ ꓓꓳ ꓫꓱꓹ ꓓꓳ ꓑ ꓙꓽ ꓢꓲ ꓙꓵꓻ ꓠꓹ ꓟ꓾ ꓬꓲ ꓪꓴꓸ ꓕꓯˍ ꓡꓰ ꓠꓴ ꓪꓽ ꓗꓳ ꓡꓳ ꓗꓪ ꓐꓰ ꓪꓴ-ꓢ ꓡꓰ ꓥꓪ ꓔꓯ ꓢꓲ ꓓꓳ ꓡ ꓟ ꓠꓴ ꓪꓽ ꓢꓷˍ ꓡꓳ꓿
44015008	ꓡ ꓞꓳ ꓠꓲꓹ ꓟ ꓔꓯ ꓢꓷꓸ ꓢꓴ ꓪꓴ-ꓢ ꓠꓬ꓾ ꓬꓲ ꓪꓽ ꓔꓯˍ ꓟꓲ ꓣꓳ ꓔꓯˍ ꓡꓰ ꓐꓰ ꓢꓲ-ꓫꓬ-ꓟ-ꓦ ꓖꓶ ꓢꓲ꓾ ꓬꓲ ꓪꓽ ꓔꓯ ꓬꓲ ꓘꓳ ꓣꓴˍ ꓟ ꓗꓸ ꓚꓵ ꓬꓰ ꓗꓷꓳ꓿
44015009	ꓬꓲ ꓠꓬ ꓣꓳ ꓠꓬꓲꓽ ꓫꓵꓽ ꓟ ꓔꓯ ꓟꓽ ꓦꓰꓽ ꓦꓰꓽ꓾ ꓙꓵꓻ ꓠꓲꓹ ꓑꓶꓸ ꓓꓴ ꓬꓲ ꓪꓽ ꓠꓲꓹ ꓟ ꓔꓯˍ ꓟꓲ ꓢꓲꓽ ꓫꓬꓻ ꓡꓰ ꓝꓲꓳ꓿
44015010	ꓮ ꓟꓶ ꓠꓴ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓪꓴ-ꓢ ꓔꓯ ꓤꓹ ꓠꓬꓲ ꓢꓲ꓾ ꓣꓳ ꓒꓵ ꓒ ꓐꓴ ꓥ ꓟꓲ ꓣꓳ ꓥ ꓟꓲ꓾ ꓟꓯꓻ ꓟꓽ ꓘꓴ ꓟ ꓡꓽ ꓡꓰ ꓢꓲ ꓤ ꓐꓴ ꓗꓶꓸ ꓝꓲꓸ ꓗꓪ ꓚꓰꓹ ꓖꓶˍ ꓐꓰ ꓬꓰˍ ꓡ? ꓕꓱ ꓡꓱ ꓠꓽ ꓬꓰ ꓓꓴ ꓟꓽ ꓥ꓿
44015011	ꓣꓳˍ ꓟꓲ ꓬꓲ ꓪˍ ꓐꓰ ꓕꓲ ꓡꓰꓹꓼ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰꓽ ꓗꓪ ꓐꓰ ꓢꓯꓼ ꓟꓬ ꓟꓶˍ ꓟ ꓔꓯ ꓙꓵꓻˍ ꓟ ꓥ ꓡꓳ꓾ ꓐꓯ ꓖꓶˍ ꓡꓳ꓿
44015012	ꓖꓳ ꓡꓱ ꓠꓬ ꓕꓲ ꓜꓲꓼ ꓓꓴ ꓡꓱꓸꓼ ꓟꓽ ꓪꓳꓹ ꓔꓬ ꓢꓲ꓾ ꓬꓲ ꓪꓽ ꓠꓬ ꓐ-ꓠ-ꓐˍ ꓐꓰ ꓒꓳ-ꓡꓳ ꓡꓰ꓾ ꓬꓲ ꓪꓽ ꓔꓯ ꓪꓴ-ꓢ ꓡꓰ ꓣꓱ ꓢꓲ꓾ ꓐꓶꓽ ꓞꓳ ꓗꓳ ꓡꓳ ꓗꓪ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙ ꓟꓶ ꓓꓴ ꓮ ꓡꓲ ꓬꓰ ꓗꓷ ꓟ ꓓꓳꓽ ꓚ ꓟꓸ ꓖꓶˍ ꓟ ꓔꓯ ꓠ ꓠꓹˍ ꓡꓳ꓿
44015013	ꓐ-ꓠ-ꓐˍ ꓐꓰ ꓒꓳ-ꓡꓳ ꓡꓰ ꓚ ꓟꓸ ꓓꓳ ꓡꓰ ꓠꓬ ꓬ-ꓗꓴ ꓔꓴ ꓡ ꓢꓲ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓔꓯ ꓠ ꓠꓹ꓿
44015014	ꓪꓴ-ꓢ ꓠꓬ ꓬꓲ ꓟꓬꓱꓺ ꓐꓱ ꓶ ꓐꓶꓽ ꓞꓳ ꓗꓪ ꓐꓰ ꓑ ꓫꓬꓼ ꓕꓲ ꓫꓵꓽ ꓢꓲ ꓓꓳ ꓡ ꓠꓹ ꓟ꓾ ꓬꓲ ꓮ ꓡꓲ ꓐꓰ ꓬꓲ ꓪꓽ ꓔꓯ ꓫꓱꓸ ꓤ ꓠꓲꓹ ꓟꓳꓸ ꓖꓶ ꓗꓷ ꓟ꓾ ꓮ ꓟꓶ ꓢꓲ-ꓟꓴ ꓡꓰ ꓐꓯ ꓟꓸ ꓖꓶ ꓡꓺꓳ꓿
44015015	ꓕꓱ ꓟ ꓠꓬ ꓟꓷ ꓠꓷꓹ ꓝꓸ ꓢꓴ ꓐꓯ ꓘꓶˍ ꓐꓰ ꓪꓽ ꓡꓯ ꓘꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾
44015016	ꓕꓱ ꓟꓬ ꓙꓰꓽ ꓗꓸ ꓠꓯꓸ ꓥꓪ ꓬꓲꓼ ꓡ ꓢꓲ꓾ ꓐꓱꓽ ꓙꓰ ꓗꓷ ꓟ ꓓ-ꓪꓵ ꓬꓲ ꓦꓲ ꓔꓯ ꓥꓪ ꓝꓮꓲ ꓫꓬꓹˍ ꓥꓳ꓿ ꓟꓰꓹ ꓙꓰ ꓗꓷ ꓟ ꓔꓯ ꓥꓪ ꓝꓮꓲ ꓫꓬꓹ ꓔꓳꓹˍ ꓥꓳ꓿
44015017	ꓕꓱ ꓟ ꓠꓬ ꓠꓱꓸ ꓐꓯꓼ ꓞꓳ ꓫꓵꓽ ꓐꓴˍ ꓟꓲ ꓥꓪ ꓔꓯ ꓧꓪ ꓡ ꓠꓹ ꓟ ꓥ ꓡꓳ꓿ ꓥꓪ ꓟꓬꓱꓺ ꓟꓬꓱ ꓔ ꓟ ꓐꓶꓽ ꓞꓳ ꓐꓴˍ ꓟꓲ ꓥꓪ ꓔꓯ ꓧꓪ ꓡ ꓠꓹ ꓟ ꓥ ꓡꓳ꓿
44015018	ꓐꓯ ꓘꓶꓽ ꓕꓱ ꓟ ꓠꓬ ꓮꓽ ꓠꓱ ꓕꓯˍ ꓡꓰ ꓕꓱ ꓟꓬ ꓫꓵꓽ ꓟꓳꓸ ꓖꓶ ꓡ ꓢꓴ ꓢꓲ ꓒ ꓡꓰ ꓐꓯ ꓔ ꓟ ꓥ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
44015019	ꓖꓳ ꓡꓱ ꓠꓬꓲ ꓥꓪ ꓓꓵꓽ ꓙˍ ꓠꓬ꓾ ꓪꓴ-ꓢ ꓔꓯ ꓒꓳꓹ ꓬꓲꓼ ꓡ ꓟ ꓐꓶ ꓞꓳ ꓐꓴ ꓔꓯ ꓣꓳ ꓡꓰ ꓕꓽ ꓘꓶꓻ ꓡꓶ ꓠꓯꓹ ꓡꓳ꓾ ꓐꓰ ꓓꓵꓽ ꓙˍ ꓡꓳ꓿
44015020	ꓖꓳ ꓡꓱ ꓥ ꓟꓲ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓔꓯ ꓔꓲ ꓖꓶ ꓗꓷ ꓢꓲ ꓟꓽ ꓫꓬꓻ ꓗꓷ ꓡꓰ ꓟ ꓜꓽ ꓓꓴ ꓔꓯ ꓟꓽ ꓕꓲꓺ ꓡꓰ ꓠꓹ ꓟ ꓐꓰ꓾ ꓟꓽ ꓢꓲꓽ ꓟꓽ ꓫꓬ ꓟ ꓟꓽ ꓬꓰ ꓠꓹ ꓟ ꓐꓰ꓾ ꓧꓶꓽ ꓛꓵꓽ ꓫꓵꓻ ꓟ ꓧꓪꓽˍ ꓐꓰ꓾ ꓫꓵꓽ ꓔꓯ ꓚꓲꓸ ꓠꓹ ꓟ꓾ ꓣꓳ ꓡꓰ ꓬꓲ ꓪꓽ ꓔꓯ ꓕꓳ ꓶ ꓐꓳ ꓖꓶ ꓠꓯꓹ ꓡꓳ꓿
44015021	ꓮ ꓡꓲꓳ ꓐꓯ ꓠꓬ ꓮꓽ ꓠꓱ ꓕꓯ ꓟ ꓤꓶ ꓗꓪ ꓐꓰ ꓮ ꓡꓲ ꓕꓲ ꓡꓳ ꓒꓱ ꓗꓪ ꓥ ꓟꓲ꓾ ꓟꓳ-ꓫꓲ ꓕꓳ ꓶ ꓵ ꓟꓸ ꓖꓶ ꓢꓴ ꓙꓳ ꓢꓲ꓾ ꓠꓽ ꓦꓬꓼ ꓠꓬꓲ ꓮ ꓡꓲ ꓕꓲ ꓟ ꓗꓪ ꓥ ꓟꓲ ꓜꓲꓼ ꓦꓲ ꓗꓪ ꓵ ꓢꓲ ꓢꓷꓸ ꓔꓬ ꓟ ꓥꓳ꓾ ꓐꓯˍ ꓡꓳ꓿
44015022	ꓖꓳ ꓕꓯ ꓝꓲ ꓓꓴ ꓐꓴˍ ꓐꓰ ꓟꓬꓱꓽ ꓡꓳꓸ ꓢꓴ ꓐꓴˍ ꓐꓰ ꓕꓲ ꓘꓴ ꓜꓲ ꓞꓳ ꓡꓱꓸꓼ ꓡꓰ꓾ ꓬꓲ ꓪꓽ ꓗꓳ ꓡꓳ ꓗꓪ ꓐꓰ ꓡꓽ ꓞꓳ ꓢꓲ ꓓꓳ ꓡ ꓢꓲ꓾ ꓒꓳ-ꓡꓳˍ ꓐꓰ ꓐ-ꓠ-ꓐˍ ꓐꓰ ꓕꓲ ꓛꓳꓺꓼ ꓮ-ꓕꓲ-ꓬꓼ ꓡꓳ ꓒꓱ ꓗꓪ ꓝꓲ ꓩꓴ ꓗꓷ ꓠꓬ ꓙꓲˍ ꓡꓳ꓾ ꓐꓰ ꓓꓵꓽ ꓙ ꓡꓳ꓿ ꓛꓳ ꓙꓰ ꓠꓹ ꓟ ꓡꓽ ꓞꓳ ꓠꓬ꓾ ꓬꓲꓼ ꓤ ꓠꓬꓲ ꓤ ꓗꓳ ꓡꓳ ꓗꓪ ꓧꓳꓽ ꓪꓴꓸ ꓟꓴ ꓢꓴ ꓐ-ꓢ-ꓐ ꓟꓬꓱ ꓔ ꓟ ꓬꓴ-ꓔˍ ꓐꓰ ꓫꓲ-ꓡ ꓔꓯ ꓢꓲ ꓓꓳ ꓡ ꓡꓳ꓿
44015023	ꓬꓲ ꓪꓽ ꓡꓰ ꓐꓳ ꓩꓴ ꓗꓷˍ ꓟ ꓕꓳ ꓶ ꓗꓪ ꓕꓱ ꓡꓱ ꓐꓯ ꓔ ꓡꓳ꓿ ꓝꓲ ꓓꓴ ꓐꓴˍ ꓐꓰ ꓟꓬꓱꓽ ꓡꓳꓸ ꓢꓴ ꓐꓴˍ ꓐꓰ ꓠꓴ ꓪꓽ ꓬꓲꓼ ꓤ ꓠꓬꓲ ꓤ ꓐꓴ ꓡꓰ꓾ ꓮ-ꓕꓲ-ꓬˍ ꓐꓰ ꓫꓲ-ꓡꓲ-ꓬˍ ꓐꓰ ꓚꓲ-ꓡꓲ-ꓚꓬ ꓗꓪ ꓔꓬ ꓟ ꓐꓶ ꓞꓳ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓒꓵꓽ ꓗ ꓬꓰ ꓩꓴ ꓡ ꓥꓳ꓿
44015024	ꓕꓱ ꓗꓪ ꓐꓰ ꓡꓻ ꓗꓷ ꓢꓴ ꓕꓲ ꓐꓱ ꓠꓬ꓾ ꓥꓪ ꓠꓴꓽ ꓕꓵꓼ ꓘꓶ ꓟꓽ ꓙꓳ ꓙꓳ ꓬꓲ ꓪꓽ ꓐꓯ ꓘꓶ ꓗꓪ ꓐꓰ ꓠꓴ ꓪꓽ ꓔꓯ ꓘꓶꓻ ꓡꓶꓽ ꓡꓰ ꓝꓲ ꓢꓲ ꓠꓲꓹ ꓟ ꓫꓸ ꓡꓰ ꓝꓲˍ ꓟ ꓔꓯ ꓥꓪ ꓠꓴꓽ ꓑ ꓙꓽ ꓗꓷ ꓠꓬꓲ꓾
44015025	ꓥꓪ ꓠꓴꓽ ꓪꓽ ꓡꓯ ꓘꓳ ꓢꓲ꓾ ꓠꓲꓹ ꓠꓵˍ ꓟ ꓐ-ꓠ-ꓐˍ ꓐꓰ ꓒꓳ-ꓡꓳˍ ꓐꓰ ꓕꓲ ꓛꓳꓺꓼ꓾ ꓥꓪ ꓠꓴꓽ ꓡꓰ ꓢꓲ ꓔ ꓟ ꓡ ꓞꓳ ꓔꓯ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡ ꓠꓬ ꓙꓲˍ ꓡꓳ꓾ ꓓꓵꓽ ꓙˍ ꓡꓳ꓿
44015026	ꓐ-ꓠ-ꓐˍ ꓐꓰ ꓒꓳ-ꓡꓳ ꓕꓱ ꓠꓬꓲꓽ ꓣꓳ ꓠꓬ꓾ ꓣꓳ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓟꓬꓱꓺ ꓐꓱ ꓶ ꓫꓵꓻ ꓗꓳ ꓑꓵ ꓗꓷ ꓢꓴ ꓥꓳ꓿
44015027	ꓖꓳ ꓡꓱ ꓠꓬꓲ ꓥꓪ ꓠꓴꓽ ꓡꓰ ꓬꓴ-ꓔˍ ꓐꓰ ꓫꓲ-ꓡ ꓔꓯ ꓝꓲ ꓩꓴ ꓡ ꓢꓲ꓾ ꓬꓲ ꓪꓽ ꓚꓲ ꓛꓬ ꓟꓷ ꓠꓷꓹ ꓗꓪ ꓐꓰˍ ꓟꓲ ꓕꓱ ꓟ ꓡꓰ ꓐꓰ ꓠꓴ ꓪꓽ ꓔꓯ ꓐꓯ ꓖꓶ ꓡ ꓥꓳ꓿
44015028	ꓢꓲ-ꓫꓬ-ꓟ-ꓦˍ ꓐꓰ ꓥꓪ ꓠꓴꓽ ꓠꓬ꓾ ꓟꓽ ꓟꓯꓻ ꓟꓽ ꓓ ꓟ ꓶꓻ ꓟꓽ ꓥ ꓠꓬ ꓠꓱꓸ ꓐꓯꓼ ꓡꓲꓽˍ ꓟ ꓶꓻ ꓠꓴ ꓪꓽ ꓔꓯ ꓟꓽ ꓟꓯꓻ ꓝꓲ ꓠꓬ ꓙꓲˍ ꓡꓳ꓾ ꓓꓵꓽ ꓙˍ ꓡꓳ꓿
44015029	ꓠꓴ ꓪꓽ ꓚꓲꓸ ꓠꓯꓹ ꓟ ꓠꓬ꓾ ꓠꓲꓽ ꓐꓬꓱꓽ ꓔꓯ ꓔꓲ ꓗꓷ ꓟ ꓧꓪꓽˍ ꓐꓰ꓾ ꓫꓵꓽˍ ꓐꓰ꓾ ꓧꓶꓽ ꓛꓵꓽ ꓫꓵꓻ ꓟ ꓧꓪꓽˍ ꓐꓰ ꓟꓽ ꓢꓲꓽ ꓟꓽ ꓫꓬ ꓟ꓾ ꓕꓱ ꓟꓬ ꓫꓵꓽ ꓥꓳ꓿ ꓕꓱ ꓟꓬ ꓫꓵꓽ ꓔꓯ ꓠꓴ ꓪꓽ ꓤ ꓟꓳˍ ꓠꓬ ꓠꓴ ꓪꓽ ꓐꓱ ꓶ ꓙꓲˍ ꓡꓳ꓿ ꓧꓪꓸ ꓧꓪ ꓔꓬ꓾ ꓐꓰ ꓐꓯ ꓔ ꓡꓳ꓿
44015030	ꓬꓲ ꓪꓽ ꓔꓯ ꓝꓲ ꓩꓴ ꓗꓷ ꓢꓲ ꓮ-ꓕꓲ-ꓬꓼ ꓗꓪ ꓛꓲ ꓬꓰ ꓠꓬ꓾ ꓖꓳ ꓗꓪ ꓟ ꓘꓴ ꓜꓲ ꓞꓳ ꓔꓯ ꓘꓴ ꓜꓲꓼ ꓢꓲ꓾ ꓕꓳ ꓶ ꓡꓯꓼ ꓫꓴ ꓖꓳ ꓟ ꓡꓯꓼ ꓙꓱ ꓖꓶˍ ꓡꓳ꓿
44015031	ꓬꓲ ꓪꓽ ꓵ ꓗꓷ ꓠꓬ ꓠꓲꓹ ꓗꓴ ꓟꓶ ꓠꓬꓲ ꓮꓽ ꓘꓶꓸ ꓗꓹ ꓛꓲˍ ꓡꓳ꓿
44015032	ꓬꓴ-ꓔˍ ꓐꓰ ꓫꓲ-ꓡˍ ꓟꓲ ꓟꓷ ꓠꓷꓹ ꓝꓸ ꓢꓴ ꓥ ꓠꓬꓲ꓾ ꓐꓯ ꓘꓶ ꓮꓽ ꓟꓬꓹ ꓡꓰ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓢꓯꓼ ꓖꓶ ꓢꓲ ꓠꓲꓹ ꓟ ꓡꓱꓻ ꓡ ꓝꓲˍ ꓡꓳ꓿
44015033	ꓖꓳ ꓗꓪ ꓮꓽ ꓟꓬꓹ ꓠꓬꓲ ꓔꓬ ꓗꓷ ꓠꓬ꓾ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓬꓲ ꓪꓽ ꓔꓯ ꓝꓲ ꓩꓴ ꓡ ꓢꓴ ꓔꓬ ꓗꓪ ꓧꓪꓸ ꓧꓪ ꓬꓲꓼ ꓙꓰ ꓝꓲˍ ꓡꓳ꓿
44015034	ꓖꓳ ꓡꓱ ꓥ ꓟꓲ ꓫꓲ-ꓡ ꓠꓬ ꓖꓳ ꓗꓪ ꓔꓲꓹ ꓬꓰ ꓠꓬ ꓙꓲˍ ꓡꓳ꓾ ꓓꓵꓽ ꓙˍ ꓡꓳ꓿
44015035	ꓒꓳ-ꓡꓳˍ ꓐꓰ ꓐ-ꓠ-ꓐ ꓠꓽ ꓮ-ꓕꓲ-ꓬ ꓗꓪ ꓔꓬ ꓢꓲ꓾ ꓠꓱꓸ ꓐꓯꓼ ꓢꓴ ꓮꓽ ꓟꓬꓹ ꓣꓳˍ ꓐꓰ ꓕꓲ ꓛꓳꓺꓼ ꓢꓲ ꓒ ꓐꓯ ꓘꓶ ꓚ ꓟꓸ ꓖꓶˍ ꓡꓳ꓿
44015036	ꓖꓳ ꓗ ꓠꓯꓸ ꓠꓬ ꓒꓳ-ꓡꓳ ꓡꓰ ꓐ-ꓠ-ꓐ ꓔꓯ꓾ ꓮ ꓟꓶ ꓣꓳ ꓡꓰꓼ ꓙꓰ ꓢꓲ ꓣꓳ ꓧꓶꓸ ꓕꓯ ꓢꓲ ꓒ ꓐꓯ ꓘꓶ ꓚ ꓟꓸ ꓖꓶ ꓗꓷ ꓟ ꓡꓳ ꓒꓱ ꓮꓽ ꓙꓵ ꓗꓪ꓾ ꓬꓲꓼ ꓤ ꓠꓬꓲ ꓤ ꓐꓴ ꓮ ꓡꓲ ꓞꓳ ꓙꓳ ꓔꓬ ꓟ ꓔꓯ ꓔꓱꓹ ꓠꓬꓲ ꓙꓰ ꓡꓯ꓾ ꓐꓯˍ ꓡꓳ꓿
44015037	ꓐ-ꓠ-ꓐ ꓠꓬ ꓟ-ꓘꓳ ꓟꓬꓱ ꓔ ꓟ ꓬꓳ-ꓦ ꓔꓯˍ ꓟꓲ ꓧꓳꓽ ꓙꓰ ꓠꓲꓹ ꓫꓵˍ ꓡꓳ꓿
44015038	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓠꓬ꓾ ꓒ-ꓩꓴ-ꓡꓲ-ꓬ ꓟꓵꓽ ꓗꓪ ꓬꓲ ꓪꓽ ꓔꓯ ꓧꓹ ꓔ ꓬꓰ ꓢꓲ ꓟꓬꓱꓽ ꓬꓰˍ ꓟ ꓗꓪ ꓛꓳꓻ ꓙꓰ ꓟꓽ ꓫꓳ ꓢꓴ ꓟ-ꓘꓳ ꓔꓯ ꓧꓳꓽ ꓙꓰˍ ꓠꓬ ꓟꓽ ꓙꓲ꓾ ꓐꓰ ꓓꓵꓽ ꓙˍ ꓡꓳ꓿
44015039	ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬꓲꓽ ꓣꓳ ꓮꓽ ꓘꓶꓸ ꓧꓳꓺ ꓡꓯ ꓘꓳ ꓢꓲ ꓧꓹ ꓡꓯ ꓘꓳ ꓗꓷ ꓠꓬ꓾ ꓐ-ꓠ-ꓐ ꓠꓽ ꓟ-ꓘꓳ ꓔꓯ ꓧꓳꓽ ꓔ ꓢꓲ꓾ ꓡꓲ ꓜꓶꓽ ꓢꓲ ꓠꓬꓲ ꓢ-ꓑꓴ-ꓣ ꓬꓲꓻ ꓗꓳ ꓡꓳ ꓟꓵꓽ ꓗꓪ ꓙꓰˍ ꓡꓳ꓿
44015040	ꓒꓳ-ꓡꓳ ꓠꓽ ꓫꓲ-ꓡ ꓔꓯ ꓢꓲꓺ ꓓꓳ ꓡ ꓢꓲ꓾ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓪꓴ-ꓢ ꓣꓱꓽ ꓛꓰꓽ ꓟꓬꓱꓽ ꓗꓪ ꓡꓯꓼ ꓙꓱ ꓖꓶ ꓗꓷ ꓠꓬ ꓓꓳ ꓙꓰˍ ꓡꓳ꓿
44015041	ꓒꓳ-ꓡꓳ ꓠꓬ ꓫꓲ-ꓡꓲ-ꓬˍ ꓐꓰ ꓚꓲ-ꓡꓲ-ꓚꓬ ꓟꓵꓽ ꓗꓪ ꓚꓳ ꓙꓰ ꓢꓲ꓾ ꓘꓴ ꓜꓲ ꓞꓳ ꓔꓯ ꓕꓶꓻ ꓡꓰ ꓝꓲˍ ꓡꓳ꓿
44016001	ꓒꓳ-ꓡꓳ ꓠꓬ ꓔꓷ-ꓑꓲꓹˍ ꓐꓰ ꓡꓴ-ꓢꓶ-ꓔꓷꓼ ꓡꓳ ꓒꓱ ꓗꓪˍ ꓟꓲ ꓚꓳ ꓛꓲ ꓬꓰˍ ꓡꓳ꓿ ꓖꓳ ꓗꓪ ꓕꓲ-ꓟꓳ-ꓕꓲ-ꓪꓴ ꓟꓬꓱ ꓔ ꓟ ꓢꓲ ꓤ ꓕꓲ ꓣꓳ ꓔꓬ ꓡꓳ꓿ ꓬꓲ ꓟꓹ ꓟ ꓠꓬ ꓢꓲ ꓒ ꓔꓯ ꓙꓵꓻˍ ꓟ ꓬꓴ-ꓔ ꓤꓽ ꓟꓶ ꓤꓽ ꓥ ꓢꓲ꓾ ꓬꓲ ꓐꓹ ꓐ ꓠ ꓦꓲ-ꓡꓲ ꓡ ꓞꓳ ꓥ ꓡꓳ꓿
44016002	ꓡꓴ-ꓢꓶ-ꓔꓷꓽˍ ꓐꓰ ꓬꓲ-ꓗꓳ-ꓠꓰ ꓗꓪ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴˍ ꓟꓲ꓾ ꓕꓲ-ꓟꓳ-ꓕꓲ-ꓪꓴ ꓠꓽ ꓞꓳ ꓙꓲꓻ ꓥꓳ꓾ ꓐꓰ ꓢꓷꓸ ꓙ ꓟꓳ ꓙˍ ꓡꓳ꓿
44016003	ꓒꓳ-ꓡꓳ ꓠꓬ ꓬꓲˍ ꓐꓰ ꓕꓲ ꓛꓳꓺꓼ ꓕꓲ-ꓟꓳ-ꓕꓲ-ꓪꓴ ꓔꓯ ꓧꓳꓽ ꓙꓰ ꓠꓲꓹ ꓫꓵ ꓠꓬꓲ꓾ ꓖꓳ ꓕꓲ ꓟꓵꓽ ꓗꓪ ꓔꓬ ꓟ ꓬꓴ-ꓔ ꓡ ꓞꓳ ꓑꓶꓸ ꓓꓴ꓾ ꓬꓲ ꓔꓯ ꓶˍ ꓟ ꓗ ꓫꓵ ꓬꓰ ꓖꓶˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓐꓹ ꓐ ꓠꓽ ꓦꓲ-ꓡꓲ ꓡ ꓞꓳ ꓥ ꓟ ꓬꓲ ꓪꓽ ꓮꓽ ꓙꓵ ꓢꓷˍ ꓡꓳ꓿
44016004	ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓟ ꓝꓲ ꓓꓴ ꓐꓴˍ ꓐꓰ꓾ ꓟꓬꓱꓽ ꓡꓳꓸ ꓢꓴ ꓐꓴ ꓡꓰ ꓖꓪ ꓙꓱ ꓔ ꓟ ꓗꓺ ꓫꓵ ꓔꓯ ꓛꓳ ꓝꓲ ꓠꓹ ꓟ꓾ ꓬꓲ ꓪꓽ ꓠꓬ ꓕꓲ ꓡꓳ ꓒꓱ ꓡꓰ ꓕꓲ ꓡꓳ ꓒꓱ ꓗꓪ ꓚꓳ ꓙꓰ ꓢꓲ꓾ ꓦ ꓡꓱ ꓢꓴ ꓐꓴ ꓔꓯ ꓗꓺ ꓫꓵ ꓖꓳ ꓟ ꓡꓯꓼ ꓙꓱ ꓖꓶˍ ꓡꓳ꓿
44016005	ꓖꓳ ꓡꓱ ꓠꓬꓲ ꓘꓴ ꓜꓲ ꓞꓳ ꓠꓬ ꓙꓵꓻ ꓠꓲꓹ ꓢꓯꓼ ꓙꓳ ꓡ ꓢꓲ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓦ ꓡꓱ ꓢꓴ ꓟꓬꓽ ꓡ ꓡꓳ꓿
44016006	ꓢꓲ-ꓫꓬ-ꓟ-ꓦ ꓡꓰ ꓬꓲ ꓪꓽ ꓔꓯ ꓮ-ꓢꓲ-ꓬ ꓟꓵꓽ ꓗꓪ ꓪꓴ-ꓢ ꓐꓯ ꓘꓶ ꓟꓽ ꓚ ꓙꓰ ꓝꓲ ꓠꓬꓲ꓾ ꓬꓲ ꓪꓽ ꓠꓬ ꓩ-ꓡꓴ-ꓚꓲ-ꓬ ꓟꓵˍ ꓐꓰ ꓖ-ꓡ-ꓕꓲ-ꓬ ꓟꓵꓽ ꓗꓪ ꓗꓳꓸ ꓙꓻ ꓙꓰ ꓢꓲ꓾
44016007	ꓟꓰ-ꓫꓲ-ꓬ ꓟꓵ ꓫꓸ ꓗ ꓗꓪ ꓛꓲ ꓬꓰ ꓠꓬ꓾ ꓑꓲ-ꓕꓴ-ꓠꓲ-ꓬ ꓟꓵ ꓗꓪ ꓓꓵꓽ ꓙꓰˍ ꓐꓰ ꓬꓰˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓬꓲ ꓦ ꓡꓰ ꓬꓲ ꓪꓽ ꓔꓯ ꓟꓽ ꓙꓰ ꓝꓲ ꓠꓬꓲ꓾
44016008	ꓬꓲ ꓪꓽ ꓠꓬ ꓟꓰ-ꓫꓲ-ꓬ ꓟꓵ ꓗꓪ ꓗꓳꓸ ꓙꓰ ꓢꓲ꓾ ꓕꓷ-ꓡꓳ-ꓬ ꓡꓳ ꓒꓱ ꓗꓪ ꓬꓯꓼ ꓡ ꓡꓳ꓿
44016009	ꓖꓳ ꓕꓲ ꓦꓬꓼ ꓢ ꓘꓪ ꓕꓯ ꓒꓳ-ꓡꓳ ꓔꓯ ꓦ ꓐꓬꓱꓽ ꓕꓲ ꓟ ꓟꓳꓸ ꓖꓶ ꓡ ꓡꓳ꓿ ꓦ ꓐꓬꓱꓽ ꓖꓳ ꓟ ꓗꓪ꓾ ꓟ-ꓢꓲ-ꓓꓳ ꓡ ꓞꓳ ꓕꓲ ꓣꓳ ꓦꓰꓼ ꓞ ꓢꓲ ꓒꓳ-ꓡꓳ ꓔꓯ꓾ ꓟ-ꓢꓲ-ꓓꓳ ꓗꓪ ꓗꓳꓸ ꓡ ꓢꓲ ꓥꓪ ꓠꓴꓽ ꓔꓯ ꓬꓰ ꓙ ꓡꓯ꓾ ꓐꓰ ꓓꓰꓽˍ ꓟ ꓟꓳˍ ꓡꓳ꓿
44016010	ꓬꓲ ꓠꓬ ꓦ ꓐꓬꓱꓽ ꓟꓳꓻ ꓗꓷ ꓗ ꓠꓯ꓾ ꓪꓴ-ꓢ ꓡꓰ ꓟ-ꓢꓲ-ꓓꓳ ꓢꓴ ꓔꓯ ꓶꓼ ꓓꓳ ꓫꓱꓹ ꓓꓳ ꓟꓸ ꓖꓶ ꓠꓹ ꓟ꓾ ꓥꓪ ꓠꓴꓽ ꓔꓯ ꓘꓴˍ ꓡꓳ꓾ ꓓꓵꓽ ꓙˍ ꓠꓬꓲ꓾ ꓖꓳ ꓗꓪ ꓙꓰˍ ꓐꓰ ꓬꓰˍ ꓡꓳ꓿
44016011	ꓖꓳ ꓡꓱ ꓠꓬꓲ ꓥꓪ ꓠꓴꓽ ꓠꓬ ꓕꓷ-ꓡꓳ-ꓬ ꓗꓪ ꓐꓰ ꓡꓲ ꓜꓶꓽ ꓢꓲ꓾ ꓢ-ꓟꓳ-ꓕꓷ-ꓡ ꓬꓲꓻ ꓗꓳ ꓡꓳ ꓟꓵꓽ ꓗꓪ ꓔꓱꓹ ꓔꓱꓹꓼ ꓐꓰ ꓙꓰꓳ꓿ ꓗꓸ ꓠꓯꓸ ꓕꓲ ꓠꓬꓲ ꓠꓬ ꓠꓲ-ꓬ-ꓑꓳ-ꓢꓶ ꓡꓳ ꓒꓱ ꓗꓪ ꓛꓲ ꓬꓰꓳ꓿
44016012	ꓝꓮꓲ ꓖꓳ ꓗꓪ ꓐꓰ ꓒꓲ-ꓡꓲ-ꓒꓲ ꓗꓪ ꓛꓲ ꓬꓰꓳ꓿ ꓕꓱ ꓟ ꓠꓬ ꓟ-ꓢꓲ-ꓓꓳ ꓟꓵꓽ ꓗꓪ ꓟ ꓡꓳ ꓒꓱ ꓓꓽ ꓟ ꓕꓲ ꓟ ꓥ ꓢꓲ꓾ ꓣꓳ-ꓟ ꓙꓵꓽˍ ꓟ ꓠꓯꓸ ꓘꓪ ꓓꓹ ꓟ ꓡꓳ ꓒꓱ ꓥ ꓡꓳ꓿ ꓖꓳ ꓗꓪ ꓥꓪ ꓠꓴ ꓠꓬꓲꓽ ꓢ ꓠꓬꓲ ꓔꓬ ꓗꓷꓳ꓿
44016013	ꓠꓽ ꓦꓬꓼ ꓠꓬꓲ ꓗꓪ ꓥꓪ ꓠꓴꓽ ꓠꓬ꓾ ꓪꓽ ꓘꓴ ꓜꓲꓼ ꓖꓴ ꓕꓲ ꓖ ꓙꓳˍ ꓥꓳ꓾ ꓓꓵꓽ ꓙ ꓢꓲ꓾ ꓡꓳ ꓒꓱ ꓗꓪ ꓐꓰ ꓓꓳ ꓙꓰ ꓢꓲ ꓠꓬꓲ ꓠꓯ ꓬꓲꓻ ꓘꓶꓽ ꓔꓯꓸ ꓟꓳꓸ ꓙꓰꓳ꓿ ꓥꓪ ꓠꓴꓽ ꓠꓬ ꓖꓳ ꓗꓪ ꓠꓬꓲꓸ ꓠꓸ ꓢꓲ꓾ ꓜꓲꓼ ꓡ ꓟ ꓤꓽ ꓟꓶ ꓤ ꓐꓴ ꓔꓯ ꓟꓸ ꓟꓲ ꓚ ꓟꓸ ꓖꓶꓽꓳ꓿
44016014	ꓟꓸ ꓟꓲ ꓠ ꓠꓹ ꓢꓴ ꓗꓳ ꓡꓳ ꓗꓪ꓾ ꓕꓷ-ꓬ-ꓕꓷ-ꓡꓽ ꓡꓳ ꓒꓱ ꓗꓪ ꓐꓰ ꓡꓻ ꓟ꓾ ꓪꓴ-ꓢ ꓔꓯ ꓦ ꓡꓱˍ ꓟ꓾ ꓠꓲꓺ ꓛꓵꓽ ꓟ ꓟꓶꓺ ꓪꓴꓽ ꓢꓴ꓾ ꓡꓱ-ꓔꓲ-ꓬ ꓟꓬꓱ ꓔ ꓟ ꓤꓽ ꓟꓶ ꓤ ꓕꓲ ꓣꓳ ꓔꓬ ꓡꓳ꓿ ꓢꓲ ꓒ ꓡꓰ ꓬꓲ ꓔꓯ ꓠꓲꓹ ꓟ ꓒꓴ ꓖꓶˍ ꓠꓬꓲ ꓒꓳ-ꓡꓳ ꓐꓯˍ ꓟ ꓔꓯ ꓬꓲ ꓜꓶ ꓠ ꓠꓹ ꓡꓳ꓿
44016015	ꓬꓲꓸˍ ꓐꓰ ꓬꓲ ꓕꓲ ꓦꓲ ꓢꓴ ꓖꓳ ꓓꓱ ꓔꓲꓹ ꓟꓶ ꓗꓷ ꓠꓬ꓾ ꓬꓲ ꓡꓰ ꓥꓪ ꓠꓴꓽ ꓔꓯ꓾ ꓥꓪ ꓠꓬ ꓢꓲ ꓒ ꓠꓯꓸꓼ ꓗꓪ ꓙꓵꓻ ꓠꓲꓹ ꓙꓳˍ ꓟ ꓠꓴ ꓪꓽ ꓚꓬꓹ ꓔ ꓠꓬ꓾ ꓥꓪ ꓦꓲ ꓗꓪ ꓔꓬ ꓡꓯ꓾ ꓐꓰ ꓟꓽ ꓓ ꓟꓽ ꓞ ꓓꓰꓽˍ ꓠꓬꓲ꓾ ꓥꓪ ꓠꓴ ꓠꓬ ꓬꓲ ꓦꓲ ꓗꓪ ꓔꓬ ꓗꓷꓳ꓿
44016016	ꓕꓲ ꓠꓬꓲ ꓙꓳˍ ꓠꓬ꓾ ꓪꓽ ꓘꓴ ꓖꓴ ꓗꓪ ꓥꓪ ꓠꓴ ꓙꓰ ꓔꓬ ꓕꓯ꓾ ꓓꓽ ꓫꓵ ꓠꓲꓽ ꓓꓯꓹ ꓢꓲ ꓓꓽ ꓫꓵ ꓟꓬꓱꓽ ꓬꓰˍ ꓟ ꓗꓪ ꓐꓰ ꓬꓲ ꓢꓲ ꓒ ꓔꓯ ꓒꓴ ꓮꓽ ꓟꓬꓹ ꓧꓪ ꓟꓶ ꓡꓰ ꓝꓲˍ ꓟ ꓤ ꓟꓶ ꓡꓯꓸ ꓕꓲ ꓣꓳ ꓥꓪ ꓠꓴꓽ ꓔꓯ ꓔꓳꓹ ꓜꓳꓽˍ ꓡꓳ꓿
44016017	ꓬꓲ ꓠꓬ ꓒꓳ-ꓡꓳˍ ꓐꓰ ꓥꓪ ꓠꓴꓽ ꓔꓯ ꓛꓳ ꓡ ꓢꓲ꓾ ꓡ ꓞꓳ ꓕꓱ ꓕꓷ ꓠꓬ ꓟꓴ ꓡꓳꓹ ꓬꓰ ꓢꓴ ꓪꓴ-ꓢ ꓬꓲ ꓚꓳ ꓑꓸ ꓐꓴ ꓥ ꓢꓲ꓾ ꓠꓴ ꓪꓽ ꓔꓯ ꓢꓯꓼ ꓟꓬ ꓟꓶ ꓠꓹ ꓟ ꓙ ꓖꓴ ꓐꓯ ꓟꓸ ꓖꓶ ꓢꓴ ꓥꓳ꓾ ꓐꓰ ꓘꓴˍ ꓡꓳ꓿
44016018	ꓬꓲ ꓠꓬ ꓕꓱ ꓡꓱ ꓮꓽ ꓟꓬꓹ ꓠꓬꓲ ꓬꓰˍ ꓟ ꓗꓪ ꓐꓰ ꓒꓳ-ꓡꓳ ꓮꓽ ꓘꓶꓸ ꓠꓲꓹ ꓜꓲ ꓡ ꓠꓬꓲ ꓔꓲꓸ ꓒꓳꓹ ꓢꓲ ꓠꓲꓽ ꓔꓯ꓾ ꓥꓪ ꓠꓬ ꓬꓰ-ꓢꓴ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓠꓴ ꓔꓯ ꓕꓵꓼ ꓪ ꓖꓶˍ ꓠꓬꓲ꓾ ꓠꓴ ꓬꓲ ꓔꓯˍ ꓐꓰ ꓓꓳ ꓡꓯ꓾ ꓐꓯ ꓖꓶˍ ꓡꓳ꓿ ꓖꓳ ꓡꓱ ꓠꓬ ꓠꓲꓽ ꓠꓽ ꓬꓲ ꓖꓳ ꓕꓲ ꓑꓹ ꓗꓪ ꓓꓳ ꓡꓺꓳ꓿
44016019	ꓖꓳ ꓡꓱ ꓥ ꓟꓲ ꓤ ꓟꓶ ꓡꓯꓸ ꓖꓳ ꓟ ꓬꓲ ꓢꓲ ꓒ ꓐꓴ ꓠꓬ꓾ ꓬꓲ ꓪꓽ ꓒꓴꓻ ꓧꓪ ꓚꓱꓹ ꓐꓬ ꓡꓰˍ ꓟ ꓔꓯ ꓟꓳꓻ ꓗꓷ ꓠꓬꓲ꓾ ꓬꓲ ꓪꓽ ꓡꓰ ꓒꓳ-ꓡꓳˍ ꓐꓰ ꓫꓲ-ꓡ ꓔꓯ ꓣꓴ ꓢꓲ꓾ ꓢꓲꓽ ꓒ ꓐꓴ ꓔꓬ ꓗꓪ ꓖꓳꓻ ꓛꓲ ꓬꓰ ꓠꓬ꓾
44016020	ꓕꓱ ꓕꓲ ꓧꓳꓽ ꓟ ꓠꓬ ꓬꓴ-ꓔ ꓡ ꓞꓳ ꓥ ꓢꓲ꓾ ꓣꓳ ꓡꓳ ꓒꓱ ꓗꓪ ꓮꓽ ꓘꓶꓸ ꓘꓶꓻ ꓡꓶꓽ ꓔꓬ ꓡꓳ꓿
44016021	ꓬꓲ ꓪꓽ ꓠꓬ ꓣꓳꓽ ꓣꓳ-ꓟ ꓡ ꓞꓳ ꓘꓳꓻ ꓣꓴ ꓟꓽ ꓓ ꓟ ꓐꓰ ꓛꓳˍ ꓟꓲ ꓛꓳ ꓟꓽ ꓓ ꓟ ꓗ ꓫꓵ ꓟꓸ ꓖꓶ ꓔꓬ ꓡꓳ꓾ ꓐꓯˍ ꓡꓳ꓿
44016022	ꓞꓳ ꓜꓴꓻ ꓠꓬ ꓕꓲ ꓢꓯꓼˍ ꓐꓰ ꓝꓲ ꓓꓴ ꓐꓴ ꓔꓯ ꓒꓳꓹ ꓔꓴ ꓡ ꓕꓯ꓾ ꓢꓲꓽ ꓒ ꓐꓴ ꓡꓰ ꓝꓲ ꓓꓴ ꓐꓴ ꓐꓵ ꓞꓶꓽ ꓚꓵꓹ ꓡꓵꓸ ꓗꓷ ꓢꓲ ꓓꓶꓽ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿
44016023	ꓬꓲ ꓪꓽ ꓔꓯ ꓮꓽ ꓘꓶꓸ ꓓꓶꓽ ꓗꓷ ꓗꓸ ꓠꓯꓸ ꓐꓱ ꓓꓴꓽ ꓗꓪ ꓐꓱ ꓗꓷ ꓢꓲ꓾ ꓬꓲ ꓜꓶ ꓦꓴꓺ ꓠꓬꓹ ꓠꓹ ꓟ ꓐꓱ ꓓꓴꓽ ꓙꓵꓽ ꓢꓴ ꓔꓯ ꓕꓵꓼ ꓪ ꓖꓶˍ ꓡꓳ꓿
44016024	ꓕꓵꓼ ꓪ ꓕꓱ ꓟ ꓟꓶ ꓡꓰ ꓠꓬ꓾ ꓐꓱ ꓓꓴꓽ ꓙꓵꓽ ꓢꓴ ꓡꓰ ꓬꓲ ꓪꓽ ꓔꓯ ꓐꓱ ꓓꓴꓽ ꓠꓯꓸꓼ ꓕꓲ ꓗꓳꓹ ꓗꓪ ꓐꓱ ꓗꓷ ꓢꓲ꓾ ꓬꓲ ꓪꓽ ꓛꓲ ꓒꓯꓹ ꓗꓪˍ ꓟꓲ ꓕꓶꓻ ꓕꓶˍ ꓡꓰꓽ ꓡꓸ ꓕꓸ ꓕꓯꓼˍ ꓡꓳ꓿
44016025	ꓮꓽ ꓡ ꓦꓬꓼ ꓔꓱ ꓫꓵ ꓗꓪ ꓒꓳ-ꓡꓳˍ ꓐꓰ ꓫꓲ-ꓡ ꓠꓬ ꓪꓽ ꓘꓴ ꓢꓲ ꓪꓴ-ꓢ ꓔꓯ ꓫꓱꓸ ꓖꓶ ꓓꓴ ꓟꓴꓽ ꓖꓪꓽ ꓖꓪ ꓔꓬ ꓕꓯ꓾ ꓠꓱꓸ ꓐꓯꓼ ꓐꓱ ꓔ ꓢꓴ ꓐꓴˍ ꓟꓲ ꓬꓲ ꓪꓽ ꓔꓯ ꓠ ꓠꓹ ꓔꓬ ꓡꓳ꓿
44016026	ꓖꓳ ꓕꓯ ꓞꓼ ꓐꓰ ꓟꓵꓽ ꓮꓽ ꓘꓶꓸ ꓓꓵꓺ ꓡ ꓢꓲ꓾ ꓐꓱ ꓓꓴꓽ ꓦꓲ ꓚꓰ ꓶꓹ ꓡꓰ ꓢꓲ ꓠꓬꓲ꓾ ꓗꓺ ꓘꓶ ꓮꓽ ꓙꓵˍ ꓟꓲ ꓞꓼ ꓐꓰ ꓒꓴ ꓡ ꓢꓲ꓾ ꓐꓱ ꓔ ꓢꓴ ꓞꓳꓹ ꓚ ꓮꓽ ꓙꓵ ꓡꓱꓸꓼ ꓐꓶꓻ ꓡꓰꓳ꓿
44016027	ꓐꓱ ꓓꓴꓽ ꓙꓵꓽ ꓢꓴ ꓧꓪꓸ ꓛꓲꓽ ꓡ ꓢꓲ꓾ ꓐꓱ ꓓꓴ ꓗ ꓘꓶꓽ ꓒꓴ ꓞꓹ ꓟ ꓔꓯ ꓟꓳꓻ ꓗꓷ ꓠꓬ꓾ ꓐꓱ ꓔ ꓢꓴ ꓛꓰꓹ ꓙꓰꓳ꓾ ꓐꓰ ꓓꓵꓽ ꓙˍ ꓠꓬꓲ꓾ ꓬꓲ ꓮ ꓕꓽ ꓚꓵꓹ ꓓꓳ ꓡ ꓢꓲ ꓚꓲꓸ ꓛꓬ ꓔꓯ ꓗꓸ ꓢꓰꓼˍ ꓐꓰ ꓬꓰˍ ꓡꓳ꓿
44016028	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓠꓽ ꓢꓯꓼ ꓓꓽ ꓟ ꓡꓰ꓾ ꓠꓴ ꓚꓲꓸ ꓛꓬ ꓔꓯ ꓮ ꓡꓲ ꓕꓽ ꓬꓰ꓾ ꓥꓪ ꓠꓴꓽ ꓮꓽ ꓙꓵ ꓕꓻ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿
44016029	ꓖꓳ ꓕꓯ ꓐꓱ ꓓꓴꓽ ꓙꓵꓽ ꓢꓴ ꓠꓬ꓾ ꓮ ꓔꓳꓸ ꓟꓬ ꓖꓶꓽ ꓡꓯ꓾ ꓐꓰ ꓘꓴꓻ ꓗꓷ ꓠꓬ꓾ ꓙꓳꓺ ꓠꓬꓲ ꓛꓱꓽ ꓠꓬꓲ ꓔꓷꓹ ꓓꓵꓽ ꓙꓰ ꓢꓲ꓾ ꓒꓳ-ꓡꓳˍ ꓐꓰ ꓫꓲ-ꓡ ꓟꓲꓽ ꓙꓬ ꓗꓪ ꓟꓳꓼ ꓡꓰ ꓢꓲ ꓠꓬꓲ꓾
44016030	ꓬꓲ ꓪꓽ ꓔꓯ ꓧꓳꓽ ꓓꓳ ꓡ ꓢꓲ꓾ ꓮ ꓬꓲꓼ ꓐꓴꓳ꓾ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓥꓪ ꓮ ꓡꓲ ꓬꓰ ꓠ ꓗꓹ ꓡ? ꓐꓯˍ ꓡꓳ꓿
44016031	ꓬꓲ ꓪꓽ ꓡꓰ꓾ ꓢꓲ ꓒ ꓬꓰ-ꓢꓴ ꓔꓯ ꓙꓵꓻ꓾ ꓖꓳ ꓡꓱ ꓠꓬ ꓠꓴˍ ꓐꓰ ꓠꓴ ꓕꓲ ꓦꓲ ꓢꓴ ꓢꓯꓼ ꓟꓬ ꓝꓸ ꓟꓶˍ ꓥꓳ꓾ ꓐꓯ ꓖꓶˍ ꓡꓳ꓿
44016032	ꓖꓳ ꓕꓯ ꓝꓲ ꓓꓴ ꓐꓴ ꓡꓰ ꓬꓲˍ ꓐꓰ ꓬꓲ ꓕꓲ ꓦꓲ ꓢꓴ ꓮꓽ ꓙꓵ ꓔꓯ ꓢꓲ ꓒ ꓐꓯ ꓘꓶ ꓟꓸ ꓖꓶˍ ꓡꓳ꓿
44016033	ꓢ ꓘꓪ ꓬꓲ ꓖꓳ ꓕꓲ ꓙꓵꓹ ꓗꓪ꓾ ꓐꓱ ꓓꓴꓽ ꓙꓵꓽ ꓢꓴ ꓡꓰ ꓬꓲ ꓪꓽ ꓠꓻ ꓓꓴ ꓞꓲꓽ ꓖꓶˍ ꓡꓳ꓿ ꓖꓳ ꓗ ꓠꓯꓸ ꓞꓼ ꓐꓰ ꓬꓲˍ ꓐꓰ ꓬꓲ ꓕꓲ ꓦꓲ ꓢꓴ ꓮꓽ ꓙꓵ ꓖꓳ ꓓꓱ ꓔꓲꓹ ꓟꓶˍ ꓡꓳ꓿
44016034	ꓖꓳ ꓡꓱ ꓠꓬ ꓬꓲ ꓪꓽ ꓔꓯ ꓬꓲ ꓦꓲ ꓗꓪ ꓧꓳꓽ ꓓꓵꓽ ꓙꓰ ꓢꓲ ꓜꓻ ꓖꓶꓽ ꓜꓽ ꓢꓲ ꓠꓬꓲ꓾ ꓬꓲˍ ꓐꓰ ꓬꓲ ꓕꓲ ꓦꓲ ꓢꓴ ꓮꓽ ꓙꓵ ꓪꓴ-ꓢ ꓔꓯ ꓙꓵꓻ ꓗꓷ ꓠꓬꓲ ꓮꓽ ꓘꓶꓸ ꓗꓹ ꓛꓲˍ ꓡꓳ꓿
44016035	ꓟꓲꓽ ꓕꓯ ꓙꓲ ꓡ ꓠꓬ ꓢꓲꓽ ꓒ ꓐꓴ ꓡꓰ ꓟꓯꓼ ꓤ ꓐꓴ ꓔꓯ ꓝꓲ ꓩꓴ ꓡ ꓢꓲ꓾ ꓡ ꓞꓳ ꓖꓳ ꓠꓬꓲꓽ ꓣꓳ ꓔꓯ ꓩꓴ ꓗꓷ꓾ ꓐꓰ ꓐꓯ ꓖꓶ ꓝꓲˍ ꓡꓳ꓿
44016036	ꓖꓳ ꓕꓯ ꓐꓱ ꓓꓴꓽ ꓙꓵꓽ ꓢꓴ ꓡꓰ ꓒꓳ-ꓡꓳ ꓔꓯ꓾ ꓢꓲꓽ ꓒ ꓐꓴ ꓠꓴ ꓪꓽ ꓔꓯ ꓩꓴ ꓗꓷ ꓠꓹ ꓟ ꓡ ꓞꓳ ꓝꓲ ꓩꓴ ꓡ ꓠꓬꓲ꓾ ꓮ ꓟꓶ ꓠꓴ ꓪꓽ ꓓꓳ ꓡ ꓢꓲ꓾ ꓧꓪꓸ ꓧꓪˍ ꓙꓰ꓾ ꓐꓯ ꓖꓶˍ ꓡꓳ꓿
44016037	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓡꓰ ꓢꓲꓽ ꓒ ꓟꓯ ꓤ ꓐꓴ ꓔꓯ꓾ ꓥꓪ ꓠꓴꓽ ꓠꓬ ꓣꓳ-ꓟ ꓡ ꓞꓳ ꓥꓻ ꓥˍ ꓟꓲ꓾ ꓓꓰꓺ ꓘꓶꓽ ꓟꓽ ꓐꓯ ꓞꓷꓹ ꓕꓯˍ ꓡꓰ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪ ꓥꓪ ꓠꓴꓽ ꓔꓯ ꓓꓶꓽ ꓢꓲ ꓐꓱ ꓗꓷꓳ꓿ ꓮ ꓟꓶ ꓬꓲ ꓪꓽ ꓠꓬ ꓥꓪ ꓠꓴꓽ ꓔꓯ ꓘꓳ ꓫꓱ ꓫꓱˍ ꓩꓴ ꓗꓷˍ ꓐꓰ ꓬꓰˍ ꓡ? ꓕꓱ ꓡꓱ ꓬꓰ ꓟꓽ ꓓ꓿ ꓢꓲꓽ ꓒ ꓐꓴ ꓬꓲ ꓪꓽ ꓚꓲ ꓛꓬ ꓡ ꓢꓲ ꓥꓪ ꓠꓴꓽ ꓔꓯ ꓧꓳꓽ ꓓꓳ ꓙꓰ ꓠ ꓗꓹ ꓡꓳ꓾ ꓐꓯ ꓖꓶˍ ꓡꓳ꓿
44016038	ꓖꓳ ꓡꓱ ꓠꓬ ꓟꓯꓼ ꓤ ꓐꓴ ꓡꓰ ꓐꓯ ꓘꓶ ꓕꓱ ꓟ ꓢꓲꓽ ꓒ ꓐꓴ ꓔꓯ ꓐꓯ ꓖꓶ ꓬꓰ ꓠꓬ꓾ ꓒꓳ-ꓡꓳˍ ꓐꓰ ꓫꓲ-ꓡ ꓠꓽ ꓣꓳ-ꓟ ꓑ ꓫꓬꓼ ꓥ ꓟ ꓢꓷꓸ ꓡꓰ ꓠꓬꓲ ꓙꓳꓺ ꓡꓰˍ ꓡꓳ꓿
44016039	ꓖꓳ ꓕꓯ ꓢꓲꓽ ꓒ ꓐꓴ ꓡ ꓢꓲ ꓬꓲ ꓪꓽ ꓔꓯ ꓖꓶꓻ ꓬꓲꓽ ꓢꓲ ꓠꓬꓲ꓾ ꓐꓱ ꓓꓴꓽ ꓗꓪ ꓐꓰ ꓧꓳꓽ ꓓꓳ ꓡ ꓠꓬ꓾ ꓡꓳ ꓒꓱ ꓗꓪ ꓐꓰ ꓓꓳ ꓙꓰ ꓠꓹ ꓟ ꓬꓲ ꓪꓽ ꓔꓯ ꓓꓰꓽˍ ꓡꓳ꓿
44016040	ꓬꓲ ꓪꓽ ꓐꓱ ꓓꓴꓽ ꓗꓪ ꓐꓰ ꓓꓳ ꓙꓰ ꓠꓬ꓾ ꓡꓱ-ꓔꓲ-ꓬꓼ ꓦꓲ ꓗꓪ ꓓꓵꓽ ꓡꓰ ꓢꓲ꓾ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓠꓲꓹ ꓟ ꓗꓴ ꓖꓶ ꓗꓷ ꓠꓬ꓾ ꓖꓳ ꓗꓪ ꓐꓰ ꓓꓳ ꓙꓰˍ ꓡꓳ꓿
44017001	ꓬꓲ ꓪꓽ ꓠꓬ ꓬ-ꓩꓷ-ꓑꓳ-ꓡꓲˍ ꓐꓰ ꓬ-ꓑꓳ-ꓡꓳ-ꓠꓲ-ꓬ ꓡꓳ ꓒꓱ ꓗꓪ ꓗꓳꓸ ꓙꓻ ꓙꓰ ꓢꓲ꓾ ꓕꓰ-ꓢ-ꓡꓳ-ꓠꓲ-ꓬ ꓗꓪ ꓛꓲ ꓬꓰˍ ꓡꓳ꓿ ꓖꓳ ꓗꓪ ꓬꓴ-ꓔ ꓡ ꓞꓳ ꓜꓲꓼ ꓦꓲ ꓕꓲ ꓦꓲ ꓙꓳˍ ꓡꓳ꓿
44017002	ꓒꓳ-ꓡꓳ ꓠꓬ ꓬꓲ ꓬꓰ ꓝꓳ ꓡꓰ ꓟ ꓡꓰ ꓐꓰ ꓬꓲ ꓪꓽ ꓜꓲꓼ ꓦꓲ ꓗꓪ ꓙꓰ ꓢꓲ꓾ ꓢꓲꓽ ꓫꓬ ꓕꓳ ꓶ ꓗꓪ ꓐꓰ ꓬꓲ ꓪꓽ ꓔꓯ ꓠꓽ ꓦꓬꓼ ꓠꓬꓲ ꓢ ꓟ ꓟꓸ ꓟꓲꓽ ꓚ ꓟꓸ ꓖꓶˍ ꓡꓳ꓿
44017003	ꓬꓲ ꓡꓰ꓾ ꓙꓲ-ꓢꓴ ꓠꓽ ꓫꓸ ꓙꓵ ꓢꓲ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓠ ꓗꓹ ꓟ ꓟꓸ ꓟꓲ ꓬꓲ ꓗꓸ ꓚꓵˍ ꓟꓲ ꓬꓲ ꓪꓽ ꓔꓯ ꓒꓶ ꓟꓸ ꓖꓶ ꓢꓲ꓾ ꓠꓴ ꓪꓽ ꓔꓯ ꓥꓪ ꓐꓯ ꓟꓸ ꓖꓶˍ ꓟ ꓬꓰ-ꓢꓴ ꓕꓱ ꓕꓲ ꓣꓳ ꓠꓬ ꓙꓲ-ꓢꓴ ꓖꓳ ꓟ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
44017004	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓴ-ꓔ ꓡ ꓞꓳ ꓕꓲ ꓐꓱ ꓔꓯ ꓘꓶꓸ ꓟꓶ ꓡꓰ ꓢꓲ꓾ ꓪꓴ-ꓢ ꓔꓯ ꓙꓳ ꓒꓵꓽˍ ꓟ ꓦꓲ-ꓡꓲ ꓡ ꓞꓳ ꓬꓲ ꓜꓴˍ ꓐꓰ꓾ ꓞꓳ ꓔꓲ ꓟ ꓮꓽ ꓟꓬꓹ ꓠꓬ ꓒꓳ-ꓡꓳˍ ꓐꓰ ꓫꓲ-ꓡ ꓔꓯ ꓔ ꓡ ꓡꓳ꓿
44017005	ꓖꓳ ꓡꓱ ꓥ ꓟꓲ ꓬꓴ-ꓔ ꓡ ꓞꓳ ꓕꓲ ꓐꓱ ꓠꓬ ꓟꓬ ꓦꓯꓸ ꓔꓴ ꓡ ꓠꓬꓲ꓾ ꓟꓽ ꓙꓲꓻ ꓟ ꓡ ꓞꓳ ꓕꓲ ꓐꓱ ꓔꓯ ꓘꓴꓻ ꓜꓲꓼ ꓡ ꓢꓲ꓾ ꓡꓳ ꓒꓱ ꓗꓪ ꓔꓬ ꓢꓴ ꓔꓯ ꓢꓴ ꓔꓴ ꓡ ꓝꓲˍ ꓡꓳ꓿ ꓬꓲ ꓪꓽ ꓠꓬ ꓬ-ꓢꓳ-ꓠ ꓦꓲ ꓗꓪ ꓑꓵ ꓓꓵꓽ ꓙꓰ ꓢꓲ꓾ ꓒꓳ-ꓡꓳˍ ꓐꓰ ꓫꓲ-ꓡ ꓔꓯ ꓑ ꓫꓬꓼ ꓐꓴ ꓔꓬ ꓗꓪ ꓧꓳꓽ ꓓꓳ ꓡ ꓠꓹ ꓟ ꓧꓪˍ ꓡꓳ꓿
44017006	ꓬꓲ ꓪꓽ ꓔꓯ ꓧꓪ ꓟꓽ ꓟꓶ ꓠꓬ꓾ ꓬ-ꓢꓳ-ꓠˍ ꓐꓰ ꓬꓲꓼ ꓤ ꓠꓬꓲ ꓤ ꓐꓴ ꓕꓲ ꓐꓱ ꓔꓯ ꓡꓳ ꓒꓱ ꓢꓲꓽ ꓒ ꓐꓴ ꓟꓲꓽ ꓙꓬ ꓗꓪ ꓖꓳꓻ ꓙꓰ ꓢꓲ꓾ ꓟꓲ ꓠꓯ ꓔꓯ ꓪꓴꓸ ꓔꓲꓸ ꓑ ꓡꓰ ꓝꓲ ꓢꓴ ꓐꓴ ꓠꓬ ꓕꓻˍ ꓟꓲ ꓛꓲ ꓡꓺꓳ꓿
44017007	ꓬ-ꓢꓳ-ꓠ ꓥ ꓟꓲ ꓬꓲ ꓪꓽ ꓔꓯ ꓬꓲ ꓦꓲ ꓗꓪ ꓘꓳꓻ ꓣꓴ ꓗꓷꓳ꓿ ꓬꓲ ꓪꓽ ꓮꓽ ꓙꓵ ꓠꓬ ꓢꓲ-ꓢ ꓙꓵꓽ ꓗ ꓔꓯ ꓒꓳꓹ ꓢꓲ꓾ ꓬꓰ-ꓢꓴ ꓟꓬꓱꓺ ꓔ ꓟ ꓪ ꓔꓲ ꓬꓲ ꓔꓱꓹ ꓬꓲ ꓕꓲ ꓣꓳ ꓙꓳˍ ꓡꓳ꓾ ꓐꓯ ꓢꓴ ꓥꓳ꓾ ꓐꓰ ꓘꓴˍ ꓡꓳ꓿
44017008	ꓡ ꓞꓳ ꓬꓲ ꓜꓴˍ ꓐꓰ ꓡꓳ ꓒꓱ ꓢꓲꓽ ꓒ ꓐꓴ ꓕꓱ ꓟ ꓔꓯ ꓑ ꓙꓽ ꓠꓬ ꓢꓴ ꓔꓴ ꓡ ꓠꓬꓲ꓾
44017009	ꓬꓲ ꓪꓽ ꓡꓰ ꓬ-ꓢꓳ-ꓠˍ ꓐꓰ ꓠꓱꓸ ꓐꓯꓼ ꓢꓴ ꓗꓪ ꓐꓰ ꓑꓮꓳꓽ ꓒꓵꓽ ꓣꓴꓻ ꓗꓷ ꓠꓬ ꓬꓲ ꓪꓽ ꓔꓯ ꓩꓴ ꓗꓷˍ ꓡꓳ꓿
44017010	ꓟꓰꓻ ꓬꓰ ꓕꓯ꓾ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓒꓳ-ꓡꓳˍ ꓐꓰ ꓫꓲ-ꓡ ꓔꓯ ꓞꓼ ꓐꓰ ꓐꓲ-ꓡꓲ-ꓬꓼ ꓡꓳ ꓒꓱ ꓗꓪ ꓙꓰ ꓝꓲˍ ꓡꓳ꓿ ꓖꓳ ꓗꓪ ꓛꓲ ꓬꓰ ꓠꓬ ꓬꓴ-ꓔ ꓡ ꓞꓳ ꓜꓲꓼ ꓦꓲ ꓗꓪ ꓓꓵꓽ ꓙꓰˍ ꓡꓳ꓿
44017011	ꓕꓱ ꓕꓲ ꓟꓵꓽ ꓗꓪ ꓟ ꓡ ꓞꓳ ꓠꓬ ꓕꓰ-ꓢ-ꓡꓳ-ꓠꓲ-ꓬ ꓢꓴ ꓕꓯꓽ ꓢꓲ ꓘꓶꓸ ꓢꓻˍ ꓡꓳ꓿ ꓬꓲ ꓪꓽ ꓠꓽ ꓠꓲꓹ ꓡꓱ ꓡꓱˍ ꓡꓰꓽ ꓐꓯ ꓘꓶ ꓔꓯ ꓘꓳꓻ ꓣꓴ ꓢꓲ꓾ ꓬꓲ ꓪꓽ ꓑ ꓙꓽ ꓟꓶˍ ꓟ ꓟꓸ ꓟꓲꓽ ꓠꓬ ꓜꓳꓽ ꓟ ꓜꓳꓽ ꓢꓷꓸ ꓡꓰ ꓠꓹ ꓟ꓾ ꓕꓲ ꓠꓬꓲ ꓕꓲ ꓠꓬꓲ ꓪꓴ-ꓢ ꓕꓳ ꓶ ꓗꓪ ꓧꓪ ꓟꓰꓹ ꓠꓬꓲ ꓢꓲ ꓔꓯꓺ ꓠꓬꓲˍ ꓡꓳ꓿
44017012	ꓖꓳ ꓡꓱ ꓠꓬꓲ ꓬꓲ ꓪꓽ ꓗꓳ ꓡꓳ ꓗꓪ ꓬꓰ-ꓢꓴ ꓔꓯ ꓙꓵꓻ ꓢꓴ ꓟꓬꓽ ꓡ ꓢꓲ꓾ ꓦꓲ-ꓡꓲ ꓞꓳ ꓔꓲ ꓟ ꓐꓴˍ ꓐꓰ ꓞꓳ ꓑ ꓤ ꓐꓴˍ ꓟꓲ ꓮꓽ ꓟꓬꓹ ꓦ ꓡꓱ ꓡ ꓡꓳ꓿
44017013	ꓒꓳ-ꓡꓳ ꓠꓬ ꓐꓲ-ꓡꓲ-ꓬ ꓗꓪˍ ꓟꓲ ꓪꓴ-ꓢ ꓐꓯ ꓘꓶ ꓟꓸ ꓖꓶˍ ꓟ ꓔꓯ ꓕꓰ-ꓢ-ꓡꓳ-ꓠꓲ-ꓬ ꓗꓪ ꓟ ꓬꓴ-ꓔ ꓡ ꓞꓳ ꓢꓷꓸ ꓡꓰ ꓠꓬ꓾ ꓖꓳ ꓗꓪˍ ꓟꓲ ꓬꓲ ꓪꓽ ꓡ ꓢꓲ꓾ ꓞꓳ ꓜꓴꓻ ꓔꓯ ꓢꓴ ꓔꓴ ꓡ ꓝꓲ ꓢꓲ ꓠꓬꓲ ꓘꓶꓻ ꓡꓶꓽ ꓡꓰ ꓝꓲˍ ꓡꓳ꓿
44017014	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓒꓳ-ꓡꓳ ꓔꓯ ꓞꓼ ꓐꓰ ꓬꓲꓻ ꓡꓴ ꓐꓱ ꓘꓶꓽ ꓗꓪ ꓝꓲ ꓩꓴ ꓗꓷˍ ꓡꓳ꓿ ꓫꓲ-ꓡˍ ꓐꓰ ꓕꓲ-ꓟꓳ-ꓕꓲ-ꓪꓴ ꓠꓽ ꓐꓲ-ꓡꓲ-ꓬ ꓗꓪ ꓔꓲꓹ ꓬꓰˍ ꓡꓳ꓿
44017015	ꓒꓳ-ꓡꓳ ꓔꓯ ꓧꓳꓽ ꓦ ꓢꓴ ꓡꓰ ꓬꓲ ꓔꓯ ꓬ-ꓕꓰ-ꓠ ꓡꓳ ꓒꓱ ꓗꓪ ꓧꓳꓽ ꓛꓲ ꓬꓰ ꓢꓲ꓾ ꓫꓲ-ꓡˍ ꓐꓰ ꓕꓲ-ꓟꓳ-ꓕꓲ-ꓪꓴ ꓔꓯ ꓒꓳ-ꓡꓳ ꓔꓬ ꓗꓪ ꓮꓸ ꓟꓲꓸ ꓡ ꓠꓹ ꓟ ꓒꓳ-ꓡꓳ ꓗꓪ ꓐꓰ ꓬꓲ ꓪꓽ ꓕꓵꓼ ꓪ ꓟꓶ ꓗꓷ ꓠꓬ ꓡꓽ ꓬꓲꓼ ꓙꓰˍ ꓡꓳ꓿
44017016	ꓒꓳ-ꓡꓳ ꓠꓬ ꓬ-ꓕꓰ-ꓠ ꓗꓪ ꓫꓲ-ꓡˍ ꓐꓰ ꓕꓲ-ꓟꓳ-ꓕꓲ-ꓪꓴ ꓔꓯ ꓡꓳ ꓠꓬꓹ ꓔꓬ ꓕꓯ꓾ ꓡꓳ ꓒꓱ ꓗꓪ ꓠꓲꓽ ꓐꓬꓱꓽ ꓐꓲ ꓓꓹ ꓟ ꓔꓯ ꓟꓳˍ ꓠꓬꓲ ꓬꓲ ꓠꓲꓹ ꓟ ꓫˍ ꓡꓳ꓿
44017017	ꓖꓳ ꓡꓱ ꓠꓬꓲ ꓬꓲ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓜꓲꓼ ꓦꓲ ꓗꓪ꓾ ꓬꓴ-ꓔ ꓡ ꓞꓳˍ ꓐꓰ ꓪꓴ-ꓢ ꓔꓯ ꓙꓳ ꓒꓵꓽ ꓢꓴ ꓦꓲ-ꓡꓲ ꓡ ꓞꓳˍ ꓐꓰ꓾ ꓙꓵꓻ ꓗꓪ ꓬꓲ ꓔꓯ ꓔꓳꓹ ꓜꓳꓽˍ ꓟ ꓡ ꓞꓳˍ ꓐꓰ ꓧꓳꓺ ꓡꓯ ꓘꓳˍ ꓡꓳ꓿
44017018	ꓬꓲ-ꓒꓲ-ꓗꓴ-ꓡꓳ ꓢꓳꓺ ꓐꓰ ꓢꓷ-ꓔꓳ-ꓬ ꓢꓳꓺ ꓗꓪ ꓟ ꓢꓷꓸ ꓠꓲꓹ ꓢꓳꓺ ꓒꓽ ꓕꓲ ꓧꓳꓽˍ ꓟꓲ ꓬꓲ ꓔꓯ ꓧꓳꓺ ꓡꓯꓼ ꓘꓳ ꓡ ꓡꓳ꓿ ꓒꓳ-ꓡꓳ ꓡꓰ ꓬꓰ-ꓢꓴ ꓐꓰ ꓬꓲ ꓢꓯꓸ ꓬꓲꓼ ꓡ ꓟ ꓟꓸ ꓟꓲ ꓚ ꓟꓸ ꓖꓶˍ ꓟ ꓑꓶꓸ ꓓꓴ꓾ ꓕꓲ ꓐꓱ ꓡꓰ꓾ ꓘꓶꓽ ꓖꓳꓽ ꓫ ꓕꓱ ꓢꓴ ꓕꓱ ꓕꓲ ꓣꓳ ꓮꓸ ꓫꓵ ꓐꓯ ꓓꓴ ꓙꓳˍ ꓡ? ꓐꓯˍ ꓡꓳ꓿ ꓠꓱꓸ ꓐꓯꓼ ꓕꓲ ꓐꓱ ꓠꓬ꓾ ꓬꓲ ꓠꓽ ꓐꓶꓽ ꓒ ꓢꓲꓺ ꓙ ꓖꓴ ꓐꓯ ꓟꓸ ꓖꓶ ꓢꓴ ꓡꓰ ꓐꓰ ꓗꓹ ꓡꓳ꓾ ꓐꓯˍ ꓡꓳ꓿
44017019	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓬꓲ ꓔꓯ ꓣꓴ ꓢꓲ ꓐꓯ ꓟꓴ ꓫꓬꓹ ꓔꓶꓸ ꓬ-ꓡꓲ-ꓪꓳ-ꓑ-ꓗꓴ ꓗꓪ ꓧꓳꓽ ꓙꓰ ꓢꓲ ꓠꓬꓲ꓾ ꓠꓴ ꓚˍ ꓟ ꓟꓸ ꓟꓲ ꓫꓵꓼ ꓕꓱ ꓟ ꓠꓬ ꓥꓪ ꓠꓴˍ ꓟꓲ ꓢꓷꓸ ꓓꓻˍ ꓡ?
44017020	ꓓꓵꓽ ꓙ ꓟꓶ ꓓꓴ ꓓꓳꓽ ꓕꓱ ꓟꓬ ꓫꓵꓽ ꓠꓴ ꓡꓰ ꓥꓪ ꓠꓴꓽ ꓔꓯ ꓚ ꓛꓲ ꓡ ꓠꓬꓲ꓾ ꓕꓱ ꓟ ꓮꓸ ꓫꓵꓽ ꓥ ꓟ ꓥꓪ ꓠꓴꓽˍ ꓟꓲ ꓢꓷꓸ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
44017021	(ꓬ-ꓕꓰ-ꓠ ꓢꓴ ꓮꓽ ꓙꓵˍ ꓐꓰ ꓖꓳ ꓗꓪ ꓞꓳ ꓬꓯꓼ ꓟꓴ ꓔꓬ ꓢꓴ ꓠꓬ꓾ ꓠꓱꓸ ꓐꓯꓼ ꓮꓸ ꓫꓵ ꓟꓽ ꓬꓰ ꓬꓰ꓾ ꓓꓳꓽ ꓫꓵꓼ ꓕꓲ ꓫꓵꓽ ꓫꓵꓽ ꓚ ꓢꓲ ꓠ ꓠꓹ ꓟˍ ꓡꓰꓽ ꓬꓰ ꓢꓴ ꓐꓴ ꓥꓳ꓿)
44017022	ꓒꓳ-ꓡꓳ ꓠꓬ ꓐꓯ ꓟꓴ ꓫꓬꓹ ꓔꓶꓸ ꓬꓹ-ꓡꓲ-ꓪꓳ-ꓑ-ꓗꓴ ꓔꓱ ꓦꓲ ꓗꓪ ꓦꓰꓼ ꓞ ꓢꓲ꓾ ꓬ-ꓕꓰ-ꓠ ꓡ ꓞꓳ ꓐꓴꓳ꓾ ꓠꓴ ꓪꓽ ꓠꓬ ꓮꓸ ꓫꓵ ꓗꓪˍ ꓟꓲ ꓪꓴꓸ ꓓꓵ ꓕꓱꓼ ꓚꓱꓹ ꓔꓯ ꓟꓳꓸ ꓮꓽ ꓘꓶꓸ ꓠꓲꓹ ꓟ ꓡꓱˍ ꓟ ꓥꓪ ꓡꓳꓸ ꓓꓳ ꓡꓺꓳ꓿
44017023	ꓮ ꓡꓲꓳ ꓐꓯ ꓠꓬ ꓥꓪ ꓚꓳ ꓙꓰ ꓢꓲ ꓠꓴ ꓪꓽ ꓪꓴꓸ ꓓꓵ ꓕꓱꓼ ꓓꓴ ꓔꓯ ꓡꓳꓸ ꓠꓬꓲ ꓠꓬ ꓔꓲ ꓖꓴ ꓕꓲ ꓟ ꓗꓪ꓾ ꓟꓽ ꓢꓷꓸ ꓟ ꓢꓲꓺ ꓐꓱ ꓶ꓾ ꓐꓰ ꓐꓳ ꓔ ꓟ ꓥꓪ ꓟꓳˍ ꓡꓳ꓿ ꓠꓴ ꓪꓽ ꓟꓽ ꓢꓷꓸ ꓢꓷꓸ ꓪꓴꓸ ꓓꓵ ꓕꓱꓼ ꓔꓬ ꓢꓴ ꓖꓳ ꓟ ꓔꓯꓸ ꓟꓳꓸ ꓮ ꓟꓶ ꓠꓴ ꓪꓽ ꓔꓯ ꓥꓪ ꓐꓯ ꓟꓳꓸ ꓖꓶˍ ꓠꓬꓲ꓿
44017024	ꓟꓲ ꓠꓯꓺˍ ꓐꓰ ꓟꓲ ꓠꓯ ꓗꓪ ꓙꓳˍ ꓟ ꓥ ꓕ ꓑꓳ ꓔꓯ ꓚꓰꓼ ꓢꓴ ꓪꓴ-ꓢ ꓠꓬ꓾ ꓟꓴꓽ ꓗꓪ ꓟꓲ ꓠꓯ ꓢꓲ ꓒ ꓥ ꓠꓬꓲ꓾ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓢꓲꓺ ꓦꓲ ꓗꓪ ꓬꓲ ꓟꓽ ꓔꓬ꓿
44017025	ꓬꓲ ꓕꓲ ꓫꓵꓽ ꓣꓱꓽ ꓛˍ ꓟ ꓡꓰ ꓐꓰ꓾ ꓞꓳ ꓤ ꓡꓯꓼ ꓒꓯꓹ ꓡꓰ ꓬꓲ ꓔꓯ ꓬꓰ ꓙ ꓠ ꓗꓹ ꓟ ꓟꓽ ꓥ꓿ ꓬꓲ ꓠꓽ ꓞꓳ ꓤ ꓥ ꓕ ꓑꓳ ꓔꓯ ꓢꓯꓼ ꓟꓬˍ ꓐꓰ ꓦ ꓓꓴ ꓢꓯꓼˍ ꓐꓰ ꓮꓸ ꓫꓵˍ ꓟꓲ ꓖꓶ ꓢꓴ ꓥꓳ꓿
44017026	ꓖꓳ ꓡꓱ ꓢꓲ ꓬꓲ ꓡꓰ ꓡ ꓞꓳ ꓕꓲ ꓣꓳˍ ꓗꓪ ꓐꓰ ꓞꓳ ꓫꓵꓽ ꓞꓳ ꓙꓰ ꓙꓳ ꓡ ꓝꓲ ꓢꓲ꓾ ꓟꓵꓽ ꓕꓯ ꓗꓳꓹ ꓕꓯ ꓗꓪ ꓔꓬ ꓝꓲ ꓢꓲ ꓠꓬꓲ꓾ ꓗꓴꓷꓼ ꓜꓴ ꓐꓴ ꓔꓴ ꓡ ꓝꓲꓸˍ ꓐꓰ ꓐꓬ ꓡꓰ ꓝꓲꓸ ꓝꓰꓹ ꓢꓲ꓾ ꓬꓲ ꓪꓽ ꓟꓵꓽ ꓫꓸ ꓗ ꓐꓯ ꓞꓷꓹ ꓔ ꓡꓳ꓿
44017027	ꓪꓴ-ꓢ ꓡꓰ ꓕꓱ ꓡꓱ ꓬꓰˍ ꓟ ꓠꓬ꓾ ꓟꓲ ꓠꓯ ꓞꓳ ꓤ ꓠꓬ ꓬꓲ ꓔꓯ ꓧꓪ ꓟꓶ ꓡꓰ ꓠꓹ ꓟ ꓥ ꓢꓲ꓾ ꓮꓽ ꓧꓪꓹ ꓬꓲ ꓔꓯ ꓫꓱꓹ ꓢꓲ ꓧꓪ ꓟꓶ ꓠꓹ ꓟ ꓐꓱ ꓶ ꓥ ꓡꓳ꓿ ꓬꓲ ꓠꓽ ꓣꓳ ꓮꓺ ꓡꓲ ꓕꓲ ꓣꓳ ꓔꓯ ꓐꓰˍ ꓟꓲ ꓶꓽ ꓤ ꓟꓽ ꓗꓷꓹ꓿
44017028	ꓮ ꓡꓲꓳ ꓐꓯ ꓠꓬ ꓣꓳ ꓢꓯꓸ ꓔꓬ ꓟ ꓐꓰ ꓡꓵꓺ ꓔꓬ ꓟ ꓐꓰ ꓙꓳꓻ ꓔꓬ ꓟ ꓮꓽ ꓙꓵ ꓠꓬ ꓬꓲ ꓗꓪ ꓐꓰ ꓥ ꓡꓳ꓿ ꓕꓱ ꓟ ꓠꓬ ꓠꓴ ꓪꓽ ꓥꓳꓽ ꓜꓱ ꓫꓬꓹ ꓢꓴ ꓕꓲ ꓐꓱ ꓡꓰ꓾ ꓣꓳˍ ꓟꓲ ꓬꓲ ꓤ ꓠꓱ ꓐꓴ ꓥ ꓡꓳ꓾ ꓐꓯˍ ꓟ ꓡꓰ ꓐꓰ ꓥꓳ꓿
44017029	ꓣꓳ ꓠꓬ ꓪꓴ-ꓢ ꓬꓲ ꓤ ꓬꓲ ꓠꓱ ꓐꓴ ꓥ ꓠꓬꓲ꓾ ꓪꓴ-ꓢ ꓠꓬ ꓞꓳ ꓤ ꓡꓯꓼ ꓟꓬꓱꓽˍ ꓐꓰ ꓠꓲꓹ ꓟ ꓗꓪ ꓓꓵꓽ ꓙ ꓓꓳ ꓡ ꓢꓲ ꓜꓰꓺ ꓔ ꓟ꓾ ꓫꓵꓺˍ ꓐꓰ ꓒꓴˍ ꓐꓰ Bꓸ ꓛꓲˍ ꓡꓰ ꓐꓰ ꓗꓹ ꓡꓳ꓾ ꓐꓰ ꓓꓵꓽ ꓙ ꓟꓽ ꓓ꓿
44017030	ꓞꓳ ꓤ ꓟꓽ ꓢꓷꓸ ꓟ ꓦꓬꓼ ꓠꓬꓲ ꓔꓯ ꓠꓬ ꓪꓴ-ꓢ ꓡꓳꓸ ꓘꓳꓻ ꓙꓰ ꓝꓲ ꓢꓲ ꓛꓬꓻ ꓒꓵꓽ ꓟ ꓖꓶ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓠꓽ ꓮ ꓡꓲ ꓗꓪ ꓔꓬ ꓢꓴˍ ꓟꓲ ꓓꓵꓽ ꓙ ꓒꓳꓹ ꓬꓲꓼ ꓡ ꓠꓹ ꓟ ꓬꓲ ꓕꓵꓼ ꓪ ꓖꓶ ꓗꓷꓳ꓿
44017031	ꓮ ꓡꓲꓳ ꓐꓯ ꓠꓬ ꓬꓲ ꓡꓰ ꓢꓲ ꓔ ꓢꓴ ꓖꓳ ꓕꓲ ꓣꓳ ꓗꓪ ꓐꓰ꓾ ꓔꓱꓹ ꓜꓳꓽˍ ꓟ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓞꓷꓹ ꓠ ꓟ ꓦꓬꓼ ꓠꓬꓲ ꓕꓲ ꓠꓬꓲ ꓝꓰꓹ ꓔ ꓡꓳ꓿ ꓕꓱ ꓡꓱ ꓬꓰ ꓠꓹ ꓟ ꓗꓸ ꓚꓵ ꓠꓬ ꓬꓲ ꓡꓰ ꓢꓲ ꓔ ꓢꓴ ꓖꓳ ꓕꓲ ꓣꓳ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲˍ ꓟ ꓕꓱ ꓟ ꓥꓳ꓾ ꓐꓯ ꓖꓶˍ ꓡꓳ꓿
44017032	ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓟ ꓟꓸ ꓟꓲꓽ ꓔꓯ ꓑ ꓙꓽ ꓗꓷ ꓕꓯ꓾ ꓕꓲ ꓐꓱ ꓠꓬ ꓪꓽ ꓫꓱꓹˍ ꓡꓳ꓿ ꓖꓳ ꓡꓱ ꓥ ꓟꓲ ꓕꓲ ꓐꓱ ꓠꓬ꓾ ꓠꓴ ꓟꓸ ꓖꓶꓽˍ ꓟ ꓕꓱ ꓟ ꓔꓯ ꓥꓪ ꓠꓴꓽ ꓝꓮꓲ ꓕꓲ ꓧꓪꓹ ꓠ ꓠꓹ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
44017033	ꓖꓳ ꓕꓯ ꓒꓳ-ꓡꓳ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓐꓰ ꓓꓳ ꓙꓰˍ ꓡꓳ꓿
44017034	ꓬꓲˍ ꓡꓰ꓾ ꓬꓰ-ꓢꓴ ꓔꓯ ꓦ ꓡꓱ ꓡ ꓢꓲ ꓒꓳ-ꓡꓳ ꓔꓯ ꓔꓺ ꓡ ꓢꓴ ꓕꓲ ꓐꓱꓻ ꓙꓳˍ ꓡꓳ꓿ ꓬꓲ ꓪꓽ ꓗꓳ ꓡꓳ ꓗꓪ ꓠꓬ꓾ ꓐꓯ ꓟꓴ ꓫꓬꓹ ꓔꓶꓸ ꓬ-ꓡꓲ-ꓪꓳ-ꓑ-ꓗꓴ ꓗꓪ ꓟ ꓔꓲ-ꓬꓴ-ꓠꓲ-ꓢꓶ ꓞꓳ ꓪꓴꓽ ꓕꓲ ꓣꓳˍ ꓐꓰ ꓓ-ꓟ-ꓡꓲ ꓟꓬꓱ ꓔ ꓟ ꓤꓽ ꓟꓶ ꓤ ꓕꓲ ꓣꓳˍ ꓐꓰ꓾ ꓠꓱꓸ ꓐꓯꓼ ꓢꓴˍ ꓟꓲ ꓥ ꓡꓳ꓿
44018001	ꓖꓳ ꓗꓸ ꓠꓯꓸ ꓒꓳ-ꓡꓳ ꓠꓬ ꓬ-ꓕꓰ-ꓠ ꓡꓳ ꓒꓱ ꓗꓪ ꓐꓰ ꓓꓳ ꓙꓰ ꓢꓲ꓾ ꓘꓳ-ꓡꓱ-ꓕꓴ ꓡꓳ ꓒꓱ ꓗꓪ ꓙꓰˍ ꓡꓳ꓿
44018002	ꓖꓳ ꓗꓪ ꓬꓹ-ꓚꓲ-ꓡꓽ ꓟꓬꓱ ꓔ ꓟ ꓬꓴ-ꓔ ꓡ ꓞꓳ ꓕꓲ ꓣꓳ ꓔꓯ ꓔꓳꓹ ꓜꓳˍ ꓡꓳ꓿ ꓬꓲ ꓠꓬ ꓒ-ꓠꓷ-ꓕꓴ ꓟꓵꓽ ꓗꓪ ꓦꓵꓻ ꓔ ꓢꓴ ꓕꓲ ꓣꓳ ꓥ ꓡꓳ꓿ ꓖꓳ ꓕꓲ ꓝꓲ ꓗꓪ ꓪ ꓔꓲ ꓗꓷ-ꓡꓳ-ꓔꓲ-ꓬꓴꓼ ꓡꓰ꓾ ꓬꓴ-ꓔ ꓡ ꓞꓳ ꓮꓽ ꓙꓵ ꓔꓯ ꓣꓳ-ꓟ ꓗꓪ ꓐꓰ ꓓꓳ ꓙꓰ ꓠꓹ ꓟ ꓕꓵꓼ ꓪ ꓖꓶ ꓗꓷ ꓠꓬꓲ꓾ ꓬꓹ-ꓚꓲ-ꓡꓽ ꓠꓬ ꓬꓲ ꓤ ꓟꓶꓻ ꓑꓷ-ꓚꓲ-ꓡˍ ꓐꓰ ꓕꓲ ꓛꓳꓺꓼ ꓬꓲ-ꓔ-ꓡꓲ ꓗꓪ ꓐꓰ ꓘꓳ-ꓡꓱ-ꓕꓴ ꓗꓪ ꓛꓲ ꓡ ꓟ ꓟꓶ ꓤ ꓟꓽ ꓥ ꓢꓰꓽ꓿
44018003	ꓒꓳ-ꓡꓳ ꓠꓬ ꓬꓲ ꓪꓽ ꓔꓯ ꓔꓱꓹ ꓠꓬꓲ ꓙꓰ ꓢꓲ꓾ ꓬꓲˍ ꓐꓰ ꓬꓲ ꓪꓽ ꓡꓯꓼ ꓟꓬꓱꓽ ꓕꓲ ꓫꓵꓽˍ ꓡꓰꓽ ꓥ ꓠꓬꓲ꓾ ꓬꓲ ꓪˍ ꓐꓰ ꓔꓬ ꓢꓲ ꓟꓶ ꓔꓶꓸ ꓦꓲ ꓫꓬꓹˍ ꓡꓳ꓿
44018004	ꓒꓳ-ꓡꓳ ꓠꓬ ꓕꓲ ꓠꓽ ꓡꓰ ꓕꓲ ꓠꓽ ꓜꓲꓼ ꓦꓲ ꓗꓪ ꓟꓸ ꓟꓲ ꓚ ꓖꓶ ꓢꓲ꓾ ꓬꓴ-ꓔ ꓡ ꓞꓳˍ ꓐꓰ ꓦꓲ-ꓡꓲ ꓡ ꓞꓳ ꓔꓯ ꓘꓶꓸ ꓖꓶˍ ꓡꓳ꓿
44018005	ꓖꓳ ꓡꓱ ꓥ ꓟꓲ ꓫꓲ-ꓡˍ ꓐꓰ ꓕꓲ-ꓟꓳ-ꓕꓲ-ꓪꓴꓽ ꓟ-ꓢꓲ-ꓓꓳ ꓗꓪ ꓐꓰ ꓛꓲ ꓡ ꓗꓷ ꓠꓬ꓾ ꓒꓳ-ꓡꓳ ꓠꓽ ꓠꓱꓸ ꓐꓯꓼ ꓮꓸ ꓫꓵꓽ ꓟꓽ ꓬꓰ ꓬꓰ ꓕꓲ ꓠꓲꓹ ꓟˍ ꓡꓰꓽ ꓬꓴ-ꓔ ꓡ ꓞꓳ ꓔꓯ ꓐꓯ ꓘꓶ ꓚ ꓟꓸ ꓖꓶ ꓢꓲ꓾ ꓬꓰ-ꓢꓴ ꓠꓽ ꓙꓲ-ꓢꓴ ꓥꓳ꓾ ꓐꓰ ꓢꓷ ꓙ ꓟꓳ ꓙˍ ꓡꓳ꓿
44018006	ꓖꓳ ꓡꓱ ꓥ ꓟꓲ ꓬꓴ-ꓔ ꓡ ꓞꓳ ꓐꓴ ꓬꓲ ꓔꓯ ꓔꓳꓹ ꓢꓲ ꓟꓽ ꓙꓲ ꓟ ꓐꓯˍ ꓕꓯ꓾ ꓒꓳ-ꓡꓳ ꓠꓬ ꓐꓵ ꓞꓶ ꓟꓱꓸ ꓢꓲ ꓬꓲ ꓪꓽ ꓔꓯ꓾ ꓠꓴ ꓪꓽ ꓟꓽ ꓚꓬꓴ ꓟꓶ ꓠꓬ꓾ ꓥꓪ ꓙꓵꓻ ꓟꓽ ꓙꓳ꓿ ꓠꓴ ꓪꓽ ꓫꓵꓽ ꓠꓬ ꓠꓴ ꓪꓽ ꓚꓲ ꓛꓬ ꓪꓴꓸ ꓓꓵ ꓗꓪ ꓓꓹ ꓝꓲ꓿ ꓕꓱ ꓡꓱ ꓖꓳ ꓑꓳ ꓥꓪ ꓠꓬ ꓐꓶꓽ ꓞꓳ ꓔꓯ ꓟꓸ ꓙꓰˍ ꓥꓳ꓾ ꓐꓯ ꓖꓶˍ ꓡꓳ꓿
44018007	ꓖꓳ ꓡꓱ ꓠꓬ ꓬꓲ ꓖꓳ ꓗꓪ ꓐꓰ ꓓꓳ ꓙꓰ ꓢꓲ꓾ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓴ꓾ ꓕꓲ-ꓔꓳꓼ-ꓬꓴ-ꓢꓶ-ꓓꓴ ꓟꓬꓱ ꓔ ꓟ ꓡ ꓞꓳ ꓕꓲ ꓣꓳ ꓦꓲ ꓗꓪ ꓙꓰˍ ꓡꓳ꓿ ꓬꓲ ꓦꓲ ꓠꓬ ꓜꓲꓼ ꓦꓲ ꓒ ꓕꓲꓺꓼ ꓗꓪ ꓥ ꓡꓳ꓿
44018008	ꓖꓳ ꓡꓱ ꓠꓬ ꓜꓲꓼ ꓦꓲ ꓙꓵꓽ ꓢꓴ ꓚꓲ-ꓢꓶ-ꓑꓴˍ ꓐꓰ ꓬꓲ ꓕꓲ ꓦꓲ ꓡꓱꓸꓼ ꓢꓲ ꓒ ꓔꓯ ꓙꓵꓻˍ ꓡꓳ꓿ ꓶꓼ ꓓꓳ ꓫꓱꓹ ꓓꓳ ꓑ ꓙꓽ ꓟꓶꓽ ꓕꓯ ꓘꓳ-ꓡꓱ-ꓕꓴ ꓢꓴˍ ꓟꓲ ꓬꓰ-ꓢꓴ ꓔꓯ ꓮꓽ ꓟꓬꓹ ꓣꓳ ꓙꓵꓻ ꓡ ꓢꓲ ꓖꓳ ꓓꓱ ꓔꓲꓹ ꓟꓶˍ ꓡꓳ꓿
44018009	ꓢ ꓘꓪ ꓕꓯꓽ ꓦ ꓐꓬꓱꓽ ꓗꓪ ꓐꓰ ꓢꓲ ꓒ ꓡꓰ ꓒꓳ-ꓡꓳ ꓔꓯ꓾ ꓕꓽ ꓙꓳꓺ꓾ ꓡꓯꓼ ꓫꓵ ꓚ ꓟꓸ ꓖꓶ꓾ ꓟꓽ ꓪꓳꓹ ꓕꓽ ꓔꓬ꓿
44018010	ꓥꓪ ꓠꓬ ꓠꓴˍ ꓐꓰ ꓔꓬ ꓠꓬꓲ ꓮꓽ ꓟˍ ꓟꓲ ꓠꓴ ꓔꓯ ꓟꓽ ꓡꓯꓼ ꓡꓵ ꓡ꓿ ꓮ ꓡꓲꓳ ꓐꓯ ꓠꓬ ꓡꓳ ꓒꓱ ꓕꓱ ꓟ ꓗꓪ ꓥꓪ ꓑ ꓫꓬꓼ ꓮꓽ ꓟꓬꓹ ꓔꓬ ꓡꓳ꓾ ꓐꓯˍ ꓡꓳ꓿
44018011	ꓖꓳ ꓡꓱ ꓠꓬꓲ ꓒꓳ-ꓡꓳ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓕꓲ ꓘꓳꓼ ꓐꓶꓽ ꓔꓬ ꓢꓲ ꓪꓴ-ꓢ ꓐꓯ ꓘꓶꓽ ꓟꓸ ꓖꓶˍ ꓡꓳ꓿
44018012	ꓖ-ꓡꓲ-ꓪꓴ ꓠꓬ ꓮ-ꓘꓷ-ꓬ ꓫꓴ ꓙꓵꓽ ꓒ ꓣꓱꓽ ꓔꓬ ꓕꓯ꓾ ꓬꓴ-ꓔ ꓡ ꓞꓳ ꓠꓬ ꓕꓲ ꓠꓲꓹ ꓟˍ ꓡꓰꓽ ꓒꓳ-ꓡꓳ ꓔꓯ ꓒꓳꓹ ꓔꓴ ꓡ ꓢꓲ꓾ ꓬꓲ ꓔꓯ ꓐꓯ ꓟꓴ ꓘꓶꓽ ꓖꓴ ꓗꓪ ꓧꓳꓽ ꓙꓰ ꓢꓲ ꓠꓬꓲ꓾
44018013	ꓡ ꓞꓳ ꓕꓱ ꓕꓲ ꓣꓳ ꓠꓬ ꓟꓳ-ꓫꓲ ꓙꓵꓽ ꓗ ꓔꓯ ꓔꓳꓹ ꓢꓲ꓾ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓚꓱꓹ ꓬꓲ ꓔꓱꓹ ꓬꓲ ꓕꓲ ꓚꓱꓹ ꓟꓸˍ ꓡꓳ꓾ ꓐꓯˍ ꓡꓳ꓿
44018014	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓟꓷ ꓠꓷꓹ ꓒꓴ ꓢꓲ ꓫꓸ ꓕꓱˍ ꓐꓰ ꓬꓰˍ ꓕꓯ꓾ ꓖ-ꓡꓲ-ꓪꓴ ꓡꓰ ꓬꓴ-ꓔ ꓡ ꓞꓳ ꓔꓯ꓾ ꓬꓴ-ꓔ ꓡ ꓞꓳ ꓐꓴꓳ꓾ ꓕꓱ ꓟ ꓠꓬ ꓛꓬꓻ ꓖꓴ ꓥꓳꓽ ꓖꓴˍ ꓐꓰ ꓥꓶˍ ꓟ ꓕꓲ ꓫꓵꓽ ꓥ ꓕꓯ ꓠꓽ꓾ ꓥꓪ ꓜꓲꓽ ꓢꓲ ꓠꓴ ꓪꓽ ꓔꓯ ꓠ ꓠꓹ ꓙꓲꓽ ꓙꓳˍ ꓡꓳ꓿
44018015	ꓖꓳ ꓡꓱ ꓥ ꓟꓲ ꓕꓱ ꓟ ꓠꓽ ꓐꓯ ꓘꓶꓽˍ ꓐꓰ ꓟꓬꓱꓺˍ ꓐꓰ ꓠꓴ ꓪꓽ ꓙꓵꓽ ꓗ ꓗꓪ ꓐꓰ ꓧꓳꓺ ꓡꓯꓽ ꓘꓳ ꓓꓴ ꓥ ꓠꓬꓲ꓾ ꓫꓵꓽ ꓪꓴꓻ ꓕꓱ ꓟ ꓠꓬ ꓠꓴ ꓪꓽ ꓚꓲ ꓛꓬ ꓫꓬꓹ꓿ ꓥꓪ ꓠꓬ ꓕꓱ ꓡꓱ ꓫꓵ ꓗꓪ ꓐꓯ ꓟꓴ ꓫꓬꓹ ꓢꓴ ꓬꓰ ꓠꓲꓹ ꓟꓽ ꓫꓵ꓾ ꓐꓯ ꓖꓶ ꓢꓲ꓾
44018016	ꓬꓲ ꓡꓰ ꓬꓲ ꓪꓽ ꓔꓯ ꓐꓯ ꓟꓴ ꓘꓶꓽ ꓖꓴ ꓗꓪ ꓐꓰ ꓖꓼ ꓓꓳ ꓗꓷˍ ꓡꓳ꓿
44018017	ꓖꓳ ꓕꓯ ꓬꓲ ꓪꓽ ꓮꓽ ꓙꓵ ꓢꓴ ꓡꓰ ꓜꓲꓼ ꓦꓲ ꓙꓵꓽ ꓢꓴ ꓢꓳ-ꓕꓲ-ꓠꓲ ꓔꓯ ꓣꓴ ꓔ ꓢꓲ꓾ ꓐꓯ ꓟꓴ ꓘꓶꓽ ꓖꓴ ꓟꓲꓽ ꓕꓯ ꓗꓪ ꓬꓲ ꓔꓯ ꓓꓶꓽˍ ꓡꓳ꓿ ꓖꓳ ꓡꓱ ꓥ ꓟꓲ ꓕꓱ ꓟꓬ ꓫꓵꓽ ꓔꓯ ꓖ-ꓡꓲ-ꓪꓴ ꓠꓬ ꓮꓸ ꓫꓵꓽˍ ꓟꓲ ꓟꓽ ꓚꓬꓹ꓿
44018018	ꓖꓳ ꓗꓸ ꓠꓯꓸ ꓒꓳ-ꓡꓳ ꓠꓬ ꓘꓳ-ꓡꓱ-ꓕꓴ ꓗꓪ ꓝꓮꓲ ꓮꓽ ꓟꓬꓹ ꓠꓬꓲ ꓔꓬ ꓗꓷ ꓠꓬ꓾ ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ ꓧꓹ ꓡꓯ ꓘꓳ ꓢꓲ ꓠꓬꓲ꓾ ꓖꓳ ꓗꓪ ꓐꓰ ꓡꓲ ꓜꓶꓽ ꓢꓲ ꓫꓲ-ꓡꓲ-ꓬ ꓗꓪ ꓙꓰˍ ꓡꓳ꓿ ꓑꓷ-ꓚꓲ-ꓡˍ ꓐꓰ ꓬꓹ-ꓚꓲ-ꓡꓽˍ ꓟꓲ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓬꓲ ꓟꓽ ꓙꓰ ꓢꓰꓽ ꓕꓯˍ ꓡꓰ ꓪꓵꓼ ꓗꓷˍ ꓟ ꓪꓵꓼ ꓘꓶꓽ ꓔꓯ ꓛꓳ ꓢꓲ꓾ ꓚꓰ-ꓗꓷ-ꓡꓲꓼ ꓡꓳ ꓒꓱ ꓗꓪ ꓬꓲ ꓪꓴꓸ ꓞꓱ ꓞꓶꓽˍ ꓡꓳ
44018019	ꓬꓲ-ꓩꓴ-ꓢꓳ ꓗꓪ ꓛꓲ ꓬꓰ ꓠꓬ꓾ ꓬꓲ ꓡꓰ ꓑꓷ-ꓚꓲ-ꓡˍ ꓐꓰ ꓬꓹ-ꓚꓲ-ꓡꓽ ꓔꓯ ꓔꓲꓹ ꓬꓰ ꓝꓲ ꓢꓲ꓾ ꓬꓲ ꓚꓲ ꓛꓬ ꓠꓽ ꓜꓲꓼ ꓦꓲ ꓗꓪ ꓓꓵꓽ ꓙꓰ ꓢꓲ ꓠꓬꓲ꓾ ꓬꓴ-ꓔ ꓡ ꓞꓳˍ ꓐꓰ ꓟꓸ ꓟꓲꓽ ꓚꓱꓹ ꓗꓪ ꓧꓳꓺ ꓡꓯ ꓘꓳˍ ꓡꓳ꓿
44018020	ꓬꓲ ꓪꓽ ꓠꓬ ꓬꓲ ꓔꓯ ꓝꓮꓲ ꓡꓯꓼ ꓫꓵ ꓔꓬ ꓠꓹ ꓟ ꓓꓰꓽˍ ꓟꓲ ꓬꓲ ꓟꓽ ꓓꓽ ꓔꓳꓹ꓿
44018021	ꓬꓲ ꓠꓽ ꓬꓲ ꓪˍ ꓐꓰ ꓧꓹ ꓡꓯ ꓘꓳˍ ꓕꓯ꓾ ꓪꓴ-ꓢ ꓠꓲꓹ ꓡꓶꓽ ꓥ ꓠꓬ꓾ ꓠꓴ ꓪꓽ ꓔꓯ ꓥꓪ ꓬꓲꓼ ꓡ ꓢꓰꓽ ꓥꓳ꓾ ꓐꓯ ꓖꓶ ꓗꓷ ꓠꓬ꓾ ꓡꓲ ꓜꓶꓽ ꓢꓲ ꓬꓲ-ꓩꓴ-ꓢꓳ ꓗꓪ ꓐꓰ ꓓꓳ ꓙꓰˍ ꓡꓳ꓿
44018022	ꓢꓲ-ꓢ-ꓡꓰ ꓡꓳ ꓒꓱ ꓗꓪ ꓛꓲ ꓬꓰ ꓠꓬ ꓬꓲ ꓓꓯ ꓙꓰ ꓢꓲ꓾ ꓘꓴ ꓜꓲ ꓞꓳ ꓔꓯ ꓒꓵꓽ ꓗ ꓬꓰ ꓗꓷ ꓠꓬ꓾ ꓮ-ꓕꓲ-ꓬ ꓗꓪ ꓬꓯꓼ ꓙꓰˍ ꓡꓳ꓿
44018023	ꓖꓳ ꓗꓪ ꓕꓲ ꓝꓲꓸ ꓔꓬ ꓗꓷ ꓠꓬ꓾ ꓖ-ꓡ-ꓕꓲ-ꓬꓼˍ ꓐꓰ ꓩ-ꓡꓴ-ꓚꓲ-ꓬꓼ ꓟꓵ ꓗꓪ ꓚꓳ ꓙꓰ ꓢꓲ꓾ ꓢꓲ ꓤ ꓐꓴ ꓮꓽ ꓙꓵ ꓔꓯ ꓢꓯꓼ ꓖꓶ ꓢꓲ ꓕꓶꓻ ꓡꓰ ꓝꓲˍ ꓡꓳ꓿
44018024	ꓬ-ꓡꓲ-ꓢ-ꓓ ꓡꓳ ꓒꓱ ꓗꓪ ꓦꓵꓻ ꓔ ꓢꓴ꓾ ꓬꓹ-ꓑꓳ-ꓡꓳ ꓟꓬꓱ ꓔ ꓟ ꓬꓴ-ꓔ ꓡ ꓞꓳ ꓕꓲ ꓣꓳ ꓠꓬ꓾ ꓬꓲ-ꓩꓴ-ꓢꓳ ꓡꓳ ꓒꓱ ꓗꓪ ꓡ ꓡꓳ꓿ ꓬꓲ ꓠꓬ ꓐꓯ ꓙꓻ ꓙꓳ ꓢꓲ ꓪꓴ-ꓢ ꓕꓳ ꓶ ꓮꓽ ꓘꓶꓸ ꓢꓷꓸ ꓢꓴ ꓥ ꓡꓳ꓿
44018025	ꓬꓲ ꓠꓬ ꓢꓲ ꓒ ꓙ ꓖꓴ ꓗꓪ ꓢꓳ ꓟꓶ ꓔ ꓢꓴ ꓥ ꓠꓬꓲ꓾ ꓐꓯ ꓥꓳꓽ ꓐꓯ ꓛꓬ ꓡꓰˍ ꓟ ꓟꓽ ꓙꓳ ꓙꓳ ꓠꓲꓹ ꓡꓱꓻ ꓡꓱˍ ꓡꓰ ꓬꓰ-ꓢꓴ ꓟꓸ ꓟꓲ ꓟꓸ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓠꓬ ꓬꓳ-ꓦ ꓖꓳ ꓓꓱ ꓔꓲꓹˍ ꓟ ꓔꓯˍ ꓡꓰꓽ ꓢꓷꓸˍ ꓡꓳ꓿
44018026	ꓬꓲ ꓠꓬ ꓠꓲꓹ ꓪꓴꓽ ꓪꓴꓽˍ ꓐꓰ ꓜꓲꓼ ꓦꓲ ꓗꓪ ꓟꓸ ꓟꓲ ꓚ ꓪꓴ ꓔꓴˍ ꓡꓳ꓿ ꓑꓷ-ꓚꓲ-ꓡˍ ꓐꓰ ꓬꓹ-ꓚꓲ-ꓡꓽ ꓬꓲ ꓔꓯ ꓑ ꓙꓽ ꓗꓷ ꓠꓬ꓾ ꓬꓲ ꓪꓽ ꓔꓬ ꓗꓪ ꓬꓲ ꓔꓯ ꓧꓳꓽ ꓔꓯꓹ ꓙꓰ ꓢꓲ꓾ ꓪꓴ-ꓢ ꓙ ꓖꓴ ꓟꓬꓽ ꓠꓬꓲ ꓜꓲꓻ ꓜꓲˍ ꓡꓰ ꓬꓲ ꓔꓯ ꓒꓶꓻ ꓟꓸ ꓖꓶˍ ꓡꓳ꓿
44018027	ꓬ-ꓑꓳ-ꓡꓳ ꓠꓬ ꓮ-ꓘꓷ-ꓬꓼ ꓗꓪ ꓙꓰˍ ꓐꓰ ꓬꓰˍ ꓕꓯ꓾ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓬꓲ ꓔꓯ ꓢꓯꓼ ꓖꓶ ꓢꓲ꓾ ꓮ-ꓘꓷ-ꓬ ꓗꓪ ꓟ ꓢꓲ ꓤ ꓐꓴ ꓡꓰ ꓬꓲ ꓔꓯ ꓘꓳꓻ ꓣꓴ ꓠꓹ ꓟ ꓕꓳ ꓶ ꓡꓯꓼ ꓫꓴ ꓐꓳ ꓖꓶˍ ꓡꓳ꓿ ꓬꓲ ꓖꓳ ꓗꓪ ꓛꓲ ꓬꓰ ꓠꓬ꓾ ꓪꓴ-ꓢ ꓣꓱꓽ ꓛꓰꓽ ꓗꓪ ꓐꓰ ꓦ ꓡꓱ ꓡ ꓢꓴ ꓐꓴ ꓔꓯ ꓬꓲ ꓮꓽ ꓘꓶꓸ ꓬꓰ ꓙ ꓪ ꓡꓰˍ ꓡꓳ꓿
44018028	ꓮ ꓡꓲꓳ ꓐꓯˍ ꓠꓬ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪ ꓬꓲ ꓠꓬ ꓪꓽ ꓠꓬꓲ ꓠꓬꓲˍ ꓡꓰꓽ ꓬꓴ-ꓔ ꓡ ꓞꓳ ꓔꓯ ꓐꓯ ꓧꓪꓸ ꓡꓰ ꓢꓲ꓾ ꓢꓲꓽ ꓫꓬ ꓕꓳ ꓶ ꓗꓪ ꓐꓰ꓾ ꓬꓰ-ꓢꓴ ꓠꓽ ꓟꓲ-ꓢ-ꓬ ꓥ ꓟ ꓐꓯ ꓟꓳꓸ ꓖꓶˍ ꓡꓳ꓿
44019001	ꓬꓹ-ꓑꓳ-ꓡꓳ ꓠꓬ ꓘꓳ-ꓡꓱ-ꓕꓴ ꓗꓪ ꓔꓬ ꓕꓯ꓾ ꓒꓳ-ꓡꓳ ꓠꓬ ꓖꓽ ꓑꓳꓸ ꓟ ꓟꓵꓽ ꓗꓪ ꓗꓳꓸ ꓙ ꓙꓰ ꓢꓲ ꓬꓲ-ꓩꓴ-ꓢꓳ ꓗꓪ ꓛꓲ ꓬꓰ ꓠꓬ ꓢꓲ ꓤ ꓕꓲ ꓧꓳꓽ ꓔꓯ ꓔꓳꓹ ꓜꓳˍ ꓡꓳ꓿
44019002	ꓬꓲ ꓡꓰ ꓬꓲ ꓪꓽ ꓔꓯ꓾ ꓠꓴ ꓪꓽ ꓙꓵꓻˍ ꓕꓯ ꓢꓲ-ꓫꓬ-ꓟ-ꓦ ꓟꓶ ꓗꓷ ꓡ? ꓐꓰ ꓠ ꓠꓬꓲˍ ꓕꓯ꓾ ꓬꓲ ꓪꓽ ꓡꓰ꓾ ꓟꓽ ꓟꓶ꓾ ꓢꓲ-ꓫꓬ-ꓟ-ꓦ ꓙꓳˍ ꓟˍ ꓟꓲ ꓥꓪ ꓠꓴ ꓟꓽ ꓑ ꓙꓽ ꓠꓬꓲ꓾ ꓐꓰ ꓒꓳꓹ ꓖꓶˍ ꓡꓳ꓿
44019003	ꓒꓳ-ꓡꓳ ꓡꓰ꓾ ꓖꓳ ꓡꓱ ꓥ ꓠꓬ ꓠꓴ ꓪꓽ ꓖꓳ ꓓꓱ ꓔꓲꓹˍ ꓟ ꓮ ꓡꓲ ꓕꓲ ꓫꓵꓽ ꓔꓲꓹ ꓟꓶ ꓗꓷˍ ꓡ? ꓐꓰ ꓠ ꓠꓬꓲ ꓠꓬ꓾ ꓬꓳ-ꓦ ꓡꓰ ꓔꓲꓹ ꓖꓶˍ ꓟ ꓖꓳ ꓕꓲ ꓫꓵꓽ ꓟꓶ ꓗꓷꓳ꓾ ꓐꓯˍ ꓡꓳ꓿
44019004	ꓒꓳ-ꓡꓳ ꓡꓰ꓾ ꓬꓳ-ꓦ ꓔꓲꓹ ꓖꓶˍ ꓟ ꓠꓬ ꓓꓵꓽ ꓙ ꓒꓳꓹ ꓬꓲꓼ ꓡ ꓟ ꓢꓷꓸ ꓡꓰ ꓓꓴ ꓖꓳ ꓓꓱ ꓔꓲꓹ ꓖꓶˍ ꓟ ꓥ ꓢꓲ꓾ ꓬꓲ ꓗꓸ ꓠꓯ ꓢꓲ ꓗꓪ ꓡ ꓗꓷ ꓢꓴ ꓬꓰ-ꓢꓴ ꓔꓯ ꓙꓵꓻ ꓠ ꓗꓹ ꓡꓳ꓾ ꓐꓰ ꓬꓲ ꓪꓽ ꓔꓯ ꓟꓸ ꓖꓶˍ ꓡꓳ꓿
44019005	ꓕꓱ ꓟ ꓔꓯ ꓬꓲ ꓪꓽ ꓑ ꓙꓽ ꓗꓷ ꓠꓬ ꓢꓲ ꓒ ꓬꓰ-ꓢꓴ ꓟꓬꓱꓺ ꓗꓪ ꓐꓰ ꓖꓳ ꓓꓱ ꓔꓲꓹ ꓟꓶˍ ꓡꓳ꓿
44019006	ꓒꓳ-ꓡꓳ ꓡꓰ ꓬꓲ ꓪꓽ ꓕꓯꓽ ꓢꓲ ꓗꓪ ꓡꓯꓼ ꓒꓯꓹ ꓚꓰꓹ ꓖꓶ ꓗꓷ ꓠꓬ꓾ ꓢꓲ-ꓫꓬ-ꓟ-ꓦ ꓬꓲ ꓪꓽ ꓔꓯ ꓬꓯꓼ ꓡ ꓢꓲ꓾ ꓬꓲ ꓪꓽ ꓠꓽ ꓥꓳ ꓫꓵꓽ ꓥꓳꓽ ꓙꓰ ꓫꓸ ꓕꓱ ꓔꓴ ꓡ ꓢꓲ ꓟꓷ ꓠꓷꓹ ꓝꓸˍ ꓡꓳ꓿
44019007	ꓬꓲ ꓪꓽ ꓮꓽ ꓙꓵ ꓠꓬ ꓞꓳ ꓑ ꓤ ꓞꓲ ꓠꓬꓲꓽ ꓣꓳ ꓛꓲ ꓙꓳˍ ꓡꓳ꓿
44019008	ꓒꓳ-ꓡꓳ ꓠꓬ ꓜꓲꓼ ꓦꓲ ꓗꓪ ꓠꓲꓹ ꓪꓴꓽ ꓪꓴˍ ꓡꓰ ꓦ ꓐ ꓢ ꓟ ꓪꓴ-ꓢ ꓗꓴꓷ ꓚ ꓟꓸ ꓖꓶ ꓢꓲ ꓘꓶꓸ ꓖꓶˍ ꓡꓳ꓿
44019009	ꓖꓳ ꓡꓱ ꓥ ꓟꓲ ꓕꓲ ꓐꓱ ꓠꓬ ꓠꓲꓹ ꓟ ꓩꓴꓻ ꓠꓬꓲ ꓟꓽ ꓙꓵꓻ ꓢꓲ ꓡ ꓞꓳ ꓬꓲ ꓜꓴ ꓟꓲꓽ ꓙꓬ ꓗꓪ ꓪꓴ-ꓢ ꓙ ꓖꓴ ꓕꓱ ꓟ ꓔꓯ ꓝꓯꓼ ꓡꓯꓼ ꓡ ꓕꓯ꓾ ꓒꓳ-ꓡꓳ ꓠꓬ ꓬꓲ ꓪˍ ꓐꓰ ꓧꓹ ꓗꓷ ꓢꓲ꓾ ꓢꓲ ꓤ ꓐꓴ ꓔꓯˍ ꓟꓲ ꓬꓲ ꓪꓽ ꓔꓯˍ ꓐꓰ ꓚꓰꓸ ꓓꓳ ꓡ ꓢꓲ ꓠꓬꓲ꓾ ꓕꓲ-ꓣ-ꓠꓴ ꓢꓳ ꓦꓲ ꓗꓪ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓟꓸ ꓟꓲ ꓚ ꓟꓸ ꓖꓶˍ ꓡꓳ꓿
44019010	ꓒꓳ-ꓡꓳ ꓡꓰ ꓕꓱ ꓡꓱ ꓠꓬꓲꓽ ꓘꓳꓼ ꓬꓰ ꓗꓷ ꓠꓬꓲ꓾ ꓮ-ꓢꓲ-ꓬ ꓗꓪ ꓔꓬ ꓢꓴ ꓮꓽ ꓙꓵ ꓠꓬ꓾ ꓬꓴ-ꓔ ꓡ ꓞꓳ ꓥ ꓟꓲ꓾ ꓦꓲ-ꓡꓲ ꓡ ꓞꓳ ꓥ ꓟꓲ ꓢꓲ ꓒ ꓐꓯ ꓘꓶ ꓑ ꓙꓽ ꓪ ꓡꓰˍ ꓡꓳ꓿
44019011	ꓪꓴ-ꓢ ꓡꓰ ꓒꓳ-ꓡꓳ ꓗꓪ ꓐꓰ꓾ ꓮ ꓕꓯ ꓟꓴ ꓕꓯ ꓬꓰˍ ꓟ ꓢꓶꓸ ꓟꓽ ꓞꓲ ꓪ ꓠꓬꓲˍ ꓟ ꓟꓬꓱꓽ ꓬꓰ ꓢꓲ꓾
44019012	ꓒꓳ-ꓡꓳ ꓖꓳ ꓓꓱ ꓗꓪ ꓐꓰ ꓡꓯꓽ ꓫꓵꓹ ꓛꓺ꓾ ꓥ ꓠꓬ ꓚꓲꓸ ꓑꓶꓺ ꓔꓯꓹ ꓙꓰ ꓢꓲ ꓠꓻ ꓢꓴ ꓒꓬꓽ ꓢꓴ ꓔꓯ ꓚꓰꓹ ꓖꓶ ꓗꓷ ꓠꓬ꓾ ꓠꓻ ꓒꓬꓽ ꓓꓻ ꓡꓰ ꓢꓲ ꓠꓬꓲ꓾ ꓥꓶˍ ꓟ ꓠꓲꓽˍ ꓟꓲ ꓓꓳ ꓙꓰˍ ꓡꓳ꓿
44019013	ꓟꓵꓽ ꓚꓳ ꓒ ꓬꓴ-ꓔ ꓡ ꓞꓳ ꓠꓲꓽ ꓖꓼ ꓒ ꓕꓲ ꓐꓱˍ ꓟꓲ ꓠꓲꓽ ꓜꓶꓽ ꓞꓹ ꓟ ꓡ ꓞꓳ ꓔꓯ ꓬꓲ ꓪꓽ ꓓ ꓬꓲ ꓪꓽ꓾ ꓢꓲ ꓒ ꓬꓰ-ꓢꓴ ꓟꓬꓱ ꓣꓱꓽ ꓢꓲ ꓕꓱ ꓡꓱ ꓐꓯˍ ꓡꓳ꓾ ꓒꓳ-ꓡꓳ ꓟꓸ ꓖꓶˍ ꓟ ꓬꓰ-ꓢꓴ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓓꓳ ꓙꓰ꓾ ꓐꓰ ꓕꓵꓼ ꓪ ꓖꓶˍ ꓥꓳ꓾ ꓐꓰ ꓐꓯˍ ꓡꓳ꓿
44019014	ꓬꓴ-ꓔ ꓡ ꓞꓳ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓢꓶ-ꓚꓲ-ꓪ ꓬꓲ ꓤ ꓫꓵꓽ ꓫꓵꓸ ꓟ ꓥ ꓟꓲ ꓖꓳ ꓡꓱ ꓬꓰˍ ꓡꓳ꓿
44019015	ꓕꓲ ꓠꓬꓲ ꓙꓳˍ ꓠꓬ ꓥꓶˍ ꓟ ꓠꓲꓽ ꓡꓰ ꓬꓲ ꓪꓽ ꓔꓯ ꓒꓳꓹ ꓖꓶ ꓢꓲ꓾ ꓬꓰ-ꓢꓴ ꓔꓯ ꓥꓪ ꓢꓷˍ ꓡꓳ꓿ ꓒꓳ-ꓡꓳ ꓔꓯˍ ꓟꓲ ꓥꓪ ꓢꓷˍ ꓡꓳ꓿ ꓠꓴ ꓪꓽ ꓠꓽ ꓮꓽ ꓟ ꓥ ꓡ?꓾ ꓐꓯˍ ꓡꓳ꓿
44019016	ꓖꓳ ꓕꓯ ꓥꓶˍ ꓟ ꓠꓲꓽ ꓜꓶꓽ ꓞꓹ ꓟ ꓡ ꓞꓳ ꓖꓳ ꓕꓲ ꓣꓳ ꓠꓬ ꓔꓷꓹ ꓡ ꓢꓲ ꓬꓲ ꓪꓽ ꓔꓯ ꓣꓴꓻ ꓶꓸ ꓧꓪꓸ ꓡꓰˍ ꓡꓳ꓿ ꓬꓲ ꓪꓽ ꓠꓬ ꓠꓻ ꓡꓰ ꓢꓲ꓾ ꓐꓵ ꓞꓶꓽˍ ꓟꓲ ꓧꓽ ꓡꓰ ꓢꓲ ꓠꓬꓲ ꓖꓳ ꓕꓲ ꓦꓲ ꓗꓪ ꓐꓰ ꓙꓬꓽ ꓡꓯꓽ ꓟꓴ ꓛꓰꓹ ꓓꓳ ꓙꓰˍ ꓡꓳ꓿
44019017	ꓬꓲ-ꓩꓴ-ꓢꓳ ꓗꓪ ꓔꓬ ꓢꓴ ꓮꓽ ꓙꓵ꓾ ꓬꓴ-ꓔ ꓡ ꓞꓳ ꓥ ꓟꓲ ꓦꓲ-ꓡꓲ ꓡ ꓞꓳ ꓥ ꓟꓲ꓾ ꓕꓱ ꓟ ꓔꓯ ꓢꓷꓸ ꓡꓰ ꓠꓬ ꓙꓳꓺ ꓡꓰ ꓢꓲ꓾ ꓢꓲ ꓒ ꓬꓰ-ꓢꓴ ꓬꓲ ꓟꓬꓱꓺ ꓔꓯ ꓓꓳꓹ ꓟꓴˍ ꓡꓳ꓿
44019018	ꓙꓵꓻ ꓢꓴ ꓮꓽ ꓟꓬꓹ ꓣꓳˍ ꓟꓲ ꓡ ꓢꓲ꓾ ꓞꓳ ꓜꓴ ꓟꓲꓽ ꓙꓬ ꓗꓪ ꓬꓲ ꓪꓽ ꓛꓬ ꓖꓴ ꓣꓷꓠꓸ ꓓꓳ ꓡ ꓡꓳ꓿
44019019	ꓥꓺ ꓟꓬꓱꓽ ꓬꓰ ꓢꓴ ꓮꓽ ꓟꓬꓹ ꓣꓳ ꓠꓬ꓾ ꓬꓲ ꓪꓽ ꓥꓺ ꓟꓬꓱꓽ ꓕꓳ ꓶ ꓔꓯꓹ ꓡ ꓢꓲ ꓮꓽ ꓙꓵ ꓢꓴ ꓒꓬꓱꓽ ꓕꓯ ꓗꓪ ꓛꓴꓻ ꓗꓷˍ ꓡꓳ꓿ ꓖꓳ ꓟ ꓬꓲ ꓒꓵꓽ ꓢꓪꓸ ꓠꓬꓲ ꓠꓬ꓾ ꓓ-ꓘꓷ-ꓟ ꓥꓪꓽ ꓟꓶꓽ ꓒꓯꓼ ꓛꓲ ꓥ ꓡꓳ꓿
44019020	ꓖꓳ ꓡꓱ ꓠꓬꓲ ꓢꓲ ꓒ ꓐꓯ ꓘꓶ ꓠꓬ ꓡꓯꓽ ꓫꓵ ꓢꓯꓼ ꓙꓳ ꓪꓽ ꓠꓬꓲ ꓠꓬꓲˍ ꓡꓰ ꓒꓬꓱꓺ ꓙꓰˍ ꓡꓳ꓿
44019021	ꓕꓱ ꓟꓬ ꓫꓵ ꓗ ꓠꓯ꓾ ꓒꓳ-ꓡꓳ ꓠꓬ ꓟ-ꓢꓲ-ꓓꓳˍ ꓐꓰ ꓮ-ꓘꓷ-ꓬ ꓗꓪ ꓐꓰ ꓙꓻ ꓙꓰ ꓢꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓙꓰ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓚꓵ ꓡꓰ ꓠꓬꓲ꓾ ꓥꓪ ꓖꓳ ꓗꓪ ꓛꓲ ꓬꓰ ꓗ ꓠꓯ꓾ ꓣꓳ-ꓟ ꓗꓪˍ ꓟꓲ ꓙꓰ ꓠ ꓗꓹ ꓡꓳ꓾ ꓐꓯ ꓢꓲ꓾
44019022	ꓬꓲ ꓔꓯ ꓣꓱꓽ ꓙ ꓢꓴ ꓕꓲ-ꓟꓳ-ꓕꓲ-ꓪꓴˍ ꓐꓰ ꓬꓲ-ꓣ-ꓔꓴ ꓬꓲ ꓪꓽ ꓠꓬꓲꓽ ꓣꓳ ꓔꓯ ꓟ-ꓢꓲ-ꓓꓳ ꓗꓪ ꓝꓲ ꓩꓴ ꓗꓷ ꓠꓬ꓾ ꓬꓲ ꓠꓽ ꓮ-ꓢꓲ-ꓬ ꓗꓪ ꓕꓲ ꓝꓲꓸ ꓔꓬ ꓢꓰꓽ ꓡꓳ꓿
44019023	ꓖꓳ ꓕꓲ ꓝꓲꓸ ꓗꓪ ꓪꓴ-ꓢ ꓙ ꓖꓴ ꓕꓱ ꓟ ꓑꓶ ꓓꓴ ꓬꓲ-ꓩꓴ-ꓢꓳ ꓗꓪ ꓢꓴ ꓔꓴ ꓡ ꓟ ꓬꓲꓸ ꓓꓽ ꓟ ꓙꓳˍ ꓡꓳ꓿
44019024	ꓮ ꓡꓲꓳ ꓐꓯ ꓠꓬ ꓔꓲ-ꓟꓲ-ꓕꓲ-ꓪꓴ ꓟꓬꓱ ꓔ ꓟ ꓒꓴꓻ ꓓꓶꓽ ꓒ ꓕꓲ ꓣꓳ ꓠꓬ꓾ ꓮ-ꓔꓲ-ꓟꓲ ꓢꓲꓺ ꓟꓺ ꓐꓬꓱꓽ ꓐꓱ ꓶ ꓫꓬꓹ ꓔ ꓟ ꓦꓲꓻ ꓔꓯ ꓔꓯꓺ ꓢꓲ꓾ ꓒꓴ ꓦꓲꓻ ꓤ ꓫꓬꓹ ꓪꓴꓽˍ ꓟ ꓗꓪ ꓐꓰ ꓟꓬꓱꓽ ꓣꓱꓽ ꓢꓴ ꓐꓴ ꓔꓯ ꓐꓳꓻ ꓡ ꓝꓲˍ ꓡꓳ꓿
44019025	ꓬꓲ ꓠꓬ ꓬꓲˍ ꓐꓰ ꓕꓲ ꓡꓰꓹꓼ ꓡꓯꓼ ꓟꓬꓱꓽ ꓬꓰ ꓢꓴ ꓔꓯ ꓘꓴ ꓜꓲꓼ ꓡ ꓢꓲ꓾ ꓮ ꓬꓲꓼ ꓐꓴꓳ꓾ ꓡꓯꓼ ꓟꓬꓱꓽ ꓕꓱ ꓟ ꓗꓪ ꓐꓰ ꓣꓳ ꓐꓳꓻ ꓡ ꓟ ꓠꓴ ꓪꓽ ꓢꓷˍ ꓡꓳ꓿
44019026	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓕꓱ ꓕꓲ ꓣꓳ ꓠꓬ ꓬꓲ-ꓩꓴ-ꓢꓳ ꓗꓪˍ ꓡꓰ ꓟꓽ ꓞꓲ꓾ ꓮꓽ ꓡ ꓮ-ꓢꓲ-ꓬ ꓕꓲ ꓟꓵꓽ ꓡꓱꓸꓼ ꓗꓪ꓾ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓢꓲꓺ ꓠꓬ ꓢꓲꓺ ꓚꓵ ꓟꓽ ꓥ꓾ ꓐꓯ ꓢꓲ꓾ ꓡ ꓞꓳ ꓮꓽ ꓟꓬꓹ ꓔꓯ ꓘꓶꓸ ꓟꓶ ꓢꓲ ꓠꓬꓲ ꓒꓳꓹ ꓬꓲꓼ ꓙꓰ ꓝꓲˍ ꓟ꓾ ꓠꓴ ꓪꓽ ꓑˍ ꓟꓲ ꓑ ꓙꓽ ꓗꓷꓳ꓾ ꓟꓳꓻˍ ꓟꓲ ꓟꓳꓻ ꓗꓷꓳ꓿
44019027	ꓮ ꓟꓶ ꓠꓬ ꓣꓳ ꓡꓯꓼ ꓟꓬꓱꓽ ꓕꓱ ꓟ ꓔꓯ ꓢꓴ ꓟꓳꓻ ꓟꓽ ꓟꓵꓺ ꓗꓷ ꓡꓰˍ ꓟˍ ꓡꓰ ꓟꓽ ꓞꓲ꓾ ꓢꓲꓺ ꓟꓺ ꓓꓽ ꓟ ꓮ-ꓔꓲ-ꓟꓲ ꓔꓯ ꓪꓴꓸ ꓓꓵ ꓕꓱꓼ ꓖꓴ ꓦꓲ ꓔꓯˍ ꓟꓲ ꓟꓳꓻ ꓟꓽ ꓟꓵ ꓗꓷ ꓡꓰˍ ꓟ ꓡꓰ ꓐꓰ꓾ ꓮ-ꓢꓲ-ꓬ ꓕꓲ ꓟꓵꓽ ꓡꓱꓸꓼˍ ꓐꓰ ꓟꓵꓽ ꓕꓯ ꓗꓳꓹ ꓕꓯ ꓪꓴꓸ ꓓꓵ ꓕꓱˍ ꓟ꓾ ꓢꓲꓺ ꓟ ꓐꓬꓱꓽ ꓓꓽ ꓟ ꓬꓲ ꓟꓬꓱ ꓓꓳꓽˍ ꓟꓲ ꓐꓬ ꓡꓰˍ ꓥꓳ꓾ ꓐꓯˍ ꓡꓳ꓿
44019028	ꓐꓯ ꓘꓶ ꓕꓱ ꓟ ꓬꓲ ꓪꓽ ꓑ ꓙꓽ ꓗꓷ ꓠꓬ ꓠꓲꓹ ꓟ ꓦꓶ ꓡ ꓢꓲ꓾ ꓬꓲ-ꓩꓴ-ꓢꓳ ꓗꓪ ꓟ ꓮ-ꓔꓲ-ꓟꓲ ꓠꓬ ꓪꓴꓽˍ ꓟ ꓥ ꓡꓳ꓾ ꓐꓰ ꓘꓴˍ ꓡꓳ꓿
44019029	ꓖꓳ ꓕꓯ ꓕꓲ ꓡꓳ ꓒꓱ ꓡꓱꓸꓼ ꓗꓪ ꓐꓵꓻ ꓢꓴˍ ꓟ ꓐꓲ ꓡꓰ ꓢꓲ꓾ ꓬꓲ ꓪꓽ ꓠꓬ ꓕꓲ ꓠꓲꓹ ꓕꓲ ꓪꓺꓼ ꓐꓰ ꓒꓳ-ꓡꓳ ꓓꓴꓻ ꓓꓳ ꓛꓳ ꓒꓯꓹ꓾ ꓟ-ꓢꓲ-ꓓꓳ ꓢꓴ ꓗꓷ-ꓬꓴˍ ꓐꓰ ꓬ-ꓡꓲ-ꓓ-ꓗꓴ ꓔꓯ ꓣꓴ ꓢꓲ ꓠꓬꓲ꓾ ꓜꓲꓼ ꓖꓴ ꓓꓰ ꓗꓪ ꓖꓳꓻ ꓙꓰˍ ꓡꓳ꓿
44019030	ꓒꓳ-ꓡꓳ ꓠꓬ ꓞꓳ ꓜꓴꓻ ꓢꓴ ꓔꓬ ꓟ ꓗꓪ ꓓꓵꓽ ꓙꓰ ꓠꓲꓹ ꓫꓵˍ ꓟꓲ꓾ ꓢꓲ ꓤ ꓐꓴ ꓡꓰ ꓬꓲ ꓔꓯ ꓟꓽ ꓙꓰ ꓝꓲ꓿
44019031	ꓮ-ꓢꓲ-ꓬ ꓢꓲꓽ ꓒ ꓐꓴ ꓕꓲ ꓐꓱ ꓠꓬ ꓒꓳ-ꓡꓳ ꓛꓳꓽ ꓒꓯꓹ ꓐꓴ ꓥ ꓠꓬꓲ꓾ ꓡ ꓞꓳ ꓝꓲ ꓩꓴ ꓗꓷ ꓢꓲ꓾ ꓬꓲ ꓔꓯ ꓜꓲꓼ ꓖꓴ ꓓꓰ ꓗꓪ ꓕꓽ ꓙꓰ꓾ ꓐꓰ ꓡꓯꓽ ꓫꓵ ꓐꓯ ꓖꓶ ꓬꓰ ꓝꓲˍ ꓡꓳ꓿
44019032	ꓜꓲꓼ ꓡ ꓢꓴ ꓠꓬ ꓮꓽ ꓘꓶꓸ ꓐꓵꓻ ꓔꓴ ꓡ ꓢꓲ꓾ ꓕꓲ ꓧꓳꓽ ꓕꓲ ꓫꓵꓽ ꓘꓴꓻ ꓔꓬ ꓟ ꓗꓪ ꓐꓰ ꓬꓲ ꓪꓽ ꓟꓬꓽ ꓠꓬꓲ ꓕꓲ ꓐꓱ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓖꓳ ꓗꓪ ꓜꓲꓼ ꓡ ꓟˍ ꓟꓲ ꓟꓽ ꓢꓷꓸ ꓗꓷ ꓡꓰꓳ꓿
44019033	ꓖꓳ ꓡꓱ ꓠꓬ ꓬꓴ-ꓔ ꓡ ꓞꓳ ꓡꓰ ꓬ-ꓡꓲ-ꓢ-ꓓ ꓔꓯ ꓞꓳ ꓜꓴꓻ ꓟꓲꓽ ꓕꓯ ꓢꓲ ꓗꓪ ꓦꓰꓼ ꓞ ꓝꓲˍ ꓕꓯ꓾ ꓕꓲ ꓐꓱ ꓠꓬ ꓢꓴ ꓡꓺˍ ꓟ ꓠꓽ ꓬꓲ ꓪꓴꓸ ꓠꓬꓲ ꓥꓳ꓾ ꓓꓵꓽ ꓙˍ ꓡꓳ꓿ ꓬ-ꓡꓲ-ꓢ-ꓓ ꓠꓬ ꓖꓳ ꓗꓪ ꓜꓲꓼ ꓞꓹ ꓟ ꓞꓳ ꓜꓴꓻ ꓟꓲꓽ ꓙꓬ ꓗꓪ ꓒꓶꓻ ꓔꓳꓹ ꓘꓶꓽ ꓫꓸ ꓕꓱ ꓠꓲꓹ ꓫꓵ ꓠꓬꓲ꓾ ꓢꓲ ꓡꓲ ꓔꓬ ꓠꓹ ꓟ ꓬꓲ ꓡꓯꓼ ꓒꓯꓹ ꓶꓹ ꓖꓶˍ ꓡꓳ꓿
44019034	ꓖꓳ ꓡꓱ ꓥ ꓟꓲ ꓬꓲ ꓠꓬ ꓬꓴ-ꓔ ꓡ ꓞꓳ ꓥ ꓟ ꓔꓯ ꓬꓲ ꓪꓽ ꓡꓳꓸ ꓓꓳ ꓡ ꓕꓯ꓾ ꓬꓲ ꓪꓽ ꓠꓬ ꓮꓽ ꓡ ꓠꓬꓲꓽ ꓙꓵꓹ ꓛꓲ꓾ ꓬꓲ-ꓩꓴ-ꓢꓳ ꓗꓪ ꓟ ꓮ-ꓔꓲ-ꓟꓲ ꓠꓬ ꓪꓴꓽˍ ꓟ ꓥ ꓡꓳ꓾ ꓐꓰ ꓘꓴˍ ꓡꓳ꓿
44019035	ꓖꓳ ꓗꓸ ꓠꓯꓸ ꓡꓳ ꓒꓱ ꓐꓱ ꓶ ꓕꓳ ꓶ ꓐꓳ ꓢꓴ ꓡꓰ ꓡ ꓞꓳ ꓬꓲ ꓜꓴ ꓔꓯ ꓟꓽ ꓪꓳꓹ ꓪꓳꓹ ꓔꓬ ꓝꓲ ꓢꓲ꓾ ꓬꓲ-ꓩꓴ-ꓢꓳ ꓢꓴꓳ꓾ ꓬꓲ-ꓩꓴ-ꓢꓳ ꓡꓳ ꓒꓱ ꓠꓬ ꓮ-ꓔꓲ-ꓟꓲ ꓢꓲꓺ ꓟꓺ ꓓꓽ ꓟ ꓔꓯ ꓪꓴꓸ ꓓꓵ ꓕꓱꓼ ꓖꓴ ꓦꓲˍ ꓐꓰ꓾ ꓟꓵꓽ ꓪꓴꓽ ꓗꓪ ꓐꓰ ꓞꓰ ꓬꓯꓼ ꓡ ꓟ ꓢꓲꓺ ꓐꓬꓱꓽ ꓓꓹ ꓖꓴ ꓥ ꓟ꓾ ꓟꓽ ꓢꓷ ꓢꓴ ꓙꓳˍ ꓡ?
44019036	ꓕꓱ ꓟꓬ ꓙꓰꓽ ꓟ ꓔꓯ ꓮꓽ ꓟˍ ꓟꓲ ꓢꓷꓸˍ ꓠꓬꓲ ꓠꓴ ꓪꓽ ꓠꓬ ꓟꓽ ꓪꓳꓹ ꓔꓬ ꓢꓲ ꓜꓲꓽ ꓜꓲ ꓑꓰꓹ ꓑꓰ ꓮꓸ ꓫꓵ ꓕꓽ ꓬꓰ꓿
44019037	ꓠꓴ ꓪꓽ ꓡꓰ ꓣꓴ ꓔꓯꓹ ꓡ ꓢꓴ ꓐꓴ ꓠꓬ ꓢꓲꓺ ꓦꓲ ꓗꓪ ꓘꓴꓽ ꓢꓴˍ ꓟꓲ ꓟꓽ ꓥ꓾ ꓣꓳꓽ ꓢꓲꓺ ꓟ ꓔꓯ ꓙꓱꓽ ꓢꓴˍ ꓟꓲ ꓟꓽ ꓥ꓿
44019038	ꓔꓲ-ꓟꓲ-ꓕꓲ-ꓪꓴꓽˍ ꓐꓰ ꓬꓲ ꓔꓯ ꓛꓳ ꓡ ꓟ ꓡꓯꓼ ꓟꓬꓱꓽ ꓬꓰ ꓢꓴ ꓐꓴ ꓡꓰ ꓗꓳꓹ ꓠꓲꓹ ꓫꓵˍ ꓟ ꓙꓳˍ ꓠꓬ꓾ ꓐꓯ ꓟꓴ ꓘꓶꓽ ꓖꓴˍ ꓐꓰ ꓐꓯ ꓟꓴ ꓘꓶꓽ ꓢꓲꓽ ꓒ ꓙꓳˍ ꓡꓳ꓿ ꓖꓳ ꓗꓪ ꓗꓳꓹ ꓡꓯ ꓘꓳ ꓛꓵˍ ꓡꓳ꓿
44019039	ꓠꓴ ꓪꓽ ꓠꓱꓸ ꓐꓯꓼ ꓠ ꓠꓬꓲ ꓓꓴ ꓙꓳˍ ꓠꓬ꓾ ꓙꓵꓽ ꓗ ꓔꓯ ꓛꓳ ꓢꓲ ꓮ ꓕꓯ ꓟꓴ ꓕꓯ ꓟ ꓜꓲꓼ ꓡꓯ ꓘꓳ ꓖꓴ ꓗꓪ ꓐꓯ ꓞꓷꓹ ꓛꓵˍ ꓡꓳ꓿
44019040	ꓠꓬꓲꓸ ꓠꓬꓲ ꓐꓵꓻ ꓢꓴ ꓔꓴ ꓡ ꓟ ꓕꓱ ꓟ ꓠꓬ꓾ ꓬꓲ ꓚꓱꓹ ꓟꓽ ꓚ ꓚ ꓢꓴ ꓔꓴ ꓡ ꓟ ꓕꓲ ꓫꓵ ꓥ ꓠꓬꓲ꓾ ꓢꓴ ꓡꓰ ꓣꓳ ꓕꓱ ꓡꓱ ꓜꓲꓼ ꓡꓯ ꓘꓳˍ ꓟ ꓔꓯ ꓚꓵꓸ ꓚ ꓡ ꓐꓷˍ ꓠꓬ ꓣꓳ ꓮꓸ ꓫꓵꓽ ꓒꓳꓹ ꓖꓶ ꓓꓴ ꓟꓽ ꓙꓳ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
44019041	ꓬꓲ ꓕꓱ ꓡꓱ ꓐꓯ ꓗꓷ ꓠꓬ ꓜꓲꓼ ꓞ ꓢꓴ ꓔꓯ ꓓꓳ ꓙꓰ ꓝꓲˍ ꓡꓳ꓿
44020001	ꓐꓵꓻ ꓢꓴˍ ꓟ ꓠꓽ ꓡꓰ ꓠꓬ꓾ ꓒꓳ-ꓡꓳ ꓡꓰ ꓢꓲ ꓤ ꓐꓴ ꓔꓯ ꓘꓴꓻ ꓜꓲꓼ ꓡ ꓢꓲ꓾ ꓬꓲ ꓪꓽ ꓔꓯ ꓢꓯꓼ ꓖꓶ ꓗꓷ ꓠꓬ꓾ ꓟ-ꓢꓲ-ꓓꓳ ꓗꓪ ꓙꓰˍ ꓡꓳ꓿
44020002	ꓬꓲ ꓠꓬ ꓖꓳ ꓕꓲ ꓟꓵꓽ ꓗꓪ ꓫꓱꓽ ꓙꓻ ꓙꓰ ꓢꓲ꓾ ꓘꓴ ꓜꓲ ꓞꓳ ꓔꓯ ꓢꓯꓼ ꓖꓶ ꓘꓶꓽ ꓮꓽ ꓟꓬꓹ ꓐꓯ ꓗꓷ ꓠꓬ ꓦꓲ-ꓡꓲ ꓟꓵꓽ ꓗꓪ ꓙꓰ ꓛꓲ ꓬꓰˍ ꓡꓳ꓿
44020003	ꓖꓳ ꓗꓪ ꓦ ꓐ ꓢ ꓟ ꓔꓬ ꓡꓳ꓿ ꓖꓳ ꓗꓪ ꓐꓰ ꓡꓲ ꓜꓶꓽ ꓢꓲ ꓫꓲ-ꓡꓲ-ꓬ ꓗꓪ ꓙꓰˍ ꓐꓰ ꓬꓰˍ ꓕꓯ꓾ ꓬꓴ-ꓔ ꓡ ꓞꓳ ꓡꓰ ꓬꓲ ꓔꓯ ꓗꓸ ꓧꓪ ꓠꓹ ꓟ ꓚꓴꓽ ꓬꓲꓹ ꓓꓶꓽˍ ꓟ ꓢꓷꓸ ꓡꓰ ꓠꓬꓲ꓾ ꓟ-ꓢꓲ-ꓓꓳ ꓟꓵꓽ ꓗꓪ ꓐꓰ ꓚꓳ ꓬꓲꓼ ꓙꓰ ꓠꓹ ꓟ ꓓꓵꓽ ꓙ ꓞꓷꓹ ꓗꓷˍ ꓡꓳ꓿
44020004	ꓖꓳ ꓡꓱ ꓠꓬ ꓐꓲ-ꓡꓲ-ꓬꓼ ꓢꓴ ꓑꓲꓽ-ꓡꓳꓽ-ꓢꓶ ꓬꓲ ꓤ ꓢꓳ-ꓑ-ꓕꓷˍ ꓐꓰ꓾ ꓕꓰ-ꓢ-ꓡꓳ-ꓠꓲ-ꓬ ꓢꓴ ꓬ-ꓡꓲ-ꓓ-ꓗꓴˍ ꓐꓰ ꓫꓲ-ꓗꓳ-ꓔꓴˍ ꓐꓰ꓾ ꓔꓷ-ꓑꓲꓹ ꓢꓴ ꓗꓷ-ꓬꓴˍ ꓐꓰ ꓕꓲ-ꓟꓳ-ꓕꓲ-ꓪꓴꓽˍ ꓐꓰ ꓮ-ꓢꓲ-ꓬ ꓢꓴ ꓕꓲ-ꓚꓲ-ꓗꓴˍ ꓐꓰ ꓕꓷ-ꓡꓳ-ꓩꓴ-ꓟꓴ ꓠꓬ ꓬꓲ ꓔꓯ ꓛꓳ ꓙꓰˍ ꓡꓳ꓿
44020005	ꓕꓱ ꓟꓬ ꓣꓳ ꓟ ꓠꓬ ꓧꓶꓸ ꓕꓯ ꓙꓰ ꓢꓲ꓾ ꓕꓷ-ꓡꓳ-ꓬ ꓗꓪ ꓥꓪ ꓠꓴꓽ ꓔꓯ ꓡꓳ ꓠꓬꓹ ꓔꓬ ꓡꓳ꓿
44020006	ꓙꓵ-ꓧꓶ-ꓟꓽ-ꓣꓱ-ꓑꓮꓲ ꓦꓬꓼ ꓠꓬꓲ ꓗꓳꓸ ꓗꓷ ꓗ ꓠꓯ꓾ ꓥꓪ ꓠꓴꓽ ꓠꓬ ꓒꓲ-ꓡꓲ-ꓒꓲ ꓗꓪ ꓐꓰ ꓡꓲ ꓜꓶꓽ ꓢꓲ ꓥꓪꓽ ꓠꓬꓲ ꓙꓰ ꓗꓷ ꓠꓬ꓾ ꓥꓪ ꓠꓴꓽ ꓔꓯ ꓡꓳ ꓠꓬꓹ ꓢꓴ ꓐꓴ ꓔꓬ ꓟ ꓕꓷ-ꓡꓳ-ꓬ ꓗꓪ ꓛꓲ ꓬꓰ ꓢꓲ꓾ ꓖꓳ ꓗꓪ ꓫꓵꓽ ꓠꓬꓲ ꓔꓬ ꓗꓷꓳ꓿
44020007	ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓗꓪ ꓥꓪ ꓠꓴꓽ ꓠꓬ ꓑ ꓑ ꓦꓶꓹ ꓠ ꓟ ꓜꓲꓼ ꓡꓯ ꓘꓳˍ ꓕꓯ꓾ ꓒꓳ-ꓡꓳ ꓠꓬ ꓗꓸ ꓠꓯꓸ ꓕꓲ ꓠꓬꓲ ꓠꓯꓼ ꓗꓪ ꓙ ꓫꓱꓽ ꓙꓰˍ ꓐꓰ ꓬꓰˍ ꓠꓬꓲ꓾ ꓬꓲ ꓠꓬ ꓬꓲ ꓪꓽ ꓔꓯ ꓦꓬꓼ ꓔꓱꓺ ꓫꓵ ꓗꓪ ꓛꓲ ꓟꓸ ꓟꓲ ꓟꓸ ꓖꓶˍ ꓡꓳ꓿
44020008	ꓥꓪ ꓠꓴꓽ ꓜꓲꓼ ꓡꓯ ꓘꓳ ꓖꓴ ꓜꓳꓻ ꓗꓳꓹ ꓗꓪ ꓠꓬ ꓟꓬ ꓡꓴ ꓮꓽ ꓟꓬꓹ ꓟ ꓙꓳˍ ꓡꓳ꓿
44020009	ꓖꓳ ꓕꓯ ꓠꓬꓲ ꓟꓳ ꓓꓴ ꓗ ꓘꓶꓽ ꓗꓪ ꓬꓴ-ꓕꓲ-ꓘꓴ ꓟꓬꓱ ꓔ ꓟ ꓤ ꓖꓴꓽ ꓡꓯꓸ ꓤ ꓕꓲ ꓣꓳ ꓠꓬꓲꓸ ꓠꓸ ꓔꓬ ꓡꓳ꓿ ꓬꓲ ꓠꓽ ꓒꓳ-ꓡꓳ ꓡꓰ ꓟꓸ ꓟꓲ ꓡꓯꓽ ꓫꓵ ꓚ ꓔꓬ ꓕꓯ ꓬꓲꓼ ꓟꓶ ꓡꓰ ꓢꓲ꓾ ꓦꓲ ꓢ ꓔꓱꓹ ꓗꓪ ꓐꓰ ꓞꓰꓻ ꓡꓰ ꓢꓲ ꓠꓬꓲ ꓫꓵꓻꓳ꓿
44020010	ꓖꓳ ꓕꓯ ꓒꓳ-ꓡꓳ ꓬꓯꓼ ꓙꓰ ꓢꓲ ꓬꓲ ꓖꓳ ꓓꓱ ꓗꓪ ꓢꓳꓸ ꓔ ꓢꓲ ꓠꓬꓲ꓾ ꓠꓴ ꓪꓽ ꓕꓽ ꓙ ꓫꓸ꓾ ꓬꓲ ꓢꓯꓼ ꓟꓬ ꓠꓬ ꓬꓲ ꓠꓯS ꓗꓪ ꓓꓯꓹ ꓢꓰꓽ ꓡꓳ꓾ ꓐꓯˍ ꓡꓳ꓿
44020011	ꓖꓳ ꓗꓸ ꓠꓯꓸ ꓒꓳ-ꓡꓳ ꓓꓯ ꓙꓰ ꓢꓲ ꓑ ꓑ ꓦꓶꓹ ꓢꓲ ꓠꓬꓲ ꓜꓽ ꓗꓷ ꓠꓬ꓾ ꓟꓲ ꓕꓯ ꓙꓲ ꓡ ꓗꓪ ꓛꓲ ꓬꓲ ꓪꓽˍ ꓐꓰ ꓫꓸ ꓕꓱ ꓢꓲ ꓙꓰ ꓗꓷꓳ꓿
44020012	ꓬꓲ ꓪꓽ ꓡꓰ ꓤ ꓖꓴ ꓡꓯꓸ ꓤ ꓖꓳ ꓕꓲ ꓣꓳ ꓔꓯ ꓢꓯꓸ ꓢꓯꓸˍ ꓡꓰꓽ ꓦꓲꓻ ꓗꓪ ꓧꓳꓽ ꓬꓲꓼ ꓙꓰ ꓪˍ ꓠꓬꓲ꓾ ꓠꓲꓹ ꓟ ꓗꓴ ꓖꓶˍ ꓟ ꓬꓲ ꓓꓽ ꓟ ꓟꓶˍ ꓡꓳ꓿
44020013	ꓒꓳ-ꓡꓳ ꓬꓲ ꓚꓲ ꓛꓬ ꓠꓬ ꓙ ꓖꓴ ꓫꓱꓽ ꓙꓰ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓔ ꓠꓬꓲ꓾ ꓥꓪ ꓠꓴꓽ ꓠꓽ ꓡꓲ ꓗꓪ ꓐꓰ ꓧꓶꓸ ꓕꓯ ꓬꓹ-ꓫꓳꓺ ꓗꓪ ꓙꓰ ꓢꓲ꓾ ꓖꓳ ꓗꓪ ꓒꓳ-ꓡꓳ ꓔꓯ ꓡꓲ ꓗꓪ ꓞꓵꓺ ꓓꓵ ꓡꓺˍ ꓐꓰ ꓓꓵꓽ ꓙˍ ꓡꓳ꓿
44020014	ꓬꓹ-ꓫꓳ ꓗꓪ ꓥꓪ ꓠꓴꓽ ꓬꓲꓸ ꓔꓯ ꓜꓲꓻ ꓡꓯ ꓘꓳˍ ꓕꓯ꓾ ꓬꓲ ꓔꓯ ꓡꓲ ꓗꓪ ꓞꓵꓺ ꓓꓵꓽ ꓡꓰ ꓢꓲ꓾ ꓟꓲ-ꓕꓶ-ꓡꓲ-ꓠꓲ ꓗꓪ ꓙꓰꓳ꓿
44020015	ꓖꓳ ꓗꓪ ꓐꓰ ꓗꓸ ꓠꓯꓸ ꓕꓲ ꓠꓬꓲ ꓥꓪ ꓠꓴꓽ ꓠꓬ ꓚꓲ-ꓬꓼ ꓬꓲꓻ ꓗꓳ ꓡꓳ ꓟꓵꓽ ꓒꓳꓹ ꓞꓹ ꓗꓪ ꓛꓲ ꓬꓰꓳ꓿ ꓖꓳ ꓗꓸ ꓠꓯꓸ ꓕꓲ ꓠꓬꓲ ꓠꓬ ꓢ-ꓟꓳ ꓬꓲꓻ ꓗꓳ ꓡꓳ ꓟꓵꓽ ꓗꓪ ꓛꓲ ꓬꓰꓳ꓿ ꓝꓮꓲ ꓗꓸ ꓠꓯꓸ ꓕꓲ ꓠꓬꓲ ꓥꓪ ꓠꓴꓽ ꓠꓬ ꓟꓲ-ꓡꓲ-ꓔꓴ ꓡꓳ ꓒꓱ ꓗꓪ ꓛꓲ ꓬꓰꓳ꓿
44020016	ꓒꓳ-ꓡꓳ ꓠꓽ ꓮ-ꓢꓲ-ꓬ ꓗꓪ ꓟꓶ ꓤ ꓔꓬ ꓟꓽ ꓛꓵ ꓠꓹ ꓟ꓾ ꓬꓲ-ꓩꓴ-ꓢꓳ ꓡꓳ ꓒꓱ ꓗꓪ ꓟꓽ ꓚꓳ ꓚꓳ ꓡꓲ ꓜꓶꓽ ꓙꓻ ꓙꓰ ꓝꓲ ꓢꓲ꓾ ꓐ ꓡ ꓠꓬ꓾ ꓙꓱ-ꓣꓴ-ꓢ-ꓡꓱ ꓗꓪ ꓥꓪꓽ ꓞꓲ ꓠꓬꓲ ꓑꓮꓲ ꓦꓬꓼ ꓠꓬꓲ ꓬꓰˍ ꓟ ꓔꓯ ꓖꓼ ꓟꓶ ꓡꓰ ꓝꓲˍ ꓐꓰ ꓚꓴꓽ ꓬꓲꓹ ꓓꓶꓽ ꓚꓵ ꓡꓰˍ ꓡꓳ꓿
44020017	ꓖꓳ ꓡꓱ ꓠꓬꓲ ꓬꓲ ꓠꓬ ꓟꓲ-ꓡꓲ-ꓔꓴ ꓗꓪ ꓐꓰ ꓬꓲ-ꓩꓴ-ꓢꓳ ꓗꓪ ꓡ ꓞꓳ ꓝꓲ ꓩꓴ ꓗꓷ ꓢꓲ꓾ ꓘꓴ ꓜꓲ ꓞꓳ ꓗꓪ ꓟ ꓟꓬꓱꓽ ꓡꓳꓸ ꓢꓴ ꓐꓴ ꓔꓯ ꓘꓴꓻ ꓔꓯꓹ ꓡ ꓡꓳ꓿
44020018	ꓬꓲ ꓪꓽ ꓛꓲ ꓡ ꓠꓬ ꓬꓲ ꓡꓰ ꓬꓲ ꓪꓽ ꓔꓯ꓾ ꓮ-ꓢꓲ-ꓬ ꓗꓪ ꓬꓲꓸ ꓪꓴꓸ ꓛꓲ ꓡ ꓕꓲ ꓠꓬꓲ ꓗꓪ ꓐꓰ ꓠꓴ ꓪꓽ ꓗꓳ ꓡꓳ ꓗꓪ ꓥꓪ ꓮ ꓡꓲ ꓐꓰ ꓞꓳꓻ ꓙꓳ ꓗꓷ ꓟ ꓠꓴ ꓪꓽ ꓢꓷˍ ꓡꓳ꓿
44020019	ꓬꓴ-ꓔ ꓡ ꓞꓳ ꓡꓰ ꓪ ꓕꓴꓻ ꓢꓲ ꓥꓪ ꓔꓯ ꓜꓲꓽ ꓜꓲꓽˍ ꓡꓰ ꓤꓹ ꓠꓬꓲˍ ꓟꓲ꓾ ꓥꓪ ꓠ ꓮꓸ ꓫꓵꓽ ꓗꓪˍ ꓟꓲ ꓙꓻ ꓣꓳꓽ ꓢꓲ꓾ ꓟꓬ ꓐꓲ ꓓꓳꓺ ꓠꓬꓲ ꓐꓰ ꓢꓲ ꓒ ꓔꓯ ꓣꓱꓽ ꓙ ꓗꓷ ꓟˍ ꓟꓲ ꓠꓴ ꓪꓽ ꓢꓷꓸˍ ꓡꓳ꓿
44020020	ꓝꓮꓲ ꓠꓴ ꓪꓽ ꓐꓱ ꓶ ꓙꓲ ꓖꓴ ꓙꓳˍ ꓟ ꓮ ꓡꓲ ꓕꓲ ꓫꓵꓽ ꓔꓯˍ ꓟꓲ ꓟꓽ ꓚꓵ ꓔꓸ ꓔ꓾ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪˍ ꓟꓲ꓾ ꓕꓲ ꓦꓲꓻ ꓕꓲ ꓦꓲ ꓗꓪˍ ꓟꓲ꓾ ꓥꓪ ꓮ ꓡꓲ ꓟꓸ ꓖꓶ ꓗꓷ ꓟ ꓠꓴ ꓪꓽ ꓢꓷˍ ꓡꓳ꓿
44020021	ꓥꓪ ꓠꓬ ꓬꓴ-ꓔ ꓡ ꓞꓳ ꓔꓯˍ ꓟꓲ꓾ ꓦꓲ-ꓡꓲ ꓡ ꓞꓳ ꓔꓯˍ ꓟꓲ꓾ ꓓꓵꓽ ꓙ ꓒꓳꓹ ꓬꓲꓼ ꓡ ꓢꓲ ꓢꓲ ꓒ ꓬꓰ-ꓢꓴ ꓔꓯ ꓙꓵꓻ ꓠ ꓗꓹ ꓟ ꓟꓸ ꓟꓲ ꓦ ꓡꓱ ꓐꓳ ꓐꓳˍ ꓡꓰꓽ ꓟꓸ ꓖꓶ ꓗꓷꓳ꓿
44020022	ꓠ ꓠꓹ꓾ ꓮ ꓟꓶ ꓥꓪ ꓠꓬ ꓢꓲ-ꓫꓬ-ꓟ-ꓦ ꓡꓰ ꓠꓬꓲꓸ ꓞꓹ ꓟ ꓠꓯS ꓗꓪ ꓙꓱ-ꓣꓴ-ꓢ-ꓡꓱ ꓗꓪ ꓙꓰˍ ꓥꓳ꓿ ꓖꓳ ꓗꓪ ꓥꓪ ꓔꓯ ꓮ ꓡꓲ ꓗꓷ ꓡꓰˍ ꓟ ꓥꓪ ꓟꓽ ꓢꓷꓸ꓿
44020023	ꓞꓳꓹ ꓚˍ ꓐꓰ ꓫꓸ ꓙꓵˍ ꓟ ꓠꓬ ꓥꓪ ꓔꓯ ꓦꓴꓺ ꓠꓬꓹ ꓔꓬ ꓡꓳ꓾ ꓐꓰ ꓢꓲ-ꓫꓬ-ꓟ-ꓦ ꓡꓰ ꓕꓲ ꓡꓳ ꓒꓱ ꓡꓰ ꓕꓲ ꓡꓳ ꓒꓱ ꓗꓪ ꓬꓲꓼ ꓠꓬꓲꓸ ꓖꓶ ꓡ ꓟ ꓔꓯˍ ꓡꓰꓽ ꓥꓪ ꓢꓷˍ ꓡꓳ꓿
44020024	ꓖꓳ ꓡꓱ ꓥ ꓟꓲ ꓥꓪ ꓙ ꓖꓴ ꓫꓱꓽ ꓓꓳ ꓡꓰ ꓠꓹ ꓟ ꓐꓰ꓾ ꓢꓲ ꓒ ꓬꓰ-ꓢꓴ ꓔꓯˍ ꓐꓰ ꓥꓪ ꓟꓶˍ ꓟ ꓪꓴ-ꓢ ꓣꓱꓽ ꓛꓰꓽ ꓶꓼ ꓓꓳꓽ ꓫꓱꓹ ꓓꓳ ꓐꓱ ꓶ ꓢꓷꓸ ꓙ ꓟꓳ ꓙˍ ꓟ ꓟꓬꓱꓽ ꓬꓰ ꓓꓳ ꓡꓰ ꓠꓹ ꓟ꓾ ꓥꓪ ꓢꓯꓼ ꓟꓬ ꓔꓯ ꓠꓬ ꓥꓪ ꓚꓲ ꓛꓬ ꓐꓱ ꓶ ꓒꓵꓽˍ ꓟ ꓕꓲ ꓫꓵꓽˍ ꓟꓲ ꓟꓽ ꓚꓬꓹ꓿
44020025	ꓠ ꓠꓹ꓾ ꓧꓶꓸ ꓕꓯ ꓥꓪ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓚꓳꓺ ꓗꓷ ꓢꓲ ꓪꓴ-ꓢ ꓗꓴꓷ ꓚ ꓟꓸ ꓖꓶ ꓗꓷꓳ꓿ ꓖꓳ ꓡꓱ ꓥ ꓟꓲ ꓕꓱ ꓡꓱ ꓖꓳ ꓑꓳꓸ ꓠꓴ ꓪꓽ ꓠꓬ ꓥꓪ ꓒꓬꓱꓽ ꓔꓯ ꓝꓮꓲ ꓟꓽ ꓟꓳ ꓡꓺꓳ꓾ ꓐꓰ ꓮ ꓟꓶ ꓥꓪ ꓢꓷˍ ꓡꓳ꓿
44020026	ꓖꓳ ꓡꓱ ꓠꓬꓲ ꓠꓴ ꓪꓽ ꓮ ꓡꓲ ꓕꓲ ꓣꓳ ꓒꓲꓼ ꓬꓰˍ ꓟꓲ꓾ ꓥꓪ ꓙꓵꓻ ꓟꓽ ꓙꓳ꓾ ꓐꓰ ꓠꓬꓲꓸ ꓠꓬꓲ ꓠꓴ ꓪꓽ ꓒꓬꓱꓽ ꓕꓯ ꓗꓪ ꓥꓪ ꓐꓯˍ ꓥꓳ꓿
44020027	ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓟꓽ ꓟꓬ ꓑꓬ ꓑꓬ ꓠꓴ ꓪꓽ ꓔꓯ ꓪꓴ-ꓢ ꓠꓲꓹ ꓡꓶ ꓮꓽ ꓙꓵ ꓟꓸ ꓖꓶ ꓗꓷꓳ꓿
44020028	ꓢꓲ-ꓫꓬ-ꓟ-ꓦ ꓡꓰ ꓠꓴ ꓪꓽ ꓔꓯ ꓟꓬꓱꓽ ꓡꓳꓸ ꓢꓴ ꓒꓬꓱꓼ ꓡ ꓝꓲˍ ꓟ ꓗꓪ꓾ ꓬꓲ ꓚꓲ ꓛꓬ ꓫꓵꓽ ꓡꓰ ꓪꓴꓻ ꓔ ꓟ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓡꓳꓸ ꓙ ꓔ ꓙ꓿ ꓠꓴ ꓪꓽ ꓚꓲ ꓛꓬˍ ꓐꓰ ꓕꓲ ꓜꓴꓻ ꓡꓱꓸꓼ ꓐꓱ ꓶ ꓤ ꓟꓳ꓿
44020029	ꓥꓪ ꓙꓰ ꓗꓷ ꓗ ꓠꓯ꓾ ꓮ ꓣꓳ ꓜꓴꓻ ꓔꓯ ꓟꓽ ꓫꓱꓸ ꓤꓼˍ ꓟ꓾ ꓥꓶꓻˍ ꓟ ꓪꓰꓻ ꓕꓳꓹ ꓠꓴ ꓪꓽ ꓗꓳꓺ ꓡꓳ ꓗꓪ ꓓꓵꓽ ꓡ ꓥꓳ꓾ ꓐꓰ ꓥꓪ ꓢꓷˍ ꓡꓳ꓿
44020030	ꓠꓴ ꓪꓽ ꓗꓳꓺ ꓡꓳ ꓗꓪ ꓐꓰˍ ꓟꓲ꓾ ꓢꓲ ꓤ ꓐꓴ ꓔꓯ ꓔꓱꓹˍ ꓟ ꓔꓯˍ ꓐꓰ ꓧꓶꓸ ꓙꓰ ꓝꓲ ꓢꓲ꓾ ꓐꓱꓻ ꓓꓳ ꓙꓰ ꓠꓹ ꓟ ꓟꓸ ꓒꓬꓹ ꓢꓴ ꓔꓴ ꓡ ꓥꓳ꓿
44020031	ꓖꓳ ꓡꓱ ꓠꓬꓲ ꓥꓪ ꓡꓰ ꓠꓴ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓙꓳ ꓗꓽ ꓖꓶ ꓢꓲ꓾ ꓟꓳꓼ ꓡꓳ ꓢ ꓘꓪ ꓟꓬ ꓐꓲ ꓓꓳ ꓠꓬꓲ ꓐꓰ꓾ ꓟꓽ ꓠꓽ ꓠ ꓢ ꓘꓳꓼ ꓘꓶꓸ ꓖꓶ ꓗꓷ ꓟ ꓔꓯ ꓧꓪꓸ ꓛꓲꓽ ꓢꓲ ꓓꓵꓽ ꓙ ꓔꓸ꓿
44020032	ꓮ ꓟꓶ ꓥꓪ ꓡꓰ ꓠꓴ ꓪꓽ ꓔꓯ ꓪꓴ-ꓢˍ ꓐꓰ ꓬꓲ ꓣꓱꓽ ꓛꓰꓽ ꓐꓯ ꓘꓶꓽ ꓗꓪ ꓡꓯꓼ ꓙꓱ ꓗꓷˍ ꓥꓳ꓿ ꓬꓲ ꓣꓱꓽ ꓛꓰꓽ ꓐꓯ ꓘꓶ ꓕꓱ ꓟ ꓡꓰ ꓠꓴ ꓪꓽ ꓔꓯ ꓫꓬꓹ ꓔꓳꓹ ꓖꓶ ꓢꓲ꓾ ꓢꓲ ꓚꓰꓸ ꓔ ꓢꓴ ꓐꓴ ꓮꓽ ꓙꓵˍ ꓐꓰ ꓕꓲ ꓪꓺꓼ ꓠꓴ ꓪꓽ ꓔꓯ ꓡꓯꓼ ꓪ ꓖꓶ ꓡ ꓝꓲ꓿
44020033	ꓥꓪ ꓠꓬ ꓢꓴ ꓒꓴˍ ꓐꓰ ꓫꓵꓺˍ ꓐꓰ ꓖꓪꓽ ꓓꓴ ꓔꓯ ꓟꓽ ꓠꓲꓹ ꓦꓯꓸ ꓠꓬꓲ꓿
44020034	ꓥꓪ ꓚꓲ ꓛꓬˍ ꓐꓰ ꓥꓪ ꓛꓳꓽ ꓒꓯꓹ ꓐꓴ ꓣꓱꓽ ꓬꓯꓼˍ ꓟ ꓗꓪ꓾ ꓥꓪ ꓡꓯꓼ ꓒꓯꓹ ꓕꓱ ꓠꓬꓲꓽ ꓐ ꓡꓰ ꓟꓬꓱꓽ ꓬꓰ ꓢꓲ ꓣꓱꓽ ꓙ ꓗꓷ ꓟ ꓠꓴ ꓪꓽ ꓢꓷˍ ꓡꓳ꓿
44020035	ꓠꓴ ꓪꓽ ꓠꓬ ꓕꓱ ꓡꓱ ꓢꓯꓼ ꓕꓵꓼ ꓢꓲ ꓢꓯꓼ ꓐꓽ ꓢꓴ ꓔꓯ ꓬꓰ ꓙˍ ꓕꓯ꓾ ꓢꓴꓻ ꓔꓯ ꓖꓶꓽˍ ꓟ ꓠꓬ ꓘꓳ ꓣꓴ ꓟꓶꓻˍ ꓟ ꓢꓶꓸ ꓟꓽ ꓞꓲ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓰ ꓢꓲ ꓒ ꓬꓰ-ꓢꓴ ꓡꓰ ꓐꓯ ꓗꓷ ꓟ ꓐꓯ ꓘꓶꓽ ꓔꓯ ꓓꓵꓽ ꓙ ꓛꓲ ꓡ ꓠꓹ ꓟ꓾ ꓥꓪ ꓠꓬ ꓮꓸ ꓫꓵꓽ ꓗꓪˍ ꓟꓲ ꓠꓴ ꓪꓽ ꓔꓯꓺ ꓢꓳ ꓓꓴ ꓬꓰ ꓗꓷꓳ꓾ ꓐꓯˍ ꓡꓳ꓿
44020036	ꓬꓲ ꓖꓳ ꓡꓱ ꓐꓯ ꓓꓳ ꓡꓰ ꓠꓬ ꓛꓲ ꓝꓲꓸ ꓖꓶꓽ ꓢꓲ ꓬꓲ ꓪꓽ ꓮꓽ ꓙꓵ ꓢꓴˍ ꓐꓰ ꓪꓽ ꓘꓴˍ ꓡꓳ꓿
44020037	ꓖꓳ ꓡꓱ ꓠꓬ ꓬꓲ ꓪꓽ ꓥꓴꓻ ꓢꓲ ꓒꓳ-ꓡꓳ ꓔꓯ ꓢꓳꓸ ꓔꓸ ꓢꓲ ꓠꓬꓲ ꓐꓳꓼ ꓖꓶˍ ꓡꓳ꓿
44020038	ꓒꓳ-ꓡꓳ ꓡꓰ ꓐꓯˍ ꓟ꓾ ꓬꓲ ꓒꓬꓱꓽ ꓔꓯ ꓬꓲ ꓪꓽ ꓝꓮꓲ ꓕꓲ ꓧꓪꓹ ꓟꓽ ꓟꓳ ꓡꓺꓳ꓾ ꓐꓯˍ ꓟ ꓖꓳ ꓕꓲ ꓘꓶꓽ ꓗꓪ ꓐꓰ ꓬꓲ ꓪꓽ ꓟꓬꓽ ꓠꓬꓲ ꓠꓲꓹ ꓟ ꓫˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓡꓲ ꓗꓪ ꓛꓲ ꓬꓲ ꓔꓯ ꓧꓳꓽ ꓦ ꓙꓰˍ ꓡꓳ꓿
44021001	ꓥꓪ ꓠꓴꓽ ꓬꓲ ꓪˍ ꓐꓰ ꓧꓹ ꓡꓯ ꓘꓳ ꓗꓷ ꓠꓬ꓾ ꓡꓲ ꓜꓶꓽ ꓢꓲ ꓔꓱꓹ ꓔꓱꓹꓼ ꓗꓳ-ꓢ ꓬꓲꓻ ꓗꓳ ꓡꓳ ꓟꓵꓽ ꓗꓪ ꓙꓰꓳ꓿ ꓗꓸ ꓠꓯꓸ ꓕꓲ ꓠꓬꓲ ꓠꓬ ꓣꓳ-ꓢꓲ ꓡꓳ ꓒꓱ ꓗꓪ ꓛꓲ ꓬꓰꓳ꓿ ꓖꓳ ꓗꓪ ꓐꓰ ꓒ-ꓔ-ꓡ ꓡꓳ ꓒꓱ ꓗꓪ ꓙꓰꓳ꓿
44021002	ꓖꓳ ꓡꓱ ꓢꓲ ꓩꓳ-ꓠꓲ-ꓫꓲ-ꓬ ꓟꓵꓽ ꓗꓪ ꓗꓳꓸ ꓙꓰˍ ꓐꓰ ꓬꓰˍ ꓟ ꓡꓲ ꓕꓲ ꓟ ꓧꓪ ꓟꓶ ꓠꓬꓲ꓾ ꓥꓪ ꓠꓴꓽ ꓠꓬ ꓖꓳ ꓟ ꓗꓪ ꓜꓶꓽ ꓙꓰꓳ꓿
44021003	ꓢ-ꓑꓴ-ꓣ ꓬꓲꓻ ꓗꓳ ꓡꓳ ꓟꓵꓽ ꓔꓯ ꓡꓳꓸ ꓟꓳ ꓢꓲ ꓖꓴꓻ ꓟꓶꓸ ꓔꓯꓸ ꓟꓳ ꓗꓳꓸ ꓙꓰ ꓠꓬ꓾ ꓫꓲ-ꓡꓲ-ꓬ ꓟꓵ ꓔꓯꓸ ꓟꓳꓸ ꓙꓰ ꓢꓲ꓾ ꓡꓲ ꓗꓪ ꓟ ꓖꓴꓽ ꓙꓴ ꓔꓯ ꓕꓲ-ꓬ ꓡꓳ ꓒꓱ ꓗꓪ ꓣꓴ ꓓꓳ ꓡ ꓠ ꓗꓹ ꓠꓬꓲ ꓖꓳ ꓗꓪ ꓬꓯꓼ ꓙꓰꓳ꓿
44021004	ꓖꓳ ꓗꓪ ꓢꓲ ꓤ ꓐꓴ ꓔꓯ ꓧꓪ ꓟꓶ ꓠꓬ꓾ ꓥꓪ ꓠꓴꓽ ꓬꓲ ꓪꓽˍ ꓐꓰ ꓫꓵꓽ ꓠꓬꓲ ꓔꓬ ꓗꓷꓳ꓿ ꓬꓲ ꓪꓽ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓒꓳ-ꓡꓳ ꓔꓯ꓾ ꓙꓱ-ꓣꓴ-ꓢ-ꓡꓱ ꓗꓪ ꓟꓽ ꓓꓯ ꓙꓰ ꓠꓹ ꓟ ꓘꓶꓸ ꓖꓶˍ ꓡꓳ꓿
44021005	ꓡꓲ ꓓꓳ ꓙꓰˍ ꓟ ꓦꓬꓼ ꓠꓬꓲ ꓛꓲ ꓡ ꓢꓲ ꓥꓪ ꓠꓴꓽ ꓖꓳ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓬꓲ ꓪˍ ꓐꓰ ꓬꓲ ꓪꓽ ꓤꓽ ꓟꓶꓻ ꓤ ꓠꓱ ꓐꓴ ꓮꓽ ꓙꓵ ꓡꓰ ꓡꓳ ꓒꓱ ꓠꓱ ꓫꓱ ꓟꓸꓼ ꓗꓪ ꓛꓲ ꓧꓳꓽ ꓦ ꓙꓰ ꓡꓺꓳ꓿ ꓥꓪ ꓠꓴ ꓠꓬ ꓬꓲꓻ ꓡꓴ ꓐꓱ ꓘꓶꓽ ꓗꓪ ꓛꓲ ꓝꓲꓸ ꓖꓶ ꓢꓲ ꓪꓽ ꓘꓴ ꓗꓷ ꓠꓬ꓾
44021006	ꓧꓪꓸ ꓧꓪ꓾ ꓐꓯ ꓡꓯ ꓘꓳ ꓢꓲ꓾ ꓡꓲ ꓗꓪ ꓥꓪ ꓠꓴꓽ ꓓꓵꓽ ꓡꓰ ꓠꓬ ꓬꓲ ꓪꓽ ꓠꓽ ꓦꓲ ꓗꓪ ꓬꓲꓼ ꓙꓰꓳ꓿
44021007	ꓥꓪ ꓠꓴꓽ ꓠꓽ ꓕꓲ-ꓬ ꓗꓪ ꓐꓰ ꓡꓲ ꓜꓶꓽ ꓙꓰ ꓠꓬ꓾ ꓕꓳ-ꓡꓲ-ꓟꓰ-ꓪꓴꓽ ꓘꓹ ꓒꓱ ꓗꓪ ꓛꓲ ꓬꓰꓳ꓿ ꓖꓳ ꓗꓪ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓒꓵꓽ ꓗ ꓬꓰ ꓢꓲ꓾ ꓖꓳ ꓗꓪ ꓬꓲ ꓪˍ ꓐꓰ ꓕꓲ ꓠꓬꓲ ꓔꓬ ꓗꓷꓳ꓿
44021008	ꓗꓸ ꓠꓯꓸ ꓕꓲ ꓠꓬꓲ ꓥꓪ ꓠꓴꓽ ꓠꓬ ꓢꓲ-ꓢ-ꓡꓰ ꓗꓪ ꓛꓲ ꓬꓰ ꓢꓲ꓾ ꓶꓼ ꓓꓳ ꓫꓱꓹ ꓓꓳ ꓟꓸ ꓒ ꓒꓲ-ꓡꓲ ꓦꓲ ꓗꓪ ꓓꓵꓽ ꓙꓰꓳ꓿ ꓬꓲ ꓠꓬ ꓟꓬꓱꓽ ꓙ ꓒ ꓫꓵꓽ ꓣꓳ ꓗꓪ ꓟ ꓕꓲ ꓣꓳ ꓥ ꓡꓳ꓿
44021009	ꓕꓱ ꓕꓲ ꓣꓳ ꓠꓬ ꓟꓷꓽ ꓠꓷꓹ ꓝꓸˍ ꓟ ꓮꓸ ꓟꓲ ꓤ ꓟꓶ ꓡꓯꓸ ꓡꓲꓸ ꓣꓳ ꓙꓳˍ ꓡꓳ꓿
44021010	ꓥꓪ ꓠꓴ ꓖꓳ ꓗꓪ ꓮꓽ ꓟꓬꓹ ꓠꓬꓲ ꓔꓬ ꓗꓷ ꓠꓬ꓾ ꓯ-ꓖ-ꓑꓴ ꓟꓬꓱ ꓔ ꓟ ꓟꓷꓽ ꓠꓷꓹ ꓝꓸ ꓢꓴ ꓕꓲ ꓣꓳ ꓬꓴ-ꓔ ꓟꓵꓽ ꓗꓪ ꓐꓰ ꓬꓯꓼ ꓡ ꓡꓳ꓿
44021011	ꓬꓲ ꓠꓬ ꓥꓪ ꓠꓴꓽ ꓔꓯ ꓡ ꓢꓲ꓾ ꓒꓳ-ꓡꓳ ꓙꓽ ꓧꓷꓹ ꓣꓴ ꓢꓲ ꓠꓬꓲ꓾ ꓬꓲ ꓚꓲ ꓛꓬ ꓛꓲ ꓒꓯꓹ ꓡꓯꓼ ꓒꓯꓹ ꓗꓪ ꓞꓳꓹ ꓢꓲ꓾ ꓕꓱ ꓟ ꓡꓰ ꓐꓰ ꓙꓽ ꓧꓷꓹ ꓕꓱ ꓕꓲ ꓚꓱꓹ ꓬꓲ ꓢꓲ ꓒ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓬꓴ-ꓔ ꓡ ꓞꓳ ꓡꓰ ꓞꓳꓹ ꓢꓲ꓾ ꓐꓶ ꓞꓳ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷˍ ꓥꓳ꓾ ꓐꓰ ꓢꓲ-ꓫꓬ-ꓟ-ꓦ ꓡꓰ ꓐꓯˍ ꓡꓳ꓾ ꓐꓰ ꓐꓯˍ ꓡꓳ꓿
44021012	ꓕꓱ ꓟ ꓑ ꓙꓽ ꓗꓷ ꓠꓬ꓾ ꓥꓪ ꓠꓴˍ ꓐꓰ ꓖꓳ ꓗꓪ ꓔꓬ ꓢꓴ ꓐꓴ ꓡꓰ ꓒꓳ-ꓡꓳ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓟꓽ ꓓꓯ ꓙꓰ ꓠꓹ ꓟ ꓮꓽ ꓘꓶꓸ ꓓꓰꓽ ꓗꓷꓳ꓿
44021013	ꓖꓳ ꓕꓯ ꓒꓳ-ꓡꓳ ꓡꓰ꓾ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓪꓽ ꓥꓴꓻ ꓢꓲ ꓥꓪ ꓔꓯ ꓠꓲꓹ ꓟ ꓫꓸ ꓡꓰ ꓝꓲˍ ꓡ? ꓢꓲ ꓒ ꓬꓰ-ꓢꓴ ꓟꓬꓱ ꓐꓱ ꓶ ꓥꓪ ꓔꓯ ꓞꓳꓹˍ ꓟˍ ꓡꓰ ꓟꓽ ꓞꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓫꓵꓻ ꓠꓹ ꓟˍ ꓟꓲ ꓥꓪ ꓙꓽ ꓖꓶ ꓔ ꓡꓳ꓾ ꓐꓯ ꓖꓶ ꓡꓺꓳ꓿
44021014	ꓥꓪ ꓠꓴꓽ ꓠꓬ ꓬꓲ ꓔꓯ ꓘꓶꓸ ꓧꓪꓸ ꓡꓰ ꓟꓽ ꓘꓴꓻ ꓠꓬꓲ꓾ ꓢꓲ ꓒ ꓠꓲꓹ ꓡꓶꓽ ꓒꓬꓱꓼ ꓡ ꓝꓲ꓾ ꓐꓯ ꓢꓲ꓾ ꓠꓽ ꓗꓷꓳ꓿
44021015	ꓖꓳ ꓗꓸ ꓠꓯꓸ ꓥꓪ ꓠꓴꓽ ꓶꓻ ꓖꓴ ꓢꓲ꓾ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰꓳ꓿
44021016	ꓢꓲ-ꓢ-ꓡꓰ ꓗꓪ ꓔꓬ ꓟ ꓢꓲ ꓤ ꓐꓴ ꓕꓲ ꓐꓱˍ ꓟꓲ ꓥꓪ ꓠꓴ ꓔꓯ ꓛꓳ ꓙꓰ ꓡ ꓢꓲ꓾ ꓬꓰ-ꓢꓴ ꓔꓯ ꓟꓶ ꓤ ꓦ ꓡꓱ ꓗꓷ ꓟ꓾ ꓢ-ꓑꓴ-ꓣ ꓢꓴ ꓠ-ꓢꓳ-ꓠ ꓦꓲ ꓗꓪ ꓬꓲˍ ꓐꓰ ꓔꓬ ꓠ ꓟ ꓧꓳꓽ ꓙꓰ ꓡꓺꓳ꓿
44021017	ꓙꓱ-ꓣꓴ-ꓢ-ꓡꓱ ꓗꓪ ꓛꓲ ꓡ ꓠꓬ꓾ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓥꓪ ꓠꓴꓽ ꓔꓯ ꓠꓲꓹ ꓒꓴ ꓒꓴˍ ꓐꓰ ꓘꓳ ꓣꓴ ꓡꓺꓳ꓿
44021018	ꓗꓸ ꓠꓯꓸ ꓕꓲ ꓠꓬꓲ ꓒꓳ-ꓡꓳˍ ꓐꓰ ꓥꓪ ꓠꓴꓽ ꓠꓬ ꓬ-ꓗꓴ ꓔꓬ ꓗꓪ ꓔꓱꓹ ꓠꓬꓲ ꓙꓰꓳ꓿ ꓖꓳ ꓗꓪ ꓟꓬꓱꓽ ꓡꓳꓸ ꓢꓴ ꓐꓴ ꓮꓽ ꓙꓵˍ ꓟꓲ ꓜꓲꓼ ꓞꓹ ꓡꓳ꓿
44021019	ꓒꓳ-ꓡꓳ ꓡꓰ ꓬꓲ ꓪꓽ ꓔꓯ ꓒꓵꓽ ꓗ ꓬꓰ ꓗꓷ ꓠꓬ꓾ ꓬꓲ ꓬꓰˍ ꓟ ꓟꓬꓱꓽ ꓗꓪ ꓐꓰ ꓪꓴ-ꓢ ꓡꓰ ꓐꓶꓽ ꓞꓳ ꓗꓳ ꓡꓳ ꓗꓪ ꓬꓰ ꓗꓷ ꓟ ꓕꓲ ꓫꓵꓽ ꓡꓰ ꓕꓲ ꓫꓵꓽ ꓐꓯ ꓟꓸ ꓖꓶˍ ꓡꓳ꓿
44021020	ꓖꓳ ꓟ ꓬꓲ ꓪꓽ ꓑ ꓙꓽ ꓗꓷ ꓠꓬ ꓪꓴ-ꓢ ꓔꓯ ꓫꓱꓸ ꓖꓶ ꓢꓲ꓾ ꓮ ꓬꓲꓼꓳ꓾ ꓬꓴ-ꓔ ꓡ ꓞꓳ ꓗꓳ ꓡꓳ ꓗꓪ ꓙꓵꓻ ꓢꓴ ꓬꓲ ꓔꓴ ꓬꓲ ꓟꓶꓽ ꓣꓳ ꓙꓳ ꓢꓲ꓾ ꓬꓲ ꓪꓽ ꓮꓽ ꓙꓵ ꓠꓬ ꓙꓵꓽ ꓗ ꓔꓯꓸ ꓟꓳꓸ ꓠꓲꓹ ꓟ ꓡꓱꓻ ꓢꓴ ꓥ ꓟ ꓠꓴ ꓪꓽ ꓢꓷˍ ꓡꓳ꓿
44021021	ꓖꓳ ꓡꓱ ꓢꓲ ꓠꓴ ꓠꓬ ꓐꓶꓽ ꓞꓳ ꓗꓳ ꓡꓳ ꓗꓪ ꓔꓬ ꓟ ꓬꓴ-ꓔ ꓡ ꓞꓳ ꓐꓴ ꓮꓽ ꓙꓵ ꓔꓯ꓾ ꓟꓳ-ꓫꓲ ꓔꓯ ꓡꓳꓺ ꓦ ꓗꓷ ꓠꓹ ꓟ ꓐꓰ꓾ ꓬꓲ ꓪꓽ ꓤ ꓠꓱ ꓤ ꓐꓴ ꓔꓯ ꓶˍ ꓟ ꓗ ꓫꓵ ꓟꓽ ꓬꓰ ꓬꓰ ꓣꓳꓽ ꓗ ꓫꓵ ꓔꓯˍ ꓟꓲ ꓡꓳ ꓗꓷ ꓠꓹ ꓟ ꓟꓸ ꓖꓶˍ ꓡꓳ꓾ ꓐꓰ ꓠꓴ ꓔꓯ ꓚ ꓢꓴ ꓙꓳˍ ꓡꓳ꓿
44021022	ꓖꓳ ꓡꓱ ꓥ ꓠꓬ ꓮ ꓟꓶ ꓣꓳ ꓮ ꓡꓲ ꓬꓰ ꓠꓯꓹ ꓡ? ꓠꓴ ꓡ ꓗꓷ ꓟ ꓠꓬ ꓮ ꓡꓲ ꓗꓹ ꓟꓲ ꓬꓲ ꓪꓽ ꓑ ꓙꓽ ꓡꓰˍ ꓥꓳ꓿
44021023	ꓖꓳ ꓡꓱ ꓠꓬꓲ ꓮ ꓟꓶ ꓠꓴ ꓠꓬ ꓕꓱ ꓡꓱ ꓬꓰ꓿ ꓥꓪ ꓠꓴꓽ ꓗꓳ ꓡꓳ ꓗꓪ ꓪꓵꓼ ꓔ ꓟ ꓡ ꓞꓳ ꓡꓲꓸ ꓣꓳ ꓔꓬ ꓡꓳ꓿
44021024	ꓬꓲ ꓪꓽ ꓔꓯ ꓧꓳꓽ ꓔ ꓢꓲ꓾ ꓠꓴ ꓚꓲ ꓛꓬ ꓔꓯˍ ꓟꓲ ꓬꓲ ꓪꓽ ꓔꓯˍ ꓟꓲ ꓢꓲꓽ ꓫꓬ ꓡꓰ ꓝꓲ ꓢꓲ꓾ ꓬꓲ ꓪꓽ ꓪꓴꓸ ꓓꓵ ꓛꓳꓹ ꓒꓵꓽ ꓠꓬ ꓠꓴ ꓓꓳ꓿ ꓖꓳ ꓡꓱ ꓠꓬ ꓠꓴ ꓔꓯ ꓚˍ ꓟ ꓕꓱ ꓟꓬ ꓫꓵꓽ ꓠꓬ ꓚꓵ ꓚꓵ ꓟꓽ ꓥ ꓟ ꓐꓰ꓾ ꓠꓴ ꓠꓽ ꓣꓳꓽ ꓗ ꓫꓵˍ ꓐꓰ ꓙꓵꓽ ꓗ ꓔꓯ ꓒꓵꓽ ꓛꓳˍ ꓟ ꓬꓲ ꓪꓽ ꓮꓽ ꓙꓵ ꓢꓷꓸ ꓡꓰˍ ꓥꓳ꓿
44021025	ꓖꓳ ꓡꓱ ꓥ ꓟꓲ ꓢꓲ ꓒ ꓔꓯ ꓙꓵꓻˍ ꓟ ꓐꓶ ꓞꓳ ꓐꓴ ꓔꓯ ꓠꓬ꓾ ꓠꓲꓽ ꓐꓬꓱꓽ ꓔꓯ ꓔꓲ ꓗꓷ ꓟ ꓐꓰ꓾ ꓫꓵꓽˍ ꓐꓰ ꓧꓶꓽ ꓛꓵꓽ ꓫꓵ ꓟ ꓧꓪꓽˍ ꓐꓰ꓾ ꓟꓽ ꓢꓲ ꓟꓽ ꓫꓬ ꓟ ꓔꓯ ꓚꓲꓸ ꓠꓹ ꓟ꓾ ꓥꓪ ꓠꓴ ꓐꓯ ꓞꓷꓹ ꓢꓲ꓾ ꓕꓳ ꓶ ꓐꓳ ꓩꓴ ꓗꓷꓳ꓾ ꓐꓯˍ ꓡꓳ꓿
44021026	ꓖꓳ ꓗꓸ ꓠꓯꓸ ꓕꓲ ꓠꓬꓲ ꓒꓳ-ꓡꓳ ꓠꓬ ꓖꓳ ꓡꓲꓸ ꓣꓳˍ ꓐꓰ ꓕꓲ ꓛꓳꓺꓼ ꓢꓲꓽ ꓫꓬ ꓡꓰˍ ꓟ ꓗ ꓫꓵ ꓬꓰ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓙꓰ ꓢꓲ ꓠꓬꓲ꓾ ꓢꓲꓽ ꓫꓬ ꓡꓰ ꓝꓲˍ ꓟ ꓦꓬꓼ ꓠꓬꓲ ꓮ ꓕꓯ ꓐꓲ ꓡ ꓟ ꓐꓰ꓾ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓐꓱ ꓶ ꓔꓲ ꓓꓴ ꓙꓽ ꓖꓶ ꓝꓲ ꓠꓹ ꓟ ꓔꓲ ꓒ ꓔꓯ ꓐꓯ ꓖꓶ ꓬꓰˍ ꓡꓳ꓿
44021027	ꓫꓵꓽ ꓠꓬꓲ ꓮꓽ ꓡ ꓡꓳꓹ ꓬꓰ ꓕꓯ꓾ ꓮ-ꓢꓲ-ꓬ ꓗꓪ ꓐꓰ ꓡꓻ ꓟ ꓬꓴ-ꓔ ꓡ ꓞꓳ ꓕꓲ ꓐꓱ ꓡꓰ ꓢꓲꓽ ꓫꓬ ꓦꓲ ꓗꓪ ꓒꓳ-ꓡꓳ ꓔꓬ ꓟ ꓔꓯ ꓟꓳˍ ꓕꓯ꓾ ꓬꓲ ꓪꓽ ꓡꓰ ꓞꓳ ꓜꓴꓻ ꓔꓯ ꓡꓵꓹ ꓢꓴ ꓢꓲ ꓒꓳ-ꓡꓳ ꓔꓯ ꓣꓴ ꓢꓲ ꓠꓬꓲ꓾
44021028	ꓬꓲ-ꓢꓷ-ꓡꓰ ꓡ ꓞꓳ ꓐꓴꓳ꓾ ꓬꓰ ꓙ ꓡꓯ꓿ ꓡ ꓞꓳ ꓕꓱ ꓕꓲ ꓣꓳ ꓠꓽ ꓮ ꓡꓲ ꓗꓪˍ ꓟꓲ ꓬꓲ-ꓢꓷ-ꓡꓰ ꓡ ꓞꓳˍ ꓐꓰ꓾ ꓟꓳ-ꓫꓲ ꓙꓵꓽ ꓗˍ ꓐꓰ ꓢꓲꓽ ꓫꓬ ꓦꓲ ꓔꓯ ꓒꓳꓹ ꓔꓳꓹˍ ꓟ ꓟꓸ ꓟꓲꓽ ꓟꓸ ꓖꓶ ꓢꓴ ꓥ ꓡꓳ꓿ ꓝꓮꓲ ꓬꓲ ꓠꓬ ꓦꓲ-ꓡꓲ ꓡ ꓞꓳ ꓔꓯ ꓢꓲꓽ ꓫꓬ ꓦꓲ ꓗꓪ ꓧꓳꓽ ꓓꓵ ꓡ ꓢꓲ꓾ ꓢꓲꓽ ꓫꓬˍ ꓟ ꓕꓱ ꓕꓲ ꓖꓺ ꓔꓯ ꓟꓽ ꓫꓬꓻ ꓟ ꓗꓷ ꓡꓰ ꓝꓲꓳ꓾ ꓐꓰ ꓘꓴˍ ꓡꓳ꓿
44021029	(ꓕꓱ ꓟ ꓠꓬ ꓬꓲ-ꓩꓴ-ꓢꓳ ꓢꓴ ꓕꓷ-ꓡꓳ-ꓩꓴ-ꓟꓴ ꓠꓽ꓾ ꓒꓳ-ꓡꓳˍ ꓐꓰ ꓕꓲ ꓪꓺꓼ ꓡꓳ ꓒꓱ ꓗꓪ ꓔꓬ ꓟ ꓔꓯ ꓬꓲ ꓪꓽ ꓟꓳꓻ ꓗꓷ ꓢꓲ꓾ ꓒꓳ-ꓡꓳ ꓡꓰ ꓬꓲ ꓔꓯ ꓢꓲꓽ ꓫꓬ ꓦꓲ ꓗꓪ ꓧꓳꓽ ꓓꓵ ꓡꓰ ꓝꓲꓳ꓾ ꓐꓰ ꓓꓵꓽ ꓙ ꓠꓬꓲ ꓬꓲ ꓪꓽ ꓕꓱ ꓡꓱ ꓐꓯˍ ꓟ ꓥꓳ꓿)
44021030	ꓖꓳ ꓕꓯ ꓕꓲ ꓡꓳ ꓒꓱ ꓡꓱꓸꓼ ꓢꓴ ꓔꓴ ꓡ ꓢꓲ꓾ ꓑ ꓫꓬꓼ ꓐꓴ ꓔꓷꓹ ꓜꓲꓼ ꓡ ꓢꓲ ꓠꓬꓲ ꓒꓳ-ꓡꓳ ꓔꓯ ꓣꓴ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓐꓰ ꓖꓳꓻ ꓓꓳ ꓡ ꓠꓬ ꓞꓼ ꓐꓰ ꓗ ꓘꓶꓽ ꓚꓵꓸ ꓗꓷˍ ꓡꓳ꓿
44021031	ꓬꓲ ꓪꓽ ꓡꓰ ꓬꓲ ꓔꓯ ꓢꓰꓼˍ ꓐꓰ ꓬꓰ ꓔꓬ ꓕꓯ ꓟꓯꓼ ꓕꓲ ꓔꓴ ꓙꓵꓽ ꓒ ꓔꓯ꓾ ꓙꓱ-ꓣꓴ-ꓢ-ꓡꓱ ꓕꓲ ꓡꓳ ꓒꓱ ꓡꓱꓸꓼ ꓢꓴ ꓔꓬ ꓟ ꓓꓳꓽ ꓐꓯ ꓖꓶ ꓙꓰ ꓢꓴ ꓙꓳˍ ꓡꓳ꓿
44021032	ꓖꓳ ꓡꓱ ꓠꓬ ꓞꓼ ꓐꓰ ꓬꓲ ꓟꓯꓼ ꓕꓲ ꓦꓬꓻ ꓙꓵꓽ ꓢꓴ ꓐꓴˍ ꓐꓰ ꓟꓯꓼ ꓤ ꓐꓴ ꓔꓯ ꓧꓳꓽ ꓔ ꓢꓲ ꓬꓲ ꓪꓽ ꓔꓬ ꓗꓪ ꓔꓷꓹ ꓬꓯꓼ ꓙꓰˍ ꓡꓳ꓿ ꓢꓴ ꓔꓬꓹ ꓟ ꓑ ꓫꓬꓼ ꓐꓴ ꓡꓰ ꓟꓯꓼ ꓕꓲ ꓔꓴ ꓙꓵꓽ ꓒˍ ꓐꓰ ꓟꓯꓼ ꓤ ꓐꓴ ꓔꓯ ꓟꓳꓻ ꓗꓷ ꓠꓬ꓾ ꓒꓳ-ꓡꓳ ꓔꓯ ꓓꓶꓽˍ ꓟ ꓠꓽ ꓗꓷˍ ꓡꓳ꓿
44021033	ꓟꓯꓼ ꓕꓲ ꓔꓴ ꓙꓵꓽ ꓒ ꓡꓰ꓾ ꓒꓳ-ꓡꓳ ꓔꓯ ꓣꓴ ꓢꓲ ꓧꓳꓻ ꓫꓱ ꓚ ꓠꓬꓲꓽ ꓚꓱꓹ ꓡꓰ ꓞꓳꓹ ꓠ ꓟ ꓕꓵꓼ ꓪ ꓖꓶˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓮꓽ ꓟ ꓥ ꓟ ꓐꓰ ꓬꓲ ꓮꓸ ꓫꓵ ꓬꓰ ꓗꓷ ꓟ ꓠ ꓠꓬꓲˍ ꓡꓳ꓿
44021034	ꓞꓳ ꓜꓴ ꓠꓬ ꓕꓲ ꓧꓳꓽ ꓕꓲ ꓫꓵꓽ ꓘꓴ ꓢꓲ ꓮꓽ ꓘꓶꓸ ꓢꓴ ꓔꓬ ꓟ ꓗꓪ ꓐꓰ꓾ ꓬꓲ ꓠꓬ ꓫꓵꓽ ꓪꓴꓻ ꓟꓰꓹ ꓠ ꓠꓬꓲ ꓟꓶ ꓟꓽ ꓓ ꓠꓬꓲ꓾ ꓒꓳ-ꓡꓳ ꓔꓯ ꓟꓯꓼ ꓙꓻ ꓗꓪ ꓧꓳꓽ ꓙꓰ ꓠ ꓟ ꓕꓵꓼ ꓪ ꓖꓶˍ ꓡꓳ꓿
44021035	ꓒꓳ-ꓡꓳ ꓠꓬ ꓟꓯꓼ ꓙ ꓗꓪ ꓟ ꓓꓯꓺ ꓙꓱꓻ ꓗꓪ ꓛꓲ ꓬꓰ ꓕꓯ꓾ ꓡ ꓞꓳ ꓬꓲ ꓜꓴꓻ ꓕꓳꓽ ꓡ ꓠꓬꓲ ꓬꓲ ꓔꓯ ꓟꓯꓼ ꓤ ꓐꓴ ꓡꓰ ꓑꓱꓸ ꓔꓯꓹ ꓙꓰ ꓠ ꓗꓷ ꓡꓰˍ ꓡꓳ꓿
44021036	ꓖꓳ ꓡꓱ ꓢꓲ ꓞꓳ ꓜꓴꓻ ꓠꓬ ꓒꓳ-ꓡꓳ ꓔꓯ ꓖꓼ ꓡ ꓢꓲ꓾ ꓬꓲ ꓔꓯ ꓢꓰꓼ ꓩꓴ ꓗꓷ꓾ ꓐꓰ ꓘꓴˍ ꓡꓳ꓿
44021037	ꓒꓳ-ꓡꓳ ꓔꓯ ꓟꓯꓼ ꓙ ꓗꓪ ꓧꓳꓽ ꓓꓵꓽ ꓙꓰˍ ꓐꓰ ꓬꓰˍ ꓕꓯ ꓬꓲ ꓡꓰ ꓟꓯꓼ ꓕꓲ ꓔꓴ ꓙꓵꓽ ꓒ ꓔꓯ꓾ ꓠꓴꓻ ꓔꓯ ꓥꓪ ꓕꓲ ꓘꓶ ꓫꓸ ꓕꓱ ꓓꓻˍ ꓡ? ꓐꓰ ꓠ ꓠꓬꓲˍ ꓡꓳ꓿ ꓟꓯꓼ ꓢꓲꓽ ꓒ ꓡꓰ ꓒꓳ-ꓡꓳ ꓔꓯ꓾ ꓠꓴ ꓦꓲ-ꓡꓲ ꓥꓳꓽ ꓢꓷˍ ꓡ?
44021038	ꓮꓽ ꓠꓬꓲꓻ ꓟꓶ ꓤ ꓟꓽ ꓥ ꓕꓯ꓾ ꓡ ꓞꓳ ꓢꓰꓼ ꓢꓴ ꓡꓲꓸ ꓔꓴ ꓣꓳ ꓔꓯ ꓒꓳꓹ ꓔꓳꓹ ꓠꓹ ꓟ ꓢꓴ ꓔꓴ ꓡ ꓝꓲ ꓢꓲ꓾ ꓡꓲ ꓛꓲ ꓗꓪ ꓧꓳꓽ ꓙꓰ ꓢꓴ ꓬꓲ-ꓙꓲ ꓡ ꓞꓳ ꓖꓳ ꓕꓲ ꓣꓳ ꓠꓬ ꓠꓴ ꓟꓽ ꓥ ꓡ? ꓐꓰ ꓠ ꓠꓬꓲˍ ꓡꓳ꓿
44021039	ꓖꓳ ꓕꓯ ꓒꓳ-ꓡꓳ ꓡꓰ꓾ ꓥꓪ ꓠꓬ ꓚꓲ-ꓡꓲ-ꓚꓬ ꓟꓵ ꓕ-ꓢꓴꓽ ꓡꓳ ꓒꓱ ꓗꓪ ꓦꓵꓻ ꓔ ꓟ ꓬꓴ-ꓔ ꓡ ꓞꓳ ꓥ ꓡꓳ꓿ ꓕ-ꓢꓴꓽ ꓡꓳ ꓒꓱ ꓠꓬ ꓟꓬꓱ ꓓꓳꓽ ꓙꓳˍ ꓟ ꓡꓳ ꓒꓱ ꓥꓳ꓿ ꓖꓳ ꓡꓱ ꓠꓬꓲ ꓑ ꓫꓬꓼ ꓐꓴ ꓔꓯ ꓫ ꓕꓱ ꓠꓹ ꓟ ꓥꓪ ꓔꓯ ꓕꓵꓼ ꓪ ꓖꓶ ꓡꓯ꓾ ꓐꓰ ꓠꓴ ꓔꓯ ꓥꓪ ꓓꓰꓽˍ ꓥꓳ꓾ ꓐꓯˍ ꓡꓳ꓿
44021040	ꓟꓯꓼ ꓢꓲꓽ ꓒ ꓬꓲ ꓔꓯ ꓓꓽ ꓔꓳꓹ ꓗꓷ ꓠꓬ꓾ ꓒꓳ-ꓡꓳ ꓠꓽ ꓓꓯꓺ ꓙꓱ ꓗꓪ ꓦꓰꓼ ꓞ ꓢꓲ ꓑ ꓫꓬꓼ ꓐꓴ ꓔꓯ ꓡꓯꓼ ꓒꓯꓹ ꓶꓹ ꓖꓶ ꓢꓲ ꓠꓬꓲ꓾ ꓬꓲ ꓪꓽ ꓢꓲ ꓡꓲ ꓐꓰ ꓗꓷ ꓡꓰ ꓠꓬ꓾ ꓦꓲ-ꓐꓱ-ꓣꓴ ꓥꓳꓽ ꓡꓰ ꓬꓲ ꓪꓽ ꓔꓯ ꓕꓱ ꓡꓱ ꓐꓯˍ ꓡꓳ꓾
44022001	ꓬꓲꓼ ꓤ ꓠꓬꓲ ꓤˍ ꓐꓰ ꓮꓽ ꓐꓽ ꓐꓴꓳ꓾ ꓮ ꓟꓶ ꓥꓪ ꓒꓶꓻ ꓔꓳꓹ ꓘꓶꓽ ꓔꓯ ꓠꓴ ꓪꓽ ꓠ ꓠꓹ꓾ ꓐꓯˍ ꓡꓳ꓿
44022002	ꓒꓳ-ꓡꓳ ꓡꓰ ꓬꓲ ꓪꓽ ꓔꓯ ꓦꓲ-ꓐꓱ-ꓣꓴ ꓥꓳꓽ ꓗꓪ ꓫ ꓕꓱ ꓔꓬ ꓟ ꓔꓯ ꓑ ꓙꓽ ꓗꓷ ꓠꓬ ꓧꓶꓸ ꓕꓯ ꓢꓶꓸ ꓟꓽ ꓞꓲ ꓢꓲ ꓡꓲ ꓐꓰ ꓗꓷ ꓡꓰꓳ꓿ ꓖꓳ ꓕꓯ ꓒꓳ-ꓡꓳ ꓡꓰ꓾
44022003	ꓥꓪ ꓠꓬ ꓚꓲ-ꓡꓲ-ꓚꓬ ꓟꓵ ꓕ-ꓢꓴꓽ ꓗꓪ ꓦꓵ ꓔ ꓟ ꓬꓴ-ꓔ ꓡ ꓞꓳ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓬ ꓙꓱ-ꓣꓴ-ꓢ-ꓡꓱ ꓡꓳ ꓒꓱ ꓕꓱ ꓟ ꓗꓪ ꓖ-ꓟ-ꓡꓲ-ꓬ ꓡꓯꓼ ꓒꓯꓹ ꓗꓪ ꓣꓳ ꓒꓵꓽ ꓒ ꓐꓴ ꓙꓵꓽ ꓗ ꓮꓽ ꓙꓵ ꓢꓳꓺ ꓟꓶ ꓡꓰ ꓢꓲ꓾ ꓠꓬꓲꓸ ꓠꓬꓲ ꓠꓴ ꓪꓽ ꓮꓽ ꓙꓵ ꓢꓴˍ ꓡꓰ ꓐꓰ ꓪꓴ-ꓢ ꓐꓱ ꓶ ꓠꓲꓹ ꓟ ꓡꓱꓻ ꓢꓴ ꓥ ꓡꓳ꓿
44022004	ꓥꓪ ꓡꓰ ꓕꓱ ꓕꓲ ꓚꓱꓹ ꓚ ꓢꓴ ꓔꓯ ꓫꓵꓻ ꓝꓲ ꓠ ꓛꓲ ꓗꓸ ꓧꓪ ꓗꓷꓳ꓿ ꓞꓳ ꓑ ꓤ ꓔꓯ ꓥ ꓟꓲ꓾ ꓤꓽ ꓟꓶ ꓤ ꓔꓯ ꓥ ꓟꓲ꓾ ꓞꓳꓹ ꓢꓲ ꓐꓱ ꓓꓴꓽ ꓗꓪ ꓐꓱ ꓗꓷꓳ꓿
44022005	ꓔꓲ ꓒ ꓓꓽ ꓟ ꓐꓰ ꓞꓳ ꓪꓴꓽ ꓞꓳ ꓔꓲ ꓕꓲ ꓜꓲꓼ ꓓꓴ ꓡꓱꓸꓼ ꓠꓬ ꓥꓪ ꓐꓱ ꓶ ꓕꓱ ꓟ ꓔꓯ ꓟꓳꓸ ꓢꓷꓸ ꓙ ꓟꓳ ꓙ ꓐ ꓡ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓡꓰ ꓔ-ꓟ-ꓢꓷ ꓗꓪ ꓔꓬ ꓟ ꓬꓴ-ꓔ ꓡ ꓞꓳ ꓐꓴ ꓔꓯ ꓐꓳˍ ꓟ ꓕꓵꓼ ꓪ ꓕꓳ ꓶ ꓥꓪ ꓟꓶ ꓗꓷ ꓠꓬ꓾ ꓥꓪ ꓠꓽ ꓖꓳ ꓗꓪ ꓟ ꓢꓲ ꓤ ꓐꓴ ꓔꓯ ꓞꓳꓹ ꓢꓲ꓾ ꓕꓻ ꓙꓱ-ꓣꓴ-ꓢ-ꓡꓱ ꓗꓪ ꓧꓳꓽ ꓔꓯꓹ ꓡ ꓢꓲ ꓠꓬꓲ ꓬꓲ ꓪꓽ ꓔꓯ ꓛꓬ ꓒꓵꓽ ꓖꓶ ꓝꓲ ꓠꓹ ꓟ ꓔ-ꓟ-ꓢꓷ ꓗꓪ ꓙꓰꓳ꓿
44022006	ꓔ-ꓟ-ꓢꓷ ꓗꓪ ꓥꓪ ꓛꓲ ꓬꓰˍ ꓐꓰ ꓗꓹ ꓕꓯ꓾ ꓮꓽ ꓡ ꓟꓳꓼ ꓡꓳ ꓔꓱ ꓫꓵ ꓗꓪ ꓞꓼ ꓐꓰ ꓟꓴꓽ ꓗꓪ ꓗꓪ ꓐꓰ ꓠꓬꓲ ꓟꓳ ꓓꓴ ꓓꓽ ꓟ ꓥꓪ ꓚꓳ ꓡꓳ ꓗꓪ ꓤꓰꓽ ꓩꓴ ꓡꓺꓳ꓿
44022007	ꓖꓳ ꓕꓯ ꓥꓪ ꓟꓲ ꓛꓬ ꓗꓪ ꓓꓳꓽ ꓡꓰ ꓠꓬ꓾ ꓢꓳ-ꓡꓳꓺꓳ꓾ ꓢꓳ-ꓡꓳꓺꓳ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓗꓸ ꓧꓪꓺˍ ꓡ? ꓐꓰ ꓐꓯˍ ꓟ ꓢꓯꓼ ꓥꓪ ꓑ ꓙꓽˍ ꓡꓳ꓿
44022008	ꓥꓪ ꓡꓰ꓾ ꓢꓲ ꓒꓽꓳ꓾ ꓠꓴ ꓮꓽ ꓟ ꓥ ꓡ?꓾ ꓐꓰ ꓠ ꓠꓬꓲ ꓗꓷ ꓠꓬ꓾ ꓥꓪ ꓠꓬ ꓠꓴ ꓡꓰ ꓗꓸ ꓧꓪ ꓔꓬ ꓟ ꓠ-ꓢ-ꓡꓱ ꓢꓴ ꓬꓰ-ꓢꓴ ꓥ ꓡꓳ꓾ ꓐꓰ ꓒꓳꓹ ꓖꓶ ꓡꓺꓳ꓿
44022009	ꓖꓳ ꓕꓯ ꓥꓪˍ ꓐꓰ ꓕꓲ ꓪꓺꓼ ꓔꓬ ꓢꓴ ꓐꓴ ꓠꓬ ꓠꓬꓲ ꓟꓳ ꓓꓴ ꓔꓯ ꓟꓳˍ ꓟꓲ꓾ ꓥꓪ ꓔꓯ ꓫꓸ ꓕꓱ ꓢꓴ ꓢꓯꓼ ꓔꓯ ꓠꓽ ꓬꓲ ꓪꓽ ꓟꓽ ꓙꓽ ꓜꓲꓼ꓿
44022010	ꓖꓳ ꓡꓱ ꓠꓬ ꓥꓪ ꓡꓰ꓾ ꓢꓲ ꓒꓽꓳ꓾ ꓥꓪ ꓮꓸ ꓫꓵꓽ ꓬꓰ ꓠꓯꓹ ꓡ? ꓐꓯˍ ꓕꓯ꓾ ꓢꓲ ꓒ ꓡꓰ ꓥꓪ ꓔꓯ꓾ ꓔꓴꓺ ꓢꓲ ꓔ-ꓟ-ꓢꓷ ꓗꓪ ꓓꓵꓽ ꓙꓰ꓿ ꓖꓳ ꓗꓪ ꓠꓴ ꓔꓯ ꓬꓰ ꓝꓲˍ ꓐꓰ ꓝꓰꓹ ꓔ ꓟ ꓮꓽ ꓙꓵ ꓡꓱꓸꓼ ꓐꓯ ꓖꓶ ꓡ ꓥꓳ꓾ ꓐꓯˍ ꓡꓳ꓿
44022011	ꓠꓬꓲ ꓟꓳ ꓓꓴ ꓐꓬꓱꓼ ꓡꓱꓼˍ ꓟ ꓗꓪ ꓐꓰ ꓥꓪ ꓠꓬꓲ ꓟꓽ ꓟꓳꓻ ꓗꓷ ꓡꓰ ꓠꓬꓲ꓾ ꓥꓪ ꓛꓳꓽ ꓒꓯꓹ ꓐꓴ ꓡꓰ ꓥꓪ ꓔꓯ ꓖꓳꓻ ꓔ ꓢꓲ ꓔ-ꓟ-ꓢꓷ ꓗꓪ ꓧꓳꓽ ꓙꓰ ꓡꓺꓳ꓿
44022012	ꓖꓳ ꓗꓪ ꓠꓬ ꓙꓵꓽ ꓗ ꓔꓯ ꓛꓳ ꓢꓲ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ꓾ ꓬꓴ-ꓔ ꓡ ꓞꓳ ꓮꓽ ꓙꓵ ꓢꓴ ꓡꓰ ꓞꓳ ꓒꓵꓽˍ ꓟ꓾ ꓮ-ꓠ-ꓠꓲ-ꓬ ꓟꓬꓱ ꓔ ꓢꓴ ꓕꓲ ꓣꓳ ꓔꓬ ꓡꓳ꓿
44022013	ꓬꓲ ꓠꓬ ꓥꓪ ꓒ ꓕꓲꓺꓼ ꓗꓪ ꓦꓰꓼ ꓡ ꓢꓲ꓾ ꓮꓸ ꓬꓲꓼ ꓢꓳ-ꓡꓳꓺꓳ꓾ ꓠꓴ ꓟꓬ ꓢꓶꓽ ꓠꓬꓲ ꓟꓳ ꓡ ꓝꓲ꓾ ꓐꓯ ꓗꓷ ꓠꓬ ꓬꓲ ꓖꓳ ꓕꓲ ꓑꓹ ꓗꓪ ꓥꓪ ꓠꓬꓲ ꓟꓳ ꓡ ꓢꓲ ꓬꓲ ꓔꓯ ꓟꓳꓻ ꓡꓰꓳ꓿
44022014	ꓖꓳ ꓕꓯ ꓮ-ꓠ-ꓠꓲ-ꓬ ꓡꓰ꓾ ꓪꓴ-ꓢ ꓠꓲꓹ ꓡꓶꓽ ꓔꓯ ꓢꓷꓸ ꓡꓰ ꓠꓹ ꓟ ꓐꓰ꓾ ꓔꓱꓹ ꓜꓳꓽˍ ꓟ ꓖꓳ ꓕꓲ ꓣꓳ ꓔꓯ ꓟꓳꓻ ꓠꓹ ꓟ꓾ ꓝꓮꓲ ꓬꓲ ꓟꓷ ꓠꓷꓹ ꓗꓪ ꓐꓰ ꓐꓯ ꓓꓳ ꓡ ꓟ ꓐꓯ ꓘꓶ ꓔꓯ ꓠꓴ ꓑ ꓙꓽ ꓟꓶ ꓡꓰ ꓠꓹ ꓟ꓾ ꓣꓳ ꓒꓵꓽ ꓒ ꓐꓴ ꓬꓲ ꓪꓽ ꓪꓴ-ꓢ ꓡꓰ ꓠꓴ ꓔꓯ ꓢꓲ ꓚꓰꓸ ꓗꓷꓳ꓿
44022015	ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓬꓲ ꓐꓱ ꓶ ꓞꓳ ꓤ ꓮꓽ ꓙꓵ ꓒꓬꓱꓽ ꓕꓯ ꓗꓪ꓾ ꓠꓴ ꓟꓳˍ ꓟ ꓐꓰ ꓑ ꓙꓽˍ ꓟ ꓔꓯ ꓟꓳꓸ ꓢꓷꓸ ꓙ ꓟꓳ ꓙ ꓢꓴ ꓬꓰˍ ꓥꓳ꓿
44022016	ꓮ ꓟꓶ ꓠꓴ ꓮꓸ ꓫꓵꓽ ꓪꓴꓸ ꓠꓬꓲ ꓦꓽ ꓔꓬ ꓡ? ꓔꓴ꓾ ꓖꓳ ꓓꓱ ꓔꓲꓹ ꓢꓲ꓾ ꓠꓴ ꓝꓴꓲ ꓞꓲꓽ ꓫꓬꓻ ꓡꓰ ꓟꓶ ꓠꓹ ꓟ꓾ ꓢꓲ ꓒ ꓟꓬꓱ ꓔꓯ ꓘꓴ ꓓꓰꓽ꓾ ꓐꓯ ꓖꓶ ꓡꓺꓳ꓿
44022017	ꓖꓳ ꓗꓸ ꓠꓯꓸ ꓥꓪ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓡ ꓢꓲ꓾ ꓢꓲꓽ ꓫꓬ ꓦꓲ ꓗꓪ ꓪꓽ ꓘꓴ ꓔꓬ ꓕꓯ꓾ ꓟꓯꓹ ꓟꓯꓹ ꓟꓴ ꓗꓷ ꓡꓰ ꓢꓲ ꓠꓬꓲ꓾
44022018	ꓢꓲ ꓒ ꓡꓰ ꓥꓪ ꓔꓯ ꓫꓸ ꓕꓱ ꓡ ꓟ ꓔꓯ ꓥꓪ ꓟꓳˍ ꓡꓳ꓿ ꓬꓲ ꓡꓰ ꓥꓪ ꓔꓯ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓮꓸ ꓟꓲꓸ ꓓꓳ ꓙꓰ꓿ ꓮ ꓡꓲꓳ ꓐꓯ ꓠꓬ ꓠꓴ ꓡꓰ ꓥꓪ ꓔꓯꓸ ꓟꓳ ꓢꓷꓸ ꓙ ꓟꓳ ꓙˍ ꓟ ꓔꓯ ꓬꓲ ꓪꓽ ꓟꓽ ꓘꓳ ꓣꓴ ꓡ꓾ ꓐꓯ ꓖꓶ ꓡꓺꓳ꓿
44022019	ꓖꓳ ꓡꓱ ꓠꓬ ꓥꓪ ꓡꓰ꓾ ꓢꓲ ꓒꓽꓳ꓾ ꓠꓴ ꓔꓯ ꓙꓵꓻ ꓢꓴ ꓔꓯ ꓥꓪ ꓡꓰ ꓐꓱ ꓓꓴꓽ ꓗꓪ ꓐꓱ ꓗꓷ ꓢꓲ꓾ ꓜꓲꓼ ꓦꓲ ꓥ ꓕ ꓑꓳ ꓗꓪ ꓬꓲ ꓪꓽ ꓔꓯ ꓓꓶꓽ ꓗꓷ ꓟ ꓬꓲ ꓪꓽ ꓢꓷˍ ꓡꓳ꓿
44022020	ꓠꓴ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓢꓶ-ꓕꓲ-ꓩ ꓔꓯ ꓢꓰꓼ ꓗꓷˍ ꓕꓯ꓾ ꓥꓪˍ ꓟꓲ ꓒ ꓕꓲꓺꓼ ꓗꓪ ꓦꓰꓼ ꓞꓹ ꓢꓲ ꓓꓽ ꓔꓳꓹ ꓢꓲ ꓠꓬꓲ꓾ ꓬꓲ ꓔꓯ ꓢꓰꓼ ꓢꓴ ꓐꓵ ꓞꓶꓽ ꓔꓯ ꓥꓪ ꓦꓴꓺ ꓠꓬꓹ ꓗꓷꓳ꓾ ꓐꓯ ꓖꓶꓽꓳ꓿
44022021	ꓖꓳ ꓕꓯ ꓢꓲ ꓒ ꓡꓰ꓾ ꓙꓰ꓾ ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓴ ꓔꓯ ꓶꓽ ꓤ ꓗꓪ ꓔꓬ ꓟ ꓐꓶꓽ ꓞꓳ ꓐꓴ ꓔꓯ ꓝꓲ ꓩꓴ ꓗꓷˍ ꓥꓳ꓾ ꓐꓯ ꓖꓶ ꓡꓺꓳ꓾ ꓐꓯˍ ꓡꓳ꓿
44022022	ꓬꓲ ꓪꓽ ꓠꓬ ꓒꓳ-ꓡꓳ ꓡꓰ ꓕꓱ ꓕꓲ ꓘꓶꓽ ꓐꓯ ꓓꓳ ꓡꓰ ꓗꓪ ꓛꓲ ꓠ ꓠꓹ ꓔꓬ ꓥ ꓟꓲ꓾ ꓖꓳ ꓗꓸ ꓠꓯꓸ ꓬꓲ ꓪꓽ ꓠꓽ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓕꓱ ꓡꓱ ꓫꓵꓽ ꓡ ꓞꓳ ꓔꓯ ꓟꓲ ꓠꓯ ꓗꓪ ꓕꓽ ꓔꓬ ꓝꓲ꓾ ꓬꓲ ꓠꓽ ꓢꓯꓸ ꓔꓬ ꓟꓽ ꓒꓵꓽ꓾ ꓐꓯˍ ꓡꓳ꓿
44022023	ꓖꓳ ꓡꓱ ꓠꓬ ꓬꓲ ꓪꓽ ꓘꓴꓻ ꓢꓲ ꓐꓵ ꓞꓶꓽ ꓡꓵꓸ ꓡꓳ ꓗꓷ ꓢꓲ ꓠꓬꓲ꓾ ꓠꓱꓸ ꓦꓱꓽ ꓧꓶꓺ ꓠꓬꓲ ꓬꓰ ꓔꓬ ꓕꓯ꓾
44022024	ꓟꓯꓼ ꓕꓲ ꓔꓴ ꓙꓵꓽ ꓒ ꓡꓰ ꓒꓳ-ꓡꓳ ꓔꓯ ꓟꓯꓼ ꓙ ꓗꓪ ꓧꓳꓽ ꓓꓵꓽ ꓙꓰ ꓠꓹ ꓟ ꓕꓵꓼ ꓪ ꓖꓶ ꓢꓲ꓾ ꓬꓲ ꓪꓽ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓖꓳ ꓡꓱ ꓘꓴˍ ꓟ ꓢꓷꓸ ꓡꓰ ꓠꓹ ꓟ꓾ ꓬꓲ ꓔꓯ ꓓꓶꓽ ꓢꓲ ꓟꓰꓹ ꓠ ꓠꓬꓲˍ ꓐꓰ ꓬꓰˍ ꓡꓳ꓿
44022025	ꓬꓲ ꓔꓯ ꓓꓶꓽ ꓠꓹ ꓟ ꓧꓪꓽ ꓙꓲꓻ ꓚ ꓡꓰ ꓞꓳꓹ ꓗꓷ ꓠꓬ꓾ ꓒꓳ-ꓡꓳ ꓡꓰ ꓒ ꓕꓲꓺꓼ ꓗꓪ ꓦꓰꓼ ꓞꓹ ꓟ ꓟꓯꓼ ꓕꓲ ꓦꓬ ꓙꓵꓽ ꓒ ꓔꓯ꓾ ꓓꓰꓺ ꓘꓶꓽ ꓟꓽ ꓐꓯ ꓞꓷꓹ ꓞꓷꓹ ꓣꓳ-ꓟ ꓡ ꓞꓳ ꓔꓯ ꓓꓶꓽˍ ꓟ ꓗ ꓫꓵ ꓙꓳˍ ꓡ?꓾ ꓐꓰ ꓐꓯ ꓖꓶˍ ꓡꓳ꓿
44022026	ꓟꓯꓼ ꓕꓲ ꓦꓬ ꓙꓵꓽ ꓒ ꓕꓱ ꓟ ꓔꓯ ꓑ ꓙꓽ ꓗꓷ ꓠꓬ ꓟꓯꓼ ꓕꓲ ꓔꓴ ꓙꓵꓽ ꓒ ꓔꓯ ꓙꓰ ꓢꓲ꓾ ꓠꓴ ꓮꓸ ꓫꓵ ꓬꓰˍ ꓐꓰ ꓬꓰˍ ꓡ? ꓡ ꓞꓳ ꓕꓱ ꓕꓲ ꓣꓳ ꓠꓬ ꓣꓳ-ꓟ ꓡ ꓞꓳ ꓥ ꓐꓷ꓾ ꓐꓯ ꓖꓶˍ ꓡꓳ꓿
44022027	ꓖꓳ ꓡꓱ ꓠꓬ ꓟꓯꓼ ꓕꓲ ꓔꓴ ꓙꓵꓽ ꓒ ꓡ ꓢꓲ ꓒꓳ-ꓡꓳ ꓔꓯ꓾ ꓠꓴ ꓠꓬ ꓣꓳ-ꓟ ꓡ ꓞꓳ ꓥ ꓡ? ꓥꓪ ꓔꓯ ꓐꓯ ꓖꓶ ꓡꓯ꓾ ꓐꓯˍ ꓡꓳ꓿ ꓒꓳ-ꓡꓳ ꓡꓰ꓾ ꓥ ꓡꓳ꓾ ꓐꓯ ꓖꓶˍ ꓡꓳ꓿
44022028	ꓖꓳ ꓕꓯ ꓟꓯꓼ ꓕꓲ ꓔꓴ ꓙꓵꓽ ꓒ ꓡꓰ꓾ ꓥꓪ ꓠꓬ ꓣꓳ-ꓟ ꓡ ꓞꓳ ꓚꓬꓹ ꓟꓶ ꓠꓹ ꓟ ꓒꓴ ꓮꓽ ꓟꓬꓹ ꓓꓳꓺ ꓗꓷꓳ꓾ ꓐꓯˍ ꓡꓳ꓿ ꓒꓳ-ꓡꓳ ꓡꓰ꓾ ꓥꓪ ꓠꓽ ꓦꓵˍ ꓕꓯ ꓡꓰ ꓣꓳ-ꓟ ꓡ ꓞꓳ ꓥ ꓡꓳ꓾ ꓐꓯ ꓖꓶˍ ꓡꓳ꓿
44022029	ꓖꓳ ꓕꓯ ꓬꓲ ꓔꓯ ꓟꓰꓹ ꓠ ꓠꓬꓲˍ ꓐꓰ ꓬꓰ ꓔꓬ ꓢꓴ ꓡꓰ ꓒꓳ-ꓡꓳ ꓔꓯ ꓞꓼ ꓐꓰ ꓩꓴ ꓗꓷˍ ꓡꓳ꓿ ꓒꓳ-ꓡꓳ ꓠꓽ ꓣꓳ-ꓟ ꓡ ꓞꓳ ꓥ ꓟ ꓟꓯꓼ ꓕꓲ ꓔꓴ ꓙꓵꓽ ꓒ ꓢꓷꓸ ꓗꓷ ꓠꓬ꓾ ꓬꓲ ꓔꓯ ꓧꓳꓻ ꓚ ꓡꓰ ꓞꓳꓹ ꓗꓷ ꓟ ꓑꓶꓸ ꓓꓴ ꓬꓲ ꓙꓳꓺ ꓡꓰˍ ꓡꓳ꓿
44022030	ꓗꓸ ꓠꓯꓸ ꓕꓲ ꓠꓬꓲ ꓠꓬ ꓬꓴ-ꓔ ꓡ ꓞꓳ ꓡꓰ ꓮꓸ ꓫꓵꓽ ꓪꓴꓸ ꓠꓬꓲ ꓒꓳ-ꓡꓳ ꓔꓯ ꓗꓳꓹˍ ꓟ ꓔꓯ ꓟꓳꓸ ꓟꓯꓼ ꓢꓲꓽ ꓒ ꓓꓽ ꓟ ꓜꓲꓺ ꓜꓲ ꓡꓰ ꓢꓷꓸ ꓠꓲꓹ ꓫꓵˍ ꓠꓬꓲ꓾ ꓬꓲ ꓡꓰ ꓒꓳ-ꓡꓳ ꓔꓯ ꓩꓴ ꓗꓷ ꓢꓲ꓾ ꓔꓲ ꓒ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ ꓐꓯ ꓟꓴ ꓜꓲꓼ ꓓꓴ ꓓꓽ ꓟ ꓕꓲ ꓜꓲꓼ ꓓꓴ ꓡꓱꓸꓼ ꓜꓲꓼ ꓡ ꓠꓹ ꓟ ꓕꓵꓼ ꓪꓽ ꓖꓶˍ ꓡꓳ꓿ ꓒꓳ-ꓡꓳ ꓔꓯˍ ꓟꓲ ꓧꓳꓽ ꓬꓯꓼ ꓡ ꓢꓲ ꓬꓲ ꓪꓽ ꓟꓲꓽ ꓙꓬ ꓗꓪ ꓦꓰꓼ ꓔꓬ ꓝꓲˍ ꓡꓳ꓿
44023001	ꓖꓳ ꓡꓱ ꓠꓬꓲ ꓒꓳ-ꓡꓳ ꓠꓬ ꓬꓴ-ꓔ ꓐꓯ ꓟꓴ ꓜꓲꓼ ꓓꓴ ꓓꓽ ꓟ ꓞꓳ ꓪꓴꓽ ꓐꓴ ꓔꓯ ꓟꓬ ꓔꓱꓹ ꓡꓳꓸ ꓔ ꓢꓲ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓠꓬꓲꓸ ꓠꓬꓲ ꓗꓪ ꓛꓲ ꓪꓴ-ꓢ ꓟꓲꓽ ꓙꓬ ꓗꓪ ꓙꓲˍ ꓟ ꓦꓰꓽ ꓠꓲꓹ ꓡꓰ ꓞꓳꓻ ꓙꓳ ꓗꓷꓳ꓾ ꓐꓯ ꓖꓶˍ ꓡꓳ꓿
44023002	ꓖꓳ ꓕꓯ ꓔꓲ ꓒ ꓓꓽ ꓟ ꓮ-ꓠ-ꓠꓲ-ꓬ ꓡꓰ꓾ ꓒꓳ-ꓡꓳ ꓟꓷ ꓠꓷꓹ ꓗꓪ ꓓꓶꓽ ꓠꓹ ꓟ꓾ ꓒ ꓕꓲꓺꓼ ꓗꓪ ꓦꓰꓼ ꓞ ꓢꓴ ꓔꓯ ꓕꓵꓼ ꓪ ꓖꓶˍ ꓡꓳ꓿
44023003	ꓒꓳ-ꓡꓳ ꓡꓰ ꓬꓲ ꓔꓯ꓾ Bꓸ ꓘꓴꓽ ꓦ ꓟꓰ ꓔꓸ ꓟ ꓘꓷꓹ ꓛꓲ ꓠꓴꓳ꓾ ꓠꓴ ꓠꓬ ꓙꓵꓽ ꓗ ꓔꓯ ꓛꓳ ꓢꓲ ꓥꓪ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓠꓬꓲꓸ ꓠꓸ ꓔꓬ ꓢꓲ꓾ ꓙꓵꓽ ꓗ ꓔꓯ ꓟꓽ ꓛꓳ ꓛꓳ ꓥꓪ ꓔꓯ ꓓꓶꓽ ꓠꓹ ꓟ ꓕꓵꓼ ꓪ ꓖꓶˍ ꓡ? ꓠꓴ ꓔꓯˍ ꓟꓲ ꓪꓴ-ꓢ ꓡꓰ ꓓꓶꓽ ꓡ ꓥꓳ꓾ ꓐꓯ ꓖꓶˍ ꓡꓳ꓿
44023004	ꓖꓳ ꓡꓱ ꓠꓬ ꓒ ꓕꓲꓺꓼ ꓗꓪ ꓦꓰꓼ ꓞ ꓢꓴ ꓡꓰ꓾ ꓪꓴ-ꓢ ꓔꓲ ꓒ ꓓꓽ ꓟ ꓔꓯ ꓠꓴ ꓕꓱ ꓡꓱ ꓕꓼ ꓙꓲꓽ ꓟ ꓙꓳ꓾ ꓐꓯˍ ꓡꓳ꓿
44023005	ꓖꓳ ꓕꓯ ꓒꓳ-ꓡꓳ ꓡꓰ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓬꓲ ꓠꓬ ꓔꓲ ꓒ ꓓꓽ ꓟ ꓥ ꓟ ꓥꓪ ꓟꓽ ꓢꓷ꓿ ꓕꓳ ꓶ ꓗꓪ꓾ ꓚꓲ ꓛꓬ ꓫꓵꓽ ꓔꓯ ꓙꓵꓽ ꓢꓴ ꓔꓯ ꓠꓴ ꓟꓽ ꓙꓲꓻ ꓟ ꓫꓸ ꓕꓱ ꓟꓽ ꓓ꓾ ꓐꓰ ꓐꓳ ꓔ ꓡꓳ꓾ ꓐꓯ ꓖꓶˍ ꓡꓳ꓿
44023006	ꓖꓳ ꓗꓪ ꓜꓲꓼ ꓞ ꓢꓴ ꓕꓲ ꓐꓱ ꓠꓬ ꓢ-ꓓꓴ-ꓗꓷ ꓐꓴ ꓥ ꓢꓲ꓾ ꓕꓲ ꓐꓱ ꓠꓬ ꓒ-ꓡꓲ-ꓢꓷ ꓐꓴ ꓥ ꓟ ꓔꓯ ꓒꓳ-ꓡꓳ ꓡꓳꓸ ꓓꓳ ꓡ ꓠꓬ꓾ ꓬꓲ ꓡꓰ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓒ-ꓡꓲ-ꓢꓷ ꓡ ꓞꓳ ꓬꓲ ꓤ ꓥ ꓢꓲ꓾ ꓒ-ꓡꓲ-ꓢꓷ ꓚꓵꓺ ꓥ ꓡꓳ꓿ ꓮ ꓟꓶ ꓥꓪ ꓔꓯ ꓛꓬ ꓖꓴ ꓓꓰˍ ꓟ ꓠꓬ꓾ ꓞꓳ ꓫꓵꓻ ꓢꓯꓸ ꓬꓲꓼ ꓡ ꓟ ꓥꓳ ꓡꓳꓸ ꓓꓴ ꓑꓶꓸ ꓓꓴ ꓥ ꓡꓳ꓾ ꓐꓰ ꓜꓲꓼ ꓓꓴ ꓗꓪ ꓘꓴˍ ꓡꓳ꓿
44023007	ꓬꓲ ꓡꓰ ꓖꓳ ꓡꓱ ꓐꓯ ꓗꓷ ꓠꓬ꓾ ꓒ-ꓡꓲ-ꓢꓷ ꓐꓴˍ ꓐꓰ ꓢ-ꓓꓴ-ꓗꓷ ꓐꓴ ꓧꓳꓺ ꓡꓯꓼ ꓘꓳ ꓔꓴ ꓡ ꓢꓲ ꓠꓬꓲꓽ ꓗꓪꓺ ꓗꓪ ꓡꓰˍ ꓡꓳ꓿
44023008	ꓮ ꓡꓲꓳ ꓐꓯ ꓠꓬ ꓢ-ꓓꓴ-ꓗꓷ ꓐꓴ ꓠ꓾ ꓢꓯꓸ ꓬꓲꓼ ꓡ ꓟ ꓐꓰ ꓟꓴꓽ ꓗꓪ ꓝꓲ ꓓꓴˍ ꓐꓰ ꓦꓻ ꓙꓳˍ ꓟ ꓔꓯ ꓟꓽ ꓙꓵꓻ꓿ ꓒ-ꓡꓲ-ꓢꓷ ꓐꓴ ꓠꓽ ꓙꓵꓻˍ ꓡꓳ꓿
44023009	ꓖꓳ ꓕꓯ ꓮꓽ ꓘꓶꓸ ꓢꓴ ꓔꓴ ꓡ ꓢꓲ꓾ ꓒ-ꓡꓲ-ꓢꓷ ꓗꓪ ꓟ ꓙꓵꓽ ꓗ ꓟꓸ ꓒ ꓐꓴ ꓕꓲ ꓐꓱ ꓠꓬ ꓢ-ꓓꓴ-ꓗꓷ ꓐꓴˍ ꓐꓰ ꓐꓯ ꓔꓳꓹ ꓡꓯꓼ ꓘꓳ ꓢꓲ ꓠꓬꓲ꓾ ꓡ ꓞꓳ ꓕꓱ ꓕꓲ ꓣꓳ ꓔꓯ ꓥꓪ ꓠꓴ ꓮꓸ ꓫꓵ ꓛꓬꓻ ꓖꓴ ꓧꓪ ꓟꓽ ꓟꓳ꓿ ꓬꓲ ꓠꓽ ꓦ ꓕꓲ ꓫꓵꓽ꓾ ꓥ ꓠꓬ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓬꓲ ꓔꓯ ꓫ ꓕꓱ ꓗꓷ ꓐꓷˍ ꓟꓲ ꓮꓸ ꓫꓵ ꓟꓽ ꓛꓵ꓾ ꓐꓯˍ ꓡꓳ꓿
44023010	ꓬꓲ ꓪꓽ ꓮꓽ ꓘꓶꓸ ꓐꓯ ꓡꓯꓽ ꓘꓳ ꓔꓴ ꓡ ꓕꓯ ꓬꓲ ꓪꓽ ꓡꓰ ꓒꓳ-ꓡꓳ ꓔꓯ ꓚꓵꓹ ꓧꓽ ꓗꓷˍ ꓟ ꓔꓯ ꓟꓯꓼ ꓢꓲꓽ ꓒ ꓓꓽ ꓟ ꓗꓳꓺ ꓚꓱˍ ꓠꓬꓲ꓾ ꓟꓯꓼ ꓤ ꓔꓯ ꓬꓯꓼ ꓙꓰ ꓝꓲ ꓢꓲ ꓬꓲ ꓪꓽ ꓗꓳ ꓡꓳ ꓗꓪ ꓐꓰ ꓒꓳ-ꓡꓳ ꓔꓯ ꓟꓽ ꓓ ꓟꓽ ꓞꓽ ꓧꓳꓽ ꓓꓳ ꓡ ꓝꓲ ꓢꓲ ꓠꓬꓲ꓾ ꓟꓯꓼ ꓙꓻ ꓗꓪ ꓧꓳꓽ ꓓꓵꓽ ꓡꓰ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿
44023011	ꓢ ꓘꓪ ꓖꓳ ꓕꓲ ꓟꓶꓽ ꓘꓶꓼ ꓗꓪ ꓢꓲ ꓒ ꓠꓬ ꓒꓳ-ꓡꓳ ꓒ ꓕꓲ ꓗꓪ ꓦꓰꓼ ꓡ ꓢꓲ꓾ ꓠꓲꓹ ꓪꓴꓽ ꓪꓴˍ ꓡꓰ ꓔꓬ꓾ ꓠꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙ ꓗꓷ ꓟ ꓡꓰ ꓐꓰ꓾ ꓣꓳ-ꓟ ꓗꓪˍ ꓟꓲ ꓢꓷꓸ ꓙ ꓟꓳ ꓙ ꓠ ꓗꓹ ꓥꓳ꓾ ꓐꓯˍ ꓡꓳ꓿
44023012	ꓟꓲꓽ ꓕꓯ ꓙꓲꓻ ꓡ ꓠꓬ ꓬꓴ-ꓔ ꓡ ꓞꓳ ꓕꓲ ꓜꓴ ꓜꓲꓼ ꓡꓯ ꓘꓳ ꓢꓲ꓾ ꓒꓳ-ꓡꓳ ꓔꓯ ꓟꓽ ꓢꓰꓼ ꓟꓶ ꓕ ꓑꓳ ꓟꓽ ꓜꓽ ꓟꓽ ꓓꓳ꓾ ꓐꓰ ꓪꓵꓼ ꓙꓱꓽˍ ꓡꓳ꓿
44023013	ꓕꓱ ꓡꓱ ꓪꓵꓼ ꓙꓱꓽ ꓢꓴ ꓠꓬ ꓡꓲ ꓞꓲ ꓣꓳ ꓟꓽ ꓞꓲ ꓙꓳˍ ꓡꓳ꓿
44023014	ꓬꓲ ꓪꓽ ꓠꓬ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ ꓡ ꓢꓲ꓾ ꓥꓪ ꓠꓴ ꓠꓬ ꓒꓳ-ꓡꓳ ꓔꓯ ꓟꓽ ꓢꓰꓼ ꓪ ꓕ ꓑꓳ ꓮꓸ ꓫꓵˍ ꓟꓲ ꓟꓽ ꓜ꓾ ꓐꓰ ꓕꓶꓻ ꓕꓶˍ ꓡꓰ ꓪꓵꓼ ꓙꓱꓽ ꓗꓷꓳ꓿
44023015	ꓖꓳ ꓡꓱ ꓠꓬꓲ ꓮ ꓟꓶ ꓠꓴ ꓪˍ ꓐꓰ ꓐꓯ ꓟꓴ ꓜꓲ ꓓꓴ ꓓꓽ ꓟ ꓠꓬ꓾ ꓒꓳ-ꓡꓳ ꓔꓯ ꓝꓮꓲ ꓜꓲꓻ ꓜꓲ ꓟꓵ ꓟꓵ ꓟꓰꓹ ꓠ ꓠꓬꓲ ꓓꓴ ꓬꓰˍ ꓟ ꓡꓰ ꓐꓰ ꓬꓰ ꓢꓲ꓾ ꓠꓴ ꓪꓽ ꓔꓬ ꓗꓪ ꓧꓳꓽ ꓬꓯꓼ ꓡ ꓠꓹ ꓟ ꓟꓯꓼ ꓕꓲ ꓔꓴ ꓙꓵꓽ ꓒ ꓔꓯ ꓐꓯ ꓖꓶ꓿ ꓥꓪ ꓠꓴꓽ ꓠꓬ ꓬꓲ ꓟꓽ ꓛꓲ ꓡ ꓢꓰꓽ ꓕꓯˍ ꓡꓰ ꓬꓲ ꓔꓯ ꓢꓰꓼ ꓠ ꓟ ꓙꓽ ꓖꓶ ꓔ ꓡꓳ꓾ ꓐꓯˍ ꓡꓳ꓿
44023016	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓬꓲ ꓢꓸ ꓤ ꓡꓰ꓾ ꓬꓲ ꓪꓽ ꓚꓴꓽ ꓬꓲꓹ ꓕꓱ ꓟ ꓔꓯ ꓑ ꓙꓽ ꓗꓷ ꓠꓬꓲ꓾ ꓟꓯꓼ ꓙ ꓗꓪ ꓙꓰ ꓢꓲ ꓒꓳ-ꓡꓳ ꓔꓯ ꓐꓯ ꓖꓶ ꓬꓰˍ ꓡꓳ꓿
44023017	ꓒꓳ-ꓡꓳ ꓠꓬ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓕꓲ ꓣꓳ ꓔꓯ ꓘꓴꓻ ꓔꓯꓹ ꓡ ꓢꓲ꓾ ꓤ ꓖꓴ ꓡꓯꓸ ꓕꓱ ꓕꓲ ꓣꓳ ꓠꓬ ꓟꓯ ꓕꓲ ꓔꓴ ꓙꓵꓽ ꓒ ꓔꓯ ꓫ ꓕꓱ ꓓꓴ ꓕꓲ ꓘꓶꓽ ꓙꓳˍ ꓡꓳ꓿ ꓬꓲ ꓔꓯ ꓬꓲ ꓔꓬ ꓗꓪ ꓧꓳꓽ ꓙꓰ꓾ ꓐꓯ ꓖꓶˍ ꓡꓳ꓿
44023018	ꓖꓳ ꓡꓱ ꓠꓬ ꓟꓯꓼ ꓕꓲ ꓦꓬ ꓙꓵꓽ ꓒ ꓡꓰ ꓤ ꓖꓴ ꓡꓯꓸ ꓔꓯ ꓟꓯꓼ ꓕꓲ ꓔꓴ ꓙꓵꓽ ꓒ ꓔꓬ ꓗꓪ ꓧꓳꓽ ꓙꓰ ꓢꓲ꓾ ꓐꓱ ꓔ ꓢꓴ ꓒꓳ-ꓡꓳ ꓡꓰ ꓥꓪ ꓔꓯ ꓘꓴ ꓢꓲ꓾ ꓤ ꓖꓴ ꓡꓯꓸ ꓕꓱ ꓕꓲ ꓣꓳ ꓔꓯ ꓠꓴ ꓔꓬ ꓗꓪ ꓧꓳꓽ ꓡ ꓠꓹ ꓟ ꓥꓪ ꓔꓯ ꓓꓰꓽˍ ꓡꓳ꓿ ꓬꓲ ꓠꓬ ꓠꓴ ꓔꓯ ꓐꓯ ꓖꓶ ꓓꓴ ꓕꓲ ꓫꓵ ꓙꓳˍ ꓥ ꓙꓳꓽ꓾ ꓐꓯ ꓖꓶˍ ꓡꓳ꓿
44023019	ꓟꓯꓼ ꓕꓲ ꓔꓴ ꓙꓵꓽ ꓒ ꓠꓬ ꓤ ꓖꓴ ꓡꓯꓸ ꓖꓳ ꓟ ꓡꓯꓼ ꓒꓯꓹ ꓗꓪ ꓖꓳꓻ ꓔ ꓢꓲ ꓬꓲ ꓔꓯ ꓘꓳ ꓫꓱ ꓫꓱˍ ꓗꓪ ꓧꓳꓽ ꓙꓰ ꓢꓲ ꓠꓬꓲ꓾ ꓠꓴ ꓥꓪ ꓔꓯ ꓐꓯ ꓖꓶ ꓓꓴ ꓮꓸ ꓫꓵꓽ ꓙꓳˍ ꓡ? ꓐꓰ ꓠ ꓠꓬꓲˍ ꓡꓳ꓿
44023020	ꓖꓳ ꓕꓯ ꓤ ꓖꓴ ꓡꓯꓸ ꓡꓰ꓾ ꓬꓴ-ꓔ ꓡ ꓞꓳ ꓠꓬ ꓒꓳ-ꓡꓳ ꓔꓯ ꓜꓲꓻ ꓜꓲ ꓟꓵ ꓟꓵ ꓟꓰꓹ ꓠ ꓠꓬꓲ ꓓꓴ ꓬꓰˍ ꓟ ꓡꓰ ꓐꓰ ꓬꓰ ꓢꓲ꓾ ꓢꓸ ꓖꓶ ꓕꓲ ꓠꓬꓲ ꓬꓲ ꓔꓯ ꓐꓯ ꓟꓴ ꓜꓲꓼ ꓓꓴ ꓗꓪ ꓧꓳꓽ ꓡꓯ꓾ ꓐꓰ ꓠꓴ ꓔꓯ ꓓꓰꓽ ꓠꓹ ꓟ ꓖꓪ ꓙꓱ ꓧꓳꓹ ꓡꓰꓳ꓿
44023021	ꓠꓴ ꓬꓲ ꓪꓽ ꓔꓯ ꓕꓽ ꓠ ꓠꓹ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠ꓾ ꓒꓳ-ꓡꓳ ꓔꓯ ꓟꓽ ꓢꓰꓼ ꓪ ꓕ ꓑꓳ ꓟꓽ ꓜꓽ ꓟꓽ ꓓꓳꓻ꓾ ꓐꓰ ꓪꓵꓼ ꓙꓱꓽ ꓗꓷ ꓟ ꓡ ꓞꓳ ꓡꓲ ꓞꓲ ꓣꓳ ꓟꓽ ꓞꓲ ꓐꓻ ꓞꓹ ꓢꓲ꓾ ꓬꓲ ꓔꓯ ꓢꓰꓼ ꓠꓹ ꓟ ꓙꓽ ꓖꓶ ꓔ ꓢꓲ ꓠꓬꓲ꓾ ꓮ ꓟꓶ ꓬꓲ ꓪꓽ ꓠꓬ ꓠꓴ ꓡꓰ ꓒꓳ-ꓡꓳ ꓔꓯ ꓜꓲꓼ ꓓꓴ ꓗꓪ ꓝꓲ ꓩꓴ ꓡ ꓟ ꓔꓯˍ ꓡꓰꓽ ꓦꓴ ꓠꓬꓹ ꓔꓬ ꓡꓳ꓾ ꓐꓯ ꓖꓶˍ ꓡꓳ꓿
44023022	ꓖꓳ ꓕꓯ ꓟꓯꓼ ꓕꓲ ꓔꓴ ꓙꓵꓽ ꓒ ꓡꓰ ꓤ ꓖꓴ ꓡꓯꓸ ꓔꓯ꓾ ꓠꓴ ꓡꓰ ꓮ ꓟꓶ ꓥꓪ ꓔꓯ ꓐꓯ ꓖꓶ ꓡ ꓟ ꓕꓱ ꓟ ꓠꓱꓸ ꓐꓯꓼ ꓮꓽ ꓟ ꓔꓯˍ ꓟꓲ ꓕꓽ ꓢꓷꓸ ꓡꓰ ꓝꓲ꓾ ꓐꓯ ꓖꓶ ꓢꓲ ꓬꓲꓼ ꓙꓰ ꓝꓲˍ ꓡꓳ꓿
44023023	ꓖꓳ ꓡꓱ ꓠꓬ ꓟꓯꓼ ꓢꓲꓽ ꓒ ꓓꓽ ꓟ ꓡꓰ ꓟꓯꓼ ꓕꓲ ꓦꓬ ꓙꓵꓽ ꓒ ꓠꓬꓲꓽ ꓣꓳ ꓘꓴ ꓔꓯꓹ ꓡ ꓢꓲ꓾ ꓢ ꓘꓪ ꓗꓴ ꓙꓵꓹ ꓗꓪ ꓢꓲ-ꓢ-ꓡꓰ ꓡꓳ ꓒꓱ ꓗꓪ ꓙꓰ ꓠꓹ ꓟ ꓟꓯꓼ ꓠꓬꓲꓽ ꓦꓬ ꓣꓳ꓾ ꓮꓸ ꓟꓴꓽ ꓜꓶ ꓟꓯꓼ ꓫꓵꓽ ꓞꓲ ꓣꓳ꓾ ꓐꓽ ꓥꓷꓹ ꓔꓯꓹ ꓟꓯꓼ ꓠꓬꓲꓽ ꓦꓬ ꓣꓳˍ ꓐꓰ꓾
44023024	ꓒꓳ-ꓡꓳ ꓔꓯ ꓜꓶꓽ ꓝꓲ ꓠꓹ ꓟ ꓮꓸ ꓟꓴꓽˍ ꓟꓲ ꓙꓽ ꓖꓶ ꓢꓲ꓾ ꓬꓲ ꓔꓯ ꓢꓲꓽ ꓒ ꓒꓲ-ꓡꓲ-ꓫꓲ ꓔꓬ ꓗꓪ ꓧꓪꓸ ꓧꓪ ꓧꓳꓽ ꓛꓲ ꓬꓰ ꓝꓲ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
44023025	ꓟꓯꓼ ꓕꓲ ꓔꓴ ꓙꓵꓽ ꓒ ꓡꓰ ꓕꓳ ꓶ ꓡꓯꓼ ꓫꓴ ꓕꓱ ꓡꓱ ꓕꓲ ꓚꓴꓸ ꓐꓳˍ ꓡꓳ꓾
44023026	ꓗꓷ-ꓡꓳ-ꓔꓲ-ꓬꓴꓼ ꓡꓲ-ꓫꓲ-ꓬ ꓥꓪ ꓡꓰ꓾ ꓢꓲꓽ ꓒ ꓓꓽ ꓟ ꓫꓴ ꓙꓵꓽ ꓒꓽ ꓒꓲ-ꓡꓲ-ꓫꓲ ꓔꓯ ꓒꓵꓽ ꓗ ꓬꓰ ꓩꓴ ꓡ ꓥꓳ꓿
44023027	ꓬꓴ-ꓔ ꓡ ꓞꓳ ꓡꓰ ꓡ ꓞꓳ ꓕꓱ ꓕꓲ ꓣꓳ ꓔꓯ ꓣꓴ ꓢꓲ ꓢꓰꓼˍ ꓐꓰ ꓬꓰˍ ꓕꓯ꓾ ꓬꓲ ꓠꓬ ꓣꓳ-ꓟ ꓡ ꓞꓳ ꓥ ꓟ ꓥꓪ ꓢꓷꓸ ꓗꓷ ꓠꓬ꓾ ꓥꓪ ꓡꓰ ꓟꓯꓼ ꓤ ꓝꓲ ꓩꓴ ꓗꓷ ꓢꓲ ꓬꓲ ꓔꓯ ꓚꓬꓴ ꓓꓳ ꓡꓺꓳ꓿
44023028	ꓖꓳ ꓡꓱ ꓢꓲ ꓬꓲ ꓪꓽ ꓡꓰ ꓬꓲ ꓔꓯ ꓮꓸ ꓫꓵ ꓪꓴꓸ ꓠꓬꓲ ꓗꓳꓹˍ ꓟ ꓥꓪ ꓢꓷꓸ ꓠꓲꓹ ꓫꓵ ꓠꓬꓲ꓾ ꓬꓲ ꓔꓯ ꓬꓲ ꓪꓽ ꓐꓯ ꓟꓴ ꓜꓲ ꓓꓴ ꓓꓽ ꓟ ꓗꓪ ꓧꓳꓽ ꓬꓯꓼ ꓙꓰꓳ꓿
44023029	ꓬꓲ ꓔꓯ ꓗꓳꓹˍ ꓟ ꓠꓬ꓾ ꓬꓲ ꓪꓽ ꓙꓵꓽ ꓗ ꓗꓪ ꓧꓳꓺ ꓡꓯ ꓘꓳˍ ꓟ ꓗꓪ ꓐꓰ ꓥ ꓢꓲ꓾ ꓫꓵꓻ ꓒꓵˍ ꓟ ꓐꓰ ꓞꓳꓹ ꓒꓵˍ ꓟ ꓛꓬ ꓖꓴ ꓟꓽ ꓙꓳ ꓟ ꓥꓪ ꓢꓷꓸ ꓡꓰꓳ꓿
44023030	ꓖꓳ ꓡꓱ ꓥ ꓟꓲ ꓕꓱ ꓕꓲ ꓣꓳ ꓔꓯ ꓥꓶˍ ꓟ ꓗꓷ ꓡꓰ ꓝꓲ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓢꓴ ꓙꓳˍ ꓟ ꓥꓪ ꓔꓯ ꓐꓯ ꓖꓶ ꓡ ꓢꓴ ꓙꓳˍ ꓠꓬꓲ꓾ ꓬꓲ ꓔꓯ ꓞꓼ ꓐꓰ ꓠꓴ ꓔꓬ ꓗꓪ ꓝꓲ ꓩꓴ ꓡ ꓥꓳ꓿ ꓬꓲ ꓔꓯ ꓗꓳꓹ ꓢꓴ ꓔꓯˍ ꓟꓲ ꓠꓴ ꓟꓲꓽ ꓙꓬ ꓗꓪ ꓗꓳꓹ ꓬꓰ ꓠꓹ ꓟ ꓥꓪ ꓕꓵꓼ ꓪ ꓖꓶ ꓗꓷꓳ꓾ ꓧꓪꓸ ꓧꓪ ꓔꓬ꓾ ꓐꓰ ꓐꓳ ꓩꓴ ꓗꓷˍ ꓡꓳ꓿
44023031	ꓕꓵꓼ ꓪ ꓙꓳˍ ꓟ ꓡꓰ ꓐꓰ ꓢ ꓘꓪ ꓕꓯ ꓟꓯꓼ ꓤ ꓐꓴ ꓡꓰ ꓒꓳ-ꓡꓳ ꓔꓯ ꓮ-ꓕꓲ-ꓒ-ꓔꓲ ꓗꓪ ꓧꓳꓽ ꓛꓲ ꓬꓰˍ ꓡꓳ꓿
44023032	ꓗꓸ ꓠꓯꓸ ꓕꓲ ꓠꓬꓲ ꓠꓬ꓾ ꓮꓸ ꓟꓴꓽ ꓜꓶꓽ ꓟꓯꓼ ꓐꓴ ꓔꓯ ꓒꓳ-ꓡꓳˍ ꓐꓰ ꓕꓲ ꓛꓳꓺꓼ ꓙꓰ ꓝꓲ ꓢꓲ꓾ ꓛꓲ ꓒꓯꓹ ꓟꓯꓼ ꓕꓲ ꓐꓱ ꓠꓬ ꓟꓯꓼ ꓙꓻ ꓗꓪ ꓬꓲꓼ ꓙꓰˍ ꓡꓳ꓿
44023033	ꓬꓲ ꓪꓽ ꓠꓬ ꓢꓲ-ꓢ-ꓡꓰ ꓡꓳ ꓒꓱ ꓗꓪ ꓛꓲ ꓬꓰ ꓕꓯ꓾ ꓒꓳ-ꓡꓳˍ ꓐꓰ ꓕꓳ ꓶ ꓡꓯꓼ ꓫꓴ ꓠꓬ ꓢꓲꓽ ꓒ ꓓꓽ ꓟ ꓔꓯ ꓡꓯꓼ ꓙꓱ ꓗꓷˍ ꓡꓳ꓿
44023034	ꓢꓲꓽ ꓒ ꓓꓽ ꓟ ꓠꓬ ꓕꓳ ꓶ ꓖꓳ ꓟ ꓵ ꓗꓷ ꓗ ꓠꓯ꓾ ꓒꓳ-ꓡꓳ ꓔꓯ ꓬꓲ ꓮ ꓡꓲ ꓕꓲ ꓫꓴꓻ ꓗꓪ ꓔꓬ ꓢꓴ ꓥ ꓟ ꓠ ꓠꓬꓲ ꓢꓲ꓾ ꓚꓲ-ꓡꓲ-ꓚꓬ ꓢꓴ ꓥ ꓟ ꓢꓷ ꓡꓰ ꓠꓬ꓾
44023035	ꓠꓴ ꓔꓯ ꓗꓳꓹ ꓢꓴ ꓐꓴ ꓛꓲ ꓡ ꓕꓯ ꓥꓪ ꓡꓰ ꓠꓴ ꓫꓵꓽ ꓪꓴꓻ ꓔꓯ ꓜꓲ ꓜꓲ ꓟꓵ ꓟꓵ ꓠ ꓠꓹ ꓖꓶ ꓛꓵˍ ꓡꓳ꓾ ꓐꓯ ꓢꓲ꓾ ꓪ ꓔꓲ ꓩꓴ-ꓡꓲ ꓙꓻ ꓗꓪ ꓬꓲ ꓔꓯ ꓐꓱ ꓔ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿
44024001	ꓥꓪꓽ ꓠꓬꓲ ꓗꓳꓸ ꓗꓷ ꓗꓸ ꓠꓯꓸ ꓔꓲ ꓒ ꓓꓽ ꓟ ꓮ-ꓠ-ꓠꓲ-ꓬ ꓠꓬ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓕꓲ ꓐꓱˍ ꓐꓰ ꓐꓯ ꓟꓴ ꓒꓽ ꓕꓰ-ꓕꓴ-ꓡꓳꓽˍ ꓐꓰ ꓕꓲ ꓛꓳꓺꓼ ꓬꓯꓼ ꓡ ꓢꓲ꓾ ꓢꓲꓽ ꓒ ꓓꓽ ꓟ ꓟꓲꓽ ꓙꓬ ꓗꓪ ꓒꓳ-ꓡꓳ ꓔꓯ ꓗꓳꓹˍ ꓡꓳ꓿
44024002	ꓒꓳ-ꓡꓳ ꓔꓯ ꓘꓴ ꓔꓯꓹ ꓡ ꓠꓬ꓾ ꓕꓰ-ꓕꓴ-ꓡꓳꓽ ꓡꓰ ꓬꓲ ꓔꓯ ꓗꓳꓹ ꓢꓲ꓾ ꓞꓳ ꓪꓴꓽ ꓓꓽ ꓟ ꓒꓲ-ꓡꓲ-ꓫꓲꓺꓳ꓾ ꓠꓴ ꓗꓪ ꓐꓰ ꓥꓪ ꓠꓴꓽ ꓠꓬ ꓢꓲ ꓡꓲ ꓡꓲ ꓔꓬ ꓪ ꓢꓲ꓾ ꓕꓱ ꓕꓲ ꓫꓴ ꓗꓪ ꓟꓽ ꓙꓲ ꓟꓽ ꓜꓳ ꓟ ꓔꓯˍ ꓟꓲ ꓠꓴ ꓡꓰ ꓫꓬꓹ ꓔꓱꓹ ꓗꓷ ꓠꓬꓲ꓾
44024003	ꓥꓪ ꓠꓴꓽ ꓠꓬ ꓮ ꓡꓲ ꓗꓪˍ ꓟꓲ ꓕꓱ ꓟ ꓔꓯ ꓘꓳ ꓣꓴ ꓢꓲ꓾ ꓠꓴ ꓔꓯ ꓮꓽ ꓘꓶꓸ ꓫ ꓟꓳ ꓔꓬ ꓥꓳ꓿
44024004	ꓠꓴ ꓔꓯ ꓥꓪ ꓠꓴꓽ ꓮꓽ ꓘꓶꓸ ꓘꓶꓻ ꓡꓶꓽ ꓠꓲꓹ ꓟ ꓫꓵ꓿ ꓖꓳ ꓡꓱ ꓠꓬꓲ ꓠꓴ ꓠꓲꓹ ꓟ ꓦꓲꓺ ꓢꓲ ꓥꓪ ꓠꓴ ꓔꓯ ꓠꓬꓲꓽ ꓢ ꓘꓶꓽ ꓤ ꓠ ꓠꓹ ꓖꓶ ꓡꓯ꓾ ꓐꓰ ꓓꓰꓽˍ ꓥꓳ꓿
44024005	ꓡ ꓞꓳ ꓕꓱ ꓟ ꓠꓬ ꓠꓻ ꓓꓱꓽˍ ꓡꓰ ꓐꓰ ꓗꓹ ꓢꓲ꓾ ꓮ ꓡꓲ ꓗꓪˍ ꓟꓲ ꓬꓴ-ꓔ ꓡ ꓞꓳ ꓔꓯ ꓡꓵꓹ ꓢꓴ ꓢꓲ ꓒꓳꓹ ꓔꓴ ꓡ ꓝꓲ ꓢꓴ ꓥ ꓡꓳ꓿ ꓬꓲ ꓠꓬ ꓠ-ꓢ-ꓡꓱ ꓢꓴ ꓕꓲ ꓜꓴꓻ ꓟ ꓬꓲ ꓪꓴꓸ ꓓꓵ ꓥ ꓟ ꓥꓪ ꓠꓴꓽ ꓢꓷꓸ ꓡꓰꓳ꓿
44024006	ꓕꓱ ꓟ ꓕꓯ ꓢꓲ꓾ ꓬꓲ ꓠꓬ ꓢꓲꓽ ꓫꓬ ꓦꓲ ꓔꓯˍ ꓟꓲ ꓟꓽ ꓒꓵꓽ ꓢꓲ ꓟꓽ ꓫꓬ ꓗꓷ ꓡꓰ ꓝꓲˍ ꓠꓬꓲ꓾ ꓬꓲ ꓔꓯ ꓥꓪ ꓠꓴꓽ ꓣꓴ ꓔ ꓢꓲ ꓥꓪ ꓠꓴꓽ ꓙꓵꓽ ꓗ ꓗꓪ ꓐꓰ ꓐꓯ ꓟꓴ ꓞꓷꓹ ꓠꓹ ꓟ ꓓꓵꓽ ꓙ ꓗꓷꓳ꓿
44024007	ꓖꓳ ꓡꓱ ꓥ ꓟꓲ ꓟꓯꓼ ꓕꓲ ꓔꓴ ꓙꓵꓽ ꓒ ꓡꓲ-ꓫꓲ-ꓬꓼ ꓡ ꓢꓲ꓾ ꓥꓪ ꓠꓴ ꓡꓯꓼ ꓒꓯꓹ ꓗꓪ ꓐꓰ ꓜꓲꓽ ꓜꓲꓽ ꓑꓲꓹ ꓑꓲ ꓬꓲ ꓔꓯ ꓦꓴꓺ ꓔꓯꓹ ꓙꓰ ꓢꓲ ꓠꓬꓲ꓾
44024008	ꓬꓲ ꓔꓯ ꓗꓳꓹ ꓢꓴ ꓥꓪ ꓠꓴꓽ ꓔꓯˍ ꓟꓲ ꓠꓴ ꓟꓲꓽ ꓙꓬ ꓗꓪ ꓡ ꓠꓹ ꓟ ꓕꓵꓼ ꓪ ꓖꓶ ꓡꓺꓳ꓿ ꓡ ꓞꓳ ꓕꓱ ꓕꓲ ꓣꓳ ꓔꓯ ꓠꓴ ꓟꓰꓹ ꓠ ꓠꓬꓲˍ ꓠꓬ꓾ ꓥꓪ ꓠꓴ ꓬꓲ ꓔꓯ ꓗꓳꓹˍ ꓟ ꓮꓸ ꓫꓵꓽ ꓑꓶꓸ ꓓꓴ ꓥ ꓟ ꓮꓽ ꓙꓵ ꓢꓷꓸ ꓐ ꓡ ꓥꓳ꓾ ꓐꓯˍ ꓡꓳ꓿
44024009	ꓬꓴ-ꓔ ꓡ ꓞꓳ ꓐꓴˍ ꓟꓲ ꓐꓯ ꓘꓶ ꓕꓱ ꓟ ꓔꓯ ꓓꓽ ꓔꓳꓹ ꓢꓲ꓾ ꓕꓱ ꓟꓬ ꓫꓵꓽ ꓠꓬ ꓚꓵ ꓚꓵ ꓥꓳ꓾ ꓐꓯˍ ꓡꓳ꓿
44024010	ꓖꓳ ꓗꓸ ꓠꓯꓸ ꓢꓲꓽ ꓒ ꓓꓽ ꓟ ꓡꓰ ꓒꓳ-ꓡꓳ ꓔꓯ ꓫ ꓕꓱ ꓠꓹ ꓟ ꓕꓵꓼ ꓪ ꓖꓶ ꓗꓷ ꓠꓬ ꓬꓲ ꓫ ꓕꓱ ꓡ ꓢꓲ ꓕꓱ ꓡꓱ ꓐꓯˍ ꓡꓳ꓿ ꓠꓴ ꓠꓬ ꓕꓱ ꓕꓲ ꓟꓵꓽ ꓗꓪ ꓟ ꓐꓯ ꓟꓴ ꓞꓷꓹ ꓢꓲꓽ ꓒ ꓮꓽ ꓟꓬꓹ ꓘꓳꓼ ꓣꓱ ꓗꓷ ꓟ ꓥꓪ ꓢꓷˍ ꓠꓬꓲ꓾ ꓥꓪ ꓚꓲ ꓛꓬ ꓐꓱ ꓶ ꓒꓶꓻ ꓔꓳꓹ ꓘꓶꓽ ꓠꓲꓹ ꓒꓴ ꓒꓴˍ ꓐꓰ ꓫ ꓕꓱˍ ꓥꓳ꓿
44024011	ꓥꓪ ꓠꓽ ꓙꓱ-ꓣꓴ-ꓢ-ꓡꓱ ꓗꓪ ꓪꓴꓸ ꓓꓵ ꓕꓱꓼ ꓠꓹ ꓟ ꓓꓯ ꓙꓰ ꓗ ꓠꓯ꓾ ꓞꓲ ꓠꓬꓲꓽ ꓠꓬꓲ ꓛꓲˍ ꓡꓰꓽ ꓙꓳˍ ꓟ꓾ ꓠꓱꓸ ꓐꓯꓼ ꓢꓴ ꓔꓯ ꓠꓴ ꓠ ꓠꓬꓲˍ ꓠꓬ ꓢꓷꓸ ꓡꓰ ꓓꓻˍ ꓡꓳ꓿
44024012	ꓢꓲꓽ ꓫꓬ ꓦꓲ ꓗꓪˍ ꓟꓲ꓾ ꓜꓲꓼ ꓦꓲ ꓗꓪˍ ꓟꓲ꓾ ꓡꓳ ꓒꓱ ꓗꓪˍ ꓟꓲ꓾ ꓥꓪ ꓡꓰ ꓮꓽ ꓟ ꓔꓯ ꓧꓳꓺ ꓡꓯ ꓘꓳˍ ꓟ꓾ ꓥ ꓠꓬ ꓞꓳ ꓜꓴ ꓔꓯ ꓡꓵꓹ ꓢꓴ ꓡ ꓝꓲˍ ꓟ꓾ ꓮꓽ ꓟˍ ꓟꓲ ꓟꓽ ꓟꓳ ꓠꓬꓲ꓿
44024013	ꓮ ꓟꓶ ꓥꓪ ꓔꓯ ꓗꓳꓹˍ ꓟ ꓔꓯ ꓟꓳꓸ ꓬꓲ ꓪꓽ ꓡꓰ ꓠꓴ ꓔꓯ ꓗꓸ ꓚꓵ ꓟꓳꓸ ꓖꓶ ꓟꓽ ꓐ ꓡ꓿
44024014	ꓖꓳ ꓡꓱ ꓥ ꓟꓲ ꓙꓵꓽ ꓗ ꓐꓰ ꓟꓷ ꓠꓷꓹ ꓝꓸ ꓢꓴ ꓕꓳ ꓶ ꓗꓪ ꓐꓳ ꓔ ꓟ ꓮꓽ ꓙꓵ ꓔꓯ ꓥꓪ ꓙꓵꓻ ꓢꓲ꓾ ꓬꓲ ꓪꓽ ꓡꓰ꓾ ꓧꓹ ꓙꓰˍ ꓟ ꓢꓳ꓾ ꓐꓰ ꓘꓴˍ ꓟ ꓙꓵꓻ ꓚꓱꓹ ꓗꓪ꓾ ꓥꓪ ꓒꓵꓽ ꓒ ꓐꓴ ꓪꓴ-ꓢ ꓔꓯ ꓥꓪ ꓣꓱꓽ ꓙ ꓔꓬ ꓟ ꓕꓱ ꓟ ꓠꓬ꓾ ꓠꓴ ꓔꓯ ꓥꓪ ꓣꓷꓠꓸ ꓛꓵˍ ꓡꓳ꓿
44024015	ꓥꓪ ꓠꓬ ꓕꓱ ꓕꓲ ꓧꓳꓽ ꓥꓳ ꓡꓳꓸˍ ꓟ ꓡꓰ ꓐꓰ ꓪꓴ-ꓢ ꓔꓯ ꓥꓳ ꓡꓳꓸ ꓢꓲ꓾ ꓔꓱꓹ ꓜꓳꓽ ꓢꓴˍ ꓟꓲ꓾ ꓥꓶꓺˍ ꓟ ꓡ ꓞꓳˍ ꓟꓲ ꓢꓯꓸ ꓬꓲꓼ ꓡ ꓟ ꓔꓯ ꓙꓵˍ ꓡꓳ꓿
44024016	ꓖꓳ ꓡꓱ ꓠꓬꓲ ꓥꓪˍ ꓟꓲ ꓪꓴ-ꓢˍ ꓐꓰ ꓞꓳ ꓤ ꓟꓲꓽ ꓙꓬ ꓗꓪ꓾ ꓓꓰ ꓖꓴ ꓟꓽ ꓙꓳˍ ꓟ ꓦꓰꓽ ꓠꓲꓹ ꓙꓳ ꓠꓹ ꓟ ꓮ ꓕꓯˍ ꓟꓲ ꓢꓯꓼ ꓕꓵ ꓔꓬ ꓟ ꓥꓳ꓿
44024017	ꓥꓪ ꓟꓽ ꓔꓬ ꓟ ꓮꓽ ꓟꓬ ꓘꓳꓼ ꓗꓳꓸ ꓗꓷ ꓗ ꓠꓯ꓾ ꓥꓪ ꓠꓬ ꓥꓪ ꓕꓲ ꓫꓵꓽ ꓢꓴ ꓔꓯ ꓬꓰ ꓙ ꓓꓴ ꓒꓴ ꓔꓯꓹ ꓖꓶ ꓡ ꓠꓹ ꓟ ꓐꓰ꓾ ꓪꓴ-ꓢ ꓔꓯ ꓔꓲ ꓖꓶ ꓠꓹ ꓟ ꓙꓱ-ꓣꓴ-ꓢ-ꓡꓱ ꓗꓪ ꓬꓲꓼ ꓡ ꓕꓯ꓾
44024018	ꓥꓪ ꓠꓬ ꓢꓲꓽ ꓫꓬ ꓦꓲ ꓗꓪ ꓢꓲꓽ ꓫꓬ ꓡꓰˍ ꓟ ꓟꓬꓱꓽ ꓬꓰ ꓔꓬ ꓟ ꓔꓯ ꓬꓲ ꓪꓽ ꓟꓳˍ ꓡꓳ꓿ ꓖꓳ ꓗꓪ ꓞꓳ ꓜꓴꓻ ꓟꓽ ꓔꓬ꓿ ꓢꓴ ꓓꓴ ꓙꓴꓽ ꓓꓴ ꓮꓸ ꓫꓵꓽˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓮ-ꓢꓲ-ꓬ ꓗꓪ ꓐꓰ ꓡꓻ ꓟ ꓬꓴ-ꓔ ꓡ ꓞꓳ ꓕꓲ ꓧꓳꓽ ꓔꓬ ꓡꓳ꓿
44024019	ꓬꓲ ꓪꓽ ꓥꓪ ꓔꓯ ꓓꓰꓺ ꓓꓴ ꓙꓳˍ ꓕꓯ ꓠꓽ꓾ ꓠꓴ ꓟꓲꓽ ꓙꓬ ꓗꓪ ꓡ ꓢꓲ ꓗꓳꓹ ꓠꓯꓹ ꓡꓳ ꓫꓵꓽ ꓥ ꓡꓳ꓿
44024020	ꓟꓽ ꓥ ꓠꓬ ꓐꓯ-ꓟꓴ-ꓜꓲ-ꓓꓴ ꓟꓲꓽ ꓙꓬ ꓗꓪ ꓥꓪ ꓦꓰꓼ ꓞꓹ ꓕꓯ꓾ ꓕꓱ ꓕꓲ ꓧꓳꓽ ꓟ ꓡꓰ ꓥꓪ ꓛꓬ ꓖꓴ ꓮꓸ ꓫꓵ ꓧꓪ ꓟꓶˍ ꓠꓬ ꓐꓯ ꓓꓳ ꓡ ꓙꓲꓽ ꓙꓳˍ ꓡꓳ꓿
44024021	ꓐꓯ-ꓟꓴ-ꓜꓲ-ꓓꓴ ꓟꓲꓽ ꓙꓬ ꓗꓪ ꓦꓰ ꓞꓹ ꓕꓯ ꓥꓪ ꓡꓰ꓾ ꓠꓬꓲꓸ ꓠꓬꓲ ꓠꓴ ꓪꓽ ꓟꓲꓽ ꓙꓬ ꓗꓪ ꓥꓪ ꓔꓯ ꓓꓰꓺˍ ꓟ ꓠꓬ꓾ ꓞꓳ ꓫꓵꓻ ꓢꓯꓸ ꓬꓲꓼ ꓡ ꓥꓳ꓾ ꓐꓰ ꓥꓪ ꓙꓵꓻˍ ꓟ ꓑꓶꓸ ꓓꓴ ꓥꓳ꓾ ꓐꓰ ꓐꓯ ꓗꓷ ꓟ ꓕꓱ ꓟˍ ꓡꓰꓽ ꓥꓳ꓾ ꓐꓯ ꓖꓶˍ ꓡꓳ꓿
44024022	ꓒꓲ-ꓡꓲ-ꓫꓲ ꓠꓬ ꓙꓵꓻ ꓚꓱꓹ ꓕꓱ ꓟ ꓔꓯ ꓜꓲꓻ ꓜꓲ ꓟꓵ ꓟꓵ ꓢꓷˍ ꓠꓬꓲ꓾ ꓬꓲ ꓡꓰ ꓐꓯ ꓟꓴ ꓫꓬꓹ ꓦꓬꓼ ꓠꓬꓲ ꓔꓯ ꓙꓵꓺ ꓩꓴ ꓗꓷ ꓢꓲ꓾ ꓟꓯꓼ ꓕꓲ ꓔꓴ ꓙꓵꓽ ꓒ ꓡꓲ-ꓫꓲ-ꓬꓼ ꓬꓯꓼ ꓡ ꓕꓯ ꓠꓴ ꓪ ꓐꓯ ꓟꓴ ꓞꓷꓹ ꓓꓴ ꓥꓳ꓾ ꓐꓯˍ ꓡꓳ꓿
44024023	ꓬꓲ ꓡꓰ ꓒꓳ-ꓡꓳ ꓔꓯ ꓟꓯꓼ ꓤ ꓐꓴ ꓡꓰ ꓡꓳꓸ ꓔꓬ ꓝꓲ ꓢꓲ꓾ ꓬꓲ ꓛꓳꓽ ꓒꓯꓹ ꓐꓴ ꓬꓲ ꓔꓯ ꓣꓱꓽ ꓙ ꓡ ꓐꓷˍ ꓠꓬ ꓕꓽ ꓗꓽ꓾ ꓐꓰ ꓟꓯꓼ ꓕꓲ ꓦꓬ ꓙꓵꓽ ꓒ ꓔꓯ ꓕꓵꓼ ꓪ ꓖꓶˍ ꓡꓳ꓿
44024024	ꓠꓬꓲꓽ ꓢ ꓠꓬꓲ ꓗꓳꓸ ꓗꓷ ꓗꓸ ꓠꓯꓸ ꓒꓲ-ꓡꓲ-ꓫꓲ ꓠꓬ꓾ ꓬꓲ ꓤ ꓟꓶ ꓬꓴ-ꓔ ꓟ ꓕꓴ-ꓫꓲ-ꓡꓽˍ ꓐꓰ ꓡꓻ ꓢꓲ꓾ ꓒꓳ-ꓡꓳ ꓔꓯ ꓘꓴ ꓔꓯꓹ ꓡ ꓝꓲ ꓢꓲ ꓠꓬꓲ꓾ ꓙꓲ-ꓢꓴ ꓬꓰ-ꓢꓴ ꓔꓯ ꓙꓵꓻˍ ꓟ ꓟꓸ ꓟꓲ ꓚˍ ꓟ ꓔꓯ ꓠ ꓠꓹ ꓡꓳ꓿
44024025	ꓒꓳ-ꓡꓳ ꓡꓰ꓾ ꓔꓱꓹ ꓜꓳꓽˍ ꓟ ꓐꓰ ꓚꓲ ꓛꓬ ꓔꓯ ꓙꓵꓽ ꓘꓴˍ ꓟ ꓐꓰ꓾ ꓡ ꓠꓹ ꓟ ꓐꓯ ꓟꓴ ꓘꓶꓽˍ ꓟ ꓟꓸ ꓟꓲ ꓚ ꓟꓸ ꓖꓶ ꓔꓬ ꓕꓯ ꓒꓲ-ꓡꓲ-ꓫꓲ ꓠꓽ ꓙꓳꓺ ꓡꓰ ꓢꓲ꓾ ꓮ ꓟꓶ ꓠꓬ ꓠꓴ ꓙꓰ Gꓽ꓾ ꓥꓪ ꓡꓯꓽ ꓕꓱꓼ ꓡ ꓕꓯ ꓠꓴ ꓔꓯ ꓝꓮꓲ ꓘꓴ ꓡ ꓥꓳ꓾ ꓐꓯ ꓖꓶˍ ꓡꓳ꓿
44024026	ꓝꓮꓲ ꓬꓲ ꓠꓬ ꓒꓳ-ꓡꓳ ꓡꓰ ꓘꓶꓽ ꓕꓴꓸ ꓒꓴ ꓖꓶ ꓡ ꓟ ꓔꓯ ꓥꓳꓺ ꓡꓳꓸˍ ꓠꓬꓲ꓾ ꓬꓲ ꓔꓯ ꓮꓽ ꓟꓬꓹ ꓧꓪꓹ ꓘꓴ ꓔꓯꓹ ꓡ ꓢꓲ ꓫ ꓕꓱ ꓡꓯ ꓘꓳˍ ꓡꓳ꓿
44024027	ꓠꓬꓲꓽ ꓘꓳꓼ ꓐꓲ ꓡ ꓠꓬ꓾ ꓒꓳ-ꓗꓷ-ꓬꓴꓼ ꓒꓲ-ꓢꓶ-ꓔꓴꓽ ꓠꓬ ꓒꓲ-ꓡꓲ-ꓫꓲ ꓬꓲꓸ ꓛꓲ ꓟꓬꓱꓽ ꓣꓱꓽ ꓝꓸ ꓡ ꓡꓳ꓿ ꓒꓲ-ꓡꓲ-ꓫꓲ ꓠꓬ ꓬꓴ-ꓔ ꓡ ꓞꓳ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓲꓹ ꓫꓵˍ ꓠꓬꓲ꓾ ꓒꓳ-ꓡꓳ ꓔꓯ ꓠꓽ ꓐꓱ ꓞꓹ ꓔꓲꓹ ꓬꓰ ꓝꓲˍ ꓢꓰꓽ ꓡꓳ꓿
44025001	ꓒꓲ-ꓢꓶ-ꓔꓴꓽ ꓠꓬ ꓖꓳ ꓕꓲ ꓟꓵꓽ ꓗꓪ ꓛꓲ ꓬꓰ ꓗꓸ ꓠꓯ ꓢ ꓠꓬꓲ ꓕꓯ꓾ ꓢꓲ-ꓢ-ꓡꓰ ꓗꓪ ꓐꓰ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰˍ ꓡꓳ꓿
44025002	ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓬꓴ-ꓔ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓰ ꓒꓳ-ꓡꓳ ꓔꓯ ꓗꓳꓹ ꓢꓲ꓾
44025003	ꓬꓲ ꓔꓯ ꓙ ꓖꓴ ꓗꓪ ꓘꓴꓽ ꓢꓰꓼ ꓗꓷ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓢꓲ ꓠꓬꓲ꓾ ꓒꓳ-ꓡꓳ ꓔꓯ ꓙꓱ-ꓣꓴ-ꓢ-ꓡꓱ ꓗꓪ ꓡ ꓝꓲ꓾ ꓐꓰ ꓓꓰꓽˍ ꓡꓳ꓿
44025004	ꓖꓳ ꓡꓱ ꓥ ꓟꓲ ꓒꓲ-ꓢꓶ-ꓔꓴ ꓡꓰ꓾ ꓒꓳ-ꓡꓳ ꓔꓯ ꓠꓬ ꓢꓲ-ꓢ-ꓡꓰ ꓗꓪ ꓪꓳꓽ ꓔ ꓟ ꓐꓰ꓾ ꓟꓶ ꓤ ꓟꓽ ꓥ ꓠꓬ ꓬꓲ ꓚꓲ ꓛꓬˍ ꓟꓲ ꓖꓳ ꓗꓪ ꓙꓰ ꓠ ꓗꓹ ꓟ ꓬꓲ ꓪꓽ ꓔꓯ ꓐꓯ ꓖꓶˍ ꓡꓳ꓿
44025005	ꓝꓮꓲ ꓬꓲ ꓡꓰ꓾ ꓠꓴ ꓪꓽ ꓗꓳ ꓡꓳ ꓗꓪ ꓞꓳ ꓪꓴꓽ ꓐꓴˍ ꓟꓲ ꓥꓪ ꓔꓯ ꓛꓳ ꓬꓯꓼ ꓙꓰ ꓢꓲ꓾ ꓒꓳ-ꓡꓳ ꓮꓸ ꓫꓵ ꓛꓬ ꓖꓴ ꓙꓳˍ ꓠꓬ ꓬꓲ ꓪꓽ ꓬꓲ ꓔꓯ ꓗꓳꓹ ꓝꓲ ꓛꓵˍ ꓡꓳ꓾ ꓐꓯ ꓖꓶˍ ꓡꓳ꓿
44025006	ꓒꓲ-ꓢꓶ-ꓔꓴ ꓠꓽ ꓬꓲ ꓪˍ ꓐꓰ ꓮꓽ ꓡ ꓞꓲ ꓠꓬꓲꓻ ꓛꓲ ꓔꓬ ꓗꓷ ꓠꓬ ꓢꓲ-ꓢ-ꓡꓰ ꓗꓪ ꓬꓯꓼ ꓙꓰˍ ꓡꓳ꓿ ꓗꓸ ꓠꓯ ꓕꓲ ꓠꓬꓲ ꓗꓪ ꓬꓲ ꓠꓬ ꓐꓯ ꓟꓴ ꓘꓶꓽ ꓕꓲꓺ ꓗꓪ ꓠꓬꓲꓸ ꓠꓸ ꓢꓲ꓾ ꓒꓳ-ꓡꓳ ꓔꓯ ꓧꓳꓽ ꓔꓯꓹ ꓡ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿
44025007	ꓒꓳ-ꓡꓳ ꓡ ꓗꓷ ꓠꓬ꓾ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓬꓯꓼ ꓡ ꓟ ꓬꓴ-ꓔ ꓡ ꓞꓳ ꓐꓴ ꓠꓬ ꓬꓲ ꓚꓳ ꓡꓳ ꓗꓪ ꓦꓰꓼ ꓞ ꓢꓲ꓾ ꓗꓸ ꓚꓵ ꓟꓽ ꓙꓳ ꓙꓳ꓾ ꓡꓲꓽˍ ꓟ ꓓꓰꓺ ꓘꓶꓽ ꓮꓽ ꓟꓬꓹ ꓡꓰ ꓬꓲ ꓔꓯ ꓗꓳꓹˍ ꓡꓳ꓿
44025008	ꓒꓳ-ꓡꓳ ꓡꓰ꓾ ꓥꓪ ꓠꓬ ꓬꓴ-ꓔ ꓡ ꓞꓳ ꓙꓵꓽ ꓗ ꓔꓯˍ ꓟꓲ꓾ ꓢꓲꓽ ꓫꓬ ꓦꓲ ꓔꓯˍ ꓟꓲ꓾ ꓢꓲ-ꓢ ꓔꓯˍ ꓟꓲ꓾ ꓮꓸ ꓔꓲˍ ꓟꓲ ꓟꓽ ꓛꓬ ꓡꓰ ꓠꓬꓲ꓾ ꓐꓰ ꓐꓯˍ ꓡꓳ꓿
44025009	ꓒꓲ-ꓢꓶ-ꓔꓴ ꓠꓬ ꓬꓴ-ꓔ ꓡ ꓞꓳ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓲꓹ ꓫꓵˍ ꓠꓬꓲ ꓒꓳ-ꓡꓳ ꓔꓯ꓾ ꓠꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰ ꓢꓲ꓾ ꓠꓴ ꓐꓯ ꓟꓴ ꓕꓱ ꓟ ꓥꓪ ꓡꓰ ꓖꓳ ꓗꓪ ꓫꓬꓹ ꓖꓶˍ ꓠꓬ ꓓꓻ ꓡ? ꓐꓯˍ ꓡꓳ꓿
44025010	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓡꓰ꓾ ꓥꓪ ꓠꓬ ꓢꓲ-ꓢ ꓐꓯ ꓟꓴ ꓘꓶꓽ ꓕꓲꓺ ꓟꓲꓽ ꓙꓬ ꓗꓪ ꓮ ꓟꓶ ꓦꓰꓼ ꓞꓹ ꓡꓳ꓿ ꓥꓪ ꓔꓯ ꓐꓯ ꓟꓴ ꓘꓶꓽ ꓠꓯꓹ ꓟ ꓠꓬ ꓕꓱ ꓕꓲ ꓔꓳꓸ ꓗꓪ ꓥ ꓡꓳ꓿ ꓥꓪ ꓠꓬ ꓬꓴ-ꓔ ꓡ ꓞꓳ ꓔꓯ ꓮꓸ ꓫꓵꓽ ꓟꓽ ꓛꓬ ꓠꓬꓲ ꓟ ꓠꓴˍ ꓟꓲ ꓬꓲ ꓜꓶ ꓢꓷˍ ꓡꓳ꓿
44025011	ꓥꓪ ꓠꓬ ꓛꓬꓻ ꓒ ꓥ ꓢꓲ ꓫꓵꓻ ꓒꓵꓽˍ ꓟ ꓛꓬꓻ ꓖꓴ ꓙꓳˍ ꓕꓯ ꓠꓽ꓾ ꓫꓵꓻ ꓠꓹ ꓟ ꓥꓪ ꓟꓽ ꓢꓸ ꓬꓰꓽ꓿ ꓖꓳ ꓡꓱ ꓥ ꓟꓲ ꓕꓱ ꓕꓲ ꓧꓳꓽ ꓥꓪ ꓔꓯ ꓗꓳꓹˍ ꓟ ꓗꓪ ꓔꓱꓹ ꓟ ꓕꓲ ꓫꓵˍ ꓟꓲ ꓟꓽ ꓙꓳˍ ꓕꓯ ꓠꓽ꓾ ꓮꓽ ꓟˍ ꓟꓲ ꓥꓪ ꓔꓯ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓖꓶ ꓟꓽ ꓓ꓿ ꓥꓪ ꓠꓬ ꓢꓲ-ꓢ ꓔꓯ ꓓꓰꓽˍ ꓥꓳ꓾ ꓐꓯˍ ꓡꓳ꓿
44025012	ꓒꓲ-ꓢꓶ-ꓔꓴˍ ꓐꓰ ꓬꓲ ꓔꓯ ꓚꓴꓽ ꓬꓲꓹ ꓖꓶ ꓢꓴ ꓐꓴ ꓖꓪ ꓙꓱ ꓡꓯ ꓘꓳ ꓗꓷ ꓠꓬ꓾ ꓠꓴ ꓠꓬ ꓢꓲ-ꓢ ꓔꓯ ꓓꓰꓽ ꓗꓷ ꓠꓬꓲ ꓢꓲ-ꓢ ꓔꓯ ꓙꓰ ꓠ ꓗꓷ ꓡꓰˍ ꓥꓳ꓾ ꓐꓯ ꓖꓶˍ ꓡꓳ꓿
44025013	ꓥꓪꓽ ꓛꓳꓼ ꓠꓬꓲ ꓗꓳꓸ ꓙꓰ ꓠꓬ ꓪ ꓔꓲ ꓮ-ꓖꓷ-ꓡꓲ-ꓒˍ ꓐꓰ ꓐꓷ-ꓠꓲ-ꓢꓲ ꓠꓬ ꓢꓲ-ꓢ-ꓡꓰ ꓗꓪ ꓛꓲ ꓬꓰ ꓢꓲ ꓒꓲ-ꓢꓶ-ꓔꓴꓽ ꓔꓯ ꓒꓵꓽ ꓗ ꓬꓰˍ ꓡꓳ꓿
44025014	ꓬꓲ ꓪꓽ ꓖꓳ ꓗꓪ ꓮꓽ ꓟꓬꓹ ꓠꓬꓲ ꓔꓬ ꓕꓯ꓾ ꓒꓲ-ꓢꓶ-ꓔꓴ ꓡꓰ ꓪ ꓔꓲ ꓔꓯ ꓒꓳ-ꓡꓳ ꓬꓲ ꓫꓵꓽ ꓪꓴꓻ ꓜꓲꓻ ꓜꓲ ꓟꓵ ꓟꓵ ꓕꓱ ꓡꓱ ꓐꓯ ꓖꓶˍ ꓡꓳ꓿ ꓒꓲ-ꓡꓲ-ꓫꓲ ꓡꓰ ꓐꓱ ꓞꓹ ꓬꓰ ꓝꓲ ꓟ ꓡ ꓞꓳ ꓕꓲ ꓣꓳ ꓕꓱ ꓗꓪ ꓔꓬ ꓡꓳ꓿
44025015	ꓥꓪ ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓕꓯ꓾ ꓬꓴ-ꓔ ꓡ ꓞꓳ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴˍ ꓐꓰ ꓞꓳ ꓪꓴ ꓞꓳ ꓔꓲ ꓐꓴ ꓡꓰ ꓬꓲ ꓔꓯ ꓗꓳꓹ ꓢꓲ꓾ ꓬꓲ ꓔꓯ ꓝꓴꓲ ꓓꓰ ꓘꓶꓽ ꓐꓯ ꓞꓷꓹ ꓠꓹ ꓟ ꓥꓪ ꓔꓯ ꓓꓰꓽ ꓡꓺꓳ꓿
44025016	ꓥꓪ ꓡꓰ ꓬꓲ ꓪꓽ ꓔꓯ꓾ ꓮꓸ ꓫꓵꓽ ꓓꓰꓺ ꓔ ꓟ ꓡ ꓞꓳ ꓥ ꓟꓲ꓾ ꓬꓲ ꓔꓯ ꓓꓰꓺ ꓢꓴˍ ꓐꓰ ꓒꓬꓱꓽ ꓔꓳꓹ ꓟꓬ ꓔꓳꓹ ꓟꓳꓻ ꓡꓯ ꓘꓳ ꓢꓲ꓾ ꓬꓲ ꓚꓲ ꓛꓬ ꓒꓶꓻ ꓔꓳꓹ ꓘꓶꓽ ꓟꓽ ꓫꓸ ꓕꓱ ꓝꓲ ꓝꓲ ꓡꓯꓼ ꓙꓱ ꓖꓶˍ ꓟ ꓠꓬ ꓣꓳ-ꓟ ꓗ ꓫꓵ ꓔꓯ ꓟꓽ ꓧꓳꓹ꓾ ꓐꓰ ꓒꓳꓹ ꓖꓶꓽꓳ꓿
44025017	ꓖꓳ ꓡꓱ ꓢꓲ ꓬꓲ ꓪꓽ ꓕꓱ ꓗꓪ ꓜꓲꓼ ꓡ ꓗꓷ ꓠꓬ ꓟꓽ ꓪꓽ ꓐꓶꓽ ꓡꓰ ꓝꓲ ꓝꓲ꓾ ꓗꓸ ꓠꓯꓸ ꓕꓲ ꓠꓬꓲ ꓥꓪ ꓠꓬ ꓐꓯ ꓟꓴ ꓕꓲ ꓗꓪ ꓠꓬꓲꓸ ꓠꓸ ꓢꓲ꓾ ꓡ ꓞꓳ ꓖꓳ ꓕꓲ ꓣꓳ ꓔꓯ ꓧꓳꓽ ꓔꓯꓹ ꓡ ꓠꓹ ꓟ ꓕꓵꓼ ꓪ ꓖꓶ ꓗꓷꓳ꓿
44025018	ꓬꓲ ꓔꓯ ꓗꓳꓹ ꓢꓴ ꓐꓴ ꓗꓳꓹ ꓘꓶꓽ ꓔꓯ ꓠ ꓠꓹ ꓗꓷ ꓠꓬ꓾ ꓥꓪ ꓓꓵꓽ ꓙˍ ꓟ ꓟꓬꓺ ꓛꓲ ꓥꓶꓺˍ ꓟ ꓫꓵꓽ ꓪꓴ ꓟꓽ ꓥ ꓐꓷ꓿
44025019	ꓬꓲ ꓪꓽ ꓦ ꓡꓱ ꓚꓱꓹ ꓗꓪ꓾ ꓬꓰ-ꓢꓴ꓾ ꓐꓰ ꓟꓬꓱ ꓔ ꓟ ꓕꓲ ꓣꓳ ꓫꓵꓻ ꓗꓷ ꓟ ꓫꓵꓽ ꓪꓴ ꓔꓯꓸ ꓟꓳ꓾ ꓒꓳ-ꓡꓳ ꓠꓬ ꓬꓰ-ꓢꓴ ꓢꓯꓸ ꓔꓬ ꓡꓳ꓾ ꓐꓰ ꓕꓶꓻ ꓕꓶˍ ꓡꓰ ꓙꓵꓻˍ ꓟ ꓗꓪ ꓐꓰ ꓐꓯ ꓡꓯ ꓘꓳ ꓓꓴ ꓠꓬꓲꓽ ꓢ ꓫꓵꓽ ꓙꓳ ꓡꓰ ꓟ ꓥ ꓐꓷ꓿
44025020	ꓥꓪ ꓠꓬ ꓕꓱ ꓟꓬ ꓫꓵꓽ ꓔꓯ ꓮ ꓡꓲ ꓟꓰꓹ ꓠꓬꓲ ꓠꓯꓹ ꓟ ꓓꓵꓽ ꓙ ꓟꓽ ꓗꓴꓸ ꓠꓬꓲ ꓒꓳ-ꓡꓳ ꓔꓯ꓾ ꓠꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓓꓯ ꓙꓰ ꓢꓲ ꓐꓯ ꓟꓴ ꓕꓱ ꓟ ꓖꓳ ꓗꓪ ꓞꓷꓹ ꓠꓲꓹ ꓫꓵˍ ꓡ? ꓐꓰ ꓠ ꓠꓬꓲ ꓗꓷꓳ꓿
44025021	ꓖꓳ ꓡꓱ ꓥ ꓟꓲ ꓒꓳ-ꓡꓳ ꓠꓬ ꓢꓲ-ꓢ ꓡꓰ ꓐꓯ ꓞꓷꓹ ꓖꓶ ꓡ ꓠꓹ ꓟ ꓐꓱ ꓓꓴꓽ ꓗꓪ ꓔꓲꓹ ꓬꓰ ꓝꓲ ꓡꓯ꓾ ꓐꓰ ꓓꓰꓽˍ ꓠꓬꓲ꓾ ꓬꓲ ꓔꓯ ꓢꓲ-ꓢ ꓔꓬ ꓗꓪ ꓧꓳꓽ ꓙꓰˍ ꓗꓪ ꓛꓲ ꓐꓱ ꓓꓴꓽ ꓗꓪ ꓔꓬ ꓝꓲ ꓠꓹ ꓟ ꓥꓪ ꓡꓰ ꓕꓵꓼ ꓪ ꓖꓶ ꓗꓷꓳ꓾ ꓐꓯˍ ꓡꓳ꓿
44025022	ꓮ-ꓖꓷ-ꓡꓲ-ꓒ ꓡꓰ ꓒꓲ-ꓢꓶ-ꓔꓴ ꓔꓯ꓾ ꓥꓪˍ ꓟꓲ ꓡ ꓞꓳ ꓕꓱ ꓕꓲ ꓣꓳ ꓔꓯ ꓠ ꓠꓹ ꓠꓲꓹ ꓫꓵˍ ꓡꓳ꓾ ꓐꓯˍ ꓠꓬꓲ꓾ ꓒꓲ-ꓢꓶ-ꓔꓴ ꓡꓰ꓾ ꓢꓸ ꓖꓶ ꓕꓲ ꓠꓬꓲ ꓠꓴ ꓬꓲ ꓔꓯ ꓠ ꓠꓹ ꓛꓵˍ ꓡꓳ꓾ ꓐꓯ ꓖꓶˍ ꓡꓳ꓿
44025023	ꓖꓳ ꓡꓱ ꓠꓬꓲ ꓗꓸ ꓠꓯ ꓕꓲ ꓠꓬꓲ꓾ ꓮ-ꓖꓷ-ꓡꓲ-ꓒ ꓐꓰ ꓐꓷ-ꓠꓲ-ꓢꓲ ꓠꓬ꓾ ꓳ'ꓸ ꓠꓬꓲ ꓠꓬꓲˍ ꓡꓰ ꓡ ꓢꓲ꓾ ꓬꓲ ꓪꓽˍ ꓐꓰ ꓟꓯꓼ ꓕꓲ ꓔꓴ ꓙꓵꓽ ꓒ ꓐꓴˍ ꓐꓰ꓾ ꓡꓳ ꓒꓱ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬ ꓐꓯ ꓟꓴ ꓫꓬꓹ ꓖꓴ ꓗꓪ ꓓꓵꓽ ꓙꓰ ꓗ ꓠꓯ꓾ ꓒꓲ-ꓢꓶ-ꓔꓴ ꓡꓰ ꓕꓵꓼ ꓪ ꓖꓶ ꓗꓷ ꓠꓬ ꓒꓳ-ꓡꓳ ꓔꓯ ꓧꓳꓽ ꓓꓵꓽ ꓡ ꓡꓳ꓿
44025024	ꓖꓳ ꓕꓯ ꓒꓲ-ꓢꓶ-ꓔꓴ ꓡꓰ꓾ ꓪ ꓔꓲ ꓮ-ꓖꓷ-ꓡꓲ-ꓒˍ ꓐꓰ ꓕꓱ ꓗꓪ ꓜꓲꓼ ꓔꓬ ꓢꓴ ꓐꓴꓳ꓾ ꓕꓱ ꓕꓲ ꓣꓳ ꓔꓯ ꓠꓴ ꓪꓽ ꓡꓳꓸ ꓠꓬꓲ꓿ ꓙꓱ-ꓣꓴ-ꓢ-ꓡꓱ ꓗꓪˍ ꓟꓲ꓾ ꓕꓱ ꓗꓪˍ ꓟꓲ꓾ ꓬꓴ-ꓔ ꓞꓳ ꓜꓴꓻ ꓐꓴ ꓡꓰ ꓥꓪ ꓔꓯ ꓮꓽ ꓘꓶꓸ ꓓꓰꓽ ꓢꓲ꓾ ꓬꓲ ꓔꓯ ꓝꓮꓲ ꓕꓽ ꓢꓯꓸ ꓔꓬ ꓝꓲ꓾ ꓐꓰ ꓐꓯˍ ꓡꓳ꓿
44025025	ꓖꓳ ꓡꓱ ꓥ ꓟꓲ ꓥꓪ ꓠꓬ ꓬꓲ ꓫꓵꓻ ꓒꓵꓽˍ ꓟ ꓝꓴꓲ ꓕꓲ ꓫꓵꓽˍ ꓟꓲ ꓧꓪ ꓟꓽ ꓟꓶ꓿ ꓝꓮꓲ ꓬꓲ ꓚꓲ ꓛꓬ ꓡꓰ ꓪ ꓔꓲ ꓔꓯ ꓓꓰꓽ ꓗꓷ ꓠꓬꓲ꓾ ꓥꓪ ꓬꓲ ꓔꓯ ꓙꓰ ꓝꓲ ꓠꓹ ꓟ ꓓꓵꓽ ꓙ ꓞꓷꓹ ꓗꓷꓳ꓿
44025026	ꓖꓳ ꓡꓱ ꓥ ꓟꓲ ꓡ ꓞꓳ ꓕꓱ ꓕꓲ ꓣꓳ ꓔꓯ ꓟꓳꓸ ꓥꓪ ꓢꓲꓽ ꓒ ꓢꓲ-ꓢ ꓔꓯ ꓐꓳ ꓖꓶ ꓓꓴ ꓕꓶꓻˍ ꓟ ꓕꓲ ꓫꓵꓽˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓠꓬꓲ ꓠꓴ ꓪꓽ ꓬꓲ ꓔꓯ ꓟꓰꓹ ꓠ ꓠꓬꓲ ꓗꓷ ꓗꓸ ꓠꓯ꓾ ꓥꓪ ꓐꓳ ꓖꓶꓽ ꓓꓴ ꓕꓲ ꓫꓵꓽ ꓙꓳ ꓠꓹ ꓟ꓾ ꓬꓲ ꓔꓯ ꓠꓴ ꓪꓽ ꓟꓲꓽ ꓙꓬ ꓗꓪ ꓧꓳꓽ ꓡ ꓥꓳ꓿ ꓪ ꓔꓲ ꓮ-ꓖꓷ-ꓡꓲ-ꓒꓻꓳ꓾ ꓟꓬꓽ ꓠꓬꓲ ꓠꓴ ꓟꓲꓽ ꓙꓬ ꓗꓪ ꓧꓳꓽ ꓡꓺˍ ꓟ ꓥ ꓡꓳ꓿
44025027	ꓮ ꓡꓲꓳ ꓐꓯ ꓠꓬ ꓐꓱ ꓔ ꓢꓴ ꓕꓲ ꓣꓳ ꓔꓯ ꓬꓲ ꓓꓰ ꓘꓶꓽ ꓟꓽ ꓖꓴꓺ ꓖꓴ ꓧꓳꓽ ꓦ ꓬꓰˍ ꓟ ꓠꓬ ꓬꓲꓸ ꓡꓲꓽ ꓟꓽ ꓧꓳꓹ꓾ ꓐꓰ ꓓꓵꓽ ꓙˍ ꓡꓳ꓾ ꓐꓯˍ ꓡꓳ꓿
44026001	ꓮ-ꓖꓷ-ꓡꓲ-ꓒ ꓡꓰ ꓒꓳ-ꓡꓳ ꓔꓯ꓾ ꓠꓴ ꓚꓲ ꓛꓬ ꓐꓱ ꓶ ꓠꓴ ꓫꓸ ꓕꓱ ꓛꓵˍ ꓡꓳ꓾ ꓐꓯ ꓖꓶ ꓗꓷ ꓠꓬ꓾ ꓒꓳ-ꓡꓳ ꓡꓯꓼ ꓒꓯꓹ ꓛꓱ ꓢꓲ ꓒꓶꓻ ꓔꓳꓹ ꓘꓶꓽ ꓕꓱ ꓡꓱ ꓫ ꓕꓱ ꓪꓴꓸ ꓔꓴˍ ꓡꓳ꓿
44026002	ꓪ ꓔꓲ ꓮ-ꓖꓷ-ꓡꓲ-ꓒꓻꓳ꓾ ꓠꓬꓲꓸ ꓠꓬꓲ ꓥꓪ ꓠꓬ ꓠꓴ ꓟꓲꓽ ꓙꓬ ꓗꓪ ꓦꓰꓼ ꓞ ꓢꓲ꓾ ꓬꓴ-ꓔ ꓡ ꓞꓳ ꓡꓰ ꓥꓪ ꓔꓯ ꓗꓳꓹˍ ꓟ ꓮꓽ ꓙꓵ ꓑꓶꓸ ꓓꓴ꓾ ꓥꓪ ꓒꓶꓻ ꓔꓳꓹ ꓘꓶꓽ ꓫꓸ ꓕꓱ ꓪˍ ꓠꓬꓲ꓾ ꓥꓪ ꓠꓬ ꓥꓪ ꓚꓲ ꓛꓬ ꓔꓯ ꓶꓼ ꓛꓳ ꓢꓴ ꓚꓬꓹ ꓡꓳ꓿
44026003	ꓥꓪ ꓕꓱ ꓡꓱ ꓚꓲ ꓛꓬ ꓔꓯ ꓶꓼ ꓛꓳ ꓢꓴ ꓚꓬꓹ ꓟ ꓠꓬ꓾ ꓬꓴ-ꓔ ꓡ ꓞꓳ ꓡꓲꓽ ꓒꓰꓼˍ ꓐꓰ ꓬꓲ ꓪꓽ ꓧꓳꓺ ꓡꓯꓼ ꓘꓳˍ ꓟ ꓚꓱꓹ ꓮꓽ ꓙꓵ ꓠꓴ ꓢꓷꓸ ꓖꓴˍ ꓟ ꓗꓪ ꓐꓰ ꓥ ꓡꓳ꓿ ꓖꓳ ꓡꓱ ꓠꓬꓲ ꓠꓴ ꓠꓲꓹ ꓟ ꓫꓵ ꓢꓲ ꓥꓪ ꓔꓯ ꓠ ꓠꓹ ꓖꓶ ꓡꓯ꓾ ꓐꓰ ꓠꓴ ꓔꓯ ꓓꓰꓽˍ ꓥꓳ꓿
44026004	ꓥꓪ ꓠꓬ ꓬꓲꓸ ꓪꓴꓸ ꓕꓯˍ ꓡꓰ꓾ ꓙꓱ-ꓣꓴ-ꓢ-ꓡꓱˍ ꓐꓰ ꓥꓪ ꓕꓲ ꓫꓵꓽ ꓟ ꓡ ꓞꓳ ꓗꓳ ꓡꓳ ꓗꓪ ꓮ ꓡꓲ ꓐꓰ ꓞꓳ ꓙꓳ ꓗꓷ ꓟ ꓠꓬ ꓬꓴ-ꓔ ꓡ ꓞꓳ ꓐꓴ ꓮꓽ ꓙꓵ ꓢꓷˍ ꓡꓳ꓿
44026005	ꓬꓲ ꓪꓽ ꓢꓷꓸ ꓙ ꓟꓳ ꓙ ꓢꓴ ꓬꓰ ꓫꓳ ꓐꓷˍ ꓠꓬ꓾ ꓬꓲ ꓪꓴꓸ ꓕꓯ ꓥꓪ ꓠꓬ ꓥꓪ ꓠꓴꓽ ꓦ ꓡꓱ ꓚꓱꓹ ꓗꓪ ꓮꓽ ꓘꓶꓸ ꓦ ꓡꓱ ꓔꓰꓹˍ ꓟ ꓒ-ꓡꓲ-ꓢꓷ ꓡ ꓞꓳ ꓬꓰ ꓗꓷ ꓟ ꓬꓲ ꓪꓽ ꓢꓷꓸˍ ꓡꓳ꓿
44026006	ꓮ ꓟꓶ ꓐꓯ ꓟꓴ ꓘꓶꓽ ꓕꓲ ꓕꓱ ꓟ ꓗꓪ ꓥꓪ ꓦꓰꓼ ꓞꓹ ꓟ ꓠꓬ꓾ ꓪꓴ-ꓢ ꓡꓰ ꓥꓪ ꓠꓴꓽ ꓒꓵꓽ ꓒ ꓐꓴ ꓔꓯ ꓖꓶ ꓙ ꓟꓳˍ ꓟ ꓔꓯ ꓥꓪ ꓥꓳ ꓡꓳꓸ ꓔꓬ ꓠꓬꓲ ꓥ ꓡꓳ꓿
44026007	ꓥꓪ ꓠꓴꓽ ꓞꓲ ꓠꓬꓲꓽ ꓪꓳꓼ ꓠꓬ ꓠꓲꓹ ꓟ ꓡꓱꓻ ꓡꓱˍ ꓐꓰ ꓪꓴ-ꓢ ꓔꓯ ꓟꓳꓼ ꓡꓳ ꓢ ꓘꓪ ꓣꓱꓽ ꓙ ꓢꓲ꓾ ꓙ ꓟꓳ ꓘꓶ ꓕꓱ ꓟ ꓟꓶ ꓠꓹ ꓟ ꓔꓯ ꓥꓳ ꓡꓳꓸ ꓗꓷ ꓟ ꓥ ꓡꓳ꓿ ꓪ ꓔꓲꓸ ꓮ-ꓖꓷ-ꓡꓲ-ꓒꓻꓳ꓾ ꓥꓳ ꓡꓳꓸ ꓓꓴ ꓕꓱ ꓟ ꓑꓶ ꓓꓴ ꓬꓴ-ꓔ ꓡ ꓞꓳ ꓡꓰ ꓥꓪ ꓔꓯ ꓗꓳꓹˍ ꓟ ꓥ ꓡꓳ꓿
44026008	ꓪꓴ-ꓢ ꓡꓰ ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲˍ ꓟ ꓔꓯ꓾ ꓠꓴ ꓪꓽ ꓮꓸ ꓫꓵꓽ ꓪꓴꓸ ꓠꓬꓲ ꓙꓵꓻ ꓟꓽ ꓓ꓾ ꓐꓰ ꓓꓵꓽ ꓙˍ ꓡ?
44026009	ꓧꓶꓸ ꓕꓯ ꓥꓪ ꓥ ꓟꓲ ꓠ-ꓢ-ꓡꓱ ꓢꓴ ꓬꓰ-ꓢꓴ ꓟꓬꓱꓺ ꓔꓯ ꓔꓳꓹ ꓠꓹ ꓟ꓾ ꓜꓲꓽ ꓜꓲ ꓑꓰꓹ ꓑꓰꓹ ꓮꓽ ꓟꓬꓹ ꓫꓵꓽ ꓬꓰ ꓓꓴ ꓓꓵꓽ ꓙ ꓗꓷꓳ꓿
44026010	ꓥꓪ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴ ꓔꓯˍ ꓐꓰ ꓙꓵꓽ ꓪ ꓟꓶ ꓗꓷ ꓠꓬ꓾ ꓦ ꓡꓱ ꓢꓴ ꓮꓽ ꓟꓬꓹ ꓣꓳ ꓔꓯ ꓐꓱ ꓓꓴꓽ ꓗꓪ ꓐꓱ ꓗꓷ ꓟˍ ꓡꓰ ꓟꓽ ꓞꓲ꓾ ꓬꓲ ꓪꓽ ꓔꓯ ꓢꓰꓼ ꓠꓹ ꓟˍ ꓟꓲ ꓓꓽ ꓔꓳꓹ ꓗꓷꓳ꓿
44026011	ꓜꓲꓼ ꓦꓲ ꓮꓽ ꓙꓵ ꓗꓪ ꓥꓪ ꓬꓲ ꓪꓽ ꓔꓯ ꓮꓽ ꓟꓬꓹ ꓧꓪ ꓟꓸ ꓙꓽ ꓢꓲ꓾ ꓬꓰ-ꓢꓴ ꓔꓯ ꓙꓵꓻˍ ꓟ ꓚꓱꓹ ꓔꓯ ꓟꓽ ꓣꓷꓠꓸ ꓝꓲ ꓠꓹ ꓟ ꓬꓲ ꓪꓽ ꓔꓯ ꓟꓻ ꓫꓵꓻ ꓟꓻ ꓢꓯꓸ ꓘꓶꓻ ꓙꓵ ꓠꓬꓲꓳ꓿ ꓥꓪ ꓠꓬ ꓮꓽ ꓘꓶꓸ ꓠꓲꓹ ꓟ ꓦꓶꓻ ꓪꓴꓸˍ ꓟ ꓗꓪ ꓐꓰ꓾ ꓐꓶ ꓞꓳ ꓡꓳ ꓒꓱ ꓗꓪ ꓛꓲˍ ꓟꓲ ꓬꓲ ꓪꓽ ꓔꓯ ꓧꓪ ꓢꓲ ꓘꓶꓻ ꓙꓵ ꓗꓷꓳ꓿
44026012	ꓔꓲ ꓒ ꓪꓴꓸ ꓓꓵ ꓣꓱ ꓢꓴ ꓐꓴ ꓙꓵꓽ ꓪꓽˍ ꓐꓰ ꓝꓲꓺ ꓘꓶꓽ ꓔꓯꓹ ꓔ ꓢꓲ꓾ ꓥꓪ ꓬꓲ ꓖꓳ ꓡꓱ ꓔ-ꓟ-ꓢꓷ ꓗꓪ ꓙꓰ ꓔꓬ ꓕꓯ꓾
44026013	ꓪ ꓔꓲꓸꓳ꓾ ꓟꓳꓼ ꓡꓳ ꓕꓯ ꓙ ꓖꓴ ꓗꓪ ꓥꓪˍ ꓐꓰ ꓥꓪ ꓔꓯ ꓛꓳ ꓙꓰ ꓢꓴ ꓐꓴ ꓚꓳ ꓡꓳ ꓗꓪ꓾ ꓟꓲꓽ ꓟꓲ ꓢꓶꓸ ꓟꓽ ꓞꓲ ꓐꓬꓱꓽ ꓡꓱꓼˍ ꓟ ꓠꓬꓲ ꓟꓳ ꓓꓴ ꓠꓬ ꓟꓴꓽ ꓗꓪ ꓗꓪ ꓐꓰ ꓥꓪ ꓔꓯ ꓤꓰꓽ ꓩꓴ ꓡꓺꓳ꓿
44026014	ꓥꓪ ꓠꓴꓽ ꓮꓽ ꓙꓵ ꓟꓲ ꓛꓬ ꓗꓪ ꓓꓳꓽ ꓡꓰ ꓠꓬ꓾ ꓥꓪ ꓔꓯ ꓦꓲ-ꓐꓱ-ꓣꓴ ꓥꓳꓽ ꓡꓰ꓾ ꓢꓳ-ꓡꓳꓺꓳ꓾ ꓢꓳ-ꓡꓳꓺꓳ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓔꓯ ꓗꓸ ꓧꓪꓺˍ ꓡ? ꓗꓸ ꓓꓴ ꓔꓯ ꓠꓴ ꓑꓰꓹˍ ꓟ ꓠꓬ ꓠꓴ ꓚꓲ ꓛꓬ ꓫꓸ ꓓꓴ ꓥꓳ꓾ ꓐꓯ ꓖꓶ ꓡ ꓟ ꓢꓯꓼ ꓑ ꓙꓽꓳ꓿
44026015	ꓥꓪ ꓡꓰ꓾ ꓢꓲ ꓒꓽꓳ꓾ ꓠꓴ ꓮꓽ ꓟ ꓥ ꓡ?꓾ ꓐꓰ ꓠ ꓠꓬꓲ ꓕꓯ꓾ ꓬꓲ ꓡꓰ ꓥꓪ ꓔꓯ꓾ ꓥꓪ ꓠꓬ ꓠꓴ ꓡꓰ ꓗꓸ ꓧꓪ ꓔꓬ ꓟ ꓬꓰ-ꓢꓴ ꓥꓳ꓿
44026016	ꓠꓴ ꓔꓴ ꓢꓲ ꓦꓰꓼ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓟꓳꓻ ꓠꓬꓲˍ ꓟˍ ꓐꓰ ꓢꓹ ꓖꓪ ꓥꓪ ꓡꓰ ꓠꓴ ꓔꓯ ꓟꓳꓸ ꓖꓶ ꓠꓹ ꓟ ꓮꓽ ꓙꓵ ꓔꓯꓸ ꓟꓳꓸ꓾ ꓢꓷꓸ ꓙ ꓟꓳ ꓙ ꓢꓴˍ ꓐꓰ ꓥꓪ ꓛꓳ ꓑ ꓬꓰ ꓝꓲ ꓠꓹ ꓟ ꓥꓪ ꓡꓰ ꓠꓴ ꓔꓯ ꓢꓲ ꓚꓰꓸ ꓗꓷ ꓢꓲ꓾ ꓥꓪ ꓖꓳ ꓓꓱ ꓠꓴ ꓔꓯ ꓟꓳꓸ ꓖꓶˍ ꓟ ꓥ ꓡꓳ꓿
44026017	ꓥꓪ ꓠꓬ ꓠꓴ ꓔꓯ ꓐꓶꓽ ꓞꓳ ꓔꓬ ꓗꓪ ꓝꓲ ꓩꓴ ꓗꓷ ꓥꓳ꓿ ꓠꓴ ꓚꓲꓸ ꓛꓬ ꓞꓳ ꓫꓵ ꓐꓴ ꓡꓯ ꓒꓯꓹ ꓗꓪ ꓐꓰ ꓥ ꓟꓲ ꓐꓶ ꓞꓳ ꓐꓴ ꓡꓯꓼ ꓒꓯꓹ ꓗꓪ ꓐꓰˍ ꓟꓲ꓾ ꓥꓪ ꓡꓰ ꓠꓴ ꓔꓯ ꓚꓬꓴ ꓓꓳ ꓡ ꓥꓳ꓿
44026018	ꓥꓪ ꓡꓰ ꓠꓴ ꓔꓯ ꓬꓲ ꓪꓽ ꓔꓬ ꓗꓪ ꓝꓲ ꓩꓴ ꓗꓷˍ ꓟ ꓠꓬ꓾ ꓠꓴ ꓡꓰ ꓬꓲ ꓪꓽ ꓟꓬ ꓢꓶꓽ ꓒꓴ ꓖꓶ ꓢꓲ꓾ ꓬꓲ ꓪꓽ ꓠꓬ ꓠꓯ ꓞꓲꓹˍ ꓟ ꓗꓪ ꓐꓰ ꓠꓬꓲ ꓟꓳꓻ ꓓꓴ ꓗꓪ ꓒꓳꓹ ꓬꓲꓼ ꓡ ꓠꓹ ꓟ ꓐꓰ꓾ ꓢ-ꓓꓯ ꓙꓵꓽ ꓪ ꓠꓬꓲˍ ꓟ ꓗꓪ ꓐꓰ ꓪꓴ-ꓢ ꓔꓯ ꓒꓳꓹ ꓬꓲꓼ ꓡ ꓢꓲ꓾ ꓖꓳ ꓟ ꓗꓪ ꓐꓰ ꓬꓲ ꓪꓽ ꓝꓴꓲ ꓖꓽ ꓖꓶ ꓟꓶ ꓢꓲ ꓠꓬꓲ ꓥꓪ ꓔꓯ ꓙꓵꓻˍ ꓟ ꓗꓪ ꓐꓰ ꓢꓲ ꓚꓰꓸ ꓔ ꓢꓴ ꓐꓴ ꓗꓳ ꓡꓳ ꓗꓪ ꓡꓯꓼ ꓪ ꓟꓶ ꓠꓹ ꓟ꓾ ꓥꓪ ꓡꓰ ꓠꓴ ꓔꓯ ꓝꓲ ꓩꓴˍ ꓟ ꓥ ꓡꓳ꓾ ꓐꓯ ꓖꓶˍ ꓡꓺꓳ꓿
44026019	ꓪ ꓔꓲ ꓮ-ꓖꓷ-ꓡꓲ-ꓒꓻꓳ꓾ ꓖꓳ ꓟ ꓑꓶ ꓓꓴ ꓥꓪ ꓠꓽ꓾ ꓟꓴꓽ ꓗꓪ ꓗꓪ ꓐꓰ ꓟꓳꓸ ꓖꓶ ꓡ ꓟ ꓦ ꓐꓬꓱ ꓔꓯ ꓟꓽ ꓒꓵ ꓛꓳ ꓬꓰ ꓟꓽ ꓑꓶꓸ ꓗꓷ ꓡꓰꓳ꓿
44026020	ꓬꓲ ꓪꓴꓸ ꓕꓯ ꓠꓬ ꓔ-ꓟ-ꓢꓷ ꓗꓪ꓾ ꓗꓸ ꓠꓯꓸ ꓠꓬ ꓙꓱ-ꓣꓴ-ꓢ-ꓡꓱˍ ꓐꓰ ꓬꓴ-ꓔ ꓟꓵꓽ ꓮꓽ ꓙꓵˍ ꓐꓰ ꓐꓶ ꓞꓳ ꓔꓯˍ ꓟꓲ꓾ ꓪꓴ-ꓢ ꓔꓯ ꓓꓵꓽ ꓙ ꓒꓳꓹ ꓬꓲꓼ ꓡ ꓟ ꓐꓰ꓾ ꓠꓲꓹ ꓟ ꓡꓶꓸˍ ꓟ ꓔꓯ ꓧꓳꓹˍ ꓟ ꓟꓬꓱꓽ ꓬꓰ ꓠꓹ ꓟ꓾ ꓥꓪ ꓬꓲ ꓪꓽ ꓔꓯ ꓐꓯ ꓟꓸ ꓖꓶ ꓗꓷꓳ꓿
44026021	ꓢꓲꓽ ꓫꓬ ꓦꓲ ꓗꓪ ꓬꓴ-ꓔ ꓡ ꓞꓳ ꓡꓰ ꓥꓪ ꓔꓯ ꓣꓴ ꓢꓲ ꓢꓰꓼˍ ꓐꓰ ꓬꓰˍ ꓟ ꓠꓬ ꓕꓱ ꓟ ꓑꓶꓸ ꓓꓴ ꓥ ꓡꓳ꓿
44026022	ꓖꓳ ꓡꓱ ꓥ ꓟꓲ ꓪꓴ-ꓢ ꓥꓪ ꓔꓯ ꓬꓰ ꓙ ꓠꓬꓲ꓾ ꓠꓬꓲꓸ ꓠꓬꓲ ꓗꓪ ꓛꓲ ꓥꓪ ꓦꓰꓼ ꓞꓹ ꓪ ꓢꓲ꓾ ꓪꓴꓽ ꓪꓴ ꓣꓳ ꓣꓳ ꓟꓲꓽ ꓙꓬ ꓗꓪ ꓠꓱꓸ ꓐꓯꓼ ꓮꓸ ꓫꓵꓽ ꓟꓽ ꓐꓯ ꓐꓯ꓾ ꓟꓷ ꓠꓷꓹ ꓝꓸ ꓢꓴ ꓐꓴˍ ꓐꓰ ꓟꓳ-ꓫꓲ ꓡꓰ꓾
44026023	ꓙꓲ-ꓢꓴ ꓠꓽ ꓫꓸ ꓙꓵ ꓠ ꓗꓹ ꓟ ꓐꓰ꓾ ꓬꓲ ꓠꓬ ꓫꓵꓻ ꓗꓪ ꓐꓰ ꓬꓲ ꓪꓴꓸ ꓢꓯꓸ ꓬꓲꓼ ꓡ ꓢꓴ ꓥ ꓠꓬꓲ꓾ ꓬꓲ ꓡꓰ ꓬꓲ ꓑ ꓫꓬꓼ ꓐꓴˍ ꓐꓰ ꓐꓶ ꓞꓳ ꓐꓴ ꓔꓯ ꓠꓬꓲ ꓟꓳ ꓓꓴ ꓟꓸ ꓟꓲ ꓚ ꓟꓸ ꓖꓶ ꓡ ꓥꓳ꓾ ꓐꓰ ꓐꓯ ꓗꓷˍ ꓟ ꓕꓱ ꓟ ꓔꓯ ꓥꓪ ꓢꓷꓸ ꓙ ꓟꓳ ꓙˍ ꓥꓳ꓾ ꓐꓯˍ ꓡꓳ꓿
44026024	ꓒꓳ-ꓡꓳ ꓬꓲ ꓒꓶꓻ ꓔꓳꓹ ꓘꓶꓽ ꓖꓳ ꓡꓱ ꓐꓯ ꓔꓬ ꓕꓯ꓾ ꓒꓲ-ꓢꓶ-ꓔꓴ ꓠꓬ ꓢꓯꓼ ꓓꓽ ꓟ ꓡꓰ꓾ ꓒꓳ-ꓡꓳꓺꓳ꓾ ꓠꓴ ꓪꓴꓸˍ ꓡꓳ꓿ ꓠꓴ ꓠꓽ ꓕꓳ ꓶ ꓢꓳ ꓟꓬꓽ ꓡꓰ ꓠꓬꓲ ꓞꓳ ꓪꓴꓸ ꓒꓬꓱꓼ ꓡ ꓐꓷ꓾ ꓐꓯˍ ꓡꓳ꓿
44026025	ꓒꓳ-ꓡꓳ ꓡꓰ꓾ ꓞꓳ ꓪꓴꓽ ꓒꓲ-ꓢꓶ-ꓔꓴꓽꓳ꓾ ꓥꓪ ꓟꓽ ꓪꓴꓸ꓿ ꓥꓪ ꓠꓬ ꓞꓳ ꓢꓲꓽ ꓥꓳꓽˍ ꓐꓰ ꓔꓱꓹ ꓘꓶꓽ ꓫꓸ ꓕꓱˍ ꓟ ꓥ ꓡꓳ꓿
44026026	ꓕꓱ ꓟꓬ ꓫꓵꓽ ꓔꓯ ꓪ ꓔꓲ ꓠꓴˍ ꓟꓲ ꓢꓷꓸˍ ꓠꓬꓲ꓾ ꓥꓪ ꓠꓬ ꓠꓲꓹ ꓪꓴꓽ ꓪꓴꓽˍ ꓡꓰꓽ ꓠꓴ ꓔꓯ ꓫ ꓕꓱˍ ꓟ ꓥꓳ꓿ ꓫꓵꓽ ꓪꓴꓻ ꓕꓱ ꓟ ꓠꓬ ꓠꓴ ꓔꓯꓸˍ ꓐꓰ ꓚꓵꓺ ꓞꓹ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓕꓱ ꓟꓬ ꓫꓵꓽ ꓟ ꓠꓽ ꓬꓲ ꓗꓴꓺ ꓬꓲ ꓡꓯꓼ ꓗꓪ ꓒꓬꓱꓼ ꓡ ꓗꓷ ꓟ ꓫꓵꓽ ꓪꓴꓻ ꓟꓽ ꓥ꓿
44026027	ꓪ ꓔꓲ ꓮ-ꓖꓷ-ꓡꓲ-ꓒꓻꓳ꓾ ꓟꓷ ꓠꓷꓹ ꓝꓸ ꓢꓴ ꓔꓯ ꓠꓴ ꓙꓵˍ ꓡ? ꓠꓴ ꓙꓵˍ ꓟ ꓥꓪ ꓢꓷꓸˍ ꓡꓳ꓾ ꓐꓯˍ ꓡꓳ꓿
44026028	ꓮ-ꓖꓷ-ꓡꓲ-ꓒ ꓡꓰ ꓒꓳ-ꓡꓳ ꓔꓯ꓾ ꓠꓴ ꓠꓬ ꓥꓪ ꓔꓯ ꓕꓲ ꓑꓹ ꓤ ꓘꓶꓸ ꓖꓶˍ ꓟ ꓗꓪ ꓐꓰ ꓙꓲ-ꓢꓴ ꓢꓲ ꓤ ꓒꓬꓱꓼ ꓡ ꓝꓲ ꓠꓲꓹ ꓫꓵˍ ꓠꓳꓹ꓾ ꓐꓯˍ ꓡꓳ꓿
44026029	ꓖꓳ ꓡꓱ ꓠꓬ ꓒꓳ-ꓡꓳ ꓡꓰ꓾ ꓕꓲ ꓑꓹ ꓤ ꓡꓰ ꓘꓶꓸˍ ꓟ ꓗꓪ ꓐꓰˍ ꓟꓲ꓾ ꓟꓶ ꓫꓵꓺ ꓫꓵ ꓗꓪ ꓐꓰˍ ꓟꓲ꓾ ꓠꓴˍ ꓐꓰ ꓠꓬꓲꓸ ꓠꓬꓲ ꓥꓪ ꓔꓯ ꓑ ꓙꓽ ꓢꓴ ꓮꓽ ꓙꓵ ꓔꓯ꓾ ꓥꓪ ꓔꓯ ꓞꓳꓹ ꓞꓹ ꓟ ꓞꓳꓹ ꓚ ꓕꓱ ꓕꓲ ꓫꓵꓽ ꓟꓽ ꓥ ꓠꓬ꓾ ꓥꓪˍ ꓡꓰ ꓐꓰ ꓒꓬꓱꓼ ꓡ ꓠꓹ ꓟ ꓥꓪ ꓪꓴ-ꓢ ꓔꓯ ꓓꓰꓽˍ ꓡꓳ꓾ ꓐꓯˍ ꓡꓳ꓿
44026030	ꓖꓳ ꓡꓱ ꓠꓬ ꓪ ꓔꓲˍ ꓐꓰ ꓢꓲꓽ ꓒ ꓓꓽ ꓟ ꓐꓰ ꓐꓷ-ꓠꓲ-ꓢꓲˍ ꓐꓰ꓾ ꓬꓲ ꓪˍ ꓐꓰ ꓕꓲ ꓪꓺꓼ ꓠꓬꓲꓸ ꓠꓸ ꓢꓴ ꓐꓴ ꓠꓬ ꓓꓳ ꓙꓰ ꓢꓲ꓾
44026031	ꓕꓱ ꓕꓲ ꓣꓳ ꓠꓬ ꓫꓵꓻ ꓒꓵꓽˍ ꓟ ꓐꓰ꓾ ꓞꓳꓹ ꓒꓵꓽˍ ꓟ ꓝꓴꓲ ꓮꓸ ꓫꓵꓽ ꓟꓽ ꓙꓳ ꓐꓷ꓾ ꓐꓰ ꓐꓯ ꓡꓯ ꓘꓳˍ ꓡꓳ꓿
44026032	ꓖꓳ ꓡꓱ ꓠꓬ ꓮ-ꓖꓷ-ꓡꓲ-ꓒ ꓡꓰ ꓒꓲ-ꓢꓶ-ꓔꓴ ꓔꓯ꓾ ꓕꓱ ꓕꓲ ꓣꓳ ꓡꓰ ꓢꓲ-ꓢ ꓔꓯ ꓟꓽ ꓓꓰꓽ ꓗꓷ ꓐꓷˍ ꓕꓯ ꓠꓽ꓾ ꓬꓲ ꓔꓯ ꓩꓴ ꓗꓷ ꓛꓵˍ ꓡꓳ ꓫꓵ ꓥ ꓡꓳ꓾ ꓐꓯˍ ꓡꓳ꓿
44027001	ꓡꓲ ꓜꓶꓽ ꓢꓲ ꓥꓪ ꓠꓴꓽ ꓔꓯ ꓬꓲ-ꓔ-ꓡꓲ ꓗꓪ ꓙꓰ ꓝꓲ ꓠꓹ ꓟ ꓬꓲ ꓪꓽ ꓓꓵꓽ ꓙ ꓞꓷꓹ ꓗꓷ ꓠꓬ꓾ ꓒꓳ-ꓡꓳˍ ꓐꓰ ꓠꓱꓸ ꓐꓯꓼ ꓐꓱ ꓔ ꓢꓴ ꓕꓲ ꓧꓳꓽ ꓔꓯ ꓮ-ꓗꓴ-ꓢꓶ-ꓔꓴ ꓟꓯꓼ ꓜꓴ ꓗꓪ ꓟ꓾ ꓬꓴ-ꓡꓲ-ꓪꓴ ꓟꓬꓱ ꓔ ꓟ ꓟꓯꓼ ꓕꓲ ꓦꓬ ꓙꓵꓽ ꓒ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓖꓶˍ ꓡꓳ꓿
44027002	ꓖꓳ ꓡꓱ ꓠꓬ ꓮ-ꓢꓲ-ꓬ ꓟꓵꓽ ꓘꓶꓽ ꓗꓪ ꓟ ꓡꓲ ꓠꓽ ꓖꓴ ꓕꓲ ꓟ ꓡꓰ ꓕꓲ ꓟ ꓗꓪ ꓙꓰˍ ꓐꓰ ꓬꓰˍ ꓟ꓾ ꓬ-ꓓ-ꓟꓲ-ꓕꓲ ꓗꓪ ꓟ ꓡꓲ ꓕꓲ ꓟ ꓗꓪ ꓥꓪ ꓠꓴꓽ ꓜꓶꓽ ꓙꓰꓳ꓿ ꓟ-ꓢꓲ-ꓓꓳ ꓟꓵ ꓕꓰ-ꓢ-ꓡꓳ-ꓠꓲ-ꓬꓼ ꓢꓴ ꓬ-ꓡꓲ-ꓓ-ꓗꓴˍ ꓟꓲ ꓥꓪ ꓠꓴꓽˍ ꓐꓰ ꓙꓰˍ ꓡꓳ꓿
44027003	ꓗꓸ ꓠꓯ ꓕꓲ ꓠꓬꓲ ꓥꓪ ꓠꓴꓽ ꓠꓬ ꓢꓲ-ꓓꓳ ꓡꓳ ꓒꓱ ꓗꓪ ꓛꓲ ꓬꓰꓳ꓿ ꓖꓳ ꓕꓯ ꓬꓴ-ꓡꓲ-ꓪꓴ ꓠꓬ ꓒꓳ-ꓡꓳ ꓔꓯ ꓠꓲꓹ ꓟ ꓙꓲꓻ ꓠꓬꓲ꓾ ꓬꓲ ꓛꓳꓽ ꓒꓯꓹ ꓐꓴ ꓔꓬ ꓗꓪ ꓙꓰ ꓝꓲ ꓢꓲ ꓬꓲ ꓔꓯ ꓣꓱꓽ ꓙ ꓝꓲˍ ꓡꓳ꓿
44027004	ꓖꓳ ꓗꓪ ꓐꓰ ꓡꓯ ꓫꓵ ꓡꓲ ꓜꓶꓽ ꓙꓰ ꓠꓬ ꓟꓲꓽ ꓦꓲ ꓟꓽ ꓛꓳ ꓠꓬꓲ꓾ ꓢ-ꓑꓴ-ꓣ ꓬꓲꓻ ꓗꓳ ꓡꓳ ꓟꓵ ꓛꓸ ꓞꓹ ꓟ ꓗꓪ ꓛꓲ ꓬꓰꓳ꓿
44027005	ꓥꓪ ꓠꓴꓽ ꓠꓬ ꓡꓲ ꓜꓶꓽ ꓢꓲ ꓚꓲ-ꓡꓲ-ꓚꓬˍ ꓐꓰ ꓒ-ꓩꓴ-ꓡꓲ-ꓬꓼ ꓔꓱꓹ ꓞꓹ ꓟ ꓬꓲꓻ ꓡꓴ ꓐꓱ ꓗꓳꓸ ꓙꓰ ꓗꓷ ꓠꓬ꓾ ꓡꓱ-ꓚꓬ ꓟꓵꓽ ꓟꓲ-ꓡ ꓡꓳ ꓒꓱ ꓗꓪ ꓛꓲ ꓬꓰꓳ꓿
44027006	ꓖꓳ ꓗꓪ ꓟꓯꓼ ꓕꓲ ꓦꓬ ꓙꓵꓽ ꓒ ꓡꓰ ꓬꓲ-ꓔ-ꓡꓲ ꓗꓪ ꓙꓰˍ ꓐꓰ ꓬꓰˍ ꓟ ꓬ-ꓡꓲ-ꓢ-ꓓ ꓢꓴ ꓡꓲ ꓕꓲ ꓟ ꓧꓪ ꓟꓶ ꓡꓰ ꓠꓬ꓾ ꓥꓪ ꓠꓴ ꓔꓯ ꓡꓲ ꓖꓳ ꓟ ꓗꓪ ꓜꓶꓽ ꓙꓰ ꓝꓲˍ ꓡꓳ꓿
44027007	ꓖꓳ ꓡꓱ ꓢꓲ ꓥꓪ ꓠꓴꓽ ꓠꓬ ꓡꓲ ꓗꓪ ꓮꓽ ꓟꓬꓹ ꓠꓬꓲ ꓮ ꓤ ꓤˍ ꓐꓰ ꓙꓰ ꓢꓲ꓾ ꓫꓸ ꓫˍ ꓐꓰ ꓗꓷ-ꓠꓲ-ꓢꓶ ꓒꓳꓹ ꓞꓹ ꓗꓪ ꓛꓲ ꓬꓰ ꓕꓯ꓾ ꓥꓪ ꓠꓴꓽ ꓙꓰ ꓠꓯꓹ ꓟ ꓔꓯꓸ ꓟꓳꓸ ꓟꓲꓽ ꓦꓲ ꓟꓽ ꓙꓱꓼ ꓠꓬꓲ꓾ ꓗꓷ-ꓡꓲ-ꓔꓲ ꓛꓸ ꓞꓹ ꓟ ꓐꓰ ꓢ-ꓟꓳ-ꓠꓲ ꓒꓳꓹ ꓞꓹ ꓗꓪ ꓙꓰꓳ꓿
44027008	ꓥꓪ ꓠꓴ ꓠꓬ ꓬꓲꓻ ꓡꓴꓽ ꓐꓱ ꓘꓶ ꓚ ꓚˍ ꓗꓪ ꓫꓸ ꓫˍ ꓐꓰ ꓙꓰ ꓢꓲ꓾ ꓐꓲꓻ-ꓟ-ꓬꓲ-ꓡꓯꓼ-ꓚꓵꓹ꓾ ꓟꓬꓱ ꓔ ꓟ ꓕꓲ ꓔꓳꓸ ꓗꓪ ꓛꓲ ꓬꓰꓳ꓿ ꓖꓳ ꓟ ꓒ ꓕꓲꓺꓼ ꓗꓪ ꓠꓬ ꓡꓲ-ꓫꓲ-ꓬ ꓡꓳ ꓒꓱ ꓥ ꓡꓳ꓿
44027009	ꓟꓶ ꓤ ꓪꓽ ꓐꓶ ꓡꓰ ꓟ ꓗꓪ ꓐꓰ꓾ ꓜꓽ ꓓꓴ ꓚꓲˍ ꓟ ꓦꓬꓼ ꓠꓬꓲˍ ꓟꓲ ꓗꓳꓸ ꓗꓷ ꓠꓬꓲ꓾ ꓡꓲ ꓜꓶꓽˍ ꓟ ꓠꓬ ꓙꓲ ꓣꓴ ꓓꓴ ꓙꓳˍ ꓟ ꓝꓲꓸ ꓥ ꓟ ꓑꓶꓸ ꓓꓴ꓾ ꓒꓳ-ꓡꓳ ꓡꓰ ꓬꓲ ꓪꓽ ꓔꓯ ꓘꓶꓸ ꓢꓲ꓾
44027010	ꓮ ꓬꓲꓼ ꓐꓴꓳ꓾ ꓮ ꓟꓶ ꓡꓲ ꓜꓶꓽˍ ꓠꓬ ꓡꓲˍ ꓐꓰ ꓖꓴꓽ ꓙꓴ ꓐꓬ ꓡꓰ ꓟˍ ꓡꓰꓽ ꓟ ꓞꓲ꓾ ꓣꓳ ꓢꓯꓼ ꓟꓬˍ ꓟꓲ ꓒꓲꓼ ꓬꓰˍ ꓥꓳ꓾ ꓐꓰ ꓥꓪ ꓡꓳꓸ ꓓꓳ ꓡꓺꓳ꓾ ꓐꓯˍ ꓡꓳ꓿
44027011	ꓖꓳ ꓡꓱ ꓥ ꓟꓲ ꓟꓯꓼ ꓕꓲ ꓦꓬꓻ ꓙꓵꓽ ꓒ ꓠꓽ ꓒꓳ-ꓡꓳ ꓔꓯ ꓢꓶꓸ ꓟꓽ ꓞꓲ꓾ ꓡꓲ ꓙꓵꓽ ꓒˍ ꓐꓰ ꓡꓲ ꓢꓲ ꓒ ꓔꓯ ꓠ ꓠꓹ ꓡꓳ꓿
44027012	ꓬꓲꓻ ꓡꓯꓼ ꓚꓵꓹ ꓖꓳ ꓟ ꓗꓪ ꓙꓬꓺ ꓝꓲꓸ ꓗꓳꓸ ꓟꓽ ꓙꓲ ꓠꓬꓲ꓾ ꓟꓬꓽ ꓠꓬꓲ ꓕꓲ ꓐꓱ ꓟ ꓠꓬ ꓖꓳ ꓗꓪ ꓐꓰ ꓡꓲ ꓜꓶ ꓢꓲ꓾ ꓮ ꓡꓲ ꓥ ꓟꓲ ꓒꓲ-ꓠꓲ-ꓚꓲ ꓗꓪ ꓙꓰ ꓛꓲ ꓬꓰ ꓐ ꓡ ꓠꓬ ꓖꓳ ꓗꓪ ꓙꓬꓺ ꓝꓲꓸ ꓗꓳꓸ ꓠꓹ ꓟ ꓚꓴꓽ ꓬꓲꓹ ꓓꓶꓽˍ ꓡꓳ꓿ ꓒꓲ-ꓠꓲ-ꓚꓲ ꓠꓬ ꓗꓷ-ꓡꓲ-ꓔꓲ ꓗꓪ ꓟ ꓬꓲꓻ ꓡꓯꓼ ꓚꓵꓹ ꓥ ꓢꓲ꓾ ꓖꓴ ꓪꓴꓸ ꓐꓶꓽ ꓓꓵ ꓢꓲˍ ꓐꓰ ꓖꓴ ꓟꓶꓸ ꓐꓶꓽ ꓓꓵ ꓢꓲ ꓔꓯꓸ ꓟꓳꓸ ꓒꓳꓹ ꓞꓹ ꓡꓳ꓿
44027013	ꓖꓳ ꓗ ꓠꓯꓸ ꓖꓴ ꓟꓶꓸ ꓟꓲꓽ ꓦꓲ ꓮ ꓤꓺꓼ ꓐꓰ ꓙꓱꓼ ꓡ ꓠꓬ꓾ ꓜꓳꓽ ꓡꓰꓳ꓾ ꓓꓵꓽ ꓙ ꓢꓲ꓾ ꓬꓲ ꓪꓽ ꓡꓰ ꓡꓲ ꓚꓵꓹ ꓓꓴ ꓚꓵꓹ ꓓꓯ ꓡ ꓠꓬ ꓗꓷ-ꓡꓲ-ꓔꓲ ꓒ ꓕꓲꓺˍ ꓟ ꓬꓲꓻ ꓙꓬ ꓘꓶꓽ ꓚ ꓚꓺꓼ ꓗꓪ ꓙꓰꓳ꓿
44027014	ꓟꓶ ꓤ ꓟꓽ ꓥ ꓠꓬ ꓕꓳꓽ ꓥꓳ ꓓꓽ ꓟ ꓙꓱꓼ ꓡꓺꓳ꓿ ꓕꓳꓽ ꓥꓳ ꓖꓳ ꓟ ꓔꓯ ꓠꓬ꓾ ꓖꓴ ꓪꓴꓸ ꓐꓶꓽ ꓓꓳ ꓟꓲꓽ ꓦꓲ꓾ ꓐꓰ ꓘꓴˍ ꓡꓳ꓿
44027015	ꓕꓳ ꓥꓳꓽ ꓡꓰ ꓡꓲ ꓔꓯ ꓓꓶꓽ ꓡ ꓕꓯ꓾ ꓟꓲ ꓦꓲ ꓔꓯ ꓧꓪꓸ ꓟꓽ ꓘꓴ ꓠꓬꓲ꓾ ꓥꓪ ꓠꓴꓽ ꓡꓰ ꓡꓲ ꓔꓯ ꓩꓴ ꓗꓷ ꓢꓲ ꓙꓱꓼ ꓔꓯꓹ ꓙꓰ ꓝꓲꓳ꓿
44027016	ꓘꓳ-ꓓ ꓐꓯˍ ꓟ ꓬꓲꓻ ꓗꓳ ꓡꓳ ꓟꓵꓽ ꓤꓽ ꓕꓲ ꓟ ꓛꓸ ꓞꓹ ꓟ ꓗꓪ ꓙꓱꓼ ꓔꓯꓹ ꓛꓲ ꓬꓰ ꓠꓬ꓾ ꓮꓽ ꓘꓶꓸ ꓫꓸ ꓫꓸꓼ ꓐꓰ ꓚꓬꓴ ꓙ ꓓꓴ ꓡꓲ ꓤ ꓔꓯ ꓣꓴ ꓕꓶꓻ ꓡꓰꓳ꓿
44027017	ꓬꓲ ꓪꓽ ꓡꓰ ꓡꓲ ꓤ ꓔꓯ ꓚꓵꓹ ꓓꓯ ꓡ ꓗꓷ ꓠꓬ꓾ ꓡꓲ ꓓꓽ ꓟ ꓔꓯ ꓟꓲ ꓦꓲ ꓚ ꓡꓰ ꓡꓲ ꓓꓳꓻ ꓚꓳ ꓡꓳ ꓗꓪ ꓧꓷꓹ ꓛꓵꓼˍ ꓡꓳ꓿ ꓢ-ꓱ-ꓓꓲ ꓧꓶꓽ ꓚꓲ ꓕꓯ ꓢꓲ ꓗꓪ ꓙꓱꓼ ꓚꓰꓹ ꓡꓰˍ ꓟ ꓔꓯ ꓙꓳꓺ ꓠꓬꓲ꓾ ꓡꓲ ꓕꓯ ꓢꓲ ꓗꓪ ꓟꓶ ꓛꓺ ꓔꓶꓸ ꓔ ꓟ ꓔꓯ ꓣꓴ ꓬꓯꓼ ꓗꓷ ꓢꓲ ꓙꓱꓼ ꓙꓰ ꓝꓲꓳ꓿
44027018	ꓗꓸ ꓠꓯꓸ ꓕꓲ ꓠꓬꓲ ꓠꓬ꓾ ꓕꓳꓽ ꓥꓳꓽ ꓓꓽ ꓟ ꓡꓰ ꓥꓪ ꓠꓴꓽ ꓔꓯ ꓮꓽ ꓘꓶꓸ ꓙꓱꓼ ꓔꓯꓹ ꓙꓰˍ ꓠꓬꓲ꓾ ꓬꓲ ꓪꓽ ꓡꓰ ꓡꓲ ꓗꓪ ꓟ ꓶꓻ ꓡꓯꓼ ꓟꓴ ꓙꓰꓽ ꓡꓳꓺ ꓦ ꓗꓷ ꓪꓴꓸ ꓔꓴˍ ꓡꓳ꓿
44027019	ꓢ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓬꓲ ꓪꓽ ꓚꓲꓸ ꓛꓬ ꓡꓯꓽ ꓒꓯ ꓡꓰ ꓡꓲ ꓗꓪ ꓟ ꓣꓱꓽ ꓓꓴ ꓟꓴ ꓓꓴ ꓶ ꓤ ꓔꓯ ꓡꓳꓺ ꓦ ꓗꓷˍ ꓡꓳ꓿
44027020	ꓟꓲꓽ ꓟꓲ ꓥ ꓟꓲ꓾ ꓗꓴ ꓤ ꓥ ꓟꓲ ꓟꓽ ꓣꓳꓺ ꓖꓶ ꓡ ꓟ ꓮꓽ ꓟꓬꓹ ꓠꓬꓲ ꓗꓷ ꓡꓰ ꓢꓲ꓾ ꓕꓳꓽ ꓥꓳ ꓓꓶꓽ ꓡ ꓟˍ ꓟꓲ ꓟꓽ ꓠꓽ ꓗꓷ ꓠꓬꓲ꓾ ꓚꓬꓴ ꓟꓶ ꓠꓹ ꓟ ꓥꓳ ꓡꓳꓸ ꓓꓴ ꓟꓽ ꓙꓳ ꓗꓷ ꓡꓰꓳ꓿
44027021	ꓬꓲ ꓪꓽ ꓜꓻ ꓟꓽ ꓜꓽˍ ꓟ ꓟꓶꓺ ꓤ ꓗꓷ ꓡꓰ ꓠꓬ꓾ ꓒꓳ-ꓡꓳ ꓓꓳ ꓡ ꓢꓲ꓾ ꓬꓲ ꓪꓽ ꓗꓳ ꓡꓳ ꓗꓪ ꓦꓰꓼ ꓢꓲ ꓬꓲ ꓡꓰ꓾ ꓮꓸ ꓬꓲꓼ ꓐꓴꓳ꓾ ꓐꓬ ꓡꓰˍ ꓟ ꓐꓰ ꓑ ꓒꓲꓼ ꓗꓷˍ ꓟ ꓕꓱ ꓟꓬ ꓟ ꓠꓴ ꓪ ꓔꓯ ꓟꓽ ꓗꓷ ꓡꓰ ꓠꓹ ꓟ꓾ ꓖꓳ ꓕꓯ ꓠꓴ ꓪꓽ ꓥꓪ ꓔꓯ ꓠ ꓠꓹ ꓢꓲ꓾ ꓗꓷ-ꓡꓲ-ꓔꓲ ꓗꓪ ꓐꓰ ꓕꓽ ꓓꓳ ꓡ ꓠꓯꓹ ꓡꓳ ꓫꓵꓽ ꓥ ꓡꓳ꓿
44027022	ꓖꓳ ꓡꓱ ꓥ ꓟꓲ ꓮ ꓟꓶ ꓥꓪ ꓠꓴꓻ ꓪꓽ ꓔꓯ ꓠꓲꓹ ꓟ ꓪꓳꓽ ꓡꓯꓻ ꓐꓰ ꓔꓬ ꓠꓹ ꓟ ꓘꓶꓸ ꓖꓶˍ ꓥꓳ꓿ ꓠꓴ ꓪꓽ ꓗꓳ ꓡꓳ ꓗꓪ ꓕꓲ ꓣꓳˍ ꓟꓲ ꓟꓽ ꓟꓶ ꓡꓰ꓾ ꓡꓲ ꓠꓽ ꓐꓬ ꓡꓰˍ ꓥꓳ꓿
44027023	ꓮ ꓡꓲꓳ ꓐꓯ ꓠꓬ꓾ ꓮꓽ ꓟꓰꓻ ꓢ ꓘꓪ ꓕꓯ ꓥꓪ ꓣꓱꓽ ꓙ ꓔꓬ ꓟ ꓪꓴ-ꓢ ꓬꓲ ꓝꓲ ꓓꓴ ꓕꓲ ꓣꓳ ꓥꓪ ꓒ ꓕꓲꓺꓼ ꓗꓪ ꓦꓰꓼ ꓡ ꓡꓳ꓿ ꓬꓲ ꓡꓰ ꓬꓲ ꓚꓳ ꓑꓸ ꓥꓪ ꓔꓯ꓾
44027024	ꓒꓳ-ꓡꓳꓽꓳ꓾ ꓕꓽ ꓙꓳꓺ꓾ ꓠꓴ ꓠꓬ ꓢꓲ-ꓢ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓠ ꓗꓹ ꓡꓳ꓿ ꓠꓬꓲ ꓠꓹ꓾ ꓠꓴˍ ꓐꓰ ꓕꓲ ꓛꓳꓺꓼ ꓡꓲ ꓜꓶꓽ ꓢꓴ ꓮꓽ ꓙꓵ ꓔꓯˍ ꓟꓲ ꓪꓴ-ꓢ ꓡꓰ ꓫꓱꓸ ꓤ ꓢꓲ ꓠꓴ ꓔꓯ ꓖꓶ ꓔ ꓡꓳ꓾ ꓐꓰ ꓐꓯ ꓖꓶ ꓡꓺꓳ꓿
44027025	ꓖꓳ ꓡꓱ ꓠꓬꓲ ꓮ ꓬꓲꓼ ꓐꓴꓳ꓾ ꓠꓲꓹ ꓪꓴꓽ ꓪꓴꓽˍ ꓐꓰ ꓔꓬ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓥꓪ ꓔꓯ ꓮ ꓡꓲ ꓐꓯ ꓖꓶ ꓡ ꓠꓬ ꓖꓳ ꓡꓱ ꓒꓬꓱꓼ ꓡ ꓥꓳ꓾ ꓐꓰ ꓥꓪ ꓙꓵˍ ꓡꓳ꓿
44027026	ꓖꓳ ꓡꓱ ꓥ ꓟꓲ ꓣꓳ ꓠꓽ ꓬꓲꓻ ꓗꓳ ꓡꓳ ꓕꓲ ꓟ ꓗꓪ ꓔꓷꓹ ꓕꓯꓼ ꓡꓰˍ ꓠ ꓗꓹ ꓡꓳ꓾ ꓐꓯˍ ꓡꓳ꓿
44027027	ꓞꓲ ꓡꓲ ꓦꓬꓼ ꓕꓲ ꓦꓬꓼ ꓗꓪ꓾ ꓥꓪ ꓠꓴꓽ ꓠꓬ ꓬ-ꓔꓲ-ꓬ ꓬꓲꓻ ꓡꓴ ꓐꓱ ꓗꓪ ꓙꓱꓼ ꓐꓴꓻ ꓙꓰ ꓔꓬ ꓕꓯ꓾ ꓮꓽ ꓡ ꓦꓬꓼ ꓔꓱ ꓫꓵ ꓗꓪ ꓡꓲ ꓗꓴꓸ ꓒ ꓐꓴ ꓠꓬ ꓟꓵꓽ ꓕꓲ ꓟꓵ ꓗꓪ ꓕꓲꓺ ꓡꓰˍ ꓐꓰ ꓗꓹ ꓡꓳ꓾ ꓓꓵꓽ ꓙˍ ꓠꓬꓲ꓾
44027028	ꓬꓲꓻ ꓙꓬ ꓠꓯꓸˍ ꓟ ꓔꓯ ꓔꓯꓺ ꓠꓬꓲ ꓠꓬ ꓠꓬꓲꓽ ꓞꓲ ꓐꓳꓺ ꓙꓳˍ ꓡꓳ꓿ ꓕꓲ ꓑꓹ ꓤ ꓗꓸ ꓠꓯꓸ ꓝꓮꓲ ꓔꓯꓺ ꓠꓬꓲ ꓠꓬ ꓞꓲ ꓥꓪꓽ ꓐꓳꓺ ꓙꓳˍ ꓡꓳ꓿
44027029	ꓬꓲꓻ ꓙꓬ ꓘꓶꓽ Bꓸ ꓐꓬꓼ ꓗꓪ ꓙꓲꓽ ꓕꓯꓼ ꓡꓰˍ ꓟ ꓔꓯ ꓙꓳꓺ ꓠꓬꓲ꓾ ꓬꓲ ꓪꓽ ꓡꓰ ꓡꓲ ꓚꓵꓹ ꓓꓴ ꓡꓲꓸ ꓟ ꓡꓲ ꓟꓶꓸ ꓗꓪ ꓐꓰ ꓩꓴ ꓬꓯꓼ ꓗꓷ ꓢꓲ꓾ ꓟꓲꓽ ꓕꓯ ꓙꓲꓻ ꓡ ꓟ ꓔꓯ ꓡꓳꓸ ꓔꓬ ꓡꓳ꓿
44027030	ꓡꓲ ꓗꓴꓸ ꓒ ꓐꓴ ꓠꓬ ꓡꓲ ꓗꓪ ꓐꓰ ꓛꓰꓹ ꓙꓰ ꓠꓲꓹ ꓫꓵˍ ꓠꓬꓲ꓾ ꓡꓲ ꓚꓵꓹ ꓓꓴ ꓔꓯ ꓡꓲ ꓪꓴꓸ ꓓꓵ ꓗꓪ ꓐꓰ ꓩꓴ ꓬꓯꓼ ꓗꓷˍ ꓟ ꓡꓰ ꓐꓰ ꓬꓰ ꓗꓶꓸ ꓖꓶ ꓢꓲ꓾ ꓡꓲ ꓤ ꓔꓯ ꓬꓲꓻ ꓡꓴ ꓐꓱ ꓗꓪ ꓩꓴ ꓬꓯꓼ ꓗꓷˍ ꓕꓯ꓾
44027031	ꓒꓳ-ꓡꓳ ꓡꓰ ꓟꓯꓼ ꓕꓲ ꓦꓬꓻ ꓙꓵꓽ ꓒˍ ꓐꓰ ꓟꓯꓼ ꓤ ꓐꓴ ꓔꓯ꓾ ꓕꓱ ꓕꓲ ꓧꓳꓽ ꓡꓲꓺ ꓗꓪ ꓟꓽ ꓔꓬ ꓠꓬ ꓠꓴ ꓪꓽ ꓡꓲꓹ ꓗꓷ ꓟꓽ ꓓ꓾ ꓐꓯ ꓖꓶˍ ꓡꓳ꓿
44027032	ꓖꓳ ꓕꓯ ꓟꓯꓼ ꓤ ꓐꓴ ꓡꓰ ꓡꓲ ꓤ ꓦꓲ ꓚ ꓓꓶꓺ ꓞꓷꓹ ꓗꓷ ꓢꓲ ꓞꓰꓻ ꓡꓰ ꓝꓲˍ ꓡꓳ꓿
44027033	ꓟꓲꓽ ꓕꓯ ꓙꓲ ꓡꓺˍ ꓐꓰ ꓗꓹ ꓕꓯ꓾ ꓒꓳ-ꓡꓳ ꓡꓰ ꓬꓲ ꓪꓽ ꓮꓽ ꓙꓵ ꓜ ꓜꓽ ꓠꓹ ꓟ ꓘꓶꓸ ꓖꓶ ꓢꓲ꓾ ꓠꓴ ꓪꓽ ꓙꓽ ꓫꓸ ꓢꓲ ꓙꓲꓻ ꓣꓴꓽ ꓔꓬ ꓠꓬꓲ꓾ ꓮꓸ ꓫꓵꓽˍ ꓟꓲ ꓟꓽ ꓜꓽ ꓜ ꓔꓬ ꓗꓷ ꓟ꓾ ꓠꓬꓲꓸ ꓠꓬꓲ ꓞꓲ ꓡꓲꓸ ꓠꓬꓲ ꓙꓳꓻ ꓡꓺꓳ꓿
44027034	ꓖꓳ ꓡꓱ ꓠꓬꓲ ꓠꓴ ꓪꓽ ꓟꓽ ꓫꓵꓻ ꓡ ꓠꓹ ꓟ꓾ ꓜꓻ ꓮ ꓔꓲꓸ ꓤ ꓜꓽ꓾ ꓐꓰ ꓥꓪ ꓠꓴ ꓪꓽ ꓔꓯ ꓘꓶꓸ ꓖꓶˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓮ ꓡꓲ ꓕꓲ ꓣꓳ ꓪꓴꓸ ꓞꓱꓻ ꓕꓲ ꓚˍ ꓟꓲ ꓟꓽ ꓒꓲꓼ ꓬꓰ꓾ ꓐꓯ ꓖꓶˍ ꓡꓳ꓿
44027035	ꓕꓱ ꓡꓱ ꓐꓯ ꓗꓷ ꓠꓬ꓾ ꓒꓳ-ꓡꓳ ꓡꓰ ꓑ ꓑ ꓣꓴ ꓢꓲ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪ ꓪꓴ-ꓢ ꓔꓯ ꓫꓸ ꓟꓳ ꓗꓷ ꓠꓬ꓾ ꓦꓶꓹ ꓢꓲ ꓜꓽ ꓪꓴꓸ ꓔꓴˍ ꓡꓳ꓿
44027036	ꓖꓳ ꓕꓯ ꓮꓽ ꓙꓵ ꓢꓴ ꓠꓲꓹ ꓟ ꓗꓴ ꓖꓶ ꓟꓶ ꓡꓰ ꓢꓲ ꓬꓲ ꓪꓽˍ ꓟꓲ ꓜꓽˍ ꓡꓳ꓿
44027037	ꓡꓲ ꓗꓪ ꓔꓬ ꓢꓴ ꓮꓽ ꓙꓵ ꓠꓬ ꓠꓬꓲꓽ ꓦꓬ ꓫꓵꓽ ꓞꓲ ꓛꓳꓼ ꓣꓳ ꓙꓳˍ ꓡꓳ꓿
44027038	ꓬꓲ ꓪꓽ ꓜꓽ ꓐꓳ ꓡꓰ ꓠꓬ ꓡꓲ ꓔꓯ ꓡꓳꓻ ꓡꓰ ꓝꓲ ꓠꓹ ꓟ ꓡꓲ ꓗꓪ ꓓꓯꓹ ꓟ ꓫꓪ ꓔꓯ ꓬꓲꓻ ꓡꓴ ꓐꓱ ꓗꓪ ꓡꓳ ꓧꓳꓽ ꓗꓷˍ ꓡꓳ꓿
44027039	ꓟꓲꓽ ꓕꓯ ꓙꓲ ꓡ ꓠꓬ ꓖꓳ ꓕꓲ ꓟꓵꓽ ꓔꓯ ꓬꓲ ꓪꓽ ꓟꓽ ꓢꓷ꓿ ꓖꓳ ꓡꓱ ꓥ ꓟꓲ ꓬꓲ ꓘꓶꓽ ꓗꓪ ꓧꓶ ꓚꓲ ꓐꓬꓼ ꓙꓳˍ ꓟ ꓬꓲꓻ ꓡꓯꓼ ꓚꓵꓹ ꓕꓲ ꓟ ꓟꓳˍ ꓠꓬꓲ꓾ ꓡꓲ ꓔꓯ ꓖꓳ ꓗꓪ ꓛꓲ ꓬꓰ ꓝꓲ ꓐꓻ ꓡ ꓠꓬ ꓖꓳ ꓗꓪ ꓠꓽ ꓬꓰ ꓠꓹ ꓟ ꓓꓵꓽ ꓙ ꓢꓲ꓾
44027040	ꓡꓲ ꓚꓵꓹ ꓓꓴ ꓓꓶ ꓞꓶꓹ ꓗꓷ ꓢꓲ ꓠꓬꓲ ꓬꓲꓻ ꓡꓴꓽ ꓐꓱ ꓗꓪ ꓡꓳꓺ ꓔ ꓬꓰˍ ꓡꓳ꓿ ꓝꓮꓲ ꓠꓬ ꓡꓲ ꓚꓳꓺ ꓒꓬꓸ ꓞꓳꓹ ꓚ ꓔꓯˍ ꓟꓲ ꓒꓶ ꓗꓷ ꓢꓲ꓾ ꓟꓲꓽ ꓦꓲ ꓙꓱꓼ ꓬꓯꓼ ꓠꓹ ꓟ ꓟꓲꓽ ꓕꓯꓽ ꓢꓲ ꓗꓪ ꓟ ꓟꓶꓺ ꓛ ꓖꓳ ꓕꓲ ꓡꓯꓼ ꓔꓯ ꓚꓵꓹ ꓔꓶꓸ ꓗꓷ ꓠꓬ꓾ ꓡꓲ ꓔꓯ ꓧꓶꓽ ꓚꓲ ꓐꓬꓼ ꓔꓯꓸ ꓟꓳꓸ ꓙꓰˍ ꓡꓳ꓿
44027041	ꓖꓳ ꓡꓱ ꓥ ꓟꓲ ꓬꓲꓻ ꓐꓱ ꓠꓬꓲꓽ ꓟ ꓝꓱꓺ ꓡꓰˍ ꓟ ꓕꓲ ꓔꓳꓸ ꓗꓪ ꓛꓲ ꓬꓰ ꓠꓬ꓾ ꓡꓲ ꓠꓬ ꓧꓶꓽ ꓚꓲ ꓗꓪ ꓔꓷꓹ ꓕꓯꓼ ꓗꓷ ꓢꓲ꓾ ꓡꓲ ꓪꓴꓸ ꓓꓵ ꓠꓬ ꓧꓶꓽ ꓚꓲ ꓐꓬꓼ ꓗꓪ ꓙꓲꓽ ꓞꓳꓹ ꓡꓰ ꓠꓬꓲ꓾ ꓡꓵꓺ ꓟꓽ ꓓ ꓐꓰ ꓗꓷ ꓡꓰ ꓢꓲ꓾ ꓬꓲꓻ ꓡꓯ ꓟꓰꓼ ꓓꓶꓽˍ ꓠꓬꓲ ꓡꓲ ꓟꓶꓸ ꓐꓬ ꓡꓰˍ ꓐꓰ ꓗꓹ ꓡꓳ꓿
44027042	ꓟꓯꓼ ꓤ ꓐꓴ ꓠꓬ꓾ ꓐꓱ ꓔ ꓢꓴ ꓐꓴ ꓬꓲꓻ ꓙꓬ ꓢꓸ ꓢꓲ ꓛꓰꓹ ꓙꓰˍ ꓟ ꓔꓯ ꓙꓳꓺ ꓠꓬꓲ꓾ ꓬꓲ ꓪꓽ ꓔꓯ ꓢꓰꓼ ꓠꓯꓹ ꓡꓳ꓾ ꓐꓰ ꓚꓴꓽ ꓬꓲꓹ ꓓꓶꓽˍ ꓡꓳ꓿
44027043	ꓖꓳ ꓡꓱ ꓥ ꓟꓲ ꓟꓯꓼ ꓕꓲ ꓦꓬꓻ ꓙꓵꓽ ꓢꓲꓽ ꓒ ꓠꓬ ꓒꓳ-ꓡꓳ ꓔꓯ ꓚꓬꓴ ꓠꓲꓹ ꓫꓵˍ ꓠꓬꓲ꓾ ꓬꓲ ꓪꓽ ꓬꓰ ꓠꓲꓹ ꓫꓵˍ ꓟ ꓔꓯ ꓗꓽ ꓔ ꓢꓲ꓾ ꓬꓲꓻ ꓙꓬ ꓢꓸ ꓗꓴꓸ ꓢꓴ ꓮꓽ ꓟˍ ꓟꓲ ꓬꓲꓻ ꓙꓬ ꓗꓪ ꓔꓷꓹ ꓬꓯꓼ ꓙꓰ ꓢꓲ ꓠꓬꓲ꓾ ꓟꓵꓽ ꓖꓳ ꓟ ꓗꓪ ꓢꓸ ꓙꓰ꓾ ꓐꓰ ꓕꓵꓼ ꓪ ꓖꓶˍ ꓡꓳ꓿
44027044	ꓠꓱꓸ ꓐꓯꓼ ꓢꓴ ꓔꓯ ꓠꓬ ꓢꓲꓹ ꓒꓬꓸˍ ꓐꓰ ꓡꓲ ꓗꓪ ꓟ ꓖꓴꓽ ꓙꓴꓽ ꓣꓱꓽ ꓢꓲ꓾ ꓟꓵꓽ ꓖꓳ ꓟ ꓬꓲꓻ ꓙꓬ ꓘꓶꓽ ꓗꓪ ꓢꓸ ꓙꓰ ꓠꓹ ꓟ ꓕꓵꓼ ꓪ ꓖꓶˍ ꓡꓳ꓿ ꓕꓱ ꓡꓱ ꓬꓰˍ ꓟ ꓗꓪ ꓐꓰ ꓬꓲ ꓪꓽ ꓮꓽ ꓙꓵ ꓢꓴ ꓬꓲꓻ ꓙꓬ ꓘꓶꓽ ꓗꓪ ꓧꓪꓸ ꓧꓪꓸ ꓛꓲ ꓬꓰꓳ꓿
44028001	ꓥꓪ ꓠꓴ ꓧꓪꓸ ꓧꓪ ꓗꓳꓸ ꓡꓳꓹ ꓡ ꓠꓬ꓾ ꓬꓲꓻ ꓗꓳ ꓡꓳ ꓟꓵ ꓖꓳ ꓕꓲ ꓟ ꓠꓽ ꓟꓲ-ꓡꓲ-ꓕ ꓥ ꓟ ꓢꓷꓸ ꓡꓰꓳ꓿
44028002	ꓖꓳ ꓗꓪ ꓔꓬ ꓢꓴ ꓐꓴ ꓡꓰ ꓥꓪ ꓠꓴꓽ ꓔꓯ ꓙꓲˍ ꓟ ꓮꓽ ꓘꓶ ꓬꓰ ꓖꓶ ꓡꓺꓳ꓿ ꓮ ꓡꓲꓳ ꓐꓯ ꓠꓬ ꓟꓶ ꓦ ꓦ ꓢꓲ ꓙꓬˍ ꓟ ꓑꓶꓸ ꓓꓴ꓾ ꓬꓲ ꓪ ꓠꓬ ꓮꓸ ꓔꓳꓸ ꓝꓲꓺ ꓗꓳꓺ ꓠꓬꓲ ꓐꓰ ꓥꓪ ꓠꓴꓽ ꓮꓽ ꓙꓵ ꓢꓴ ꓔꓯ ꓘꓳ ꓣꓴ ꓡꓺꓳ꓿
44028003	ꓒꓳ-ꓡꓳ ꓠꓽ ꓢꓲꓹ ꓕꓲ ꓧꓷꓹ ꓖꓳꓺ ꓔꓯꓹ ꓡ ꓢꓲ ꓮꓸ ꓔꓳ ꓗꓪ ꓛꓴ ꓗꓷ ꓠꓬ꓾ ꓮꓸ ꓔꓳꓸ ꓞꓻˍ ꓟ ꓑꓶꓸ ꓓꓴ ꓓꓳꓼ ꓩꓴ ꓕꓲ ꓟ ꓓꓳ ꓡ ꓢꓲ ꓬꓲ ꓡꓯꓼ ꓒꓯꓹ ꓗꓪ ꓕꓳꓹ ꓘꓳꓼ ꓞꓹ ꓡꓳ꓿
44028004	ꓖꓳ ꓗꓪ ꓔꓬ ꓢꓴ ꓐꓴ ꓠꓬ ꓩꓴ ꓖꓳ ꓟ ꓬꓲ ꓔꓯ ꓕꓳꓹ ꓘꓳꓼ ꓞꓹ ꓟ ꓔꓯ ꓟꓳꓻ ꓗꓷ ꓕꓯ꓾ ꓡ ꓞꓳ ꓕꓱ ꓕꓲ ꓣꓳ ꓠꓬ ꓞꓳ ꓢꓰꓼ ꓒ ꓥ ꓠꓳꓹ꓾ ꓬꓲꓻ ꓡꓴ ꓐꓱ ꓗꓪ ꓐꓰ ꓡꓲꓹ ꓗꓷˍ ꓟꓲ꓾ ꓔꓱꓹ ꓜꓳꓽˍ ꓟ ꓐꓯ ꓟꓴ ꓡꓰ ꓬꓲ ꓔꓯ ꓫꓵꓻ ꓝꓲ ꓓꓴ ꓥ ꓠꓳꓹ꓾ ꓐꓰ ꓐꓯ ꓡꓯꓽ ꓘꓳˍ ꓡꓳ꓿
44028005	ꓖꓳ ꓡꓱ ꓥ ꓟꓲ ꓬꓲ ꓡꓰ ꓩꓴ ꓔꓯ ꓮꓸ ꓔꓳꓸ ꓗꓪ ꓶꓹ ꓞꓰ ꓗꓷ ꓠꓬ꓾ ꓬꓲ ꓔꓯ ꓮ ꓡꓲˍ ꓟꓲ ꓟꓽ ꓗꓷ ꓡꓰ꓿
44028006	ꓬꓲ ꓪꓽ ꓠꓬ ꓬꓲ ꓡꓯꓼ ꓒꓯꓹ ꓳ'ꓺ ꓡ꓾ ꓥ ꓠꓬ ꓐꓱꓽ ꓙꓰ ꓢꓲ ꓞꓼ ꓐꓰ ꓫꓵꓻˍ ꓥꓳ꓾ ꓐꓰ ꓡꓳꓸ ꓔꓬ ꓡꓳ꓿ ꓬꓲ ꓪꓽ ꓟꓶ ꓤ ꓡꓳꓸ ꓔꓬ ꓥ ꓟꓲ ꓬꓲ ꓮ ꓡꓲ ꓟꓽ ꓗꓷ ꓡꓰ ꓟ ꓔꓯ ꓡꓳꓸ ꓟꓳꓻ ꓠꓬ꓾ ꓬꓲ ꓪꓽ ꓓꓵꓽ ꓙˍ ꓟ ꓡꓶꓸ ꓗꓷ ꓢꓲ꓾ ꓬꓲ ꓠꓽ ꓢꓲꓺ ꓥ ꓐꓷ꓾ ꓐꓯˍ ꓡꓳ꓿
44028007	ꓖꓳ ꓕꓲ ꓖ ꓒꓻ ꓕꓲ ꓗꓪ ꓠꓬ ꓬꓲꓻ ꓗꓳ ꓡꓳ ꓟꓵꓽ ꓪꓴꓸ ꓓꓵ ꓣꓱ ꓢꓴ ꓑ-ꓑꓷ-ꓡꓴꓽ ꓟꓬꓱ ꓔ ꓢꓴ ꓬꓲ ꓬꓰ ꓟꓲ ꓕꓲ ꓡꓯꓼ ꓙꓳˍ ꓡꓳ꓿ ꓬꓲ ꓡꓰ ꓥꓪ ꓠꓴꓽ ꓔꓯ ꓠꓲꓹ ꓡꓳ ꓡꓳˍ ꓡꓰꓽ ꓘꓳ ꓣꓴ ꓢꓲ꓾ ꓖꓳ ꓗꓪ ꓢ ꓠꓬꓲ ꓔꓬ ꓝꓲ ꓡꓺꓳ꓿
44028008	ꓖꓳ ꓕꓯ ꓑ-ꓑꓷ-ꓡꓴ ꓬꓲ ꓐꓹ ꓐ ꓠꓬ ꓖꓳ ꓓꓱ ꓞꓻ ꓢꓲ ꓦꓰꓼ ꓟ ꓧꓳꓹ ꓠꓬꓲˍ ꓐꓰ ꓠꓻ ꓓꓳꓽ ꓞꓹ ꓡꓳ꓿ ꓒꓳ-ꓡꓳ ꓠꓬ ꓬꓲ ꓔꓬ ꓗꓪ ꓙꓰ ꓢꓲ꓾ ꓪꓽ ꓘꓴ ꓖꓶ ꓢꓲ ꓠꓬꓲ꓾ ꓬꓲ ꓖꓳ ꓓꓱꓽ ꓗꓪ ꓡꓯꓼ ꓒꓯꓹ ꓚꓰꓹ ꓖꓶ ꓗꓷ ꓠꓬ ꓓꓻ ꓡꓰꓳ꓿
44028009	ꓖꓳ ꓗꓸ ꓠꓯꓸ ꓬꓲꓻ ꓗꓳ ꓡꓳ ꓟꓵꓽ ꓗꓪ ꓔꓬ ꓟ ꓠꓱꓸ ꓐꓯꓼ ꓠꓻ ꓢꓴˍ ꓟꓲ ꓠꓻ ꓫꓬꓹ ꓡ ꓢꓲ ꓫꓬꓹ ꓓꓻ ꓡꓰˍ ꓡꓳ꓿
44028010	ꓬꓲ ꓪꓽ ꓠꓬ ꓥꓪ ꓠꓴꓽ ꓔꓯ ꓞꓳ ꓒꓵꓽ ꓢꓲ ꓡꓯꓼ ꓫꓴ ꓮꓽ ꓟꓬꓹ ꓖꓶ ꓡꓺꓳ꓿ ꓝꓮꓲ ꓖꓳ ꓗꓪ ꓐꓰ ꓥꓪ ꓠꓴ ꓡꓲ ꓜꓶꓽ ꓢꓲ ꓙꓰˍ ꓐꓰ ꓬꓰˍ ꓕꓯˍ ꓟꓲ꓾ ꓥꓪ ꓠꓴ ꓣꓱꓽ ꓬꓯꓼˍ ꓟ ꓕꓲ ꓫꓵꓽ ꓡꓰ ꓕꓲ ꓫꓵꓽ ꓖꓶ ꓡꓺꓳ꓿
44028011	ꓦ ꓐ ꓢ ꓟ ꓗꓳꓸ ꓗꓷ ꓠꓬ ꓬꓲꓻ ꓗꓳ ꓡꓳ ꓟꓵ ꓖꓳ ꓟ ꓗꓪ ꓙꓬꓺ ꓝꓲꓸ ꓗꓳꓸ ꓔꓬ ꓟ ꓬ-ꓡꓲ-ꓢ-ꓓ ꓢꓴ ꓡꓲ ꓕꓲ ꓟ ꓗꓪ ꓜꓶꓽ ꓢꓲ ꓔꓴ ꓙꓰꓳ꓿ ꓡꓲ ꓖꓳ ꓟ ꓔꓯ ꓠꓬ꓾ ꓤꓽ ꓜꓱꓻ ꓢꓲꓺ꓾ ꓐꓰ ꓟꓬꓱ ꓔ ꓡꓳ꓿
44028012	ꓥꓪ ꓠꓴꓽ ꓠꓬ ꓫꓲ-ꓡ-ꓗꓴ ꓗꓪ ꓛꓲ ꓡ ꓕꓯ꓾ ꓖꓳ ꓗꓪ ꓢ ꓠꓬꓲ ꓔꓬ ꓗꓷꓳ꓿
44028013	ꓖꓳ ꓗꓪ ꓐꓰ ꓥꓪ ꓠꓴꓽ ꓝꓮꓲ ꓙꓰ ꓢꓲ ꓡꓲ-ꓚꓲ-ꓳ ꓗꓪ ꓛꓲ ꓬꓰꓳ꓿ ꓗ ꓠꓯꓸ ꓕꓲ ꓠꓬꓲ ꓠꓬ ꓖꓴ ꓟꓶꓸ ꓗꓪ ꓐꓰ ꓟꓲꓽ ꓦꓲ ꓙꓱꓼ ꓡ ꓠꓬꓲ꓾ ꓠꓬꓲꓽ ꓠꓬꓲ ꓕꓲ ꓠꓬꓲ ꓗꓪ ꓠꓬ ꓒꓴ-ꓕꓲ-ꓬꓴ-ꓡꓲ ꓗꓪ ꓛꓲ ꓬꓰꓳ꓿
44028014	ꓖꓳ ꓗꓪ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓟꓳꓻ ꓗꓷ ꓠꓬ꓾ ꓬꓲ ꓪˍ ꓐꓰ ꓫꓵꓽ ꓠꓬꓲ ꓔꓬ ꓠꓹ ꓟ ꓥꓪ ꓠꓴ ꓔꓯ ꓓꓰꓽˍ ꓡꓺꓳ꓿ ꓖꓳ ꓗ ꓠꓯꓸ ꓥꓪ ꓠꓴ ꓠꓬ ꓣꓳ-ꓟ ꓡꓳ ꓒꓱ ꓗꓪ ꓛꓲ ꓬꓰꓳ꓿
44028015	ꓣꓳ-ꓟ ꓗꓪ ꓟ ꓬꓲꓼ ꓤ ꓠꓬꓲ ꓤ ꓐꓴ ꓥꓪ ꓠꓴ ꓡꓻ ꓟ ꓓꓳꓽ ꓑ ꓙꓽ ꓗꓷ ꓠꓬ꓾ ꓬꓹ-ꓑꓲ-ꓪꓴ ꓙꓵꓺˍ ꓐꓰ ꓦꓲ-ꓢ-ꓟ꓾ ꓟꓬꓱ ꓔ ꓟ ꓪꓰ ꓤ ꓦꓲ ꓗꓪ ꓛꓲ ꓥꓪ ꓠꓴ ꓔꓯ ꓞꓵꓺ ꓡ ꓡꓳ꓿ ꓒꓳ-ꓡꓳ ꓬꓲ ꓪꓽ ꓔꓯ ꓟꓳꓻ ꓗꓷ ꓠꓬ ꓪꓴ-ꓢ ꓔꓯ ꓫꓸ ꓟꓳ ꓢꓲ ꓠꓲꓹ ꓪꓴꓽ ꓡ ꓡꓳ꓿
44028016	ꓥꓪ ꓠꓴ ꓣꓳ-ꓟ ꓡꓳ ꓒꓱ ꓗꓪ ꓓꓵꓽ ꓙꓰ ꓠꓬ꓾ ꓬꓲ ꓪꓽ ꓡꓰ ꓒꓳ-ꓡꓳ ꓔꓯ ꓦꓴ ꓠꓬꓹ ꓢꓴ ꓟꓯꓼ ꓕꓲ ꓣꓳˍ ꓐꓰ ꓬꓲ ꓔꓱꓹ ꓬꓲ ꓕꓲ ꓖꓺ ꓗꓪ ꓔꓬ ꓝꓲˍ ꓡꓳ꓿
44028017	ꓢ ꓠꓬꓲ ꓗꓳꓸ ꓗꓷ ꓠꓬ꓾ ꓒꓳ-ꓡꓳ ꓡꓰ ꓬꓴ-ꓔ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ ꓘꓴ ꓜꓲꓼ ꓡ ꓢꓲ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓣꓳ ꓞꓳ ꓫꓵꓽˍ ꓐꓰ ꓒꓵꓽ ꓒ ꓐꓴ ꓗ ꓫꓵ ꓔꓯ ꓟꓽ ꓛꓬꓻ ꓗꓷˍ ꓟꓲ꓾ ꓥꓪ ꓔꓯ ꓐꓱ ꓗꓷ ꓢꓲ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓣꓳ-ꓟ ꓡ ꓞꓳ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷ ꓡꓺꓳ꓿
44028018	ꓬꓲ ꓪꓽ ꓥꓪ ꓔꓯ ꓟꓰꓹ ꓠ ꓠꓬꓲ ꓗꓷ ꓠꓬ꓾ ꓥꓪ ꓠꓽ ꓫꓵꓻ ꓒꓵꓽˍ ꓟ ꓝꓴꓲ ꓟꓽ ꓙꓳ ꓠꓬꓲ ꓥꓪ ꓔꓯ ꓩꓴ ꓗꓷ ꓠꓲꓹ ꓫꓵˍ ꓡꓳ꓿
44028019	ꓖꓳ ꓡꓱ ꓥ ꓟꓲ ꓬꓴ-ꓔ ꓡ ꓞꓳ ꓐꓴ ꓟꓽ ꓫꓳ ꓢꓲ꓾ ꓥꓪ ꓮ ꓡꓲ ꓬꓰ ꓟꓽ ꓠ ꓠꓬꓲ ꓢꓲ-ꓢ ꓔꓯ ꓓꓰꓽ ꓠ ꓗꓷ ꓡꓰꓳ꓿ ꓥꓪ ꓚꓲ ꓛꓬ ꓕꓲ ꓫꓵ ꓟ ꓡ ꓞꓳ ꓔꓯ ꓓꓰꓺ ꓓꓴ ꓙꓳˍ ꓠꓬꓲ ꓠꓽ ꓟꓽ ꓥ꓿
44028020	ꓖꓳ ꓡꓱ ꓠꓬꓲ ꓥꓪ ꓠꓬ ꓠꓴ ꓪꓽ ꓔꓯ ꓜꓲꓻ ꓡꓯ ꓘꓳ ꓢꓲ ꓫ ꓕꓱ ꓠꓹ ꓟ ꓘꓴˍ ꓟ ꓥꓳ꓿ ꓥꓪ ꓔꓯ ꓧꓳꓻ ꓫꓱ ꓚ ꓕꓱ ꓟ ꓡꓰ ꓞꓳꓹ ꓔ ꓟ ꓠꓬ ꓬꓲ-ꓢꓷ-ꓡꓰ ꓐꓴ ꓥꓳ ꓡꓳꓸ ꓓꓴ ꓪꓴꓸ ꓠꓬꓲ ꓥꓳ꓾ ꓐꓯˍ ꓡꓳ꓿
44028021	ꓬꓲ ꓪꓽ ꓡꓰ ꓬꓲ ꓔꓯ꓾ ꓬꓴ-ꓔ ꓟꓵꓽ ꓗꓪ ꓐꓰ ꓠꓴ ꓔꓯ ꓟꓳꓸ ꓐꓳˍ ꓟ ꓕꓳ ꓶ ꓡꓯꓼ ꓫꓴ ꓥꓪ ꓠꓴ ꓟꓽ ꓣꓴ ꓟꓶ꓿ ꓝꓮꓲ ꓖꓳ ꓗꓪ ꓐꓰ ꓡꓻ ꓟ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓠꓴ ꓔꓯ ꓟꓳꓸ ꓟꓽ ꓙꓲ ꓟ ꓓꓳꓽ ꓚˍ ꓟ ꓮꓸ ꓫꓵꓽˍ ꓟꓲ ꓟꓽ ꓑ ꓙ꓿
44028022	ꓖꓳ ꓡꓱ ꓥ ꓟꓲ ꓠꓴ ꓔꓺ ꓞꓹ ꓟ ꓕꓱ ꓕꓲ ꓢꓳꓺ ꓔꓯ ꓮ ꓡꓲ ꓗꓪ ꓔꓬ ꓢꓴˍ ꓟꓲ ꓐꓯ ꓔꓳꓹ ꓔꓬ ꓟ ꓔꓯ ꓥꓪ ꓠꓴ ꓢꓷˍ ꓠꓬꓲ꓾ ꓠꓴ ꓮ ꓡꓲ ꓓꓵꓽ ꓙˍ ꓟ ꓥꓪ ꓠꓴꓽ ꓠ ꓠꓹ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
44028023	ꓖꓳ ꓡꓱ ꓠꓬ ꓬꓲ ꓪꓽ ꓡꓰ ꓒꓳ-ꓡꓳ ꓔꓯ ꓦꓬꓼ ꓠꓬꓲ ꓕꓲ ꓟ ꓝꓰꓹ ꓗꓷ ꓠꓬ꓾ ꓬꓲ ꓔꓬ ꓟ ꓦꓲ ꓗꓪ ꓮꓽ ꓟꓬꓹ ꓣꓳ ꓬꓲ ꓔꓯ ꓡ ꓡꓳ꓿ ꓖꓳ ꓕꓯ ꓠꓯꓼ ꓗꓪ ꓐꓰ ꓟꓶꓼ ꓘꓶꓼ ꓗꓪ ꓛꓲ ꓒꓳ-ꓡꓳ ꓡꓰ ꓬꓲ ꓪꓽ ꓔꓯ ꓒꓶꓻ ꓟꓸ ꓖꓶ ꓢꓲ꓾ ꓪꓴ-ꓢ ꓗꓴꓷ ꓐꓱ ꓶ ꓢꓷꓸ ꓙ ꓟꓳ ꓙ ꓢꓲ ꓠꓬꓲ꓾ ꓟꓳ-ꓫꓲ ꓙꓵꓽ ꓗ ꓐꓰ ꓟꓷ ꓠꓷꓹ ꓝꓸ ꓢꓴ ꓕꓳ ꓶ ꓗꓪ ꓬꓰ-ꓢꓴ ꓔꓯ ꓟꓳꓸ ꓐꓯ ꓔ ꓟ ꓟꓸ ꓟꓲ ꓗꓪ ꓐꓰ ꓬꓲ ꓪꓽ ꓔꓯ ꓘꓶꓸ ꓖꓶˍ ꓡꓳ꓿
44028024	ꓬꓲ ꓐꓯˍ ꓟ ꓔꓯ ꓙꓵꓻ ꓢꓴ ꓕꓲ ꓐꓱ ꓙꓳˍ ꓟꓲ꓾ ꓕꓲ ꓐꓱ ꓠꓽ ꓟꓽ ꓙꓵꓻ꓿
44028025	ꓬꓲ ꓪꓽ ꓛꓳꓽ ꓬꓲ ꓪꓽ ꓟꓽ ꓧꓳꓹ ꓡꓯ ꓘꓳ ꓗꓷ ꓡꓰ ꓠꓬ꓾ ꓒꓳ-ꓡꓳ ꓡꓰ ꓕꓱ ꓡꓱ ꓐꓯ ꓖꓶˍ ꓡꓳ꓿ ꓢꓲ-ꓫꓬ-ꓟ-ꓦ ꓡꓰ ꓟꓷ ꓠꓷꓹ ꓝꓸ ꓢꓴ ꓬꓲ-ꓢ-ꓬ ꓗꓪ ꓐꓰ ꓠꓴ ꓪꓽ ꓒꓵꓽ ꓒ ꓐꓴ ꓔꓯ ꓐꓯˍ ꓟ ꓠꓬ ꓐꓯ ꓬꓯꓼˍ ꓡꓳ꓿
44028026	ꓬꓲ ꓡꓰ꓾ ꓑ ꓫꓬꓼ ꓕꓱ ꓟ ꓔꓯ ꓠꓴ ꓙꓰ ꓢꓲ ꓕꓱ ꓡꓱ ꓐꓯ ꓖꓶ꓿ ꓠꓴ ꓪꓽ ꓑ ꓠꓽ ꓑ ꓙꓽ ꓢꓲ ꓮ ꓡꓲ ꓥ ꓟꓲ ꓟꓽ ꓙ ꓜꓲꓼ꓿ ꓡꓳꓸ ꓠꓽ ꓡꓳꓸ ꓟꓳ ꓢꓲ ꓮ ꓡꓲ ꓥ ꓟꓲ ꓟꓽ ꓡꓳꓸ ꓓꓳ ꓡ꓿
44028027	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓲꓹ ꓟ ꓠꓬ ꓔꓯꓽ ꓡꓰ ꓢꓲ꓾ ꓬꓲ ꓪꓽ ꓠꓸ ꓑꓳˍ ꓟꓲ ꓡꓲꓽ ꓡꓰꓳ꓿ ꓬꓲ ꓪꓽ ꓟꓬ ꓢꓶꓽˍ ꓟꓲ ꓞꓲꓹ ꓞꓹ ꓡꓳ꓿ ꓟꓽ ꓥ ꓠꓬ ꓬꓲ ꓪꓽ ꓡꓳꓸ ꓟꓳ ꓢꓲ꓾ ꓑ ꓙꓽ ꓡꓰ ꓢꓲ ꓠꓬꓲ꓾ ꓙꓽ ꓜꓲꓼ ꓡꓰ ꓢꓲ ꓥꓪ ꓔꓯ ꓒꓳꓹ ꓬꓲꓼ ꓡ ꓠꓬ꓾ ꓥꓪ ꓬꓲ ꓪꓽ ꓔꓯ ꓫꓬꓹ ꓓꓻ ꓡꓰ ꓝꓲˍ ꓡꓳ ꓫꓵꓽ ꓥꓳ꓾ ꓐꓯ ꓖꓶ꓾ ꓐꓰ ꓐꓯˍ ꓡꓳ꓿
44028028	ꓖꓳ ꓡꓱ ꓠꓬꓲ ꓪꓴ-ꓢ ꓬꓲ ꓢꓯꓼ ꓟꓬ ꓝꓸ ꓟ ꓣꓱꓽ ꓛꓰꓽ ꓕꓱ ꓟ ꓠꓬ꓾ ꓐꓶꓽ ꓞꓳ ꓔꓯ ꓖꓶ ꓩꓴ ꓗꓷˍ ꓟ ꓠꓴ ꓪꓽ ꓢꓷꓸ ꓠ ꓗꓹ ꓡꓳ꓿ ꓬꓲ ꓪꓽ ꓠꓬ ꓘꓳ ꓣꓴˍ ꓥꓳ꓾ ꓐꓰ ꓐꓯ ꓖꓶˍ ꓡꓳ꓿
44028029	ꓒꓳ-ꓡꓳ ꓡꓰ ꓕꓱ ꓡꓱ ꓐꓯ ꓗꓷ ꓠꓬ ꓬꓴ-ꓔ ꓡ ꓞꓳ ꓐꓴ ꓬꓲ ꓪꓽ ꓛꓳꓽ ꓬꓲ ꓪꓽ ꓮꓽ ꓘꓶꓸ ꓧꓳꓺ ꓡꓯꓽ ꓘꓳ ꓢꓲ ꓙꓰ ꓗꓷꓳ꓿
44028030	ꓒꓳ-ꓡꓳ ꓠꓬ ꓬꓲ ꓚꓲ ꓛꓬ ꓒꓴ ꓐꓶꓻ ꓢꓲ ꓥꓪꓸ ꓔ ꓟ ꓦꓲ ꓗꓪ ꓠꓬꓲꓽ ꓘꓳꓼ ꓔꓬ ꓡꓳ꓿ ꓬꓲ ꓔꓬ ꓗꓪ ꓡ ꓢꓴ ꓮꓽ ꓙꓵ ꓔꓯ ꓘꓳ ꓣꓴ ꓢꓲ꓾
44028031	ꓠꓲꓹ ꓪꓴꓽ ꓪꓴˍ ꓡꓰ ꓮꓸ ꓫꓵ ꓗꓽ ꓔꓸ ꓓꓴ ꓟꓽ ꓙꓳ ꓙꓳ꓾ ꓪꓴ-ꓢ ꓗꓴꓷꓼˍ ꓐꓰ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓬꓲ ꓙ ꓖꓴ ꓟꓸ ꓖꓶˍ ꓡꓳ꓿
45001001	ꓬꓰ-ꓢꓴ ꓙꓲ-ꓢꓴ ꓬꓲ ꓚꓳ ꓑꓸ ꓒꓳ-ꓡꓳ ꓥꓪ ꓠꓬ ꓝꓲ ꓓꓴ ꓬꓰ ꓠꓹ ꓟ ꓘꓴꓻ ꓔ ꓟ ꓥ ꓢꓲ꓾ ꓪꓴ-ꓢ ꓶ ꓓꓳꓽ ꓫꓱꓹ ꓓꓳꓽ ꓐꓱ ꓶ ꓢꓲ ꓚꓰꓸ ꓔ ꓟ ꓥ ꓡꓳ꓿
45001002	ꓶ ꓓꓳꓽ ꓫꓱꓹ ꓓꓳ ꓕꓱ ꓟ ꓠꓬ꓾ ꓧꓶ ꓕꓯ ꓪꓴ-ꓢ ꓬꓲ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓗꓪ ꓐꓰ꓾ ꓢꓲꓽ ꓫꓬ ꓕꓳ ꓶ ꓗꓪ ꓖꓶ ꓙ ꓟꓳˍ ꓟ ꓬꓲ ꓮ ꓐꓲ ꓔꓯ ꓐꓯˍ ꓟ ꓥ ꓡꓳ꓿
45001003	ꓟꓲ ꓠꓯ ꓧꓪꓽ ꓖꓳ ꓓꓱꓽ ꓕꓲ ꓒꓳꓹ ꓗꓪ ꓐꓯˍ ꓠꓬ꓾ ꓬꓰ-ꓢꓴ ꓠꓽ ꓓ-ꓪꓵ ꓞꓲꓼ ꓤ ꓡꓯꓹ ꓤ ꓥ ꓡꓳ꓿
45001004	ꓢꓲꓽ ꓢꓲ ꓫꓬ ꓫꓬ ꓟ ꓦ ꓕꓲ ꓒꓳꓹ ꓗꓪ ꓠꓽ ꓠꓬꓲ꓾ ꓬꓲ ꓠꓽ ꓪꓽ ꓠꓬꓲ ꓠꓬꓲˍ ꓡꓰꓽ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓴ ꓥ ꓠꓬꓲ꓾ ꓪꓴ-ꓢ ꓬꓲ ꓮ ꓐꓲ ꓥ ꓟ ꓟꓳꓸ ꓖꓶ ꓡ ꓢꓴ꓾ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓥ ꓡꓳ꓿
45001005	ꓞꓳ ꓫꓵꓽ ꓞꓳ ꓙꓰꓽ ꓮꓽ ꓙꓵ ꓠꓬ ꓬꓰ-ꓢꓴ ꓔꓯ ꓙꓵꓻ ꓢꓲ ꓬꓲ ꓔꓯ ꓒꓵꓽ ꓛꓳ ꓝꓲ ꓠꓹ ꓟ꓾ ꓥꓪ ꓠꓬ ꓬꓲ ꓝꓲ ꓓꓴ ꓟꓬꓱꓽ ꓬꓰ ꓢꓲ ꓶꓼ ꓓꓳ ꓫꓱꓹ ꓓꓳ ꓐꓯ ꓒꓬꓱ ꓙꓰ ꓠꓹ ꓟ ꓬꓲ ꓗꓪ ꓐꓰ ꓣꓱꓽ ꓛꓰ ꓟꓶ ꓗꓷꓳ꓿
45001006	ꓠꓴ ꓪꓽˍ ꓟꓲ ꓬꓰ-ꓢꓴ ꓙꓲ-ꓢꓴ ꓔꓯꓸ ꓟ ꓒꓬꓱꓼ ꓡ ꓝꓲ ꓠꓹ ꓟ ꓪꓴ-ꓢ ꓡꓰ ꓘꓴ ꓔ ꓢꓴ ꓐꓴ ꓗꓪ ꓟ ꓥ ꓡꓳ꓿
45001007	ꓪꓴ-ꓢ ꓡꓰ ꓠꓲꓹ ꓠꓵ ꓔ ꓢꓲ꓾ ꓢꓲ ꓚꓲꓸ ꓔ ꓟ ꓬꓲ ꓔꓯ ꓦ ꓡꓱ ꓢꓴ ꓬꓰ ꓝꓲˍ ꓐꓰ ꓘꓴ ꓔ ꓟ꓾ ꓣꓳ-ꓟ ꓗꓪ ꓔꓬ ꓢꓴ ꓐꓴ ꓠꓴ ꓪꓽ ꓮꓽ ꓙꓵ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓣꓳ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
45001008	ꓬꓲ ꓪꓴꓸ ꓕꓲ ꓫꓵꓽ ꓠꓬ꓾ ꓠꓴ ꓪꓽ ꓙꓵꓻ ꓠꓲꓹ ꓬꓲꓸ ꓓꓳꓽ ꓟꓵꓽ ꓗꓳꓹ ꓓꓵ ꓓꓵ ꓚ ꓒꓬꓱ ꓙꓰ ꓔꓬ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓮꓽ ꓙꓵ ꓢꓴ ꓑꓶ ꓓꓴ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓥꓪ ꓪꓴ-ꓢ ꓔꓯ ꓫ ꓟꓳˍ ꓡꓳ꓿
45001009	ꓕꓲ ꓠꓲꓹ ꓕꓲ ꓢꓯꓼˍ ꓡꓰꓽ ꓬꓲ ꓮ ꓐꓲ ꓶꓼ ꓓꓳ ꓫꓱꓹ ꓓꓳ ꓟꓬꓱꓽ ꓗꓪ ꓥꓪ ꓡꓰ ꓣꓱꓽ ꓙ ꓔꓬ ꓟ ꓪꓴ-ꓢ ꓠꓬ꓾ ꓥꓪ ꓪꓽ ꓘꓴˍ ꓕꓯ ꓟꓽ ꓠꓽ ꓠꓽ ꓠꓴ ꓪꓽ ꓟꓬꓱ ꓞꓶˍ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿
45001010	ꓪꓴ-ꓢ ꓠꓲꓹ ꓡꓶ ꓥ ꓠꓬ ꓥꓪ ꓠꓽ ꓠꓴ ꓪꓽ ꓔꓬ ꓗꓪ ꓡ ꓪ ꓠꓹ ꓟˍ ꓟꓲ ꓶ ꓓꓰꓽ ꓪꓽ ꓘꓴ ꓔꓬ ꓥꓳ꓿
45001011	ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓴ ꓪꓽ ꓔꓯ ꓦ ꓡꓯꓼ ꓫꓴ ꓐꓱꓻ ꓖꓶ ꓢꓲ ꓕꓶꓻ ꓡꓰ ꓝꓲ ꓠꓹ ꓟ꓾ ꓠꓴ ꓪꓽ ꓔꓯ ꓮꓽ ꓘꓶꓸ ꓟꓳꓻ ꓡꓯꓼ ꓘꓳ ꓠꓲꓹ ꓫꓵˍ ꓡꓳ꓿
45001012	ꓥꓪ ꓕꓱ ꓡꓱ ꓐꓯˍ ꓟ ꓠꓬ꓾ ꓣꓳ ꓠꓽ ꓙꓵꓻ ꓠꓲꓹ ꓗꓪ ꓕꓶꓻ ꓡꓰ ꓠꓹ ꓟ ꓕꓲ ꓣꓳ ꓛꓳꓽ ꓕꓲ ꓣꓳ ꓢꓯꓼ ꓖꓶꓽ ꓡꓯ ꓘꓳ ꓟꓶ ꓠꓹ ꓟ ꓥ ꓡꓳ꓿
45001013	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓠꓱꓸ ꓐꓯꓼ ꓐꓶꓽ ꓞꓳ ꓐꓴ ꓗꓳ ꓡꓳ ꓗꓪ ꓢꓲ ꓤ ꓬꓰ ꓢꓴ ꓘꓶꓸ ꓟꓶˍ ꓟ ꓡꓰ ꓐꓰ ꓠꓴ ꓪꓽ ꓗꓳ ꓡꓳ ꓗꓪˍ ꓟꓲ ꓢꓲ ꓤ ꓬꓰ ꓢꓴ ꓘꓶꓸ ꓟꓶ ꓡꓰ ꓠꓹ ꓟ꓾ ꓥꓪ ꓠꓬ ꓠꓴ ꓪꓽ ꓔꓯ ꓡ ꓠꓹ ꓟ ꓚꓴꓽ ꓬꓲꓹ ꓮꓽ ꓟꓬꓹ ꓧꓪ ꓓꓶꓽ ꓗꓷˍ ꓟꓲ꓾ ꓮ ꓟꓶ ꓗꓪ ꓛꓲ ꓗꓽ ꓔ ꓓꓴ ꓙꓳˍ ꓟ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
45001014	ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓦꓲ-ꓡꓲ ꓡ ꓞꓳ ꓔꓯ ꓥ ꓟꓲ꓾ ꓐꓶꓽ ꓒ ꓔꓯ ꓥ ꓟꓲ꓾ ꓙ ꓜꓲꓼ ꓢꓴ ꓔꓯ ꓥ ꓟꓲ꓾ ꓞꓳ ꓙꓲꓽ ꓔꓯ ꓥ ꓟꓲ ꓶꓼ ꓓꓳ ꓫꓱꓹ ꓓꓳ ꓶꓻ ꓡꓯꓼ ꓐꓵ ꓞꓹ ꓢꓴ ꓥ ꓠꓬꓲ꓾
45001015	ꓥꓪ ꓠꓬ ꓠꓴ ꓪꓽ ꓣꓳ-ꓟ ꓗꓪ ꓔꓬ ꓢꓴ ꓔꓯˍ ꓟꓲ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓠꓹ ꓟ ꓮꓽ ꓘꓶꓸ ꓠꓲꓹ ꓡꓱꓻˍ ꓡꓳ꓿
45001016	ꓶꓼ ꓓꓳ ꓫꓱꓹ ꓓꓳ ꓑꓶꓸ ꓓꓴ ꓥꓪ ꓟꓽ ꓫꓸ ꓔꓳ꓿ ꓮ ꓡꓲꓳ ꓐꓯ ꓠꓬ ꓶꓼ ꓓꓳ ꓫꓱꓹ ꓓꓳ ꓠꓽ꓾ ꓙꓵꓻ ꓢꓴ ꓥ ꓕ ꓑꓳꓸ ꓔꓯ ꓚꓬꓴ ꓠꓹ ꓟ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓥ ꓡꓳ꓿ ꓬꓲ ꓪꓴꓸ ꓠꓬ ꓬꓴ-ꓔ ꓡ ꓞꓳ ꓔꓯ꓾ ꓗꓸ ꓠꓯꓸ ꓠꓬ ꓦꓲ-ꓡꓲ ꓡ ꓞꓳ ꓔꓯˍ ꓟꓲ ꓚꓬꓴ ꓠꓹ ꓟ ꓥ ꓡꓳ꓿
45001017	ꓮ ꓡꓲꓳ ꓐꓯ ꓠꓬ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓗꓪ ꓐꓰ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓟꓳꓸ ꓖꓶꓽ ꓔ ꓡꓳ꓿ ꓔꓱꓹ ꓜꓳꓽˍ ꓟ ꓕꓱ ꓟ ꓠꓬ꓾ ꓬꓲ ꓪꓴꓸ ꓗꓪ ꓐꓰ ꓡꓳꓹ ꓬꓰ ꓗꓪ ꓛꓲ ꓙꓵꓻ ꓠꓲꓹ ꓗꓪ ꓐꓰ ꓟꓶꓻˍ ꓟ ꓥ ꓡꓳ꓿ ꓕꓱ ꓟ ꓠꓬ ꓕꓳ ꓶ ꓗꓪ꓾ ꓔꓱꓹ ꓜꓳꓽ ꓢꓴ ꓠꓽ ꓙꓵꓻ ꓠꓲꓹ ꓗꓪ ꓐꓰ ꓢꓯꓸ ꓔꓬ ꓟꓶˍ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45001018	ꓥꓶˍ ꓟ ꓐꓰ ꓟꓽ ꓙꓲ ꓟꓽ ꓜꓳꓽˍ ꓟ ꓟꓬꓱꓽ ꓡꓰ ꓔꓱꓹ ꓚꓵˍ ꓟ ꓔꓯ ꓗꓽ ꓔ ꓢꓴ ꓮꓽ ꓙꓵ ꓔꓯ ꓔꓳꓹ ꓠ ꓟ꓾ ꓪꓴ-ꓢ ꓦꓶ ꓠꓲꓹ ꓠꓽ ꓟꓴꓽ ꓗꓪ ꓗꓪ ꓐꓰ ꓟꓳꓸ ꓖꓶ ꓓꓳ ꓡꓺꓳ꓿
45001019	ꓮ ꓡꓲꓳ ꓐꓯ ꓠꓬ ꓞꓳ ꓤ ꓡꓰ ꓪꓴ-ꓢ ꓔꓯ ꓟꓳꓸ ꓢꓷꓸ ꓐ ꓡ ꓡꓳ ꓫꓵꓽ ꓮꓽ ꓙꓵ ꓠꓬ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓟꓳꓸ ꓖꓶ ꓔ ꓠꓬꓲ꓾ ꓬꓲ ꓪꓽ ꓟꓲꓽ ꓙꓬ ꓗꓪ ꓫꓬꓽ ꓫꓬˍ ꓡꓰꓽ ꓟꓳꓻ ꓞꓹ ꓡꓳ꓿
45001020	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓕꓲ ꓞꓲꓼ ꓕꓲ ꓑ ꓪ ꓠꓬꓲˍ ꓟ ꓐꓰ ꓬꓲ ꓢꓲ ꓠꓲꓹ ꓔꓯ ꓟꓳꓻ ꓟꓽ ꓓ ꓥ ꓟꓲ꓾ ꓟꓵꓽ ꓚꓰꓼ ꓟꓲ ꓚꓰꓼ ꓕ ꓑꓳꓸ ꓬꓲ ꓡꓰ ꓚꓰꓼ ꓔ ꓡꓳ ꓫꓵ ꓗꓪ ꓐꓰ ꓫꓬꓽ ꓫꓬˍ ꓡꓰꓽ ꓟꓳꓻ ꓞꓹ ꓠꓬꓲ꓾ ꓬꓲ ꓪꓽ ꓢꓸ ꓬꓰꓽ ꓓꓴ ꓟꓽ ꓙꓳ꓿
45001021	ꓬꓲ ꓪꓽ ꓠꓬ ꓪꓴ-ꓢ ꓔꓯ ꓢꓷˍ ꓟꓲ꓾ ꓬꓲ ꓔꓯ ꓪꓴ-ꓢ ꓥ ꓟ ꓡꓰ ꓐꓰ ꓟꓬꓱ ꓓꓳꓽ ꓟꓽ ꓖꓶ꓾ ꓫˍ ꓟꓲ ꓟꓽ ꓫꓸ ꓟꓳ꓿ ꓬꓲ ꓪꓽ ꓠꓬ ꓬꓲ ꓖꓳꓽ ꓔꓯ ꓓꓵꓽ ꓙꓽ ꓢꓲ꓾ ꓬꓲ ꓪꓽ ꓙꓲꓽˍ ꓟ ꓠꓲꓹ ꓟˍ ꓟꓲ ꓠꓯ ꓞꓲꓹ ꓡꓰꓳ꓿
45001022	ꓬꓲ ꓪꓽ ꓠꓽ ꓚꓲꓸ ꓛꓬ ꓔꓯ ꓙꓽ ꓗꓴꓸ ꓠꓲꓹ ꓙꓳ ꓢꓴ ꓚꓬꓹ ꓔ ꓥ ꓟꓲ ꓞꓳ ꓙꓲꓽ ꓒꓬꓱꓼ ꓡ ꓢꓲ꓾
45001023	ꓕꓲ ꓞꓲꓼ ꓕꓲ ꓑ ꓙꓳ ꓔꓬ ꓟ ꓪꓴ-ꓢ ꓟꓬꓱ ꓓꓳꓽ ꓬꓲ ꓛꓲ ꓐꓬꓱꓽ ꓫꓬꓹ ꓢꓲ꓾ ꓐꓬ ꓡꓰ ꓓꓻˍ ꓟ ꓞꓳ ꓤ ꓪ ꓤˍ ꓐꓰ꓾ ꓠꓬꓹ ꓤ ꓙꓱꓻ ꓤˍ ꓐꓰ꓾ ꓛꓲ ꓒꓯꓹ ꓡꓲ ꓐꓽ ꓙꓳˍ ꓟ ꓦꓵ ꓙꓱꓽ ꓠꓲꓸ ꓙꓱꓽˍ ꓐꓰ ꓐꓶꓽ ꓓꓲ ꓡꓯꓹ ꓓꓲˍ ꓡꓰ ꓐꓰ ꓐꓬꓱꓽ ꓫꓬꓹˍ ꓡꓳ꓿
45001024	ꓖꓳ ꓡꓱ ꓠꓬꓲ ꓬꓲ ꓪꓽ ꓔꓯ ꓠꓬ ꓚꓲꓸ ꓛꓬ ꓦꓯꓸ ꓠꓲꓹ ꓙꓵꓽˍ ꓟ ꓠꓲꓹ ꓟ ꓗꓪ ꓕꓲ ꓣꓳ ꓛꓳ ꓕꓲ ꓣꓳ ꓖꓳ ꓓꓱꓽ ꓔꓯ ꓟꓽ ꓒꓵ ꓟꓽ ꓚꓬ ꓬꓰ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓟꓽ ꓫꓬꓻ ꓟꓽ ꓖꓼ ꓗꓪ ꓡꓯꓼ ꓙꓱ ꓗꓷꓳ꓿
45001025	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓡꓰ ꓪꓴ-ꓢ ꓬꓲ ꓔꓱꓹ ꓚꓵˍ ꓟ ꓔꓯ ꓠꓬ ꓗꓶꓸˍ ꓟ ꓑ ꓗꓷ ꓢꓲ꓾ ꓚꓰꓼ ꓢꓴ ꓔꓯ ꓠꓽ ꓪꓴꓸ ꓓꓵ ꓟꓽ ꓕꓱꓼ ꓕꓱ꓾ ꓚꓰꓼ ꓔ ꓡꓳ ꓫꓵꓽ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿ ꓚꓰꓼ ꓢꓴ ꓔꓯ ꓢꓲꓸˍ ꓡꓰ ꓕꓲ ꓞꓲꓼ ꓕꓲ ꓑ ꓫꓱꓸ ꓖꓶ ꓙꓲꓽ ꓙꓳˍ ꓡꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
45001026	ꓕꓱ ꓟ ꓗꓪ ꓐꓰ ꓪꓴ-ꓢ ꓠꓬ ꓬꓲ ꓪꓽ ꓔꓯ ꓟꓽ ꓫꓬ ꓟꓽ ꓖꓼ ꓟ ꓦꓯꓸ ꓠꓲꓹ ꓙꓵˍ ꓟ ꓗꓪ ꓡꓯꓼ ꓙꓱ ꓩꓴ ꓗꓷꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓤꓽ ꓟꓶ ꓤ ꓐꓴˍ ꓟꓲ꓾ ꓬꓰ ꓚꓰꓼ ꓡꓳ ꓫꓵꓽ ꓔꓯ ꓬꓰ ꓟꓽ ꓚꓰꓼ ꓡꓳ ꓫꓵꓽ ꓡꓰ ꓑ ꓗꓷˍ ꓡꓳ꓿
45001027	ꓖꓳ ꓟ ꓡꓰ ꓐꓰ ꓞꓳ ꓑ ꓤ ꓐꓴˍ ꓟꓲ꓾ ꓤꓽ ꓟꓶ ꓤ ꓐꓴˍ ꓐꓰ ꓔꓬ ꓚꓰꓼ ꓟ ꓬꓲ ꓡꓲꓽ ꓔꓯ ꓧꓹ ꓗꓷ ꓢꓲ꓾ ꓦꓯꓸ ꓠꓲꓹ ꓙꓵꓽˍ ꓟ ꓡꓰ ꓛꓴꓻ ꓞ ꓢꓲ ꓠꓬꓲ꓾ ꓤꓽ ꓛꓳ ꓤꓽ ꓬꓰ ꓟꓽ ꓚꓰꓼ ꓡꓳ ꓫꓵꓽ ꓬꓰˍ ꓠꓬꓲ ꓬꓲ ꓪꓽ ꓖꓳ ꓓꓱ ꓗꓪ ꓟꓶꓺ ꓙꓲꓽ ꓙꓳˍ ꓟ ꓛꓬ ꓒꓵꓽ ꓟꓶ ꓡꓰꓳ꓿
45001028	ꓬꓲ ꓪꓽ ꓠꓬ ꓪꓴ-ꓢ ꓔꓯ ꓬꓲ ꓪꓽ ꓪꓴ-ꓢ ꓟꓽ ꓣꓷꓠꓸ ꓠꓬꓲ꓾ ꓪꓴ-ꓢˍ ꓟꓲ ꓬꓲ ꓪꓽ ꓔꓯ ꓠꓵꓻ ꓟꓽ ꓓ ꓡꓳ ꓫꓵ ꓔꓯ ꓓꓵꓽ ꓙꓽ ꓔꓬ ꓝꓲ ꓠꓹ ꓟ ꓐꓰ꓾ ꓬꓰ ꓟꓽ ꓚꓰꓼ ꓡꓳ ꓫꓵꓽ ꓬꓰ ꓠꓹ ꓟ ꓗꓪ ꓡꓯꓼ ꓙꓱ ꓗꓷꓳ꓿
45001029	ꓬꓲ ꓪꓽ ꓠꓬ ꓟꓽ ꓙꓲ ꓟꓽ ꓜꓳꓽ ꓟ ꓮꓽ ꓙꓵˍ ꓐꓰ꓾ ꓥꓶˍ ꓟ꓾ ꓠꓲꓹ ꓦꓯˍ ꓟ꓾ ꓮꓸ ꓓꓲꓽ ꓟꓽ ꓙꓲ ꓟ꓾ ꓟꓬ ꓦꓯꓸˍ ꓟ꓾ ꓞꓳ ꓤ ꓢꓰꓼˍ ꓟ꓾ ꓑꓱꓹ ꓡꓯ ꓘꓳˍ ꓟ꓾ ꓗꓶꓸˍ ꓟ꓾ ꓢꓴ ꓔꓯ ꓠꓻ ꓡꓰ ꓝꓲˍ ꓟ ꓐꓰ ꓢꓴ ꓘꓽ ꓚˍ ꓟ ꓐꓲ ꓞ ꓢꓴ ꓥ ꓡꓳ꓿
45001030	ꓝꓮꓲ ꓬꓲ ꓪꓽ ꓠꓬ ꓢꓴ ꓟꓬꓱ ꓓꓳꓽ ꓒꓬꓹ ꓠꓹ ꓟ ꓪ ꓕꓱ ꓢꓴ꓾ ꓪꓴ-ꓢ ꓔꓯ ꓠꓲꓹ ꓜꓳ ꓢꓴ꓾ ꓞꓳ ꓟꓽ ꓒꓵꓽ ꓢꓴ꓾ ꓢꓴ ꓔꓯ ꓟꓳꓻ ꓟꓽ ꓟꓵ ꓢꓴ꓾ ꓘꓶ ꓘꓹ ꓠꓲꓹ ꓘꓹ ꓢꓴ꓾ ꓟꓽ ꓙꓲˍ ꓟ ꓚꓰꓼ ꓓꓳ ꓡ ꓢꓴ꓾ ꓮ ꓐꓽ ꓮ ꓟ ꓔꓯ ꓟꓽ ꓒꓵꓽ ꓛꓳ ꓢꓴ꓾
45001031	ꓦꓰꓽ ꓠꓲꓹ ꓟꓽ ꓙꓳ ꓢꓴ꓾ ꓦ ꓡꓱ ꓐꓳ ꓟꓽ ꓓ ꓢꓴ꓾ ꓢꓴ ꓔꓯ ꓟꓽ ꓙ ꓗꓳ ꓢꓴ꓾ ꓫꓱꓸ ꓤ ꓠꓲꓹ ꓟꓽ ꓙꓳ ꓢꓴ ꓥ ꓡꓳ꓿
45001032	ꓕꓱ ꓡꓱ ꓬꓰ ꓢꓴ ꓠꓬ ꓫꓵꓻ ꓠ ꓗ ꓡꓳ꓾ ꓐꓰ ꓪꓴ-ꓢ ꓕꓵꓼ ꓪ ꓙꓳˍ ꓟ ꓔꓯ ꓬꓲ ꓪꓽ ꓢꓷˍ ꓟꓲ꓾ ꓬꓲ ꓪꓽ ꓚꓲꓸ ꓛꓬ ꓖꓳ ꓡꓱ ꓬꓰˍ ꓟ ꓡꓰꓽ ꓟꓽ ꓞꓲ꓾ ꓖꓳ ꓡꓱ ꓬꓰ ꓢꓴ ꓔꓯˍ ꓟꓲ ꓓꓽ ꓔꓳꓹˍ ꓡꓳ꓿
45002001	ꓖꓳ ꓡꓱ ꓠꓬꓲ ꓢꓴ ꓔꓯ ꓙꓽ ꓘꓶꓽ ꓢꓴꓳ꓾ ꓠꓴ ꓠꓬ ꓮ ꓡꓲ ꓡꓴ ꓫꓵꓽ ꓡ ꓞꓳ ꓥ ꓟꓲ ꓢꓸ ꓬꓰꓽ ꓓꓴ ꓟꓽ ꓙꓳ꓿ ꓠꓴˍ ꓟꓲ ꓬꓲ ꓪꓽˍ ꓐꓰ ꓕꓲ ꓡꓰꓹꓼ ꓬꓰˍ ꓠꓬꓲ꓾ ꓠꓴ ꓡꓰ ꓢꓴ ꓔꓯ ꓙꓽ ꓘꓶꓽˍ ꓟ ꓗꓪ ꓠꓴ ꓚꓲꓸ ꓛꓬ ꓔꓯˍ ꓟꓲ ꓝꓴꓲ ꓐꓯ ꓞꓷꓹˍ ꓟ ꓥ ꓡꓳ꓿
45002002	ꓪꓴ-ꓢ ꓡꓰ ꓕꓱ ꓡꓱ ꓫꓵꓽ ꓬꓰ ꓢꓴ ꓔꓯ ꓐꓯ ꓟꓴ ꓘꓶꓽˍ ꓟ ꓠꓬ꓾ ꓔꓱꓹ ꓚꓵˍ ꓟ ꓔꓯ ꓛꓳ ꓢꓲ ꓘꓶꓽˍ ꓠꓬꓲ꓾ ꓔꓱꓹ ꓜꓳꓽˍ ꓟ ꓥ ꓟ ꓣꓳ ꓢꓷˍ ꓡꓳ꓿
45002003	ꓞꓳ ꓤꓽꓳ꓾ ꓠꓴ ꓚꓲꓸ ꓛꓬˍ ꓟꓲ ꓕꓱ ꓡꓱ ꓬꓰ ꓢꓲ ꓕꓱ ꓡꓱ ꓫꓵꓽ ꓬꓰ ꓢꓴ ꓔꓯ ꓙꓽ ꓘꓶˍ ꓠꓬ꓾ ꓪꓴ-ꓢ ꓐꓯꓺ ꓟꓴꓺ ꓗꓪ ꓐꓰ ꓡꓲꓹ ꓗꓷ ꓐ ꓡ ꓥꓳ꓾ ꓓꓵꓽ ꓙˍ ꓡ?
45002004	ꓥ ꓠꓬ꓾ ꓪꓴ-ꓢ ꓬꓲ ꓠꓲꓹ ꓟ ꓙꓲˍ ꓟ ꓡꓰ ꓠꓴ ꓔꓯ ꓓꓵꓽ ꓙ ꓒꓳꓹ ꓬꓲꓼ ꓡ ꓝꓲ ꓠꓹ ꓟ ꓧꓳꓽ ꓔꓬ ꓟ ꓠꓴ ꓟꓽ ꓢꓷꓸ ꓢꓲ꓾ ꓪꓴ-ꓢ ꓬꓲ ꓠꓲꓹ ꓟ ꓙꓲˍ ꓟ ꓐꓰ꓾ ꓜꓲꓽ ꓘꓴ ꓠꓲꓹˍ ꓐꓰ꓾ ꓠꓲꓹ ꓟ ꓫꓵꓺˍ ꓟ ꓐꓳ ꓞꓹ ꓟ ꓔꓯ ꓠꓴ ꓟꓳꓻ ꓟꓽ ꓟꓵ ꓡ?
45002005	ꓠꓴ ꓠꓽ ꓠꓲꓹ ꓟ ꓩꓴꓻ ꓢꓲ ꓠꓲꓹ ꓟ ꓟꓽ ꓡꓶꓸ ꓟ ꓑꓶ ꓓꓴ꓾ ꓪꓴ-ꓢ ꓦꓶꓻ ꓠꓲꓹˍ ꓐꓰ ꓬꓲ ꓔꓱꓹ ꓜꓳꓽˍ ꓟ ꓐꓯ ꓟꓴ ꓟꓳꓸ ꓖꓶ ꓡ ꓟ ꓦꓬꓼ ꓠꓬꓲ ꓗꓪ ꓛꓲ꓾ ꓠꓴ ꓚꓲꓸ ꓛꓬ ꓐꓱ ꓶ ꓦꓶꓻ ꓠꓲꓹ ꓫꓺ ꓒꓵꓹ ꓔ ꓟ ꓥ ꓡꓳ꓿
45002006	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓮꓽ ꓟ ꓔꓯˍ ꓟꓲ ꓬꓲ ꓬꓰˍ ꓟ ꓡꓰ ꓐꓰ ꓚꓱꓹ ꓖꓶ ꓡ ꓥꓳ꓿
45002007	ꓮꓽ ꓟˍ ꓟꓲ ꓙꓲˍ ꓟ ꓬꓰˍ ꓟ ꓗꓪ ꓕꓶꓻ ꓕꓶˍ ꓡꓰꓽ ꓬꓰ ꓢꓲ꓾ ꓪꓴ-ꓢ ꓬꓲ ꓟꓬꓱ ꓓꓳꓽˍ ꓐꓰ ꓞꓳ ꓒꓵꓽˍ ꓟ ꓐꓰ꓾ ꓟꓽ ꓐꓬ ꓟꓽ ꓛꓵꓽ ꓡꓰ ꓟ ꓧꓪ ꓢꓴ ꓔꓯ ꓠꓬ꓾ ꓬꓲ ꓡꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓖꓶ ꓡ ꓥꓳ꓿
45002008	ꓖꓳ ꓡꓱ ꓥ ꓟꓲ ꓮꓽ ꓟ ꓚꓲꓸ ꓛꓬ ꓙꓲꓻ ꓖꓴˍ ꓡꓰꓽ ꓧꓪ ꓢꓲ ꓔꓱꓹ ꓚꓵˍ ꓟ ꓔꓯ ꓟꓽ ꓒꓵꓽ ꓛꓳ ꓛꓳ꓾ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓒꓵꓽ ꓛꓳ ꓢꓴ ꓔꓯ ꓠꓽ꓾ ꓦꓶ ꓠꓲꓹˍ ꓐꓰ ꓠꓲꓹ ꓛꓰꓹˍ ꓟ ꓟꓳꓸ ꓖꓶ ꓡ ꓥꓳ꓿
45002009	ꓟꓽ ꓙꓲ ꓟ ꓬꓰ ꓢꓴ ꓮꓽ ꓙꓵ ꓔꓯ ꓠꓬ ꓫꓸ ꓙꓵ ꓟꓷꓼ ꓙꓵ ꓓꓴˍ ꓐꓰ ꓠꓲꓹ ꓫꓸ ꓟꓬ ꓫꓸ ꓓꓴ ꓖꓶ ꓡ ꓥꓳ꓿ ꓬꓲ ꓪꓴꓸ ꓠꓬ ꓬꓴ-ꓔ ꓡ ꓞꓳ ꓔꓯ꓾ ꓗꓸ ꓠꓯꓸ ꓠꓬ ꓦꓲ-ꓡꓲ ꓡ ꓞꓳ ꓔꓯˍ ꓟꓲ ꓖꓶ ꓡ ꓥꓳ꓿
45002010	ꓙꓲˍ ꓟ ꓬꓰ ꓢꓴ ꓥ ꓕ ꓑꓳꓸ ꓔꓯ ꓠꓽ ꓟꓬꓱ ꓓꓳꓽˍ ꓐꓰ꓾ ꓞꓳ ꓒꓵꓽˍ ꓟ ꓐꓰ꓾ ꓢꓲ ꓡꓲ ꓟ ꓖꓶ ꓡ ꓥꓳ꓿ ꓬꓲ ꓪꓴꓸ ꓠꓬ ꓬꓴ-ꓔ ꓡ ꓞꓳ ꓔꓯ꓾ ꓗꓸ ꓠꓯꓸ ꓠꓬ ꓦꓲ-ꓡꓲ ꓡ ꓞꓳ ꓔꓯˍ ꓟꓲ ꓖꓶ ꓡ ꓥꓳ꓿
45002011	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓞꓳ ꓤ ꓒꓬꓱꓽ ꓔꓯ ꓟꓽ ꓢꓲ꓿
45002012	ꓙꓵꓽ ꓗ ꓟꓽ ꓙꓳ ꓙꓳ ꓝꓴꓲ ꓬꓰ ꓢꓴ ꓥ ꓕ ꓑꓳꓸ ꓠꓬ꓾ ꓙꓵꓽ ꓗ ꓟꓽ ꓙꓳ ꓙꓳ ꓟꓶꓽ ꓬꓰˍ ꓥꓳ꓿ ꓙꓵꓽ ꓗꓸ ꓠꓯꓸ ꓘꓪ ꓝꓴꓲ ꓬꓰ ꓢꓴ ꓮꓽ ꓙꓵ ꓔꓯˍ ꓟꓲ ꓙꓵꓽ ꓗ ꓗꓪ ꓐꓰ ꓐꓯ ꓟꓴ ꓞꓷꓹˍ ꓥꓳ꓿
45002013	ꓮ ꓡꓲꓳ ꓐꓯˍ ꓠꓬ ꓙꓵꓽ ꓗ ꓔꓯ ꓑ ꓙꓽ ꓕꓲ ꓖꓺꓼ ꓪꓴ-ꓢ ꓡꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓡ ꓟ ꓟꓽ ꓥ꓿ ꓙꓵꓽ ꓗ ꓔꓯ ꓛꓳ ꓢꓴ ꓔꓯ ꓢꓲꓸˍ ꓡꓰꓽ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓡ ꓟ ꓥ ꓡꓳ꓿
45002014	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓟꓽ ꓙꓳ ꓢꓴ ꓐꓶꓽ ꓞꓳ ꓬꓲ ꓪꓽ ꓚꓲꓸ ꓛꓬ ꓚꓰꓺ ꓠꓲꓹ ꓗꓪ ꓐꓰ ꓙꓵꓽ ꓗ ꓗꓪ ꓐꓯˍ ꓟ ꓡꓰ ꓐꓰ ꓛꓳˍ ꓕꓯ ꓠꓽ꓾ ꓬꓲ ꓪꓽ ꓠꓬ ꓙꓵꓽ ꓗ ꓟꓽ ꓙꓳ ꓥ ꓟꓲ꓾ ꓬꓲ ꓪꓽ ꓚꓰꓺ ꓠꓲꓹ ꓠꓬ ꓬꓲ ꓪꓽ ꓚꓲꓸ ꓛꓬ ꓙꓵꓽ ꓗ ꓒꓬꓱꓼ ꓡ ꓟ ꓥ ꓡꓳ꓿
45002015	ꓕꓱ ꓟ ꓗꓪ ꓐꓰ ꓬꓲ ꓪꓽ ꓠꓲꓹ ꓟ ꓗꓪ ꓙꓳˍ ꓟ ꓙꓵꓽ ꓗ ꓟꓬꓱꓽ ꓔꓯꓺ ꓟꓳꓸ ꓖꓶ ꓓꓳ ꓡ ꓢꓲ꓾ ꓬꓲ ꓪꓽ ꓦꓰꓽ ꓠꓲꓹˍ ꓟꓲ ꓖꓳ ꓟ ꓔꓯ ꓢꓷꓸ ꓙ ꓟꓳ ꓙ ꓢꓲ ꓠꓬꓲ꓾ ꓬꓲ ꓪꓽ ꓠꓲꓹ ꓟ ꓡꓰ ꓬꓲ ꓪꓽ ꓔꓯ ꓛꓬꓻ ꓖꓴ ꓓꓰꓺ꓾ ꓥ ꓠꓬ ꓓꓽ ꓔꓳꓹˍ ꓥꓳ꓿
45002016	ꓕꓱ ꓟꓬ ꓫꓵꓽ ꓠꓬ ꓥꓪ ꓡꓰ ꓚ ꓔꓬ ꓟ ꓶꓼ ꓓꓳ ꓫꓱꓹ ꓓꓳ ꓗꓪ ꓐꓯ ꓔ ꓟ ꓡꓰ ꓐꓰ꓾ ꓪꓴ-ꓢ ꓡꓰ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓞꓳ ꓤ ꓠꓲꓹ ꓟ ꓗꓪ ꓚꓵ ꓔ ꓟ ꓔꓯˍ ꓟꓲ ꓐꓯ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓟꓳꓸ ꓖꓶ ꓓꓳ ꓡ ꓥꓳ꓿
45002017	ꓖꓳ ꓡꓱ ꓥ ꓟꓲ ꓠꓴ ꓠꓬ ꓬꓴ-ꓔ ꓡ ꓞꓳ ꓟꓬꓱ ꓟꓯꓻ ꓔ ꓢꓲ꓾ ꓙꓵꓽ ꓗ ꓔꓯ ꓦ ꓡꓱ ꓢꓲ ꓠꓬꓲ꓾ ꓪꓴ-ꓢˍ ꓐꓰ ꓙ ꓡꓯꓽ ꓘꓳˍ ꓟ ꓗꓪ ꓘꓶꓽ ꓘꓹ ꓢꓴ ꓥ ꓢꓲ꓾
45002018	ꓙꓵꓽ ꓗ ꓗꓪ ꓐꓰˍ ꓟꓲ ꓟꓸ ꓔ ꓟ ꓕꓲ ꓣꓳ ꓥ ꓠꓬꓲ꓾ ꓬꓲ ꓠꓲꓹ ꓡꓶꓽ ꓔꓯ ꓢꓷꓸ ꓢꓲ ꓙꓲˍ ꓟ ꓔꓯˍ ꓟꓲ ꓒꓯꓽ ꓦꓰꓽ ꓗꓴꓸ ꓢꓴ ꓥ ꓡꓳ ꓐꓰ ꓐꓯ ꓢꓲ ꓠꓬꓲ꓾
45002019	ꓠꓴ ꓚꓲꓸ ꓛꓬ ꓠꓬ ꓟꓬ ꓔꓶꓺ ꓔꓯ ꓙ ꓖꓴ ꓧꓳꓽ ꓢꓴˍ ꓐꓰ꓾ ꓠꓯ ꓞꓲꓹ ꓟ ꓗꓪ ꓔꓬ ꓢꓴ ꓔꓯ ꓡꓬꓸ ꓖꓶ ꓢꓴ ꓥ ꓟ ꓐꓰ꓾
45002020	ꓙꓵꓽ ꓗ ꓗꓪ ꓟ ꓢꓷꓸ ꓠꓲꓹˍ ꓐꓰ ꓔꓱꓹˍ ꓟ ꓒꓬꓱꓽ ꓙꓳ ꓢꓴˍ ꓟꓲ ꓥ ꓡꓳ ꓐꓯ ꓢꓲ꓾ ꓞꓳ ꓙꓲꓽˍ ꓐꓰ ꓤ ꓠꓱ ꓤ ꓟꓸ ꓒ ꓥ ꓡꓳ꓾ ꓐꓰ ꓚꓲꓸ ꓛꓬ ꓔꓯ ꓦ ꓡꓱ ꓐꓳˍ ꓕꓯ ꓠꓽ꓾
45002021	ꓢꓴ ꓔꓯ ꓟꓸ ꓖꓶ ꓢꓴ ꓠꓴꓳ꓾ ꓚꓲꓸ ꓛꓬ ꓔꓯ ꓟꓽ ꓟꓸ ꓡ? ꓘꓴꓽ ꓟꓽ ꓓ ꓐꓰ ꓚ ꓟꓸ ꓖꓶ ꓢꓴꓳ꓾ ꓠꓴ ꓘꓴꓽˍ ꓢꓰꓽ ꓡ?
45002022	ꓦꓬꓽ ꓛꓳꓽ ꓧꓪ ꓟꓽ ꓓ ꓐꓯ ꓢꓴꓳ꓾ ꓠꓴ ꓠꓬ ꓦꓬꓽ ꓛꓳꓽ ꓧꓪꓺˍ ꓡ? ꓠꓲꓽ ꓐꓬꓱꓽ ꓔꓯ ꓠꓲꓹ ꓜꓳ ꓢꓴꓳ꓾ ꓠꓴ ꓠꓬ ꓠꓲꓽ ꓦꓲ ꓗꓪ ꓘꓴꓽˍ ꓡ?
45002023	ꓪꓴ-ꓢ ꓙꓵꓽ ꓗ ꓑꓶꓸ ꓓꓴ ꓘꓶꓽ ꓘ ꓢꓴꓳ꓾ ꓙꓵꓽ ꓗ ꓔꓯ ꓛꓬꓻ ꓢꓲ ꓪꓴ-ꓢ ꓔꓯ ꓟꓽ ꓒꓵꓽ ꓒꓵꓽ ꓬꓰˍ ꓡ?
45002024	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓪꓴ-ꓢ ꓟꓬꓱꓺ ꓔꓯ ꓠꓽ ꓠꓴ ꓪꓽ ꓑꓶ ꓓꓴ ꓐꓶꓽ ꓞꓳ ꓗꓳ ꓡꓳ ꓗꓪ ꓙꓱꓽ ꓪ ꓡꓰꓳ꓾ ꓐꓰ ꓐꓳ ꓔ ꓡꓳ꓿
45002025	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓔꓯ ꓠꓴ ꓛꓳˍ ꓕꓯ ꓠꓽ꓾ ꓶˍ ꓟ ꓗ ꓫꓵ ꓠꓬ ꓚꓵ ꓚꓵ ꓙꓲꓻ ꓖꓴ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓠꓬ ꓙꓵꓽ ꓗ ꓔꓯ ꓛꓬꓻ ꓢꓴ ꓥ ꓕꓯ ꓠꓽ꓾ ꓠꓴ ꓶˍ ꓟ ꓗ ꓫꓵ ꓟꓶˍ ꓟ ꓠꓬ ꓟꓽ ꓶ ꓔ ꓟ ꓐꓰ ꓕꓲ ꓡꓰꓹꓼ ꓥꓳ꓿
45002026	ꓖꓳ ꓡꓱ ꓠꓬꓲ ꓟꓽ ꓶ ꓔ ꓢꓴ ꓕꓲ ꓣꓳ ꓙꓵꓽ ꓗ ꓬꓲ ꓕꓵꓼ ꓪ ꓔꓯ ꓒꓵꓽ ꓛꓳ ꓐꓷˍ ꓠꓬ꓾ ꓬꓲ ꓟꓽ ꓶ ꓔ ꓥ ꓟꓲ ꓶ ꓔ ꓢꓴ ꓚꓬꓹ ꓖꓶˍ ꓥꓳ꓾ ꓟꓽ ꓥ ꓡ?
45002027	ꓝꓮꓲ ꓧꓪꓽ ꓖꓳ ꓓꓱꓽ ꓗꓪ ꓶˍ ꓟ ꓗ ꓫꓵ ꓟꓽ ꓟꓶ ꓟ ꓐꓶꓽ ꓞꓳ ꓕꓲ ꓣꓳ ꓙꓵꓽ ꓗ ꓔꓯ ꓛꓳꓻˍ ꓐꓷˍ ꓠꓬ꓾ ꓶˍ ꓟ ꓗ ꓫꓵ ꓙꓳ ꓢꓲ ꓐꓳ ꓔ ꓟ ꓙꓵꓽ ꓗ ꓔꓯ ꓛꓬ ꓢꓴ ꓬꓴ-ꓔ ꓡ ꓞꓳ ꓐꓴ ꓠꓴ ꓪꓽ ꓔꓯ ꓬꓲ ꓡꓰ ꓐꓯ ꓞꓷꓹ ꓡ ꓥꓳ꓾ ꓟꓽ ꓥ ꓡ?
45002028	ꓮ ꓡꓲꓳ ꓐꓯ ꓠꓬ ꓕꓯꓽ ꓢꓲ ꓗꓪˍ ꓡꓰ ꓬꓴ-ꓔ ꓡ ꓞꓳ ꓬꓰ ꓢꓴ ꓠ ꓬꓴ-ꓔ ꓡ ꓞꓳ ꓚꓵꓺ ꓟꓽ ꓥ꓿ ꓧꓪꓽ ꓖꓳ ꓓꓱꓽ ꓗꓪ ꓶꓺˍ ꓟˍ ꓟꓲ ꓶꓺˍ ꓟ ꓗ ꓫꓵ ꓚꓵꓺ ꓟꓽ ꓥ꓿
45002029	ꓬꓴ-ꓔ ꓡ ꓞꓳ ꓚꓵꓺ ꓠꓽ꓾ ꓠꓲꓹ ꓟ ꓠꓯꓸꓼ ꓗꓪ ꓣꓱꓽ ꓢꓴ ꓖꓳ ꓕꓲ ꓣꓳ ꓥ ꓡꓳ꓿ ꓬꓲ ꓶ ꓔ ꓟˍ ꓟꓲ ꓕꓳ ꓶ ꓗꓪ ꓐꓳ ꓔ ꓟ ꓙꓵꓽ ꓗ ꓔꓯ ꓛꓳˍ ꓟ ꓐꓰ ꓟꓳꓻ ꓞꓹ ꓟ ꓗꓪ ꓟꓽ ꓥ꓿ ꓠꓲꓹ ꓟ ꓠꓯꓸꓼ ꓗꓪ ꓪꓴ-ꓢ ꓦ ꓡꓰ ꓶꓺ ꓔ ꓟ ꓗꓪ ꓐꓰ ꓥ ꓡꓳ꓿ ꓬꓲ ꓔꓯ ꓫꓱꓸ ꓖꓶ ꓓꓴˍ ꓟꓲ ꓞꓳ ꓤ ꓗꓪ ꓐꓰ ꓡꓻˍ ꓟ ꓟꓽ ꓥ꓿ ꓪꓴ-ꓢ ꓗꓪ ꓐꓰ ꓡꓻˍ ꓟ ꓥ ꓡꓳ꓿
45003001	ꓖꓳ ꓡꓱ ꓥ ꓕꓯ ꓠꓽ ꓬꓴ-ꓔ ꓡ ꓞꓳ ꓠꓬ ꓮꓸ ꓫꓵ ꓧꓪꓸ ꓡꓰ ꓓꓴ ꓙꓳˍ ꓡ? ꓶꓺˍ ꓟ ꓗ ꓫꓵˍ ꓟꓲ ꓮꓸ ꓫꓵꓽ ꓙꓲ ꓖꓴ ꓙꓳˍ ꓡ?
45003002	ꓮꓽ ꓟꓬꓹ ꓙꓳˍ ꓡꓳ꓿ ꓬꓲ ꓪꓴꓸ ꓕꓲ ꓫꓵꓽ ꓠꓬ ꓪꓴ-ꓢ ꓐꓯ ꓘꓶ ꓠꓽ ꓬꓴ-ꓔ ꓡ ꓞꓳ ꓔꓯ ꓡꓯꓼ ꓙꓱ ꓔ ꓟ ꓥ ꓡꓳ꓿
45003003	ꓖꓳ ꓡꓱ ꓥ ꓟꓲ ꓬꓲ ꓪꓽ ꓕꓲ ꓐꓱ ꓙꓵꓻ ꓠꓲꓹ ꓟꓽ ꓙꓳ ꓠꓬ ꓮ ꓡꓲ ꓗꓷ ꓡꓰˍ ꓡ? ꓬꓲ ꓪꓽ ꓙꓵꓻ ꓠꓲꓹ ꓟꓽ ꓙꓳ ꓟ ꓡꓰ ꓪꓴ-ꓢ ꓦ ꓡꓱ ꓐꓳˍ ꓟ ꓔꓯ ꓖꓳꓽ ꓡꓰ ꓝꓲˍ ꓡ?
45003004	ꓮ ꓡꓲ ꓥ ꓟꓲ ꓖꓳ ꓡꓱ ꓠꓽ ꓟꓽ ꓥ꓿ ꓞꓳ ꓤ ꓮꓽ ꓙꓵ ꓠꓬ ꓞꓳ ꓗꓶꓸ ꓒꓬꓱꓼ ꓡ ꓖꓴˍ ꓟꓲ ꓪꓴ-ꓢ ꓠꓽ ꓔꓱꓹˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓠꓴ ꓐꓯ ꓘꓶꓽ ꓠꓬ ꓔꓱꓹ ꓜꓳꓽˍ ꓟ ꓥ ꓟ ꓡꓳꓸ ꓓꓳ ꓡ ꓢꓲ꓾ ꓐꓯ ꓟꓴ ꓞꓷꓹˍ ꓕꓯ ꓠꓴ ꓧꓪꓸ ꓡꓰˍ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45003005	ꓖꓳ ꓡꓱ ꓥ ꓟꓲ ꓣꓳ ꓟꓽ ꓔꓱꓹ ꓟꓽ ꓜꓳꓽ ꓟ ꓡꓰ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓔꓯ ꓟꓰꓹ ꓟꓳꓸ ꓖꓶ ꓓꓳ ꓡ ꓐꓷˍ ꓠꓬ꓾ ꓣꓳ ꓮ ꓡꓲ ꓐꓯ ꓠꓯꓹ ꓡ? ꓪꓴ-ꓢ ꓡꓰ ꓣꓳ ꓔꓯ ꓛꓬꓺ ꓒꓵꓽ ꓖꓶ ꓡ ꓕꓯ ꓬꓲ ꓠꓬ ꓟꓽ ꓔꓱꓹ ꓜꓳꓽ ꓢꓴ ꓥ ꓡ? (ꓥꓪ ꓠꓬ ꓞꓳ ꓤ ꓫ ꓕꓱ ꓚꓱꓹ ꓔꓯ ꓛꓳ ꓢꓲ ꓫꓸ ꓕꓱ ꓔꓬ ꓟ ꓥꓳ꓿)
45003006	ꓖꓳ ꓡꓱ ꓠꓽ ꓟꓽ ꓥ꓿ ꓪꓴ-ꓢ ꓠꓬ ꓟꓽ ꓔꓱꓹ ꓟꓽ ꓜꓳꓽ ꓢꓴ ꓥ ꓕꓯ ꓠꓽ꓾ ꓬꓲ ꓮ ꓡꓲ ꓐꓰ ꓢꓲ ꓔꓱꓹ ꓜꓳꓽˍ ꓟ ꓡꓰ ꓟꓲ ꓠꓯ ꓡ ꓞꓳ ꓔꓯ ꓐꓯ ꓟꓴ ꓘꓶꓽ ꓐ ꓡ ꓢꓰꓽ꓿
45003007	ꓮꓽ ꓧꓪꓹ ꓕꓲ ꓣꓳ ꓣꓳ ꓠꓬ꓾ ꓥꓪ ꓗꓶꓸˍ ꓟ ꓗꓪ ꓐꓰ ꓪꓴ-ꓢ ꓔꓱꓹ ꓚꓵˍ ꓟ ꓬꓲ ꓟꓬꓱ ꓓꓳꓽ ꓟꓬꓽ ꓠꓬꓲ ꓟꓳꓸ ꓖꓶ ꓓꓳ ꓡ ꓕꓯ ꓠꓽ꓾ ꓥꓪ ꓔꓯ ꓮꓸ ꓫꓵ ꓑꓶ ꓓꓴ ꓝꓴꓲ ꓙꓳ ꓢꓴ ꓔꓯˍ ꓡꓰ ꓐꓰ ꓐꓯ ꓟꓴ ꓘꓶꓽˍ ꓢꓰꓽ ꓡ?꓾ ꓐꓰ ꓐꓯ ꓢꓴ ꓙꓳˍ ꓟꓽ ꓢꓷ꓿
45003008	ꓝꓮꓲ ꓠꓬ ꓙꓲˍ ꓟ ꓒꓬꓱꓼ ꓡ ꓝꓲ ꓠꓹ ꓟ ꓣꓳ ꓥꓶˍ ꓟ ꓬꓰ ꓡꓯ꓾ ꓐꓰ ꓮꓸ ꓫꓵ ꓪꓴꓸ ꓠꓬꓲ ꓟꓽ ꓐꓯˍ ꓡ? (ꓢꓴ ꓡꓰ ꓥꓪ ꓠꓴ ꓘꓽ ꓚ ꓢꓲ ꓥꓪ ꓠꓴꓽ ꓠꓬ ꓖꓳ ꓡꓱ ꓐꓯˍ ꓡꓳ꓾ ꓐꓰ ꓐꓯ ꓢꓴ ꓙꓳˍ ꓡꓳ꓿) ꓥꓪ ꓠꓴꓽ ꓔꓯ ꓖꓳ ꓡꓱ ꓚ ꓢꓴ ꓐꓴ ꓠꓬ ꓬꓲ ꓪꓽ ꓟꓶ ꓙꓲꓽ ꓙꓳˍ ꓟ ꓛꓬ ꓒꓵꓽ ꓟꓶˍ ꓥꓳ꓿
45003009	ꓖꓳ ꓡꓱ ꓠꓬ ꓮ ꓡꓲ ꓥ ꓡ? ꓣꓳ ꓬꓴ-ꓔ ꓡ ꓞꓳ ꓐꓴ ꓠꓬ ꓐꓶꓽ ꓞꓳ ꓕꓯꓽ ꓢꓲ ꓙꓲˍ ꓡ? ꓮ ꓡꓲˍ ꓟꓲ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓡ ꓞꓳ ꓮꓽ ꓙꓵ꓾ ꓬꓴ-ꓔ ꓡ ꓞꓳ ꓥ ꓟꓲ꓾ ꓦꓲ-ꓡꓲ ꓡ ꓞꓳ ꓥ ꓟꓲ꓾ ꓝꓴꓲ ꓙꓵꓽ ꓪꓽ ꓠꓬꓲꓻˍ ꓟ ꓠꓯꓸ ꓘꓪ ꓔꓬ ꓡꓳ꓾ ꓐꓰ ꓧꓶꓸ ꓕꓯˍ ꓡꓰ ꓥꓪ ꓠꓴꓽ ꓒꓶ ꓟꓸ ꓖꓶ ꓗꓷꓳ꓿
45003010	ꓕꓳ ꓶ ꓗꓪ꓾ ꓔꓱꓹ ꓜꓳꓽ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓿
45003011	ꓙꓽ ꓜꓲꓼ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓾ ꓪꓴ-ꓢ ꓔꓯ ꓧꓪ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓿
45003012	ꓬꓲ ꓪꓽ ꓮꓽ ꓙꓵ ꓠꓬ ꓪꓴ-ꓢ ꓔꓯˍ ꓐꓰ ꓧꓹ ꓙꓰ ꓖꓴ ꓢꓲ ꓕꓲ ꓡꓰꓹꓼ ꓐꓰ ꓣꓱꓽ ꓟꓽ ꓬꓯꓼˍ ꓟ ꓒꓬꓱꓼ ꓡꓺꓳ꓿ ꓙꓲˍ ꓟ ꓬꓰ ꓢꓴ ꓟꓽ ꓙꓳ꓾ ꓕꓲ ꓣꓳˍ ꓟꓲ ꓟꓽ ꓙꓳ꓿
45003013	ꓬꓲ ꓪꓽ ꓛꓴꓽ ꓐꓰꓻ ꓠꓬ ꓒꓴꓺ ꓞꓹ ꓟ ꓡꓱꓼ ꓜꓴ ꓥ ꓡꓳ꓿ ꓬꓲ ꓪꓽ ꓡ ꓛꓱ ꓠꓬ ꓗꓶꓸˍ ꓟ ꓣꓱꓽˍ ꓡꓳ꓿ ꓬꓲ ꓪꓽ ꓟꓷꓽ ꓠꓷꓹ ꓗꓴꓹ ꓙꓲ ꓗꓪˍ ꓟꓲ ꓩꓴ ꓓꓳꓼ ꓓꓯꓹ ꓡꓳ꓿
45003014	ꓬꓲ ꓪꓽ ꓟꓷꓽ ꓠꓷꓹ ꓗꓪ ꓠꓬ ꓙꓱꓽˍ ꓟ ꓐꓰ ꓘꓪꓽˍ ꓟ ꓐꓲ ꓞꓹ ꓡꓳ꓿
45003015	ꓞꓳ ꓤ ꓔꓯ ꓢꓰꓼ ꓢꓲ ꓫꓵꓽ ꓓꓳ ꓡꓰ ꓝꓲ ꓠꓹ ꓟ ꓬꓲ ꓪꓽ ꓛꓲ ꓒꓯꓹ ꓢꓰꓺˍ ꓡꓳ꓿
45003016	ꓬꓲ ꓪꓽ ꓙ ꓖꓴ ꓗꓪ ꓠꓬ ꓐꓬ ꓡꓰ ꓓꓴˍ ꓐꓰ ꓫꓸ ꓙꓵ ꓓꓴ ꓓꓻˍ ꓡꓳ꓿
45003017	ꓢꓲ ꓡꓲ ꓟ ꓙ ꓖꓴ ꓔꓯ ꓬꓲ ꓪꓽ ꓮ ꓕꓯˍ ꓟꓲ ꓟꓽ ꓢꓷꓸ ꓠꓬꓲ꓿
45003018	ꓬꓲ ꓪꓽ ꓟꓬ ꓢꓶ ꓟꓲꓽ ꓙꓬ ꓗꓪ ꓪꓴ-ꓢ ꓔꓯ ꓙꓳ ꓒꓵꓽˍ ꓟ ꓠꓲꓹ ꓟ ꓟꓽ ꓙꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45003019	ꓖꓳ ꓡꓱ ꓠꓬ ꓙꓵꓽ ꓗ ꓗꓪ ꓐꓯ ꓔ ꓟ ꓮ ꓡꓲ ꓕꓲ ꓫꓵꓽˍ ꓟꓲ ꓙꓵꓽ ꓗꓸ ꓠꓯꓸ ꓘꓪ ꓔꓬ ꓢꓴ ꓔꓯ ꓐꓯ ꓬꓯꓼˍ ꓟ ꓥ ꓢꓲ꓾ ꓟꓷꓽ ꓠꓷꓹ ꓮꓽ ꓙꓵ ꓔꓯ ꓛꓵꓽ ꓔꓸ ꓠꓹ ꓟ ꓐꓰ꓾ ꓟꓲ ꓠꓯ ꓡ ꓞꓳ ꓮꓽ ꓙꓵ ꓠꓬ ꓪꓴ-ꓢ ꓐꓯ ꓟꓴꓺ ꓗꓪ ꓓꓵꓽ ꓡꓰ ꓠꓹ ꓟ ꓥ ꓟ ꓣꓳ ꓢꓷˍ ꓡꓳ꓿
45003020	ꓖꓳ ꓡꓱ ꓠꓬꓲ ꓙꓵꓽ ꓗ ꓠꓬ ꓞꓳ ꓤ ꓝꓴꓲ ꓔꓯ ꓡꓳꓸ ꓢꓷꓸ ꓡꓰ ꓝꓲ ꓓꓴˍ ꓡꓰꓽ ꓥ ꓠꓬꓲ꓾ ꓮꓽ ꓟˍ ꓟꓲ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓪꓴ-ꓢ ꓟꓲꓽ ꓙꓬꓽ ꓗꓪ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓟꓽ ꓓ꓿
45003021	ꓖꓳ ꓡꓱ ꓥ ꓟꓲ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓠꓬ ꓙꓵꓽ ꓗ ꓗꓪ ꓐꓰ ꓟꓽ ꓥ ꓟ꓾ ꓙꓵꓽ ꓗꓺˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓕꓳ ꓶ ꓡꓰ ꓢꓷꓸ ꓙ ꓟꓳ ꓙ ꓗꓷꓳ꓿
45003022	ꓪꓴ-ꓢ ꓡꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶꓽˍ ꓟ ꓕꓱ ꓟ ꓠꓬ ꓬꓰ-ꓢꓴ ꓙꓲ-ꓢꓴ ꓔꓯ ꓙꓵꓻˍ ꓟ ꓗꓪ ꓐꓰ꓾ ꓐꓱꓻ ꓓꓴ ꓒꓯꓽ ꓓꓴ ꓟꓽ ꓙꓳ ꓙꓳ꓾ ꓙꓵꓻ ꓢꓴ ꓮꓽ ꓙꓵ ꓔꓯ ꓖꓶꓽ ꓡ ꓟ ꓥ ꓡꓳ꓿
45003023	ꓮ ꓡꓲꓳ ꓐꓯ ꓠꓬ ꓮꓽ ꓙꓵ ꓢꓴ ꓝꓴꓲ ꓬꓰ ꓗꓷ ꓠꓬꓲ꓾ ꓪꓴ-ꓢ ꓟꓬꓱ ꓓꓳꓽ ꓔꓯ ꓡꓯꓼ ꓟꓽ ꓛꓲ ꓗꓷ ꓡꓰꓳ꓿
45003024	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓟ ꓫꓴꓹ ꓣꓴˍ ꓟ ꓡꓰ꓾ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓣꓳ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲꓳ꓿
45003025	ꓪꓴ-ꓢ ꓠꓬ ꓠꓲꓹ ꓟ ꓫꓵˍ ꓟ ꓗꓪ ꓐꓰ ꓧꓶꓸ ꓕꓯ ꓬꓰ ꓗꓷ ꓟ ꓝꓴꓲ ꓔꓯ ꓟꓽ ꓐꓯ ꓞꓷꓹ ꓞꓷꓹ ꓠꓲꓹ ꓟ ꓦꓲꓺ ꓖꓶꓡ ꓢꓲ꓾ ꓬꓲ ꓔꓱꓹ ꓜꓳꓽˍ ꓟ ꓟꓳꓸ ꓖꓶ ꓓꓳ ꓡ ꓠꓹ ꓟ꓾ ꓬꓰ-ꓢꓴ ꓬꓲ ꓫꓵꓽ ꓗꓪ ꓐꓰ ꓝꓴꓲ ꓖꓽ ꓖꓶ ꓟꓶˍ ꓟ ꓔꓯ ꓙꓵꓻ ꓢꓴ ꓐꓴ ꓐꓱ ꓶ꓾ ꓬꓲ ꓡꓰ ꓦꓶ ꓠꓽ ꓡꓰ ꓟ ꓔꓲ ꓓꓴ ꓬꓰ ꓠꓹ ꓟ ꓬꓰ-ꓢꓴ ꓔꓯ ꓢꓲ ꓚꓰꓸ ꓗꓷꓳ꓿
45003026	ꓕꓱ ꓟ ꓠꓬ ꓮ ꓟꓶˍ ꓟꓲ ꓪꓴ-ꓢ ꓠꓽ ꓔꓱꓹ ꓜꓳꓽ ꓢꓴ ꓥ ꓟ ꓐꓰ꓾ ꓬꓰ-ꓢꓴ ꓔꓯ ꓙꓵꓻ ꓢꓴ ꓔꓯ ꓠꓬ ꓬꓲ ꓡꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓢꓴ ꓥ ꓟ ꓟꓳꓸ ꓖꓶ ꓓꓳ ꓡ ꓠꓹ ꓟ ꓥ ꓡꓳ꓿
45003027	ꓖꓳ ꓡꓱ ꓥ ꓠꓬ ꓣꓳ ꓘꓶ ꓘꓹ ꓓꓴ ꓮꓸ ꓫꓵꓽ ꓙꓳˍ ꓡ? ꓘꓶ ꓘꓹ ꓓꓴ ꓟꓽ ꓙꓳ꓿ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓣꓳ ꓠꓬ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓥ ꓡ? ꓟꓽ ꓥ꓿ ꓙꓵꓻ ꓠꓲꓹ ꓗꓪ ꓐꓰˍ ꓡꓰꓽ ꓥ ꓡꓳ꓿
45003028	ꓖꓳ ꓡꓱ ꓠꓬꓲ ꓥꓪ ꓠꓴꓽ ꓠꓬ ꓞꓳ ꓤ ꓠꓽ ꓙꓵꓽ ꓗ ꓔꓯ ꓒꓵꓽ ꓛꓳˍ ꓟ ꓗꓪ ꓐꓰ ꓟꓽ ꓥ ꓥ꓾ ꓙꓵꓻ ꓠꓲꓹ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓡꓳ꓾ ꓐꓰ ꓙꓵꓻˍ ꓡꓳ꓿
45003029	ꓪꓴ-ꓢ ꓠꓬ ꓬꓴ-ꓔ ꓡ ꓞꓳ ꓪꓴ-ꓢˍ ꓡꓰꓽ ꓥ ꓡ? ꓐꓶꓽ ꓞꓳ ꓪꓴ-ꓢˍ ꓟꓲ ꓥꓳ꓾ ꓟꓽ ꓥ ꓡ?
45003030	ꓶˍ ꓟ ꓗ ꓫꓵ ꓟꓶ ꓢꓴ ꓔꓯˍ ꓟꓲ꓾ ꓟꓽ ꓟꓶ ꓢꓴ ꓔꓯˍ ꓟꓲ꓾ ꓙꓵꓻ ꓠꓲꓹ ꓑꓶꓸ ꓓꓴ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓡ ꓢꓴ ꓠꓬ ꓪꓴ-ꓢ ꓬꓲ ꓕꓲ ꓣꓳˍ ꓡꓰ ꓥ ꓡꓳ꓿
45003031	ꓖꓳ ꓡꓱ ꓥ ꓠꓬ ꓣꓳ ꓠꓽ ꓙꓵꓻ ꓠꓲꓹ ꓟꓸ ꓟꓲꓽ ꓕꓱ ꓟ ꓡꓰ ꓙꓵꓽ ꓗ ꓔꓯ ꓖꓳꓽ ꓡꓰ ꓝꓲˍ ꓡ? ꓖꓳ ꓡꓱ ꓠꓽ ꓟꓽ ꓥ꓿ ꓣꓳ ꓠꓬ ꓙꓵꓽ ꓗ ꓔꓯ ꓟꓬꓽ ꓠꓬꓲ ꓕꓶꓻ ꓡꓰ ꓝꓲˍ ꓟ ꓥ ꓡꓳ꓿
45004001	ꓖꓳ ꓡꓱ ꓠꓬ ꓧꓪꓽ ꓖꓳ ꓓꓱꓽ ꓗꓪ ꓟ ꓣꓳ ꓒꓵꓽ ꓒ ꓮ-ꓐ-ꓡ-ꓦ ꓔꓯ ꓟꓳꓸ ꓣꓳ ꓮ ꓡꓲ ꓐꓯ ꓠꓯꓹ ꓡ?
45004002	ꓮ-ꓐ-ꓡ-ꓦ ꓠꓬ ꓟꓬꓱꓽ ꓬꓰ ꓢꓯꓼ ꓕꓵꓼˍ ꓟ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰˍ ꓟ ꓥ ꓐꓷˍ ꓠꓬ ꓘꓶꓽ ꓘꓹ ꓓꓴ ꓙꓳˍ ꓡꓳ ꓫꓵꓽ ꓥꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓟꓲꓽ ꓙꓬ ꓗꓪ ꓠꓽ ꓘꓶꓽ ꓘꓹ ꓓꓴ ꓟꓽ ꓙꓳ꓿
45004003	ꓮ ꓡꓲꓳ ꓐꓯ ꓠꓬ ꓢꓲꓽ ꓫꓬ ꓕꓳ ꓶ ꓗꓪ ꓮ ꓡꓲ ꓐꓯ ꓔ ꓡ? ꓮ-ꓐ-ꓡ-ꓦ ꓠꓬ ꓪꓴ-ꓢ ꓔꓯ ꓙꓵꓻ ꓗꓷ ꓠꓬꓲ꓾ ꓙꓵꓻ ꓠꓲꓹ ꓕꓱ ꓟ ꓑꓶꓸ ꓓꓴ ꓬꓲ ꓔꓯ ꓔꓱꓹ ꓜꓳꓽˍ ꓟ ꓚꓬ ꓖꓶ ꓗꓷꓳ꓾ ꓐꓰ ꓐꓯ ꓔ ꓡꓳ꓾ ꓟꓽ ꓥ ꓡ?
45004004	ꓟꓬꓱꓽ ꓬꓰ ꓢꓴ ꓟꓶˍ ꓟ ꓪ ꓒꓵꓽ ꓠꓽ ꓡꓯꓼ ꓫꓴ ꓟꓽ ꓥ꓾ ꓟꓶ ꓙꓲꓽ ꓙꓳˍ ꓠꓬꓲ ꓟꓶˍ ꓟ ꓥ ꓡꓳ꓿
45004005	ꓖꓳ ꓡꓱ ꓥ ꓟꓲ ꓟꓬꓱꓽ ꓬꓰ ꓢꓯꓼ ꓕꓵꓼˍ ꓟ ꓗꓪ ꓐꓰ ꓟꓽ ꓥ ꓥ꓾ ꓙꓵꓻ ꓠꓲꓹ ꓑꓶꓸ ꓓꓴ ꓝꓴꓲ ꓙꓳ ꓢꓴ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓢꓴ ꓪꓴ-ꓢ ꓔꓯ ꓙꓵꓻ ꓢꓴ ꓔꓯ ꓠꓬ꓾ ꓬꓲ ꓙꓵꓻ ꓠꓲꓹ ꓑꓶ ꓓꓴ ꓪꓴ-ꓢ ꓡꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶˍ ꓡꓳ꓿
45004006	ꓓ-ꓪꓵˍ ꓟꓲ ꓟꓬꓱꓽ ꓬꓰ ꓢꓯꓼ ꓕꓵꓼˍ ꓟ ꓗꓪ ꓐꓰ ꓟꓽ ꓥ ꓥ꓾ ꓪꓴ-ꓢ ꓡꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓟꓶˍ ꓟ ꓡ ꓞꓳ ꓠꓬ ꓶꓼ ꓙꓳ ꓫꓱꓹ ꓙꓳ ꓡꓳ꓾ ꓐꓯˍ ꓡꓳ꓿
45004007	ꓬꓲ ꓐꓯˍ ꓟ ꓠꓬ꓾ ꓛꓬ ꓖꓴ ꓖꓽ ꓖꓶ ꓟꓶ ꓢꓴˍ ꓐꓰ꓾ ꓝꓴꓲ ꓫꓵꓹ ꓦ ꓟꓶ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
45004008	ꓢꓲ ꓒꓽ ꓡꓰ ꓝꓴꓲ ꓓꓰꓺ ꓘꓶ ꓐꓯ ꓞꓷꓹˍ ꓟ ꓟꓽ ꓟꓶ ꓢꓴˍ ꓟꓲ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿
45004009	ꓖꓳ ꓡꓱ ꓥ ꓠꓬ ꓶꓼ ꓤ ꓫꓱꓹ ꓤ ꓕꓱ ꓟ ꓠꓬ꓾ ꓶˍ ꓟ ꓗ ꓫꓵ ꓟꓶ ꓢꓴ ꓐꓱ ꓶˍ ꓡꓰꓽ ꓥ ꓡ? ꓥ ꓠꓬ ꓟꓽ ꓶ ꓟꓶ ꓢꓴ ꓐꓱ ꓶˍ ꓟꓲ ꓥ ꓡ? ꓮ-ꓐ-ꓡ-ꓦ ꓔꓯ ꓠꓬ ꓬꓲ ꓙꓵꓻ ꓠꓲꓹ ꓑꓶꓸ ꓓꓴ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓗꓷꓳ꓾ ꓐꓰ ꓣꓳ ꓐꓯ ꓗꓷꓳ꓿
45004010	ꓖꓳ ꓡꓱ ꓚꓬꓹ ꓟꓶ ꓟ ꓠꓬ ꓶ ꓟꓶ ꓡꓰ ꓗꓸ ꓠꓯꓸ ꓥ ꓡ? ꓥ ꓠꓬ ꓟꓽ ꓶ ꓢꓰꓽ ꓕꓯ ꓥ ꓡ? ꓶ ꓟꓶ ꓗꓷ ꓗꓸ ꓠꓯꓸ ꓟꓽ ꓥ꓾ ꓟꓽ ꓶ ꓟꓶ ꓢꓰꓽ ꓕꓯˍ ꓡꓰ ꓥ ꓡꓳ꓿
45004011	ꓮ ꓡꓲꓳ ꓐꓯ ꓠꓬ ꓮ-ꓐ-ꓡ-ꓦ ꓠꓬ ꓟꓽ ꓶ ꓟꓶ ꓢꓰꓽ ꓕꓯˍ ꓡꓰ꓾ ꓬꓲ ꓙꓵꓻ ꓠꓲꓹ ꓑꓶꓸ ꓓꓴ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓗꓷ ꓟ ꓬꓲ ꓢꓷꓸ ꓡꓰ ꓓꓴˍ ꓐꓰ ꓔꓳꓹ ꓠꓷꓼ ꓓꓴ ꓬꓰ ꓠꓹ ꓟ꓾ ꓬꓲ ꓠꓬ ꓶˍ ꓟ ꓗ ꓫꓵ ꓟꓶˍ ꓡꓳ꓿ ꓕꓱ ꓟ ꓠꓬ ꓮ-ꓐ-ꓡ-ꓦ ꓠꓽ ꓶˍ ꓟ ꓗꓪ ꓐꓰ ꓟꓽ ꓥ ꓥ꓾ ꓙꓵꓻ ꓠꓲꓹ ꓑꓶꓸ ꓓꓴ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓢꓴ ꓮꓽ ꓙꓵ ꓟ ꓐꓹ ꓐ ꓒꓬꓱꓼ ꓡ ꓠꓹ ꓟ ꓥ ꓡꓳ꓿
45004012	ꓬꓲ ꓠꓬ ꓶ ꓟꓶ ꓢꓴ ꓐꓴ ꓐꓹ ꓐ ꓥ ꓟˍ ꓡꓰ ꓟꓽ ꓞꓲ꓾ ꓬꓲ ꓟꓽ ꓶ ꓟꓶ ꓢꓰꓽ ꓕꓯˍ ꓡꓰ ꓬꓲˍ ꓡꓰ ꓐꓰ ꓙꓵꓻ ꓠꓲꓹ ꓚꓱꓹ ꓗꓪ ꓚ ꓗꓷ ꓢꓴ ꓐꓴ ꓬꓲ ꓪꓽ ꓐꓹ ꓐˍ ꓟꓲ ꓥꓳ꓿
45004013	ꓟꓲ ꓠꓯ ꓕꓱ ꓟ ꓠꓬ꓾ ꓮ-ꓐ-ꓡ-ꓦˍ ꓐꓰ ꓬꓲ ꓞꓲꓼ ꓤ ꓡꓯ ꓤ ꓐꓴ ꓡꓯꓼ ꓪ ꓒꓬꓱꓼ ꓡ ꓠꓹ ꓟ ꓙ ꓟꓳ ꓘꓶꓽ ꓠꓬ꓾ ꓙꓵꓽ ꓗ ꓔꓯ ꓛꓳˍ ꓟ ꓗꓪ ꓐꓰ ꓟꓶꓺˍ ꓟꓽ ꓥ꓿ ꓙꓵꓻ ꓠꓲꓹ ꓑꓶ ꓓꓴ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓗꓪ ꓐꓰ ꓟꓶˍ ꓟ ꓥ ꓡꓳ꓿
45004014	ꓙꓵꓽ ꓗ ꓔꓯ ꓛꓳ ꓢꓴ ꓐꓴˍ ꓡꓰꓽ ꓡꓯꓼ ꓪ ꓟꓶˍ ꓕꓯ ꓠꓽ꓾ ꓙꓵꓻ ꓠꓲꓹ ꓠꓬ ꓬꓲ ꓖꓳꓽ ꓒꓬꓱꓼ ꓡ ꓢꓲ꓾ ꓙ ꓟꓳ ꓘꓶˍ ꓟꓲ ꓮ ꓔꓳ ꓗꓷ ꓡꓰˍ ꓥꓳ꓿
45004015	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓔꓯ ꓠꓽ ꓦꓶꓻ ꓠꓲꓹ ꓛꓳ ꓞꓹ ꓡꓳ꓿ ꓖꓳ ꓡꓱ ꓥ ꓟꓲ ꓙꓵꓽ ꓗ ꓟꓽ ꓙꓳ ꓠꓬ ꓛꓬ ꓖꓴ ꓙꓳ ꓟꓽ ꓠꓺ꓿
45004016	ꓖꓳ ꓡꓱ ꓠꓬꓲ ꓡꓯꓼ ꓪ ꓟꓶˍ ꓟ ꓙ ꓟꓳ ꓘꓶꓽ ꓠꓬ ꓣꓱꓽ ꓛꓰ ꓗꓪ ꓐꓰ ꓙꓵꓻ ꓠꓲꓹ ꓑꓶ ꓓꓴ ꓥ ꓢꓲ꓾ ꓙꓵꓽ ꓗ ꓔꓯ ꓛꓳ ꓢꓴ ꓐꓱ ꓶˍ ꓡꓰ ꓟꓽ ꓞꓲ꓾ ꓣꓳ ꓒꓵꓽ ꓒ ꓮ-ꓐ-ꓡ-ꓦ ꓙꓵꓻ ꓠꓲꓹ ꓚꓱꓹ ꓗꓪ ꓚ ꓢꓲ ꓞꓳ ꓙꓳ ꓢꓴ ꓮꓽ ꓙꓵ ꓐꓱ ꓶˍ ꓟꓲ ꓥ ꓡꓳ꓿ ꓬꓲ ꓠꓬ ꓣꓳꓽ ꓮꓽ ꓙꓵ ꓟ ꓐꓹ ꓐ ꓥ ꓡꓳ꓿
45004017	(ꓕꓱ ꓟ ꓠꓬ ꓕꓳ ꓶ ꓗꓪ꓾ ꓥꓪ ꓠꓬ ꓠꓴ ꓔꓯ ꓞꓳ ꓫꓵꓽ ꓮꓽ ꓟꓬꓹ ꓫꓵꓽ ꓟ ꓐꓹ ꓐ ꓒꓬꓱꓼ ꓡ ꓝꓲꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥꓳ꓿) ꓫꓵꓻ ꓢꓴ ꓔꓯ ꓢꓯꓸ ꓡ ꓝꓲ ꓢꓲ꓾ ꓟꓽ ꓙꓳ ꓢꓰꓽ ꓟ ꓔꓯ ꓙꓳꓻ ꓡ ꓝꓲ ꓢꓴ ꓪꓴ-ꓢ ꓔꓯ ꓮ-ꓐ-ꓡ-ꓦ ꓙꓵꓻ ꓗꓷꓳ꓿
45004018	ꓖꓳ ꓡꓱ ꓠꓬꓲ ꓬꓲ ꓔꓯ꓾ ꓠꓴ ꓞꓲꓼ ꓤ ꓡꓯꓹ ꓤ ꓐꓴ ꓠꓬ ꓟꓬꓽˍ ꓥꓳ꓾ ꓐꓯ ꓔꓸ ꓟ ꓡꓰ ꓐꓰ꓾ ꓬꓲ ꓠꓽ ꓥꓳ ꓡꓳꓸ ꓓꓴ ꓟꓽ ꓙꓳ ꓟ ꓗꓪ ꓥꓳ ꓡꓳꓸ ꓗꓷ ꓢꓲ ꓙꓵꓻ ꓗꓷ ꓠꓬꓲ꓾ ꓞꓳ ꓫꓵꓽ ꓮꓽ ꓟꓬꓹ ꓟ ꓐꓹ ꓐ ꓒꓬꓱꓼ ꓡꓺꓳ꓿
45004019	ꓬꓲ ꓠꓬ ꓮꓽ ꓡ ꓕꓲ ꓦꓬ ꓘꓳꓼ ꓛꓲ ꓙꓳ ꓢꓲ꓾ ꓚꓲꓸ ꓛꓬ ꓖꓳ ꓓꓱ ꓠꓬ ꓫꓵꓻ ꓞꓹ ꓟ ꓡꓰ ꓐꓰ ꓗꓹ ꓟ ꓐꓰ꓾ ꓢ-ꓣ ꓤ ꓘꓶꓻ ꓫꓵꓻ ꓞꓹ ꓟ ꓔꓯ ꓓꓵꓽ ꓙꓽ ꓛꓲˍ ꓟꓲ꓾ ꓬꓲ ꓙꓵꓻ ꓠꓲꓹ ꓟꓽ ꓣꓳ ꓡꓰ꓿
45004020	ꓬꓲ ꓠꓽ ꓪꓴ-ꓢ ꓙ ꓟꓳ ꓘꓶ ꓔꓯ ꓟꓽ ꓓꓵꓽ ꓙꓽ ꓟꓬꓽ ꓟꓬꓽ꓾ ꓙꓵꓻ ꓠꓲꓹ ꓢꓯꓼ ꓙꓳ ꓡ ꓢꓲ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
45004021	ꓝꓮꓲ꓾ ꓪꓴ-ꓢ ꓡꓰ ꓙ ꓟꓳ ꓔ ꓟ ꓠꓬ ꓪꓴ-ꓢ ꓬꓰ ꓐ ꓡ ꓥꓳ꓾ ꓐꓰ ꓬꓲ ꓦ ꓡꓱ ꓐꓳˍ ꓡꓳ꓿
45004022	ꓖꓳ ꓡꓱ ꓠꓬꓲ ꓬꓲ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰꓳ꓿
45004023	ꓬꓲ ꓔꓯ ꓠꓬ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲꓳ꓾ ꓐꓯˍ ꓟ ꓠꓬ ꓬꓲ ꓐꓱ ꓶ ꓐꓳ ꓔ ꓟˍ ꓡꓰꓽ ꓟꓽ ꓞꓲ꓾
45004024	ꓢꓲ ꓒꓽ ꓬꓰ-ꓢꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓴ ꓪꓴ-ꓢ ꓔꓯ ꓙꓵꓻ ꓢꓴ ꓐꓴ ꓣꓳ ꓮꓽ ꓙꓵ ꓔꓯˍ ꓟꓲ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲˍ ꓥꓳ꓿
45004025	ꓣꓳ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓢꓴ ꓒꓬꓱꓼ ꓡ ꓝꓲ ꓠꓹ ꓟ꓾ ꓣꓳ ꓝꓴꓲ ꓑꓶꓸ ꓓꓴ ꓬꓰ-ꓢꓴ ꓔꓯ ꓫꓵꓻ ꓝꓲ ꓢꓲ ꓢꓯꓸ ꓬꓲꓼ ꓡ ꓝꓲꓳ꓿
45005001	ꓖꓳ ꓡꓱ ꓠꓬꓲ ꓣꓳ ꓠꓬ ꓙꓵꓻ ꓠꓲꓹ ꓑꓶꓸ ꓓꓴ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓠꓬꓲ꓾ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓪꓴ-ꓢˍ ꓐꓰ ꓧꓳꓹ ꓡꓯ ꓘꓳˍ ꓟ ꓟꓶ ꓡꓰꓳ꓿
45005002	ꓝꓮꓲ ꓠꓬ ꓬꓰ-ꓢꓴ ꓗꓪ ꓐꓰ ꓙꓵꓻ ꓠꓲꓹ ꓑꓶ ꓓꓴ ꓮ ꓟꓶ ꓣꓳ ꓔꓬ ꓟ ꓣꓱꓽ ꓛꓰ ꓗꓪ ꓓꓵꓽ ꓡꓰ ꓟꓶ ꓢꓲ꓾ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓔꓯ ꓥꓳ ꓡꓳꓸ ꓔꓬ ꓠꓬꓲ ꓗꓹ ꓛꓲꓽˍ ꓡꓳ꓿
45005003	ꓕꓱ ꓟˍ ꓡꓰ ꓟꓽ ꓞꓲ꓾ ꓫꓸ ꓙꓵˍ ꓟ ꓗꓪ ꓐꓰ ꓜꓲꓽ ꓘꓴꓻ ꓠꓲꓹ ꓓꓳ ꓡ ꓟ ꓣꓳ ꓢꓷˍ ꓠꓬꓲ꓾ ꓣꓳ ꓠꓬ ꓫꓸ ꓙꓵˍ ꓟ ꓗꓪˍ ꓟꓲ ꓗꓹ ꓛꓲꓽˍ ꓡꓳ꓿
45005004	ꓜꓲꓽ ꓘꓴ ꓠꓲꓹ ꓡꓰ ꓤꓹ ꓟꓶˍ ꓟ ꓓꓳ ꓡ ꓝꓲ ꓢꓲ꓾ ꓤꓹ ꓟꓶˍ ꓟ ꓡꓰ ꓥꓳ ꓡꓳꓸ ꓓꓴ ꓓꓳ ꓡ ꓝꓲˍ ꓡꓳ꓿
45005005	ꓪꓴ-ꓢ ꓠꓵꓻ ꓠꓲꓹ ꓠꓬ ꓬꓲ ꓡꓰ ꓣꓳ ꓔꓯ ꓖꓶ ꓡ ꓟ ꓢꓲ-ꓫꓬ-ꓟ-ꓦ ꓗꓪ ꓐꓰ꓾ ꓣꓳ ꓠꓲꓹ ꓟ ꓗꓪ ꓧꓳꓸ ꓧꓳꓽ ꓖꓶ ꓡ ꓠꓬꓲ꓾ ꓥꓳ ꓡꓳꓸ ꓓꓴ ꓡꓰ ꓣꓳ ꓔꓯ ꓟꓽ ꓫꓸ ꓔꓳ ꓡꓰ ꓝꓲ꓿
45005006	ꓮ ꓡꓲꓳ ꓐꓯ ꓠꓬ ꓣꓳ ꓮꓸ ꓫꓵꓽ ꓥꓳ ꓡꓳꓸ ꓓꓴ ꓟꓽ ꓙꓳ ꓕꓯ꓾ ꓙꓲ-ꓢꓴ ꓠꓬ ꓝꓰꓹ ꓔ ꓟ ꓝꓲꓸ ꓗꓪ ꓪꓴ-ꓢ ꓔꓯ ꓠꓲꓹ ꓟꓽ ꓒꓵꓽ ꓢꓴ ꓠꓲꓹ ꓟꓽ ꓡꓱ ꓢꓴ ꓐꓱ ꓶ ꓫꓵꓻ ꓙ ꓗꓷꓳ꓿
45005007	ꓔꓱꓹ ꓜꓳꓽ ꓢꓴ ꓐꓱ ꓶ ꓫꓵꓻ ꓙ ꓢꓴ ꓠꓬ ꓮꓽ ꓡ ꓟꓽ ꓙꓳ꓿ ꓮꓽ ꓧꓪꓹ ꓞꓳ ꓙꓲꓻ ꓐꓱ ꓶ ꓫꓵꓻ ꓙ ꓑꓶꓸ ꓢꓴ ꓕꓲ ꓣꓳ ꓣꓳ ꓙꓳˍ ꓟꓽ ꓢꓷꓸ꓿
45005008	ꓖꓳ ꓡꓱ ꓥ ꓟꓲ ꓣꓳ ꓝꓴꓲ ꓙꓳ ꓢꓴ ꓬꓰ ꓔꓬ ꓕꓯˍ ꓡꓰ ꓙꓲ-ꓢꓴ ꓣꓳ ꓐꓱ ꓶ ꓫꓵꓻ ꓙ ꓗꓷ ꓟ ꓗꓪ ꓐꓰ꓾ ꓪꓴ-ꓢ ꓣꓳ ꓔꓯ ꓠꓲꓹ ꓠꓵˍ ꓟ ꓟꓳꓸ ꓖꓶ ꓓꓳ ꓡ ꓡꓳ꓿
45005009	ꓬꓰ-ꓢꓴ ꓬꓲ ꓫꓵꓽ ꓗꓪ ꓐꓰ ꓣꓳ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲ ꓠꓬꓲ꓾ ꓪꓴ-ꓢ ꓦꓶꓻ ꓠꓲꓹ ꓗꓪ ꓐꓰ ꓡꓲꓹ ꓗꓷ ꓠꓹ ꓟ꓾ ꓬꓲ ꓠꓯꓸꓼ ꓗꓪ ꓣꓳ ꓪ ꓜꓲ ꓚꓬꓴ ꓟꓶˍ ꓥꓳ꓿
45005010	ꓣꓳ ꓪꓴ-ꓢ ꓔꓯ ꓛꓴꓽ ꓙꓳ ꓢꓴ ꓬꓰ ꓔꓬ ꓕꓯˍ ꓡꓰ꓾ ꓬꓲ ꓮ ꓐꓲ ꓫꓵꓻ ꓟ ꓗꓪ ꓐꓰ ꓣꓳ ꓠꓬ ꓬꓲˍ ꓐꓰ ꓧꓳꓹ ꓡꓰ ꓟ ꓟꓶ ꓗꓷ ꓕꓯ ꓠꓽ꓾ ꓣꓳꓽ ꓮ ꓟꓶ ꓧꓳꓹ ꓡꓰ ꓟ ꓑꓶ ꓓꓴ꓾ ꓬꓲ ꓢꓯꓸ ꓔꓬ ꓟ ꓗꓪ ꓐꓰ ꓣꓳꓽ ꓪ ꓜꓲ ꓚꓬꓴ ꓟꓶˍ ꓥꓳ꓿
45005011	ꓖꓳ ꓡꓱ ꓠꓬꓲ ꓣꓳ ꓔꓯ ꓧꓳꓹ ꓡꓰ ꓟ ꓟꓶ ꓝꓲ ꓢꓴ ꓣꓳꓽ ꓢꓲ ꓒꓽ ꓙꓲ-ꓢꓴ ꓬꓰ-ꓢꓴ ꓗꓪ ꓐꓰ ꓪꓴ-ꓢ ꓠꓯꓸꓼ ꓗꓪ ꓣꓳ ꓗꓹ ꓛꓲꓽˍ ꓡꓳ꓿
45005012	ꓖꓳ ꓡꓱ ꓠꓬꓲ꓾ ꓝꓴꓲ ꓠꓬ ꓞꓳ ꓤ ꓕꓲ ꓣꓳ ꓗꓪ ꓐꓰ ꓟꓲ ꓠꓯ ꓗꓪ ꓓꓵꓽ ꓡ ꓢꓲ꓾ ꓫꓵꓻˍ ꓟ ꓠꓬ ꓝꓴꓲ ꓑꓶꓸ ꓓꓴ ꓙꓳꓻ ꓡ ꓟ ꓥꓳ꓿ ꓖꓳ ꓡꓱ ꓢꓲ ꓮꓽ ꓙꓵ ꓢꓴ ꓝꓴꓲ ꓬꓰ ꓗꓷ ꓠꓬꓲ꓾ ꓫꓵꓻˍ ꓟ ꓠꓬ ꓞꓳ ꓤ ꓮꓽ ꓙꓵ ꓔꓯ ꓬꓯꓼ ꓡꓺꓳ꓿
45005013	ꓙꓵꓽ ꓗ ꓟꓽ ꓙꓳ ꓕꓯˍ ꓡꓰ ꓝꓴꓲ ꓠꓬ ꓟꓲ ꓠꓯ ꓗꓪ ꓙꓳˍ ꓟꓲ꓾ ꓙꓵꓽ ꓗ ꓟꓽ ꓙꓳ ꓕꓯ ꓠꓬ ꓝꓴꓲ ꓔꓯ ꓟꓽ ꓐꓳ ꓚꓲꓸ ꓔ꓿
45005014	ꓖꓳ ꓡꓱ ꓥ ꓟꓲ ꓫꓵꓻˍ ꓟ ꓡꓰ ꓮ-ꓓꓯ ꓗꓪ ꓐꓰ ꓟꓳ-ꓫꓲ ꓗꓪ ꓛꓲ ꓙꓵꓽ ꓗꓷꓳ꓿ ꓮ-ꓓꓯ ꓛꓬ ꓖꓴˍ ꓡꓰ ꓐꓰ ꓗꓹ ꓡꓳ ꓫꓵꓽ ꓝꓴꓲ ꓟꓽ ꓬꓰ ꓢꓴ ꓔꓯˍ ꓟꓲ ꓙꓵꓽ ꓗꓷꓳ꓿ ꓮ-ꓓꓯ ꓠꓬ ꓗꓸ ꓠꓯ ꓢꓲ ꓡ ꓠꓹ ꓟ ꓖꓳ ꓕꓲ ꓣꓳ ꓬꓲ ꓶꓻ ꓥꓳꓽ ꓥ ꓡꓳ꓿
45005015	ꓖꓳ ꓡꓱ ꓥ ꓟꓲ ꓪꓴ-ꓢ ꓣꓱꓽ ꓛꓰ ꓡꓯꓽ ꓫꓴ ꓠꓬ ꓮ-ꓓꓯ ꓛꓬ ꓖꓴ ꓥꓳꓽ ꓖꓴˍ ꓡꓰ ꓐꓰ ꓟꓽ ꓗꓹ꓿ ꓮ ꓡꓲꓳ ꓐꓯ ꓠꓬ ꓛꓬ ꓢꓴ ꓕꓲ ꓣꓳ ꓗꓪ ꓐꓰ ꓮꓽ ꓟꓬꓹ ꓣꓳ ꓫꓵꓻ ꓠ ꓗꓷ ꓡꓰˍ ꓟꓲ꓾ ꓪꓴ-ꓢ ꓣꓱꓽ ꓛꓰ ꓠꓬ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓖꓳ ꓟ ꓢꓶꓸ ꓟꓽ ꓞꓲ ꓮꓽ ꓟꓬꓹ ꓣꓳ ꓐꓱ ꓶ ꓐꓲ ꓡꓶꓽ ꓡꓰˍ ꓡꓳ꓿
45005016	ꓝꓮꓲ ꓪꓴ-ꓢ ꓣꓱꓽ ꓛꓰ ꓡꓯꓼ ꓫꓴ ꓠꓬ ꓝꓴꓲ ꓬꓰ ꓗꓷ ꓢꓴ ꓖꓳ ꓕꓲ ꓣꓳ ꓛꓬ ꓖꓴ ꓥꓳꓽ ꓖꓴˍ ꓡꓰ ꓐꓰ ꓟꓽ ꓗꓹ꓿ ꓡ ꓞꓳ ꓕꓲ ꓣꓳ ꓝꓴꓲ ꓬꓰ ꓗꓷ ꓠꓬꓲ ꓮꓽ ꓙꓵ ꓢꓴ ꓔꓯ ꓝꓴꓲ ꓐꓯ ꓞꓷꓹ ꓠ ꓗꓷ ꓡꓰˍ ꓟꓲ꓾ ꓪꓴ-ꓢ ꓣꓱꓽ ꓛꓰ ꓡꓯꓼ ꓫꓴ ꓡꓰ ꓝꓴꓲ ꓮꓽ ꓟꓬꓹ ꓔꓯ ꓖꓽ ꓖꓶꓽ ꓢꓲ꓾ ꓔꓱꓹ ꓜꓳꓽˍ ꓟ ꓚꓬꓹ ꓖꓶˍ ꓟ ꓙꓳ ꓡꓰꓳ꓿
45005017	ꓕꓲ ꓣꓳ ꓛꓬ ꓗꓷ ꓟ ꓑꓶꓸ ꓓꓴ꓾ ꓫꓵꓻˍ ꓟ ꓠꓬ ꓬꓲ ꓗꓪ ꓐꓰ ꓞꓳ ꓤ ꓔꓯ ꓙꓵꓽ ꓗꓷˍ ꓟꓲ꓾ ꓐꓲ ꓡꓶꓽ ꓡꓰ ꓟ ꓣꓱꓽ ꓛꓰ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓡꓯꓼ ꓫꓴ ꓟꓶ ꓢꓴ ꓐꓴ ꓠꓬ꓾ ꓬꓰ-ꓢꓴ ꓙꓲ-ꓢꓴ ꓕꓱ ꓕꓲ ꓣꓳ ꓗꓪ ꓐꓰ ꓢꓯꓼ ꓟꓬ ꓗꓪ ꓖꓳ ꓟ ꓢꓶꓸ ꓟꓽ ꓞꓲ ꓙꓵꓽ ꓪˍ ꓥꓳ꓿
45005018	ꓖꓳ ꓡꓱ ꓠꓬꓲ ꓛꓬ ꓖꓴ ꓕꓲ ꓟˍ ꓛꓬ ꓗꓷ ꓟ ꓗꓪ ꓐꓰ ꓝꓴꓲ ꓐꓯ ꓞꓷꓹˍ ꓟ ꓠꓬ ꓞꓳ ꓤ ꓮꓽ ꓙꓵ ꓔꓯ ꓬꓯꓼ ꓡ ꓟ ꓡꓰ ꓐꓰ꓾ ꓔꓱꓹ ꓜꓳꓽˍ ꓟ ꓟꓬꓱꓽ ꓕꓲ ꓫꓵꓽ ꓬꓰ ꓗꓷ ꓟ ꓗꓪ ꓐꓰˍ ꓟꓲ꓾ ꓞꓳ ꓤ ꓮꓽ ꓙꓵ ꓠꓬ ꓪꓴ-ꓢˍ ꓐꓰ ꓧꓳꓹ ꓡꓰ ꓢꓲ ꓔꓱꓹ ꓜꓳꓽˍ ꓟ ꓚꓬ ꓟꓶ ꓠꓹ ꓟ ꓚꓱꓹ ꓙꓳˍ ꓠꓬꓲ꓾ ꓢꓯꓼ ꓟꓬ ꓟꓶˍ ꓟ ꓥꓳ ꓡꓳꓸ ꓓꓴ ꓙꓳˍ ꓡꓳ꓿
45005019	ꓮ-ꓓꓯ ꓕꓲ ꓣꓳ ꓡꓰ ꓟꓽ ꓒꓵꓽ ꓛꓳ ꓟ ꓗꓪ ꓐꓰ ꓮꓽ ꓟꓬꓹ ꓣꓳ ꓔꓯ ꓝꓴꓲ ꓙꓳ ꓢꓴ ꓗꓷ ꓡꓰ ꓝꓲˍ ꓟ ꓡꓰ ꓐꓰ꓾ ꓬꓰ-ꓢꓴˍ ꓟꓲ ꓬꓲ ꓕꓲ ꓣꓳ ꓡꓰ ꓒꓵꓽ ꓛꓳ ꓗꓷ ꓟ ꓗꓪ ꓐꓰˍ ꓟꓲ꓾ ꓮꓽ ꓟꓬꓹ ꓣꓳ ꓔꓯ ꓔꓱꓹ ꓜꓳꓽ ꓡꓰ ꓝꓲꓳ꓿
45005020	ꓙꓵꓽ ꓗ ꓠꓬ ꓛꓬ ꓖꓴ ꓟꓬꓽ ꓡ ꓝꓲ ꓠꓹ ꓟ ꓬꓰ ꓔ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓝꓴꓲ ꓮ ꓡꓲ ꓗꓪ ꓟꓬꓽ ꓡ ꓠꓬ ꓖꓳ ꓗꓪ ꓣꓱꓽ ꓛꓰ ꓪ ꓜꓲꓻ ꓟꓬꓽ ꓡ ꓢꓲ꓾
45005021	ꓝꓴꓲ ꓠꓬ ꓫꓵꓻˍ ꓟ ꓣꓱꓽ ꓢꓲ ꓣꓳ ꓔꓯ ꓙꓵꓽˍ ꓟ ꓡꓰ ꓐꓰ꓾ ꓣꓱꓽ ꓛꓰˍ ꓟꓲ ꓬꓰ-ꓢꓴ ꓙꓲ-ꓢꓴ ꓣꓳ ꓢꓲ ꓒꓽ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶ ꓠꓹ ꓟ꓾ ꓔꓱꓹ ꓜꓳꓽˍ ꓟ ꓡꓰ ꓣꓳ ꓔꓯ ꓙꓵꓽˍ ꓡꓳ꓿
45006001	ꓖꓳ ꓡꓱ ꓠꓬ ꓣꓳ ꓮ ꓡꓲ ꓐꓯ ꓠꓯꓹ ꓡ? ꓣꓱꓽ ꓛꓰ ꓟꓬꓽ ꓡ ꓠꓹ ꓟ ꓣꓳ ꓠꓬ ꓡꓯꓽ ꓫꓵ ꓝꓴꓲ ꓬꓰ ꓠꓯꓹ ꓡ?
45006002	ꓖꓳ ꓡꓱ ꓠꓽ ꓟꓽ ꓥ꓿ ꓝꓴꓲ ꓔꓯ ꓟꓳꓸ ꓫꓵꓻ ꓗꓷ ꓢꓴ ꓣꓳ ꓠꓬ ꓝꓴꓲ ꓠꓯꓸꓼ ꓗꓪ ꓡꓯꓽ ꓫꓵ ꓮ ꓡꓲ ꓢꓯꓸ ꓔꓬ ꓢꓰ?
45006003	ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓖꓳ ꓓꓱ ꓔꓲꓹ ꓗꓷ ꓢꓴ ꓣꓳ ꓠꓬ꓾ ꓬꓲ ꓫꓵꓻˍ ꓟ ꓠꓯꓸꓼ ꓗꓪ ꓔꓲꓹ ꓓꓵꓽ ꓡꓰ ꓢꓴ ꓥ ꓟ ꓠꓴ ꓪꓽ ꓟꓽ ꓢꓷꓸ ꓡ?
45006004	ꓖꓳ ꓡꓱ ꓠꓬꓲ ꓣꓳ ꓠꓬ ꓖꓳ ꓓꓱ ꓔꓲꓹˍ ꓟ ꓗꓪ ꓬꓲˍ ꓐꓰ ꓕꓲ ꓪꓺꓼ ꓫꓵꓻ ꓢꓲ ꓔꓵꓸ ꓗꓷꓳ꓿ ꓕꓱ ꓟ ꓠꓬ ꓐꓹ ꓐ ꓟꓬꓱ ꓓꓳꓽ ꓙꓳˍ ꓟ ꓪꓽ ꓠꓬꓲˍ ꓟ ꓡꓰ ꓙꓲ-ꓢꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓟ ꓡꓰ ꓐꓰ꓾ ꓣꓳˍ ꓟꓲ ꓢꓯꓼ ꓟ ꓬꓲ ꓫꓵꓼ ꓗꓪ ꓞꓳ ꓙꓳꓻ ꓪ ꓠꓹ ꓟ ꓥ ꓡꓳ꓿
45006005	ꓮ ꓡꓲꓳ ꓐꓯ ꓠꓬ ꓬꓲ ꓫꓵꓻˍ ꓟ ꓔꓯ ꓐꓬꓱꓽ ꓗꓪ ꓣꓳ ꓬꓲ ꓔꓯ ꓝꓱꓺ ꓡꓰˍ ꓠꓬ꓾ ꓢꓯꓸ ꓬꓲꓼ ꓡ ꓟ ꓗꓪˍ ꓟꓲ ꓬꓲ ꓔꓯ ꓝꓱꓺ ꓡꓰˍ ꓥꓳ꓿
45006006	ꓣꓳ ꓠꓬ ꓝꓴꓲ ꓚꓳ ꓑꓸ ꓡꓯꓽ ꓫꓵ ꓟꓽ ꓬꓰ ꓠꓹ ꓟ꓾ ꓝꓴꓲ ꓬꓰ ꓠꓲꓹ ꓫꓵˍ ꓟ ꓫꓷꓹ ꓔꓯ ꓟꓶꓽ ꓬꓰ ꓝꓲ ꓢꓲ꓾ ꓣꓳ ꓡꓽ ꓞꓳ ꓡꓵ ꓠꓬ ꓬꓲˍ ꓐꓰ ꓕꓲ ꓪꓺꓼ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓢꓰꓼ ꓗꓷ ꓟ ꓣꓳ ꓢꓷˍ ꓡꓳ꓿
45006007	ꓮ ꓡꓲꓳ ꓐꓯ ꓠꓬ ꓬꓲ ꓖꓳ ꓡꓱ ꓫꓵꓻ ꓗꓷ ꓢꓴ ꓠꓬ ꓝꓴꓲ ꓗꓪ ꓐꓰ ꓡꓲꓹ ꓗꓷꓳ꓿
45006008	ꓣꓳ ꓠꓬ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓫꓵꓻ ꓗꓷ ꓕꓯ ꓠꓽ꓾ ꓬꓲˍ ꓐꓰ ꓕꓲ ꓪꓺꓼ ꓢꓯꓸ ꓔꓬ ꓪˍ ꓥꓳ꓾ ꓐꓰ ꓣꓳ ꓙꓵꓻˍ ꓡꓳ꓿
45006009	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓗꓷ ꓠꓬꓲ ꓬꓲ ꓝꓮꓲ ꓟꓽ ꓫꓵꓳ꓿ ꓫꓵꓻˍ ꓟˍ ꓟꓲ ꓕꓱ ꓡꓱ ꓖꓳ ꓑꓳ ꓬꓲ ꓔꓯ ꓟꓽ ꓙꓵꓽꓳ꓾ ꓐꓰ ꓣꓳ ꓢꓷˍ ꓡꓳ꓿
45006010	ꓬꓲ ꓫꓵꓻˍ ꓟ ꓠꓬ ꓝꓴꓲ ꓐꓱ ꓶ ꓬꓲ ꓕꓲ ꓧꓪꓹˍ ꓡꓰꓽ ꓫꓵꓻˍ ꓟ ꓥ ꓢꓲ꓾ ꓬꓲ ꓢꓯꓸˍ ꓟ ꓠꓽ ꓪꓴ-ꓢ ꓔꓯ ꓟꓳꓸ ꓢꓯꓸ ꓔꓬ ꓟ ꓥ ꓡꓳ꓿
45006011	ꓖꓳ ꓟ ꓡꓰ ꓐꓰ ꓠꓴ ꓪꓽ ꓚꓲꓸ ꓛꓬˍ ꓟꓲ ꓝꓴꓲ ꓔꓯ ꓟꓳꓸ ꓫꓵꓻ ꓞꓹ ꓢꓲ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓪꓴ-ꓢ ꓔꓯ ꓟꓳꓸ ꓢꓯꓸ ꓔꓬ ꓟ ꓥ ꓡꓳ꓾ ꓐꓰ ꓚꓬꓹ ꓠꓯꓹ ꓡꓳ꓿
45006012	ꓖꓳ ꓡꓱ ꓠꓬꓲ ꓝꓴꓲ ꓦꓯꓸ ꓠꓲꓹ ꓙꓵꓽˍ ꓟ ꓔꓯ ꓛꓳ ꓟꓽ ꓛꓵ ꓠꓹ ꓟ꓾ ꓠꓴ ꓪꓽ ꓧꓪꓽ ꓖꓳ ꓓꓱ ꓔꓯ ꓝꓴꓲ ꓡꓰ ꓕꓽ ꓙꓵꓽ ꓝꓲ꓿
45006013	ꓝꓮꓲ ꓠꓴ ꓪꓽ ꓖꓳ ꓓꓱ ꓗꓪ ꓟ ꓡꓯꓼ ꓗꓸ ꓮ ꓡꓲ ꓕꓲ ꓗꓸˍ ꓟꓲ ꓟꓽ ꓔꓱꓹ ꓟꓽ ꓜꓳꓽ ꓟ ꓗꓪ ꓣꓱꓽ ꓓꓴ ꓕꓽ ꓗꓷ ꓡꓰ ꓝꓲ꓿ ꓠꓴ ꓪꓽ ꓠꓬ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓗꓷ ꓢꓴ ꓥ ꓠꓬꓲ꓾ ꓠꓴ ꓪꓽ ꓚꓲꓸ ꓛꓬˍ ꓐꓰ ꓠꓴ ꓪꓽ ꓖꓳ ꓓꓱ ꓗꓪ ꓟ ꓡꓯꓼ ꓗꓸ ꓠꓬ꓾ ꓔꓱꓹ ꓜꓳꓽˍ ꓟ ꓔꓯ ꓣꓱꓽ ꓙ ꓠꓹ ꓟ ꓪꓴ-ꓢ ꓔꓯ ꓔꓲ ꓖꓶ꓿
45006014	ꓖꓳ ꓡꓱ ꓬꓰˍ ꓠꓬ ꓝꓴꓲ ꓡꓰ ꓠꓴ ꓪꓽ ꓔꓯ ꓟꓽ ꓙꓵꓽ ꓡ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓙꓵꓽ ꓗꓸ ꓠꓯꓸ ꓘꓪ ꓟꓽ ꓔꓬ꓾ ꓣꓱꓽ ꓛꓰ ꓠꓯꓸ ꓘꓪ ꓔꓬ ꓡꓳ꓿
45006015	ꓖꓳ ꓡꓱ ꓠꓬ ꓮ ꓡꓲ ꓥꓳ ꓪ? ꓣꓳ ꓠꓬ ꓙꓵꓽ ꓗꓸ ꓠꓯꓸ ꓘꓪ ꓟꓽ ꓔꓬ ꓔꓬ꓾ ꓣꓱꓽ ꓛꓰ ꓠꓯꓸ ꓘꓪ ꓔꓬ ꓠꓬꓲ ꓝꓴꓲ ꓬꓰ ꓠꓯꓹ ꓡ? ꓮ ꓡꓲ ꓥ ꓟꓲ ꓖꓳ ꓡꓱ ꓠꓽ ꓟꓽ ꓥ꓿
45006016	ꓠꓴ ꓪꓽ ꓚꓲꓸ ꓛꓬ ꓠꓬ ꓮꓽ ꓟ ꓔꓯ ꓛꓳ ꓠ ꓡꓳꓹ ꓠꓹ ꓟ ꓡꓯꓼ ꓙꓱ ꓗꓷ ꓠꓬ꓾ ꓖꓳ ꓕꓲ ꓣꓳ ꓬꓲ ꓚꓳ ꓑꓸ ꓒꓬꓱꓼ ꓡ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓠꓴ ꓪꓽ ꓠꓬ ꓝꓴꓲ ꓚꓳ ꓑꓸ ꓬꓰˍ ꓕꓯ ꓠꓽ ꓫꓵꓻˍ ꓥꓳ꓿ ꓪꓴ-ꓢ ꓔꓯ ꓒꓵꓽ ꓛꓳˍ ꓟ ꓚꓳ ꓑꓸ ꓬꓰˍ ꓕꓯ ꓠꓽ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓥꓳ꓿
45006017	ꓧꓶꓸ ꓕꓯ ꓠꓴ ꓪꓽ ꓠꓬ ꓝꓴꓲ ꓚꓳ ꓑꓸ ꓬꓰ ꓗꓷ ꓥ ꓟꓲ꓾ ꓮ ꓟꓶ ꓠꓽ ꓠꓴ ꓪꓽ ꓔꓯ ꓟꓸ ꓔ ꓟ ꓟꓸ ꓟꓲꓽ ꓔꓯ ꓕꓲ ꓠꓲꓹ ꓟˍ ꓡꓰꓽ ꓘꓳ ꓣꓴ ꓢꓲ ꓒꓵꓽ ꓛꓳˍ ꓠꓬꓲ꓾ ꓪꓴ-ꓢ ꓔꓯ ꓫ ꓟꓳ꓿
45006018	ꓠꓴ ꓪꓽ ꓠꓬ ꓝꓴꓲ ꓗꓪ ꓐꓰ ꓩꓴ ꓗꓷ ꓟꓶ ꓢꓲ꓾ ꓔꓱꓹ ꓜꓳꓽˍ ꓟ ꓬꓲ ꓚꓳ ꓑꓸ ꓒꓬꓱꓼ ꓡꓺꓳ꓿
45006019	ꓠꓴ ꓪꓽ ꓠꓬ ꓦꓻ ꓗꓪ ꓢꓯꓼ ꓐꓽˍ ꓢꓰꓽ ꓠꓬꓲ꓾ ꓥꓪ ꓠꓬ ꓞꓳ ꓚꓱꓹ ꓪꓽ ꓚꓱꓹ ꓔꓯ ꓛꓳ ꓢꓲ ꓫꓸ ꓕꓱˍ ꓡꓳ꓿ ꓧꓶꓸ ꓕꓯ ꓠꓴ ꓪꓽ ꓠꓬ ꓖꓳ ꓓꓱ ꓗꓪ ꓟ ꓡꓯꓼ ꓗꓸ ꓔꓯ꓾ ꓟꓽ ꓫꓬꓻ ꓟ ꓐꓰ ꓥꓶˍ ꓟ ꓚꓳ ꓑꓸ ꓬꓰ ꓠꓹ ꓟ ꓔꓲ ꓖꓶ ꓗꓷ ꓟ ꓡꓰ ꓐꓰ꓾ ꓮ ꓟꓶ ꓠꓬ ꓢꓲ ꓚꓰꓸ ꓔ ꓢꓴ ꓒꓬꓱꓼ ꓡ ꓠꓹ ꓟ꓾ ꓠꓴ ꓪꓽ ꓖꓳ ꓓꓱ ꓗꓪ ꓟ ꓡꓯ ꓗꓸ ꓠꓬ꓾ ꓔꓱꓹ ꓜꓳꓽˍ ꓟ ꓬꓲ ꓚꓳ ꓑꓸ ꓬꓰ ꓠꓹ ꓟ ꓔꓲ ꓖꓶ꓿
45006020	ꓠꓴ ꓪꓽ ꓝꓴꓲ ꓚꓳ ꓑꓸ ꓬꓰ ꓔꓬ ꓕꓲ ꓝꓲꓸ ꓗꓪ ꓠꓬ ꓔꓱꓹ ꓜꓳꓽˍ ꓟ ꓚꓳ ꓑꓸ ꓟꓽ ꓥ꓿
45006021	ꓖꓳ ꓡꓱ ꓠꓬꓲ ꓝꓴꓲ ꓚꓳ ꓑꓸ ꓬꓰˍ ꓟ ꓑꓶ ꓓꓴ ꓮ ꓟꓶ ꓫꓸ ꓔꓳ ꓓꓴ ꓕꓱ ꓟꓬ ꓫꓵꓽ ꓗꓪ ꓐꓰ ꓠꓴ ꓪꓽ ꓮꓸ ꓫꓵ ꓙꓲ ꓖꓴ ꓟꓶˍ ꓡ? ꓖꓳ ꓟꓬ ꓫꓵꓽ ꓟ ꓬꓲ ꓡꓳꓹ ꓬꓰ ꓓꓴ ꓠꓬ ꓫꓵꓻˍ ꓟ ꓥ ꓡꓳ꓿
45006022	ꓖꓳ ꓡꓱ ꓥ ꓟꓲ ꓮ ꓟꓶ ꓠꓴ ꓪꓽ ꓠꓬ ꓝꓴꓲ ꓗꓪ ꓐꓰ ꓩꓴ ꓗꓷ ꓟꓶ ꓢꓲ ꓪꓴ-ꓢ ꓚꓳ ꓑꓸ ꓒꓬꓱꓼ ꓡ ꓟ ꓬꓲ ꓙꓲ ꓖꓴ ꓠꓬ꓾ ꓠꓴ ꓪꓽ ꓠꓽ ꓢꓲ ꓚꓰꓸ ꓔ ꓟ ꓒꓬꓱꓼ ꓡ ꓢꓲ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓶˍ ꓟ ꓥ ꓡꓳ꓿
45006023	ꓮ ꓡꓲꓳ ꓐꓯ ꓠꓬ ꓝꓴꓲ ꓪ ꓒꓵꓽ ꓠꓬ ꓫꓵꓻˍ ꓟ ꓥ ꓡꓳ꓿ ꓪꓴ-ꓢ ꓬꓲ ꓣꓱ ꓛꓰ ꓡꓯꓼ ꓫꓴ ꓠꓽ ꓙꓲ-ꓢꓴ ꓬꓰ-ꓢꓴ ꓣꓳ ꓢꓲ ꓒꓽ ꓠꓯS ꓗꓪ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓥ ꓡꓳ꓿
45007001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓙꓵꓽ ꓗ ꓢꓷꓸ ꓢꓴ ꓥ ꓠꓬꓲ ꓥꓪ ꓐꓯˍ ꓐꓰ ꓬꓰˍ ꓟ ꓔꓯ ꓙ ꓜꓲꓼˍ ꓥꓳ꓿ ꓙꓵꓽ ꓗ ꓠꓬ ꓡ ꓞꓳ ꓢꓯꓸ ꓔꓬ ꓕꓯꓽˍ ꓡꓰꓽ ꓬꓲ ꓔꓯ ꓙꓵꓽ ꓬꓯꓼˍ ꓟ ꓠꓴ ꓪꓽ ꓢꓷꓸˍ ꓡꓳ꓿
45007002	ꓔꓯ ꓥꓳꓽ ꓐꓯ ꓠꓬ꓾ ꓝꓱꓺ ꓗꓷ ꓟ ꓤ ꓟꓶꓻ ꓠꓬ ꓬꓲ ꓤ ꓖꓴ ꓢꓯꓸ ꓔꓬ ꓕ ꓑꓳꓸ ꓙꓵꓽ ꓗ ꓡꓰ ꓬꓲ ꓤ ꓖꓴˍ ꓐꓰ ꓞꓳꓹ ꓔ ꓟ ꓥꓳ꓿ ꓖꓳ ꓡꓱ ꓥ ꓟꓲ ꓬꓲ ꓤ ꓖꓴ ꓫꓵꓻ ꓕꓯ ꓠꓽ꓾ ꓤ ꓖꓴˍ ꓐꓰ ꓝꓱ ꓗꓷ ꓟ ꓙꓵꓽ ꓗ ꓡꓰ ꓬꓲ ꓔꓯ ꓙꓵꓽ ꓟꓽ ꓬꓯꓼꓳ꓿
45007003	ꓤ ꓖꓴ ꓢꓯꓸ ꓔꓬ ꓢꓰꓽ ꓕꓯ ꓠꓱꓸ ꓐꓯꓼ ꓕꓲ ꓣꓳ ꓔꓯ ꓧꓪ ꓙꓰˍ ꓕꓯ ꓠꓽ꓾ ꓬꓲ ꓔꓯ ꓦꓬꓽ ꓛꓳꓽ ꓧꓪ ꓟꓺ꓾ ꓐꓰ ꓘꓴˍ ꓥꓳ꓿ ꓖꓳ ꓡꓱ ꓥ ꓟꓲ ꓬꓲ ꓤ ꓖꓴ ꓫꓵꓻ ꓗꓷ ꓕꓯ ꓠ꓾ ꓬꓲ ꓠꓬ ꓙꓵꓽ ꓗ ꓖꓳ ꓟ ꓗꓪ ꓐꓰ ꓩꓴ ꓗꓷ ꓟꓶ ꓟ ꓥ ꓠꓬꓲ꓾ ꓠꓱꓸ ꓐꓯꓼ ꓕꓲ ꓣꓳ ꓧꓪ ꓙꓰˍ ꓟꓲ ꓬꓲ ꓠꓬ ꓦꓬꓽ ꓛꓳꓽ ꓧꓪ ꓟꓺ ꓟꓽ ꓥ꓿
45007004	ꓖꓳ ꓡꓱ ꓠꓬꓲ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓥ ꓟꓲ ꓙꓲ-ꓢꓴ ꓬꓲ ꓖꓳ ꓓꓱ ꓗꓪ ꓐꓰ ꓙꓵꓽ ꓗ ꓔꓯ ꓟꓳꓸ ꓫꓵꓻ ꓗꓷ ꓟ ꓠꓬ꓾ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓴ ꓖꓳ ꓕꓲ ꓣꓳ ꓔꓯ ꓝꓱꓺ ꓡꓰ ꓢꓲ꓾ ꓪꓴ-ꓢ ꓐꓱ ꓶ ꓬꓲ ꓢꓶꓽ ꓓꓱꓼ ꓠꓹ ꓟ ꓥ ꓡꓳ꓿
45007005	ꓣꓳ ꓠꓬ ꓧꓪꓽ ꓗꓪ ꓟ ꓡ ꓞꓳ ꓥ ꓢꓰꓽ ꓕꓯ꓾ ꓙꓵꓽ ꓗ ꓑꓶꓸ ꓓꓴ ꓝꓴꓲ ꓦꓯꓸ ꓠꓲꓹ ꓙꓵꓽˍ ꓟ ꓠꓬ꓾ ꓫꓵꓻˍ ꓟ ꓬꓲ ꓢꓶꓽ ꓓꓱꓼ ꓝꓲ ꓠꓹ ꓟ ꓣꓳ ꓖꓳ ꓓꓱ ꓗꓪ ꓢꓯꓼ ꓕꓵꓼˍ ꓡꓳ꓿
45007006	ꓖꓳ ꓡꓱ ꓥ ꓟꓲ ꓣꓳ ꓠꓬ꓾ ꓕꓳ ꓶ ꓗꓪ ꓐꓳ ꓔ ꓟ ꓚꓱꓹ ꓡꓵ ꓗꓪ ꓐꓰ ꓟꓽ ꓥ ꓥ꓾ ꓢꓲ-ꓫꓬ-ꓟ-ꓦ ꓗꓪ ꓟ ꓚꓱꓹ ꓫꓵꓼ ꓗꓪ ꓣꓱꓽ ꓙ ꓠꓹ ꓟ꓾ ꓣꓳ ꓔꓯ ꓞꓳꓹ ꓞ ꓟ ꓙꓵꓽ ꓗ ꓔꓯ ꓟꓳꓸ ꓫꓵꓻ ꓗꓷ ꓠꓬꓲ꓾ ꓙꓵꓽ ꓗ ꓖꓳ ꓟ ꓗꓪ ꓐꓰ ꓮ ꓟꓶ ꓣꓳ ꓔꓯ ꓩꓴ ꓗꓷꓳ꓿
45007007	ꓖꓳ ꓡꓱ ꓠꓬ ꓣꓳ ꓮ ꓡꓲ ꓐꓯ ꓠꓯꓹ ꓡ? ꓙꓵꓽ ꓗ ꓠꓬ ꓝꓴꓲ ꓥ ꓡ? ꓟꓽ ꓥ꓿ ꓙꓵꓽ ꓗ ꓗꓪ ꓐꓰ ꓟꓽ ꓥ ꓠꓬ ꓝꓴꓲ ꓔꓯ ꓥꓪ ꓟꓽ ꓢꓷꓸ ꓡꓳ ꓫꓵꓽ ꓥꓳ꓿ ꓙꓵꓽ ꓗ ꓡꓰ꓾ ꓠꓴ ꓠꓬ ꓠꓲꓹ ꓦꓯꓸ ꓟꓽ ꓓ꓾ ꓟꓽ ꓐꓯ ꓖꓶ ꓡ ꓐꓷˍ ꓠꓬ꓾ ꓠꓲꓹ ꓦꓯˍ ꓟ ꓮꓸ ꓫꓵꓽ ꓥ ꓟ ꓥꓪ ꓟꓽ ꓢꓷꓸ꓿
45007008	ꓖꓳ ꓡꓱ ꓥ ꓟꓲ ꓝꓴꓲ ꓠꓬ ꓕꓵꓼ ꓪ ꓗꓪ ꓐꓰ ꓬꓲ ꓑꓶꓸ ꓧꓪ ꓟꓶ ꓢꓲ꓾ ꓥꓪ ꓠꓯꓸꓼ ꓗꓪ ꓠꓲꓹ ꓦꓯꓸˍ ꓟ ꓬꓲ ꓫꓵꓽ ꓬꓲ ꓙꓰꓽ ꓔꓴ ꓡ ꓝꓲˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓟꓽ ꓙꓳ ꓠꓬ ꓝꓴꓲ ꓠꓽ ꓫꓵꓻ ꓞꓹ ꓟ ꓥ ꓡꓳ꓿
45007009	ꓧꓶꓸ ꓕꓯ ꓥꓪ ꓠꓬ ꓙꓵꓽ ꓗꓺˍ ꓐꓰ ꓗꓳꓹ ꓞ ꓢꓲ ꓢꓯꓸ ꓔꓬ ꓗꓷꓳ꓿ ꓖꓳ ꓡꓱ ꓥ ꓟꓲ ꓕꓵꓼ ꓪ ꓛꓲ ꓡ ꓠꓬ ꓝꓴꓲ ꓢꓯꓸ ꓡ ꓢꓲ ꓥꓪ ꓫꓵꓳ꓿
45007010	ꓖꓳ ꓡꓱ ꓠꓬꓲ ꓢꓯꓸ ꓔꓬ ꓪ ꓠꓹ ꓟ ꓕꓵꓼ ꓪ ꓕꓱ ꓟ ꓡꓰ ꓫꓵꓻˍ ꓟ ꓔꓯꓹ ꓓꓵꓽ ꓡ ꓟ ꓥꓪ ꓡꓳꓸ ꓓꓳ ꓡ ꓡꓳ꓿
45007011	ꓮ ꓡꓲꓳ ꓐꓯ ꓠꓬ ꓕꓵꓼ ꓪ ꓗꓪ ꓐꓰ ꓝꓴꓲ ꓠꓬ ꓬꓲ ꓑꓶꓸ ꓧꓪ ꓟꓶ ꓢꓲ꓾ ꓥꓪ ꓔꓯ ꓧꓳꓽ ꓪꓴꓸ ꓙꓰ ꓢꓲ ꓠꓬꓲ꓾ ꓙꓵꓽ ꓗ ꓗꓪ ꓐꓰ ꓥꓪ ꓔꓯ ꓢꓰꓼˍ ꓡꓳ꓿
45007012	ꓖꓳ ꓡꓱ ꓠꓬꓲ꓾ ꓙꓵꓽ ꓗ ꓠꓬ ꓢꓲꓽ ꓫꓬˍ ꓟ ꓥ ꓡꓳ꓿ ꓕꓵꓼ ꓪˍ ꓟꓲ ꓢꓲꓽ ꓫꓬˍ ꓟ ꓐꓰ ꓔꓱꓹ ꓜꓳꓽˍ ꓟ ꓐꓰ ꓙꓲˍ ꓟ ꓥ ꓡꓳ꓿
45007013	ꓖꓳ ꓡꓱ ꓥ ꓠꓬ ꓙꓲˍ ꓟ ꓖꓳ ꓟ ꓡꓰ ꓥꓪ ꓫꓵꓻ ꓓꓴ ꓒꓬꓱꓼ ꓡ ꓝꓲˍ ꓡ? ꓖꓳ ꓡꓱ ꓠꓽ ꓟꓽ ꓥ꓿ ꓥꓪ ꓔꓯ ꓫꓵꓻ ꓝꓲˍ ꓟ ꓠꓬ ꓝꓴꓲ ꓥ ꓡꓳ꓿ ꓝꓴꓲ ꓡꓰ ꓙꓲˍ ꓟ ꓕꓵꓼ ꓪ ꓔꓯ ꓣꓱꓽ ꓢꓲ ꓥꓪ ꓔꓯ ꓫꓵꓻ ꓝꓲˍ ꓠꓬꓲ꓾ ꓝꓴꓲ ꓠꓽ ꓚꓵ ꓚꓵ ꓥꓶꓻ ꓓꓰꓺˍ ꓟ ꓥ ꓟ ꓡꓳꓸ ꓓꓳ ꓡꓺꓳ꓿
45007014	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓠꓬ ꓦꓻ ꓗꓪ ꓟ ꓥ ꓟ ꓣꓳ ꓢꓷˍ ꓡꓳ꓿ ꓥꓪ ꓠꓽ ꓧꓪꓽ ꓗꓪ ꓟ ꓥ ꓢꓲ꓾ ꓝꓴꓲ ꓚꓳ ꓑꓸ ꓬꓰ ꓠꓹ ꓟ ꓪꓴꓽ ꓗꓷ ꓟ ꓥ ꓡꓳ꓿
45007015	ꓥꓪ ꓬꓰˍ ꓟ ꓔꓯ ꓥꓪ ꓟꓽ ꓙ ꓜꓲꓼ꓿ ꓮ ꓡꓲꓳ ꓐꓯ ꓠꓬ ꓥꓪ ꓬꓰ ꓠꓲꓹ ꓫꓵˍ ꓟ ꓖꓳ ꓟ ꓥꓪ ꓟꓽ ꓬꓰ ꓬꓰ꓾ ꓥꓪ ꓠꓲꓹ ꓜꓳˍ ꓟ ꓖꓳ ꓟ ꓔꓯ ꓥꓪ ꓬꓰˍ ꓡꓳ꓿
45007016	ꓖꓳ ꓡꓱ ꓥ ꓟꓲ ꓥꓪ ꓬꓰ ꓠꓲꓹ ꓟꓽ ꓫꓵ ꓟ ꓥꓪ ꓬꓰˍ ꓕꓯ ꓠ꓾ ꓙꓵꓽ ꓗ ꓠꓬ ꓙꓲꓻˍ ꓟ ꓥ ꓟ ꓔꓯ ꓥꓪ ꓣꓷꓠˍ ꓟ ꓥ ꓡꓳ꓿
45007017	ꓖꓳ ꓡꓱ ꓠꓬꓲ ꓥꓪ ꓡꓰ ꓬꓰˍ ꓟ ꓟꓽ ꓥ꓾ ꓥꓪ ꓠꓯꓸꓼ ꓗꓪ ꓓꓯꓹ ꓟ ꓝꓴꓲ ꓡꓰ ꓬꓰˍ ꓟ ꓥ ꓡꓳ꓿
45007018	ꓥꓪ ꓧꓪꓽ ꓖꓳ ꓓꓱ ꓠꓯꓸꓼ ꓗꓪ ꓙꓲˍ ꓟ ꓕꓲ ꓫꓵˍ ꓟꓲ ꓟꓽ ꓓꓯꓹ ꓟ ꓥꓪ ꓢꓷꓸ ꓡꓰꓳ꓿ ꓮ ꓡꓲꓳ ꓐꓯ ꓠꓬ ꓙꓲꓻˍ ꓟ ꓬꓰ ꓠꓲꓹ ꓫꓵˍ ꓟ ꓠꓲꓹ ꓟ ꓥꓪ ꓔꓯ ꓓꓯꓹˍ ꓟꓲ꓾ ꓬꓰ ꓐ ꓡ ꓟ ꓢꓯꓼ ꓥꓪ ꓔꓯꓸ ꓟꓽ ꓓꓯꓹ꓿
45007019	ꓥꓪ ꓬꓰ ꓠꓲꓹ ꓫꓵˍ ꓟ ꓙꓲˍ ꓟ ꓟꓽ ꓬꓰ ꓬꓰ꓾ ꓥꓪ ꓬꓰ ꓠꓲꓹ ꓟꓽ ꓫꓵ ꓟ ꓥꓶˍ ꓟ ꓥꓪ ꓬꓰˍ ꓡꓳ꓿
45007020	ꓖꓳ ꓡꓱ ꓠꓬꓲ ꓥꓪ ꓬꓰ ꓠꓲꓹ ꓟꓽ ꓫꓵ ꓟ ꓔꓯ ꓥꓪ ꓬꓰˍ ꓕꓯ ꓠꓽ ꓥꓪ ꓡꓰ ꓬꓰˍ ꓟ ꓟꓽ ꓥ꓿ ꓥꓪ ꓠꓯꓸꓼ ꓗꓪ ꓓꓯꓹ ꓟ ꓝꓴꓲ ꓡꓰ ꓬꓰˍ ꓟ ꓥ ꓡꓳ꓿
45007021	ꓖꓳ ꓡꓱ ꓠꓬꓲ ꓙꓲˍ ꓟ ꓥꓪ ꓬꓰ ꓠꓲ ꓫꓵˍ ꓟꓲ꓾ ꓥꓪ ꓬꓰ ꓠꓲꓹ ꓟꓽ ꓫꓵ ꓟ ꓟꓽ ꓙꓲ ꓟ ꓬꓰ ꓓꓳ ꓡ ꓟ ꓙꓵꓽ ꓗ ꓕꓲ ꓫꓵꓽ ꓥꓪ ꓠꓯꓸꓼ ꓗꓪ ꓢꓯꓼ ꓕꓵ ꓔꓬ ꓟ ꓔꓯ ꓥꓪ ꓡꓳꓸ ꓓꓳ ꓡꓺꓳ꓿
45007022	ꓮ ꓡꓲꓳ ꓐꓯ ꓠꓬ ꓥꓪ ꓚꓲꓸ ꓛꓬ ꓠꓯꓸꓼ ꓗꓪ ꓠꓽ ꓪꓴ-ꓢ ꓙꓵꓽ ꓗ ꓔꓯ ꓥꓪ ꓠꓲꓹ ꓒꓴˍ ꓟꓲ꓾
45007023	ꓥꓪ ꓧꓪꓽ ꓖꓳ ꓓꓱ ꓡꓯꓼ ꓗꓸ ꓗꓪ ꓙꓵꓽ ꓗ ꓠꓱꓸ ꓐꓯꓼ ꓕꓲ ꓟ ꓠꓬ ꓥꓪ ꓙ ꓠꓲꓹ ꓗꓪ ꓟ ꓙꓵꓽ ꓗꓺˍ ꓐꓰ ꓟꓯꓼ ꓬꓰ ꓡꓯꓽ ꓘꓳ ꓢꓲ ꓠꓬꓲ꓾ ꓥꓪ ꓧꓪꓽ ꓖꓳ ꓓꓱ ꓡꓯꓽ ꓗꓸ ꓠꓯꓸꓼ ꓗꓪ ꓟ ꓝꓴꓲ ꓙꓵꓽ ꓗ ꓠꓯꓸ ꓘꓪ ꓥꓪ ꓔꓯ ꓐꓱꓺ ꓔ ꓢꓴ ꓒꓬꓱ ꓡ ꓝꓲ ꓟ ꓥꓪ ꓢꓷꓸ ꓡꓰꓳ꓿
45007024	ꓫꓸ ꓙꓵˍ ꓟ ꓡ ꓞꓳ ꓥꓪ ꓕꓱ ꓟ ꓔꓯ ꓠꓽ꓾ ꓫꓵꓻ ꓖꓳ ꓓꓱ ꓕꓱ ꓟ ꓗꓪ ꓐꓰ ꓮꓽ ꓟ ꓡꓰ ꓥꓪ ꓔꓯ ꓚꓬꓴ ꓓꓳ ꓡ ꓢꓰꓽ꓿
45007025	ꓬꓰ-ꓢꓴ ꓙꓲ-ꓢꓴ ꓣꓳ ꓢꓲ ꓒꓽ ꓗꓪ ꓐꓰ ꓡꓰꓹ ꓗꓷ ꓐ ꓡ ꓠꓬꓲ꓾ ꓪꓴ-ꓢ ꓔꓯ ꓫꓸ ꓟꓳ꓿ ꓥꓪ ꓚꓲꓸ ꓛꓬ ꓠꓽ ꓙꓽ ꓠꓲꓹ ꓡꓰ ꓪꓴ-ꓢ ꓙꓵꓽ ꓗ ꓔꓯ ꓣꓱ ꓙˍ ꓟꓲ꓾ ꓧꓪꓽ ꓠꓲꓹ ꓡꓶꓽ ꓠꓽ ꓝꓴꓲ ꓙꓵꓽ ꓗ ꓔꓯ ꓣꓱꓽ ꓙ ꓠꓲꓹ ꓫꓵˍ ꓡꓳ꓿
45008001	ꓖꓳ ꓡꓱ ꓠꓬꓲ ꓮ ꓟꓶ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓔꓬ ꓢꓴ ꓔꓯ ꓠꓬ ꓝꓴꓲ ꓐꓯ ꓞꓷꓹ ꓓꓴ ꓟꓽ ꓙꓳ꓿
45008002	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓟ ꓦꓻ ꓢꓯꓼ ꓟꓬ ꓬꓲ ꓙꓵꓽ ꓗ ꓡꓰ꓾ ꓝꓴꓲˍ ꓐꓰ ꓫꓵꓻˍ ꓟ ꓙꓵꓽ ꓗ ꓗꓪ ꓐꓰ ꓣꓳ ꓔꓯ ꓩꓴꓺ ꓗꓷꓳ꓿
45008003	ꓮ ꓡꓲꓳ ꓐꓯ ꓠꓬ ꓧꓪꓽ ꓖꓳ ꓓꓱ ꓢꓯꓼ ꓐꓽˍ ꓟ ꓗꓪ ꓐꓰ ꓙꓵꓽ ꓗ ꓡꓰ ꓬꓰ ꓐꓲ ꓡꓰ ꓝꓲ ꓟꓽ ꓐ ꓡ ꓟ ꓗꓪ꓾ ꓪꓴ-ꓢ ꓠꓬ ꓬꓲ ꓚꓲꓸ ꓛꓬ ꓮ ꓐꓲ ꓔꓯ ꓝꓴꓲ ꓑꓶꓸ ꓓꓴ ꓔꓲ ꓓꓴ ꓬꓰ ꓠꓹ ꓟ ꓝꓲ ꓩꓴ ꓡ ꓢꓲ꓾ ꓣꓳ ꓝꓴꓲ ꓙꓳˍ ꓟ ꓧꓪꓽ ꓖꓳ ꓓꓱˍ ꓡꓰ ꓐꓰ ꓗꓷ ꓡꓰ ꓝꓲ ꓢꓲ ꓠꓬꓲ꓾ ꓬꓲ ꓧꓪꓽ ꓖꓳ ꓓꓱ ꓗꓪ ꓝꓴꓲ ꓔꓯ ꓐꓯ ꓟꓴ ꓞꓷꓹ ꓗꓷꓳ꓿
45008004	ꓕꓱ ꓟ ꓠꓬ ꓧꓪꓽ ꓠꓲꓹ ꓡꓶ ꓔꓯ ꓟꓽ ꓛꓳ ꓛꓳ꓾ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓞꓳ ꓙꓳ ꓢꓴ ꓣꓳ ꓠꓯꓸꓼ ꓗꓪ ꓔꓱꓹ ꓜꓳꓽˍ ꓟ ꓕꓵꓼ ꓪ ꓬꓰ ꓐꓲ ꓡ ꓝꓲ ꓠꓹ ꓟ ꓥ ꓡꓳ꓿
45008005	ꓮ ꓡꓲꓳ ꓐꓯ ꓠꓬ ꓧꓪꓽ ꓠꓲꓹ ꓡꓶ ꓔꓯ ꓛꓳ ꓢꓴ ꓠꓬ ꓧꓪꓽ ꓗꓪ ꓟ ꓔꓯ ꓠꓲꓹ ꓥꓳꓺˍ ꓡꓳ꓿ ꓦꓻ ꓗꓪ ꓛꓳ ꓢꓴ ꓠꓽ ꓦꓻ ꓗꓪ ꓟ ꓔꓯ ꓠꓲꓹ ꓥꓳˍ ꓡꓳ꓿
45008006	ꓧꓪꓽ ꓠꓲꓹ ꓡꓶ ꓔꓯ ꓠꓲꓹ ꓥꓳˍ ꓟ ꓠꓬ ꓫꓵꓻˍ ꓟ ꓥ ꓢꓲ꓾ ꓦꓻ ꓔꓯ ꓠꓲꓹ ꓥꓳˍ ꓟ ꓠꓽ ꓢꓯꓼ ꓟꓬˍ ꓐꓰ ꓢꓲ ꓡꓲ ꓟ ꓥ ꓡꓳ꓿
45008007	ꓮ ꓡꓲꓳ ꓐꓯ ꓠꓬ ꓧꓪꓽ ꓠꓲꓹ ꓡꓶ ꓔꓯ ꓠꓲꓹ ꓥꓳꓺˍ ꓟ ꓠꓬ ꓪꓴ-ꓢ ꓔꓯ ꓛꓴꓽ ꓙꓳˍ ꓟ ꓥ ꓢꓲ꓾ ꓪꓴ-ꓢ ꓙꓵꓽ ꓗ ꓔꓯ ꓛꓳ ꓠꓲꓹ ꓟꓽ ꓫꓵ꓾ ꓛꓳˍ ꓟꓲ ꓛꓳ ꓟꓽ ꓐ ꓡ꓿
45008008	ꓖꓳ ꓡꓱ ꓠꓬꓲ ꓧꓪꓽ ꓠꓲꓹ ꓡꓶꓽ ꓡꓰ ꓙꓵꓽ ꓔ ꓟ ꓡ ꓞꓳ ꓡꓰ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲ ꓟꓽ ꓐ ꓡ꓿
45008009	ꓖꓳ ꓡꓱ ꓥ ꓟꓲ ꓪꓴ-ꓢ ꓦꓻ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓕꓯ ꓠꓽ꓾ ꓠꓴ ꓪꓽ ꓠꓬ ꓧꓪꓽ ꓗꓪ ꓟ ꓟꓽ ꓥ꓾ ꓦꓻ ꓗꓪ ꓟ ꓥ ꓡꓳ꓿ ꓮ ꓡꓲ ꓕꓲ ꓣꓳˍ ꓟꓲ ꓙꓲ-ꓢꓴ ꓦꓻ ꓟꓽ ꓙꓳ ꓕꓯ ꓠꓽ꓾ ꓬꓲ ꓠꓬ ꓙꓲ-ꓢꓴ ꓔꓯ ꓟ ꓟꓽ ꓥ꓿
45008010	ꓠꓴ ꓪꓽ ꓠꓯꓸꓼ ꓗꓪ ꓙꓲ-ꓢꓴ ꓔꓬ ꓕꓯ ꓠꓽ꓾ ꓖꓳ ꓓꓱ ꓠꓬ ꓝꓴꓲ ꓗꓪ ꓐꓰ ꓫꓵꓻ ꓞꓹ ꓟꓲ꓾ ꓠꓴ ꓪꓽ ꓦꓻ ꓠꓽ ꓔꓱꓹ ꓜꓳꓽˍ ꓟ ꓗꓪ ꓐꓰ ꓢꓯꓸ ꓞꓹ ꓡꓳ꓿
45008011	ꓬꓰ-ꓢꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓴ ꓬꓲ ꓦꓻ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓕꓯ ꓠꓽ꓾ ꓙꓲ-ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓴ ꓡꓰ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓟ ꓦꓻ ꓗꓪ ꓐꓰ ꓫꓵꓻ ꓗꓴˍ ꓟ ꓠꓴ ꓪꓽ ꓖꓳ ꓓꓱ ꓔꓯˍ ꓟꓲ ꓢꓯꓸ ꓡ ꓝꓲˍ ꓥꓳ꓿
45008012	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓣꓳ ꓠꓬ ꓧꓪꓽ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓢꓯꓸ ꓔꓬ ꓠꓹ ꓟ ꓶꓻ ꓡꓯꓼ ꓐꓵ ꓞꓹ ꓢꓴ ꓟꓽ ꓥ꓿
45008013	ꓮ ꓡꓲꓳ ꓐꓯ ꓠꓬ ꓧꓪꓽ ꓠꓲꓹ ꓡꓶ ꓔꓯ ꓛꓳ ꓢꓲ ꓞꓳ ꓙꓳ ꓔꓬ ꓠꓬ꓾ ꓠꓴ ꓪꓽ ꓠꓽ ꓫꓵꓻ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓗꓪ ꓐꓰ ꓧꓪꓽ ꓠꓲꓹ ꓡꓶ ꓡꓰ ꓬꓰ ꓓꓳ ꓡ ꓝꓲˍ ꓟ ꓟꓽ ꓙꓲ ꓟꓽ ꓜꓳꓽ ꓟ ꓔꓯ ꓫꓵꓻ ꓝꓲˍ ꓕꓯ ꓠꓽ ꓠꓴ ꓪꓽ ꓠꓬ ꓢꓯꓸ ꓔꓬ ꓪˍ ꓥꓳ꓿
45008014	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓦ ꓡꓰ ꓧꓳꓽ ꓙꓰ ꓔꓬ ꓢꓴ ꓥ ꓕ ꓑꓳꓸ ꓠꓬ ꓪꓴ-ꓢ ꓤ ꓐꓴ ꓥ ꓡꓳ꓿
45008015	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓟꓶˍ ꓟ ꓦ ꓠꓬ꓾ ꓠꓴ ꓪꓽ ꓔꓯ ꓝꓮꓲ ꓕꓲ ꓧꓪ ꓙꓳꓺˍ ꓟ ꓚꓳ ꓑꓸ ꓬꓰ ꓝꓲ ꓢꓴ ꓟꓽ ꓥ꓿ ꓠꓴ ꓪꓽ ꓔꓯ ꓠꓽ ꓪꓴ-ꓢ ꓤꓽ ꓒꓬꓱꓼ ꓡ ꓝꓲ ꓢꓲ꓾ ꓬꓲ ꓔꓯ ꓮꓽ ꓐꓽ꓾ ꓐꓹ ꓐ꓾ ꓐꓰ ꓘꓴ ꓐ ꓡ ꓝꓲˍ ꓟ ꓦꓻ ꓥ ꓡꓳ꓿
45008016	ꓣꓳ ꓠꓬ ꓪꓴ-ꓢ ꓤ ꓠꓱ ꓥꓳ꓾ ꓐꓰ ꓢꓲ-ꓫꓬ-ꓟ-ꓦ ꓠꓬ ꓣꓳ ꓦˍ ꓐꓰ ꓕꓲ ꓛꓳꓺꓼ ꓢꓷ ꓙ ꓟꓳ ꓙˍ ꓡꓳ꓿
45008017	ꓣꓳ ꓠꓬ ꓬꓲ ꓤ ꓠꓱ ꓥ ꓕꓯ ꓠꓽ ꓡꓯꓼ ꓪ ꓟꓶ ꓢꓴˍ ꓟꓲ ꓥꓳ꓿ ꓬꓲꓸˍ ꓐꓰ ꓕꓲ ꓪꓺꓼ ꓣꓳ ꓟꓬꓱ ꓓꓳꓽ ꓟꓶ ꓠꓹ ꓟ꓾ ꓣꓳ ꓬꓲ ꓫꓸ ꓙꓵˍ ꓟ ꓔꓯ ꓑꓯꓹ ꓟꓶ ꓗꓷ ꓕꓯ ꓠꓽ ꓪꓴ-ꓢ ꓡꓯꓼ ꓪ ꓟꓶ ꓢꓴ ꓥ ꓢꓲ꓾ ꓙꓲ-ꓢꓴˍ ꓐꓰ ꓡꓯꓼ ꓪ ꓑꓯꓹ ꓟꓶ ꓢꓴ ꓐꓴ ꓥꓳ꓿
45008018	ꓮ ꓡꓲꓳ ꓐꓯ ꓠꓬ ꓮ ꓟꓶ ꓕꓱ ꓕꓲ ꓝꓲꓸ ꓫꓸ ꓙꓵˍ ꓟ ꓠꓽ꓾ ꓢ ꓖꓪ ꓣꓳ ꓔꓯ ꓟꓳꓸ ꓖꓶ ꓡ ꓠꓹ ꓟ ꓐꓬꓱꓼ ꓡꓱꓼ ꓡꓱ ꓟ ꓟꓬꓱ ꓓꓳꓽ ꓔꓯ ꓔꓯꓺ ꓟꓽ ꓟꓵ꓾ ꓐꓰ ꓥꓪ ꓓꓵꓽ ꓙꓽˍ ꓡꓳ꓿
45008019	ꓚꓰꓼ ꓔ ꓟ ꓥ ꓕ ꓑꓳꓸ ꓠꓬ ꓪꓴ-ꓢ ꓤꓽ ꓐꓴ ꓟꓳꓸ ꓖꓶ ꓡ ꓟ ꓔꓯ ꓮꓽ ꓘꓶꓸ ꓢꓲꓼ ꓙꓬ ꓢꓲ ꓡꓳꓺ ꓠꓬꓹ ꓔꓬ ꓡꓳ꓿
45008020	ꓮ ꓡꓲꓳ ꓐꓯ ꓠꓬ ꓚꓰꓼ ꓔ ꓟ ꓥ ꓕ ꓑꓳꓸ ꓠꓽ꓾ ꓟꓬꓱ ꓓꓳꓽ ꓖꓳꓽ ꓡꓰ ꓙꓵꓽˍ ꓟ ꓠꓯꓸ ꓘꓪ ꓓꓵꓽ ꓡꓰ ꓝꓲˍ ꓟ ꓠꓬ꓾ ꓚꓰꓼ ꓔ ꓡꓳ ꓫꓵꓽ ꓠꓲꓹ ꓡꓶ ꓗꓪ ꓐꓰ ꓟꓽ ꓥ ꓥ꓾ ꓪꓴ-ꓢ ꓠꓲꓹ ꓡꓶ ꓗꓪ ꓐꓰ ꓥ ꓢꓲ꓾
45008021	ꓚꓰꓼ ꓔ ꓟ ꓥ ꓕ ꓑꓳꓸˍ ꓟꓲ ꓐꓬ ꓡꓰ ꓛꓵꓽ ꓡꓰˍ ꓟ ꓬꓲ ꓚꓳ ꓑꓸ ꓬꓰ ꓔꓬ ꓟ ꓗꓪ ꓐꓰ ꓩꓴ ꓗꓷ ꓟꓶ ꓢꓲ꓾ ꓪꓴ-ꓢ ꓤ ꓐꓴ ꓐꓬꓱꓼ ꓡꓱꓼ ꓡꓱ ꓟ ꓚꓳ ꓪꓴꓸ ꓙꓵꓽ ꓪ ꓑꓯꓹ ꓟꓶ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
45008022	ꓮ ꓡꓲꓳ ꓐꓯ ꓠꓬ ꓚꓰꓼ ꓔ ꓟ ꓥ ꓕ ꓑꓳꓸ ꓠꓬ ꓮ ꓟꓶ ꓗꓪ ꓛꓲ ꓕꓲ ꓡꓰꓹꓼ ꓦꓵꓻ ꓠꓻ ꓜꓲꓽ ꓢꓲ ꓠꓻ ꓪꓴꓽ ꓔꓬ ꓟ ꓣꓳ ꓢꓷˍ ꓡꓳ꓿
45008023	ꓝꓮꓲ ꓢꓲ-ꓫꓬ-ꓟ-ꓦ ꓡꓯꓼ ꓫꓴ ꓬꓲ ꓪꓴꓸ ꓟꓶ ꓗꓷ ꓢꓴ ꓣꓳˍ ꓟꓲ ꓚꓲꓸ ꓛꓬ ꓠꓲꓹ ꓟ ꓗꓪ ꓠꓻ ꓪꓴꓽ ꓢꓲ꓾ ꓤ ꓙꓵꓽ ꓪ ꓟꓶˍ ꓟ ꓐꓱ ꓶ ꓐꓰ꓾ ꓣꓳ ꓖꓳ ꓓꓱ ꓫꓴꓹ ꓣꓴ ꓟꓶˍ ꓟ ꓔꓯ ꓡꓳꓺ ꓠꓬꓹ ꓔꓬ ꓡꓳ꓿
45008024	ꓮ ꓡꓲꓳ ꓐꓯ ꓠꓬ ꓥꓳ ꓡꓳꓸ ꓓꓴ ꓕꓱ ꓟ ꓠꓯꓸꓼ ꓗꓪ ꓣꓳ ꓚꓬꓴ ꓟꓶ ꓗꓷ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓟꓬ ꓢꓶꓽ ꓡꓰ ꓟꓳꓻ ꓓꓻˍ ꓟ ꓠꓬ ꓥꓳ ꓡꓳꓸ ꓓꓴ ꓚꓵ ꓟꓽ ꓥ꓿ ꓙꓳꓻ ꓞꓹ ꓟ ꓔꓯ ꓠꓬ ꓥꓳ ꓡꓳꓸ ꓔꓬ ꓢꓰꓽ ꓢꓴ ꓟꓽ ꓙꓳ꓿
45008025	ꓖꓳ ꓡꓱ ꓥ ꓟꓲ ꓟꓽ ꓙꓳ ꓢꓰꓽ ꓟ ꓔꓯ ꓥꓳ ꓡꓳꓸˍ ꓕꓯ ꓠꓽ꓾ ꓣꓳ ꓜꓲꓽ ꓢꓲ ꓠꓲꓹ ꓡꓱꓻ ꓡꓱˍ ꓡꓰꓽ ꓡꓳꓺ ꓠꓬꓹ ꓓꓴ ꓥꓳ꓿
45008026	ꓖꓳ ꓟ ꓡꓰ ꓐꓰ ꓣꓳ ꓢꓯꓼ ꓐꓽˍ ꓟ ꓗꓪˍ ꓟꓲ ꓢꓲ-ꓫꓬ-ꓟ-ꓦ ꓬꓰ ꓙˍ ꓡꓳ꓿ ꓮ ꓡꓲ ꓐꓰ ꓪꓽ ꓘꓴ ꓠꓯꓹ ꓟ ꓣꓳ ꓟꓽ ꓢꓷꓸˍ ꓟꓲ꓾ ꓢꓲ-ꓫꓬ-ꓟ-ꓦ ꓠꓽ ꓐꓯ ꓓꓳ ꓡ ꓟꓽ ꓓ ꓡꓳ ꓫꓵꓽ ꓠꓻ ꓪꓴꓽˍ ꓟ ꓡꓰ ꓣꓳ ꓐꓱ ꓶ ꓶꓼ ꓓꓰꓽ ꓙˍ ꓡꓳ꓿
45008027	ꓣꓳ ꓠꓲꓹ ꓟ ꓔꓯ ꓟꓰꓹ ꓠꓬꓲ ꓢꓴ ꓪꓴ-ꓢ ꓠꓬ꓾ ꓢꓲ-ꓫꓬ-ꓟ-ꓦ ꓠꓲꓹ ꓟ ꓔꓯ ꓢꓷꓸˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓪꓴ-ꓢ ꓠꓲꓹ ꓡꓶꓽ ꓔꓯ ꓛꓳ ꓢꓲ꓾ ꓦ ꓡꓱ ꓢꓴ ꓐꓴ ꓐꓱ ꓶ ꓓꓰꓽ ꓙˍ ꓡꓳ꓿
45008028	ꓝꓮꓲ ꓠꓬ ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓐꓴˍ ꓐꓰ ꓬꓲ ꓠꓲꓹ ꓡꓶ ꓔꓯ ꓛꓳ ꓢꓲ ꓘꓴꓻ ꓔ ꓢꓴ ꓐꓴ ꓐꓱ ꓶ ꓠꓬ꓾ ꓪꓴ-ꓢ ꓡꓰ ꓮꓸ ꓫꓵꓽ ꓗꓪˍ ꓟꓲ ꓙꓲˍ ꓟ ꓒꓬꓱꓼ ꓡ ꓠꓹ ꓟ ꓢꓯꓼ ꓕꓵ ꓡꓯꓽ ꓘꓳ ꓝꓲˍ ꓟ ꓣꓳ ꓢꓷˍ ꓡꓳ꓿
45008029	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓬꓲ ꓠꓽ ꓮ ꓐꓲ ꓔꓯ ꓬꓲ ꓬꓲꓼ ꓬꓲ ꓠꓬꓲ ꓐꓴ ꓗꓳ ꓡꓳ ꓗꓪ ꓤ ꓪꓴꓽ ꓬꓰ ꓝꓲ ꓠꓹ ꓟ ꓐꓰ꓾ ꓬꓲ ꓡꓰ ꓢꓲ ꓔ ꓢꓴ ꓐꓴ ꓔꓯ ꓬꓲ ꓤ ꓒꓬꓱꓽ ꓶꓻ ꓡꓰ ꓝꓲ ꓠꓹ ꓟ ꓢꓲ ꓚꓰꓸ ꓗꓷꓳ꓿
45008030	ꓧꓶꓸ ꓕꓯˍ ꓡꓰ ꓬꓲ ꓢꓲ ꓚꓰꓸ ꓔ ꓟ ꓡ ꓞꓳ ꓔꓯ ꓬꓲ ꓘꓴꓻ ꓢꓲ꓾ ꓬꓲ ꓡꓰ ꓘꓴꓻ ꓔ ꓟ ꓡ ꓞꓳ ꓔꓯ ꓔꓱꓹ ꓜꓳꓽ ꓟ ꓚꓬꓹ ꓟꓶ ꓡꓰ ꓝꓲ ꓢꓲ ꓠꓬꓲ꓾ ꓔꓱꓹ ꓜꓳꓽ ꓟ ꓚꓬꓹ ꓖꓶ ꓗꓷ ꓢꓴ ꓐꓴ ꓔꓯ ꓬꓲ ꓡꓰ ꓟꓬꓱ ꓓꓳꓽ ꓟꓶ ꓡꓰ ꓝꓲˍ ꓡꓳ꓿
45008031	ꓖꓳ ꓡꓱ ꓥ ꓠꓬ ꓣꓳ ꓮꓸ ꓫꓵ ꓐꓯ ꓠꓯꓹ ꓡ? ꓪꓴ-ꓢ ꓣꓳ ꓔꓯ ꓙ ꓢꓴ ꓥ ꓕꓯ ꓠꓽ꓾ ꓣꓳ ꓔꓯ ꓔꓳꓹ ꓢꓴ ꓮ ꓟ ꓥ ꓡ?
45008032	ꓬꓲ ꓚꓲꓸ ꓛꓬ ꓮ ꓐꓲ ꓔꓯ ꓟꓽ ꓗꓹ ꓐꓽ ꓐ ꓣꓳ ꓮꓽ ꓙꓵ ꓢꓴ ꓐꓱ ꓶ ꓖꓶ ꓗꓷ ꓢꓴ ꓬꓲ ꓠꓬ꓾ ꓮꓸ ꓫꓵ ꓥ ꓟꓲ ꓬꓲꓸˍ ꓐꓰ ꓕꓲ ꓛꓳꓺꓼ ꓣꓳ ꓔꓯ ꓠꓲꓹ ꓡꓳꓻ ꓡꓳˍ ꓡꓰ ꓟꓽ ꓖꓶ ꓡ꓾ ꓐꓰ꓾ ꓮ ꓡꓲ ꓗꓷ ꓡꓰ ꓓ ꓢꓰ?
45008033	ꓪꓴ-ꓢ ꓡꓰ ꓢꓲ ꓔ ꓢꓴ ꓔꓯ ꓮꓽ ꓟ ꓡꓰ ꓓꓰꓺˍ ꓥꓳ ꓪ? ꓔꓱꓹ ꓜꓳꓽ ꓟ ꓚꓬꓹ ꓖꓶ ꓡ ꓢꓴ ꓠꓬ ꓪꓴ-ꓢˍ ꓡꓰꓽ ꓥꓳ꓿
45008034	ꓖꓳ ꓡꓱ ꓠꓬ ꓣꓳ ꓔꓯ ꓮꓽ ꓟ ꓡꓰ ꓝꓴꓲ ꓐꓯ ꓞꓷꓹˍ ꓥꓳ ꓪ? ꓣꓳ ꓐꓱ ꓶ ꓫꓵꓻ ꓙ ꓗꓷ ꓢꓴ ꓠꓬ ꓬꓰ-ꓢꓴ ꓙꓲ-ꓢꓴ ꓥ ꓢꓲ꓾ ꓪꓴ-ꓢ ꓡꓰ ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲꓳ꓿ ꓖꓳ ꓡꓱ ꓢꓲ ꓬꓲ ꓠꓬ ꓪꓴ-ꓢ ꓡꓯꓼ ꓙ ꓗꓪ ꓔꓬ ꓢꓲ ꓣꓳ ꓐꓱ ꓶ ꓶꓼ ꓓꓰꓽ ꓙ ꓔꓬ ꓡꓳ꓿
45008035	ꓣꓳ ꓔꓯ ꓙꓲ-ꓢꓴ ꓠꓵꓻ ꓠꓲꓹˍ ꓐꓰ ꓗꓳꓹ ꓞ ꓝꓲ ꓐ ꓡ ꓢꓴ ꓮꓽ ꓟ ꓥ ꓡ? ꓫꓸ ꓙꓵˍ ꓟ꓾ ꓠꓲꓹ ꓫꓸ ꓟꓬ ꓫꓸ ꓟ꓾ ꓗꓸ ꓧꓪˍ ꓟ꓾ ꓟꓷꓼ ꓢꓲꓼˍ ꓟ꓾ ꓖꓳ ꓓꓱ ꓙꓬꓽ ꓡꓯꓽ ꓟ꓾ ꓙꓲꓻ ꓣꓴꓽˍ ꓟ꓾ ꓥ ꓠꓬ ꓮꓸ ꓕꓽ ꓪꓴꓸ ꓒꓲꓹ ꓡꓰ ꓢꓰꓼ ꓡ ꓟ ꓥ ꓡ?
45008036	ꓕꓱ ꓟ ꓠꓬ ꓕꓳ ꓶ ꓗꓪ꓾ ꓠꓴ ꓐꓱ ꓶ ꓥꓪ ꓠꓴꓽ ꓠꓬ ꓮ ꓕꓯˍ ꓟꓲ ꓢꓴ ꓡꓰ ꓢꓰꓼ ꓡ ꓟ ꓔꓳꓹ ꓜꓳꓽˍ ꓡꓳ꓿ ꓥꓪ ꓠꓴ ꓔꓯ ꓠꓬ ꓢꓰꓼ ꓗꓷ ꓠꓹ ꓟ ꓮ ꓣꓳˍ ꓡꓰ ꓐꓰ ꓚꓬꓹ ꓔ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45008037	ꓖꓳ ꓡꓱ ꓥ ꓟꓲ ꓣꓳ ꓔꓯ ꓠꓲꓹ ꓠꓵ ꓢꓴ ꓗꓪ ꓐꓰ꓾ ꓣꓳ ꓠꓬ ꓕꓱ ꓟꓬ ꓫꓵꓽ ꓮꓽ ꓙꓵ ꓟ ꓗꓪ ꓧꓪꓸˍ ꓟ ꓕꓯꓽ ꓢꓲ ꓧꓪꓸ ꓡꓰ ꓢꓴ ꓥ ꓡꓳ꓿
45008038	ꓮ ꓡꓲꓳ ꓐꓯ ꓠꓬ ꓫꓵꓻˍ ꓟ ꓥ ꓟꓲ꓾ ꓢꓯꓸˍ ꓟ ꓥ ꓟꓲ꓾ ꓟꓴꓽ ꓗꓪ ꓝꓲ ꓓꓴ ꓥ ꓟꓲ꓾ ꓠꓲꓽ ꓤ ꓢꓲ ꓤ ꓥ ꓟꓲ ꓮ ꓟꓶ ꓟ ꓥ ꓟꓲ꓾ ꓢ ꓖꓪ ꓟ ꓥ ꓟꓲ꓾ ꓪꓽ ꓠꓬꓲ ꓢꓴ ꓥ ꓟꓲ꓾
45008039	ꓟꓴꓺˍ ꓟ ꓥ ꓟꓲ꓾ ꓠꓯꓸˍ ꓟ ꓥ ꓟꓲ꓾ ꓚꓰꓼ ꓔ ꓟ ꓠꓱꓸ ꓐꓯꓼ ꓮ ꓡꓲ ꓕꓲ ꓫꓵ ꓥ ꓟꓲ꓾ ꓙꓲ-ꓢꓴ ꓬꓰ-ꓢꓴ ꓣꓳ ꓢꓲ ꓒꓽ ꓠꓯꓸꓼ ꓗꓪ ꓓꓯꓹ ꓟ ꓪꓴ-ꓢ ꓠꓵ ꓠꓲꓹ ꓔꓯˍ ꓐꓰ ꓣꓳ ꓔꓯ ꓗꓳꓹ ꓞꓹ ꓝꓲ ꓟꓽ ꓐ ꓡ꓾ ꓐꓰ ꓥꓪ ꓚꓵ ꓚꓵ ꓢꓷꓸ ꓡꓰꓳ꓿
45009001	-
45009002	ꓥꓪ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓔꓱꓹˍ ꓟ ꓫꓸ ꓕꓱˍ ꓥꓳ꓾ ꓥꓪ ꓟꓽ ꓗꓶꓸ꓿ ꓥꓪ ꓠꓲꓹ ꓟ ꓮꓽ ꓘꓶꓸ ꓫꓸ ꓢꓲ꓾ ꓥꓪ ꓠꓲꓹ ꓟ ꓠꓬ ꓮ ꓕꓯˍ ꓟꓲ ꓠꓻ ꓔꓬ ꓡꓳ꓾ ꓐꓰ ꓐꓯˍ ꓟ ꓠꓬ ꓔꓱꓹˍ ꓟ ꓥ ꓟ꓾ ꓥꓪ ꓦꓰꓽ ꓠꓲꓹ ꓡꓰ ꓢꓲ-ꓫꓬ-ꓟ-ꓦ ꓗꓪ ꓐꓰ ꓥꓪ ꓔꓯ ꓢꓷꓸ ꓙ ꓟꓳ ꓙˍ ꓡꓳ꓿
45009003	ꓥꓪ ꓠꓬ ꓥꓪ ꓬꓲꓼ ꓥꓪ ꓠꓬꓲ ꓐꓴˍ ꓐꓰ ꓥꓪ ꓫꓵꓽ ꓥꓪ ꓧꓪ ꓐꓴ ꓬꓲꓸ ꓛꓲ ꓙꓱꓽ ꓘꓶꓽ ꓶꓻ ꓡꓰ ꓢꓲ꓾ ꓙꓲ-ꓢꓴ ꓔꓯˍ ꓐꓰ ꓗꓳꓹ ꓞ ꓢꓴ ꓒꓬꓱꓼ ꓡ ꓠꓲꓹ ꓫꓵˍ ꓡꓳ ꓫꓵꓽ ꓥ ꓡꓳ꓿
45009004	ꓥꓪ ꓫꓵꓽ ꓥꓪ ꓧꓪ ꓐꓴ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓥ ꓢꓲ꓾ ꓤ ꓙꓵꓽ ꓪˍ ꓐꓰ꓾ ꓟꓬꓱ ꓓꓳꓽˍ ꓐꓰ꓾ ꓘꓶꓽ ꓫꓵꓽˍ ꓐꓰ꓾ ꓙꓵꓽ ꓗ ꓐꓰ꓾ ꓢꓲꓽ ꓫꓬ ꓦꓲꓻ ꓗꓪ ꓣꓱ ꓙˍ ꓟ ꓐꓰ꓾ ꓙꓺ ꓟꓳ ꓘꓶꓽ ꓮꓽ ꓙꓵ ꓠꓬ ꓬꓲ ꓪꓽ ꓔꓯ ꓟ ꓥ ꓢꓲ꓾
45009005	ꓬꓲ ꓪꓽ ꓠꓬ ꓒꓵꓽ ꓒ ꓝꓳꓹ ꓟꓶ ꓐꓴ ꓞꓲꓼ ꓤ ꓡꓯꓹ ꓤ ꓥ ꓡꓳ꓿ ꓧꓪꓽ ꓖꓳ ꓓꓱ ꓔꓯ ꓟꓳꓸ ꓐꓯˍ ꓠꓬ꓾ ꓙꓲ-ꓢꓴ ꓠꓽ ꓬꓲ ꓪꓽ ꓔꓯꓺˍ ꓐꓰ ꓡꓻ ꓟ ꓥ ꓢꓲ꓾ ꓬꓲ ꓠꓬ ꓙꓳˍ ꓟ ꓥ ꓕ ꓑꓳꓸ ꓕꓯꓽ ꓢꓲ ꓗꓪ ꓟ ꓥ ꓢꓲ ꓠꓬꓲ꓾ ꓕꓲ ꓞꓲꓼ ꓕꓲ ꓑ ꓶꓼ ꓙꓳ ꓫꓱꓹ ꓙꓳˍ ꓟ ꓪꓴ-ꓢ ꓥ ꓡꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
45009006	ꓕꓱ ꓡꓱ ꓐꓯˍ ꓟꓲ ꓪꓴ-ꓢ ꓐꓯ ꓘꓶ ꓠꓬ ꓬꓲ ꓖꓳꓽ ꓗꓷ ꓡꓰ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓬꓲ-ꓢꓷ-ꓡꓰ ꓗꓪ ꓐꓰ ꓦꓵ ꓔ ꓢꓴ ꓮꓽ ꓙꓵ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓚꓵ ꓟꓽ ꓥ꓿
45009007	ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓮꓽ ꓙꓵˍ ꓟꓲ ꓬꓲ ꓤ ꓠꓱ ꓚꓵ ꓟꓽ ꓥ꓿ ꓬꓲ-ꓢ ꓗꓪ ꓐꓰ ꓦꓵ ꓔ ꓟ ꓔꓯˍ ꓡꓰꓽ ꓠꓴ ꓞꓲꓼ ꓤ ꓡꓯꓹ ꓤ ꓘꓴˍ ꓥꓳ꓾ ꓐꓯ ꓔ ꓡꓳ꓿
45009008	ꓕꓱ ꓡꓱ ꓐꓯˍ ꓟ ꓠꓬ ꓧꓪꓽ ꓖꓳ ꓓꓱ ꓗꓪ ꓟ ꓤ ꓠꓱ ꓐꓴ ꓠꓬ ꓪꓴ-ꓢ ꓤ ꓠꓱ ꓟꓽ ꓥ꓿ ꓪꓴ-ꓢ ꓡꓰ ꓙ ꓟꓳ ꓔ ꓢꓴ ꓗꓪ ꓐꓰ ꓦꓵꓻ ꓔ ꓟ ꓤ ꓠꓱ ꓐꓴ ꓔꓯˍ ꓡꓰꓽ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓚꓬꓹ ꓡꓳ꓾ ꓐꓰ ꓐꓯˍ ꓟ ꓥ ꓡꓳ꓿
45009009	ꓮ ꓡꓲꓳ ꓐꓯ ꓠꓬ ꓙ ꓟꓳ ꓘꓶꓽ ꓗꓪ꓾ ꓠꓯꓸ ꓦꓯ ꓕꓱ ꓕꓲ ꓝꓲꓸ ꓗꓪ ꓥꓪ ꓝꓮꓲ ꓡꓻˍ ꓕꓯ꓾ ꓢ-ꓣ ꓠꓬ ꓤꓽ ꓕꓲ ꓣꓳ ꓙꓳˍ ꓥꓳ꓾ ꓐꓰ ꓐꓯ ꓔ ꓡꓳ꓿
45009010	ꓕꓱ ꓟ ꓡꓰꓽ ꓟꓽ ꓞꓲ꓾ ꓤ-ꓐꓱ-ꓘˍ ꓟꓲ ꓣꓳ ꓒꓵꓽ ꓒ ꓬꓲ-ꓢ ꓗꓪ ꓐꓰ ꓤ ꓶꓻ ꓡꓰ ꓢꓲ꓾
45009011	ꓤ ꓜꓱꓻ ꓟꓽ ꓦꓵ ꓡ ꓕꓯˍ ꓡꓰ꓾ ꓝꓮꓲ ꓙꓲˍ ꓟ ꓐꓰ ꓥꓶˍ ꓟ ꓮꓸ ꓫꓵꓽ ꓟꓽ ꓬꓰ ꓠꓬꓲ ꓢꓰꓽ ꓕꓯˍ ꓡꓰ꓾ ꓪꓴ-ꓢ ꓡꓰ ꓞꓳ ꓤ ꓔꓯ ꓢꓲꓺˍ ꓟ ꓠꓬ ꓬꓲ ꓪꓽ ꓬꓰˍ ꓟ ꓟꓬꓱꓽ ꓗꓪ ꓐꓰ ꓟꓽ ꓥ ꓥ꓾ ꓬꓲ ꓚꓴꓽ ꓬꓲꓹ ꓔꓯ ꓛꓳ ꓢꓲ ꓘꓴꓻˍ ꓟ ꓔꓯ ꓕꓶꓻ ꓡꓰ ꓝꓲ ꓠꓹ ꓟ꓾
45009012	ꓪꓴꓽ ꓢꓴ ꓠꓬ ꓣꓳꓺ ꓢꓴ ꓔꓯ ꓣꓱꓽ ꓙ ꓠ ꓗꓹ ꓥꓳ꓾ ꓐꓰ ꓤ-ꓐꓱ-ꓘ ꓔꓯ ꓐꓯ ꓗꓷꓳ꓿
45009013	ꓕꓱ ꓟ ꓠꓬ ꓕꓳ ꓶ ꓗꓪ꓾ ꓬ-ꓗꓴ ꓔꓯ ꓠꓬ ꓥꓪ ꓠꓲꓹ ꓠꓵˍ ꓡꓳ꓿ ꓬꓲ-ꓢꓳꓼ ꓔꓯ ꓠꓽ ꓥꓪ ꓠꓲꓹ ꓜꓳˍ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45009014	ꓖꓳ ꓡꓱ ꓠꓬ ꓣꓳ ꓮꓸ ꓫꓵ ꓐꓯ ꓠꓯꓹ ꓡ? ꓪꓴ-ꓢ ꓐꓯ ꓟꓴ ꓠꓬ ꓟꓽ ꓔꓱꓹˍ ꓟ ꓥ ꓡ? ꓮ ꓡꓲ ꓥ ꓟꓲ ꓟꓽ ꓥ꓿
45009015	ꓮ ꓡꓲꓳ ꓐꓯ ꓠꓬ ꓬꓲ ꓡꓰ ꓟꓳ-ꓫꓲ ꓔꓯ꓾ ꓥꓪ ꓮꓽ ꓟ ꓔꓯ ꓫꓱꓸ ꓤ ꓠꓲꓹ ꓫꓵˍ ꓠꓬ ꓫꓱꓸ ꓤˍ ꓥꓳ꓾ ꓥꓪ ꓮꓽ ꓟ ꓔꓯ ꓠꓲꓹ ꓟ ꓦꓲꓺ ꓖꓶ ꓠꓲꓹ ꓫꓵˍ ꓠꓬ ꓦꓲꓺ ꓖꓶˍ ꓥꓳ꓾ ꓐꓯˍ ꓡꓳ꓿
45009016	ꓖꓳ ꓡꓱ ꓠꓬꓲ ꓕꓱ ꓟ ꓠꓬ ꓞꓳ ꓤ ꓠꓲꓹ ꓫꓵˍ ꓟ ꓐꓰ ꓢꓯꓼ ꓕꓵˍ ꓟ ꓗꓪ ꓐꓰ ꓟꓽ ꓥ꓿ ꓫꓱꓸ ꓤ ꓢꓴ ꓪꓴ-ꓢ ꓗꓪ ꓐꓰˍ ꓡꓰꓽ ꓥ ꓡꓳ꓿
45009017	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ ꓩ-ꓣꓳ ꓔꓯ꓾ ꓥꓪ ꓠꓬ ꓠꓴ ꓗꓪ ꓐꓰ ꓥꓪ ꓪꓽ ꓠꓬꓲˍ ꓟ ꓟꓳꓸ ꓖꓶ ꓠꓹ ꓟ ꓐꓰ꓾ ꓥꓪ ꓟꓬꓱꓺ ꓠꓬ ꓟꓵ ꓗꓳꓹ ꓓꓵ ꓓꓵ ꓗꓪ ꓚ ꓒꓬꓱ ꓙꓰ ꓝꓲ ꓠꓹ ꓟ꓾ ꓠꓴ ꓔꓯ ꓥꓪ ꓡꓰ ꓪ ꓔꓲ ꓣꓱꓽ ꓝꓲꓳ꓾ ꓐꓰ ꓐꓯ ꓔ ꓡꓳ꓿
45009018	ꓖꓳ ꓡꓱ ꓠꓬꓲ ꓪꓴ-ꓢ ꓠꓽ ꓮꓽ ꓟ ꓔꓯ ꓫꓱꓸ ꓤ ꓠꓲꓹ ꓫꓵˍ ꓠꓬ ꓫꓱꓸ ꓤˍ ꓡꓳ꓿ ꓮꓽ ꓟ ꓔꓯ ꓠꓲꓹ ꓟ ꓩꓴꓻ ꓡꓰ ꓝꓲ ꓠꓲꓹ ꓫꓵˍ ꓠꓬ ꓩꓴ ꓡꓰ ꓝꓲˍ ꓟ ꓡꓳꓸ ꓓꓳ ꓡ ꓡꓳ꓿
45009019	ꓖꓳ ꓡꓱ ꓥ ꓠꓬ ꓠꓴ ꓪꓽ ꓠꓽ ꓥꓪ ꓔꓯ꓾ ꓪꓴ-ꓢ ꓠꓲꓹ ꓡꓶ ꓔꓯ ꓥꓪ ꓠꓴ ꓗꓽ ꓔ ꓟꓽ ꓘꓴ ꓠꓬ꓾ ꓬꓲ ꓮꓸ ꓫꓵꓽ ꓪꓴꓸ ꓠꓬꓲ ꓥꓪ ꓠꓴ ꓔꓯ ꓛꓬꓻ ꓖꓴ ꓓꓰꓺˍ ꓡ? ꓐꓰ ꓐꓯ ꓡ ꓥꓳ꓿
45009020	ꓞꓳ ꓤꓽꓳ꓾ ꓠꓴ ꓠꓬ ꓮꓽ ꓟ ꓥ ꓠꓬꓲ ꓪꓴ-ꓢ ꓔꓯ ꓡꓯꓼ ꓧꓻˍ ꓡ? ꓑꓵꓹ ꓔ ꓟ ꓡꓴꓻ ꓠꓬ ꓬꓲ ꓔꓯ ꓑꓵꓹ ꓢꓴ ꓔꓯ꓾ ꓠꓴ ꓮꓸ ꓫꓵꓽ ꓪꓴꓸ ꓠꓬꓲ ꓥꓪ ꓔꓯ ꓕꓱ ꓡꓱ ꓑꓵꓹˍ ꓡ? ꓐꓰ ꓐꓯ ꓓꓻˍ ꓡ?
45009021	ꓡꓴꓻ ꓑꓵꓹ ꓒꓽ ꓠꓬ ꓠꓱꓸ ꓠꓲꓺ ꓠꓴꓽ ꓕꓲ ꓘꓴꓸˍ ꓗꓪ ꓐꓰ꓾ ꓒꓵꓽˍ ꓟ ꓡꓴꓻ ꓕꓲ ꓟ꓾ ꓟꓽ ꓒꓵꓽ ꓟ ꓡꓴ ꓕꓲ ꓟ ꓫꓬꓹ ꓠ ꓟ ꓙꓵꓽ ꓪ ꓟꓽ ꓙꓳˍ ꓡ?
45009022	ꓪꓴ-ꓢ ꓠꓬ ꓬꓲ ꓦꓶꓻ ꓠꓲꓹ ꓡꓰ ꓬꓲ ꓪꓽ ꓠꓬꓲˍ ꓟ ꓟꓳꓸ ꓖꓶ ꓠꓲꓹ ꓫꓵˍ ꓟꓲ꓾ ꓬꓲ ꓠꓽ ꓜꓲ ꓘꓴꓻ ꓠꓲꓹ ꓓꓽ ꓟ ꓡꓰ꓾ ꓟꓶꓽ ꓬꓰ ꓠꓹ ꓟ ꓙꓽ ꓖꓶ ꓔ ꓟ ꓦꓶ ꓠꓲꓹ ꓟꓶˍ ꓟ ꓡꓴꓻ ꓔꓯ ꓠꓲꓹ ꓟ ꓫꓵꓺ ꓖꓶ ꓢꓲ꓾
45009023	ꓬꓲ ꓧꓶꓸ ꓕꓯˍ ꓡꓰ ꓙꓽ ꓖꓶ ꓔ ꓟ ꓫꓱꓸ ꓤ ꓠꓲꓹ ꓟꓶˍ ꓟ ꓡꓴꓻ ꓗꓪ ꓬꓲ ꓟꓬꓱ ꓓꓳꓽ ꓮ ꓘꓶꓻ ꓛꓲ ꓐꓳ ꓞꓹ ꓟ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓕꓯ ꓠꓽ꓾ ꓪꓴ-ꓢ ꓬꓲ ꓠꓲꓹ ꓡꓶ ꓥꓳ꓾ ꓟꓽ ꓥ ꓡ?
45009024	ꓡꓴꓻ ꓕꓱ ꓟ ꓠꓬ ꓬꓲ ꓡꓰ ꓘꓴꓻ ꓔ ꓢꓴ ꓣꓳ ꓔꓯˍ ꓟꓲ ꓐꓯ ꓬꓯꓼˍ ꓟ ꓥ ꓢꓲ꓾ ꓬꓴ-ꓔ ꓡ ꓞꓳ ꓗꓪ ꓐꓰ ꓘꓴ ꓔ ꓟˍ ꓡꓰꓽ ꓟꓽ ꓞꓲ꓾ ꓞꓳ ꓫꓵꓽ ꓞꓳ ꓙꓰꓽ ꓗꓪ ꓐꓰ ꓘꓴ ꓔ ꓟˍ ꓟꓲ ꓥ ꓡꓳ꓿
45009025	ꓬꓲ ꓡꓰ ꓧꓳ-ꓫꓲ-ꓬ ꓕꓳ ꓶ ꓗꓪ꓾ ꓥꓪ ꓑ ꓫꓬꓼ ꓟꓽ ꓬꓰ ꓠꓬꓲ ꓢꓴ ꓔꓯ ꓥꓪ ꓑ ꓫꓬꓼ ꓘꓴˍ ꓥꓳ꓿ ꓥꓪ ꓟꓽ ꓠꓲꓹ ꓠꓵ ꓠꓬꓲ ꓢꓴ ꓐꓴ ꓔꓯ ꓠꓲꓹ ꓠꓵ ꓢꓴ꓾ ꓐꓰ ꓘꓴˍ ꓥꓳ꓿
45009026	ꓧꓶꓸ ꓕꓯ ꓬꓲ ꓪꓽ ꓔꓯ꓾ ꓠꓴ ꓪꓽ ꓠꓬ ꓥꓪ ꓑ ꓫꓬꓼ ꓟꓽ ꓥ꓾ ꓐꓯ ꓗꓷ ꓟ ꓬꓲ ꓛꓲ꓾ ꓮ ꓟꓶ ꓠꓴ ꓪꓽ ꓔꓯ ꓠꓬ ꓢꓯꓸ ꓔꓬ ꓟ ꓪꓴ-ꓢ ꓬꓲ ꓤ ꓐꓴ꓾ ꓐꓰ ꓘꓴˍ ꓥꓳ꓾ ꓐꓯˍ ꓟ ꓡꓰ ꓐꓰ ꓥ ꓡꓳ꓿
45009027	ꓬꓲ-ꓢ-ꓬ ꓡꓰ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓖꓴ ꓢꓲ꓾ ꓬꓲ-ꓢꓷ-ꓡꓰ ꓞꓲꓼ ꓤ ꓡꓯꓹ ꓤ ꓐꓴ ꓵꓺ ꓟꓬꓱ ꓠꓬ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓟ ꓧꓶꓽ ꓛꓲ ꓟꓬ ꓛꓲ ꓙꓳˍ ꓟꓲ꓾ ꓜꓰꓻ ꓡꓰ ꓢꓴˍ ꓡꓰꓽ ꓚꓬꓴ ꓟꓶˍ ꓥꓳ꓿
45009028	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓡꓰ ꓟꓲ ꓠꓯ ꓗꓪ ꓬꓲ ꓐꓯ ꓞꓷꓹ ꓔ ꓟ ꓬꓰ ꓐꓲ ꓡꓰ ꓝꓲ ꓢꓲ꓾ ꓠꓲꓹ ꓞ ꓬꓰ ꓖꓴ ꓡꓰ ꓝꓲˍ ꓥꓳ꓾ ꓐꓯˍ ꓡꓳ꓿
45009029	ꓝꓮꓲ ꓧꓶꓸ ꓕꓯ ꓬꓲ-ꓢ-ꓬ ꓡꓰ꓾ ꓟꓯꓼ ꓜꓴ ꓐꓴ ꓢꓲ ꓒꓽ ꓡꓰ ꓣꓳ ꓔꓯ ꓬꓲ ꓫꓵꓸ ꓟꓽ ꓝꓰ ꓔ ꓕꓯ ꓠꓽ꓾ ꓣꓳ ꓠꓬ ꓢꓳ-ꓓꓳ-ꓟ ꓐꓰ ꓕꓲ ꓡꓰꓹꓼ ꓒꓬꓱꓼ ꓡ ꓢꓲ꓾ ꓳ-ꓟꓳ-ꓡ ꓡꓰ ꓐꓰ ꓗꓷ ꓡꓰˍ ꓡꓳ ꓫꓵꓽ ꓥꓳ꓾ ꓐꓯˍ ꓟ ꓡꓰ ꓐꓰ ꓥꓳ꓿
45009030	ꓖꓳ ꓡꓱ ꓠꓬ ꓣꓳ ꓮꓸ ꓫꓵ ꓐꓯ ꓠꓯꓹ ꓡ? ꓔꓱꓹ ꓜꓳꓽˍ ꓟ ꓔꓯ ꓟꓽ ꓖꓼ ꓢꓴ ꓐꓶꓽ ꓞꓳ ꓐꓴ ꓠꓬ꓾ ꓙꓵꓻ ꓠꓲꓹ ꓗꓪ ꓐꓰ ꓔꓱꓹ ꓜꓳꓽˍ ꓟ ꓟꓶ ꓡꓰꓳ꓿
45009031	ꓖꓳ ꓡꓱ ꓥ ꓟꓲ ꓬꓲ-ꓢꓷ-ꓡꓰ ꓡ ꓞꓳ ꓠꓬ ꓙꓵꓽ ꓗ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲ ꓠꓲꓹ ꓫꓵˍ ꓟꓲ ꓚꓬꓹ ꓟꓽ ꓟꓶ꓿
45009032	ꓕꓱ ꓟ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓥ ꓡ? ꓬꓲ ꓪꓽ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓟꓽ ꓥ ꓥ꓾ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓔꓱꓹ ꓜꓳꓽˍ ꓟ ꓔꓯ ꓧꓪˍ ꓟ ꓑꓶꓸ ꓓꓴ ꓥꓳ꓿ ꓬꓲ ꓪꓽ ꓠꓬ ꓛꓲ ꓕꓲꓽ ꓓꓴ Bꓸ ꓛꓲ ꓗꓪ ꓛꓲ ꓕꓲꓽ ꓡꓰꓳ꓿
45009033	ꓕꓱ ꓟ ꓠꓬ ꓕꓳ ꓶ ꓗꓪ꓾ ꓠꓬꓲ ꓠꓹ꓾ ꓥꓪ ꓠꓬ ꓜꓲ-ꓬꓴ ꓗꓪ ꓛꓲ ꓕꓲꓽ ꓓꓴ Bꓸ ꓛꓲˍ ꓐꓰ ꓡꓱꓸ ꓗꓷ ꓝꓲ ꓓꓴ ꓡꓳ ꓓꓰ ꓕꓲ ꓘꓴꓸ ꓗꓶ ꓔ ꓡꓳ꓿ ꓖꓳ ꓡꓱ ꓢꓲ ꓬꓲ ꓔꓯ ꓙꓵꓻ ꓢꓴ ꓠꓬ ꓮꓽ ꓟˍ ꓟꓲ ꓟꓽ ꓫꓸ ꓔꓳ ꓡꓰ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45010001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓬꓲ-ꓢꓷ-ꓡꓰ ꓡ ꓞꓳ ꓐꓱ ꓶ ꓥꓪ ꓠꓲꓹ ꓟ ꓗꓪ ꓠꓲꓹ ꓥꓳꓺˍ ꓟ ꓐꓰ ꓥꓪ ꓪꓽ ꓘꓴˍ ꓟ ꓠꓬ꓾ ꓬꓲ ꓪꓽ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓥ ꓡꓳ꓿
45010002	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓪꓴ-ꓢ ꓐꓱ ꓶ ꓮꓽ ꓘꓶꓸ ꓠꓲꓹ ꓡꓱꓻˍ ꓡꓳ꓾ ꓐꓰ ꓬꓲ ꓪꓽ ꓐꓱ ꓶ ꓥꓪ ꓢꓷꓸ ꓙ ꓟꓳꓻ ꓙ ꓐ ꓡ ꓡꓳ꓿ ꓖꓳ ꓡꓱ ꓥ ꓟꓲ ꓙꓽ ꓜꓲꓼ ꓠꓲꓹ ꓔꓯ ꓛꓳ ꓢꓲ ꓠꓲꓹ ꓡꓱꓻˍ ꓟ ꓟꓽ ꓥ꓿
45010003	ꓬꓲ ꓪꓽ ꓠꓽ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓔꓯ ꓟꓽ ꓢꓷꓸ ꓠꓬꓲ꓾ ꓚꓲꓸ ꓛꓬ ꓢꓯꓼ ꓕꓵꓼˍ ꓟ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲ ꓠꓲꓹ ꓫꓵˍ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ ꓪꓴ-ꓢ ꓡꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓡ ꓟ ꓚꓱꓹ ꓔꓯ ꓟꓽ ꓘꓳ ꓣꓴ꓿
45010004	ꓙꓵꓻ ꓢꓴ ꓥ ꓕ ꓑꓳꓸ ꓔꓯ ꓠꓬ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓡꓰ ꓝꓲ ꓠꓹ ꓟ꓾ ꓙꓲ-ꓢꓴ ꓠꓬ ꓟꓳ-ꓫꓲ ꓙꓵꓽ ꓗ ꓬꓲ ꓡꓳꓹ ꓬꓰ ꓓꓴ ꓥ ꓡꓳ꓿
45010005	ꓮ ꓡꓲꓳ ꓐꓯˍ ꓠꓬ ꓟꓳ-ꓫꓲ ꓡꓰ꓾ ꓙꓵꓽ ꓗ ꓗꓪ ꓟ ꓕꓵꓼ ꓪ ꓮꓽ ꓙꓵ ꓒꓵꓽ ꓛꓳ ꓖꓴꓻ ꓡꓰ ꓢꓴ ꓠꓬ꓾ ꓔꓱꓹ ꓜꓳꓽˍ ꓟ ꓟꓶ ꓢꓲ ꓢꓯꓸ ꓔꓬ ꓪˍ ꓥꓳ꓾ ꓐꓰ ꓐꓳ ꓔ ꓡꓳ꓿
45010006	ꓖꓳ ꓡꓱ ꓥ ꓟꓲ ꓙꓵꓻ ꓠꓲꓹ ꓗꓪ ꓐꓰ ꓓꓳ ꓡ ꓟ ꓔꓱꓹ ꓜꓳꓽˍ ꓟ ꓡꓰ ꓕꓱ ꓡꓱ ꓐꓯˍ ꓡꓳ꓾ ꓙꓲ-ꓢꓴ ꓔꓯ ꓧꓳꓽ ꓬꓯꓼ ꓡ ꓠꓹ ꓟ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓮꓽ ꓟ ꓓꓯꓺ ꓙꓰ ꓡ?
45010007	ꓥ ꓠꓬ꓾ ꓫꓵꓻ ꓗꓪ ꓐꓰ ꓙꓲ-ꓢꓴ ꓔꓯ ꓧꓳꓽ ꓓꓯ ꓡ ꓠ ꓟ꓾ ꓫꓵꓻ ꓓꓴꓽ ꓗꓪ ꓮꓽ ꓟ ꓬꓯꓼ ꓙꓰˍ ꓡ?꓾ ꓐꓰ ꓠꓴ ꓪꓽ ꓠꓲꓹ ꓟ ꓗꓪ ꓕꓽ ꓐꓯ꓾ ꓐꓰ ꓐꓯˍ ꓡꓳ꓿
45010008	ꓐꓯ ꓘꓶ ꓠꓬ ꓠꓴ ꓒꓺ ꓕꓲ ꓗꓪ ꓓꓻˍ ꓢꓲ꓾ ꓠꓴ ꓟꓷꓽ ꓠꓷꓹˍ ꓐꓰ ꓠꓴ ꓠꓲꓹ ꓟ ꓠꓯꓸꓼ ꓗꓪ ꓓꓯꓹ ꓡꓳ꓾ ꓐꓰ ꓐꓯ ꓔ ꓡꓳ꓿ ꓕꓱ ꓟ ꓠꓬ ꓥꓪ ꓠꓴꓽ ꓚ ꓟꓸ ꓖꓶˍ ꓟ ꓙꓵꓻ ꓠꓲꓹ ꓟꓸ ꓟꓲ ꓥ ꓢꓲ꓾
45010009	ꓠꓴ ꓪꓽ ꓟꓷꓽ ꓠꓷꓹ ꓡꓰ꓾ ꓬꓰ-ꓢꓴ ꓠꓽ ꓢꓲ ꓒꓽ ꓥꓳ꓾ ꓐꓰ ꓣꓷꓠꓸ ꓢꓲ ꓠꓬꓲ꓾ ꓠꓲꓹ ꓟ ꓗꓪ ꓠꓬ ꓪꓴ-ꓢ ꓡꓰ ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲꓳ꓾ ꓐꓰ ꓙꓵꓻˍ ꓕꓯ ꓠꓽ꓾ ꓠꓴ ꓢꓯꓼ ꓟꓬ ꓟꓶˍ ꓥꓳ꓾ ꓐꓯˍ ꓟ ꓥ ꓡꓳ꓿
45010010	ꓮ ꓡꓲꓳ ꓐꓯ ꓠꓬ ꓠꓲꓹ ꓟ ꓡꓰ ꓙꓵꓻˍ ꓠꓬꓲ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓢꓲ꓾ ꓟꓷꓽ ꓠꓷꓹ ꓡꓰ ꓣꓷꓠꓸˍ ꓟ ꓗꓪ ꓐꓰ ꓢꓯꓼ ꓟꓬ ꓝꓸ ꓟꓶˍ ꓟ ꓥ ꓡꓳ꓿
45010011	ꓮ ꓡꓲꓳ ꓐꓯˍ ꓠꓬ ꓕꓳ ꓶ ꓗꓪ꓾ ꓮ ꓟ ꓥ ꓟꓲ ꓬꓲ ꓔꓯ ꓙꓵꓻˍ ꓠꓬ ꓟꓽ ꓫ ꓔꓳ ꓡꓰ꓾ ꓐꓯ ꓔ ꓡꓳ꓿
45010012	ꓮ ꓡꓲꓳ ꓐꓯˍ ꓠꓬ ꓬꓴ-ꓔ ꓡ ꓞꓳˍ ꓐꓰ ꓦꓲ-ꓡꓲ ꓡ ꓞꓳ ꓒꓯꓽ ꓦꓰꓽ ꓓꓴ ꓟꓽ ꓙꓳ꓿ ꓮꓽ ꓙꓵ ꓢꓴ ꓢꓲ ꓒꓽ ꓠꓬ ꓕꓲ ꓣꓳˍ ꓡꓰꓽ ꓥ ꓢꓲ꓾ ꓬꓲ ꓔꓯ ꓶꓼ ꓓꓰꓽ ꓢꓴ ꓥ ꓕ ꓑꓳꓸ ꓐꓱ ꓶ ꓣꓱꓽ ꓛꓰ ꓐꓳ ꓞꓹ ꓢꓴ ꓠꓬ ꓬꓲ ꓥ ꓠꓬꓲ꓾
45010013	ꓢꓲ ꓒꓽ ꓟꓬꓱ ꓗꓪ ꓐꓰ ꓘꓴꓻ ꓓꓰꓽ ꓢꓴ ꓥ ꓕ ꓑꓳꓸ ꓠꓽ ꓢꓯꓼ ꓟꓬ ꓝꓸ ꓟꓶˍ ꓥꓳ꓿
45010014	ꓖꓳ ꓡꓱ ꓥ ꓟꓲ ꓬꓲ ꓔꓯ ꓟꓽ ꓙꓵꓻ ꓠꓬꓲ ꓢꓴ ꓠꓬ ꓮ ꓡꓲ ꓐꓰ ꓢꓲ ꓬꓲ ꓔꓯ ꓘꓴꓻ ꓓꓰꓽ ꓗꓴꓸ ꓢꓰꓽ? ꓬꓲ ꓓꓳꓽ ꓔꓯ ꓟꓽ ꓑ ꓙꓽ ꓠꓬꓲ ꓢꓴ ꓠꓬ ꓮ ꓡꓲ ꓐꓰ ꓢꓲ ꓬꓲ ꓔꓯ ꓙꓵꓻ ꓐ ꓡ ꓢꓰꓽ? ꓟꓸ ꓟꓲ ꓚ ꓢꓴ ꓟꓽ ꓙꓳ ꓠꓬ ꓮ ꓡꓲ ꓐꓰ ꓢꓲ ꓑ ꓙꓽ ꓢꓰ?
45010015	ꓟꓸ ꓟꓲ ꓚ ꓢꓴ ꓔꓯ ꓬꓲ ꓪꓽ ꓟꓽ ꓝꓲ ꓩꓴ ꓗꓷ ꓠꓬ ꓮ ꓡꓲ ꓐꓰ ꓢꓲ ꓟꓸ ꓟꓲꓽ ꓚ ꓙꓰ ꓢꓰ? ꓕꓱ ꓟ ꓠꓬ ꓕꓳ ꓶ ꓗꓪ꓾ ꓶꓼ ꓓꓳꓽ ꓫꓱꓹ ꓓꓳꓽ ꓚ ꓖꓶ ꓡ ꓢꓴ ꓡꓻˍ ꓟ ꓠꓬ ꓮꓽ ꓘꓶꓸ ꓠꓲꓹ ꓒꓴ ꓗꓹ ꓛꓲ ꓓꓴ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45010016	ꓖꓳ ꓡꓱ ꓥ ꓟꓲ ꓬꓲ ꓪꓽ ꓮꓽ ꓙꓵ ꓢꓴ ꓠꓬ ꓶꓼ ꓓꓳ ꓫꓱꓹ ꓓꓳ ꓔꓯ ꓠꓺ ꓡꓳꓹ ꓢꓴ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓬꓲ-ꓢ-ꓬ ꓡꓰ꓾ ꓢꓲ ꓒꓽꓳ꓾ ꓥꓪ ꓠꓴꓽ ꓐꓯ ꓟꓸ ꓖꓶˍ ꓟ ꓔꓯ ꓮꓽ ꓟ ꓙꓵꓻˍ ꓡ? ꓐꓯˍ ꓡꓳ꓿
45010017	ꓖꓳ ꓡꓱ ꓠꓬꓲ ꓙꓵꓻ ꓠꓲꓹ ꓠꓬ ꓶꓼ ꓓꓳ ꓫꓱꓹ ꓓꓳ ꓑ ꓙꓽ ꓟꓶˍ ꓟ ꓗꓪ ꓐꓰ ꓥ ꓢꓲ꓾ ꓶꓼ ꓓꓳꓽ ꓫꓱꓹ ꓓꓳ ꓕꓱ ꓟ ꓠꓬ ꓙꓲ-ꓢꓴ ꓐꓯ ꓘꓶ ꓥ ꓡꓳ꓿
45010018	ꓖꓳ ꓡꓱ ꓥ ꓟꓲ ꓥꓪ ꓡꓰ꓾ ꓬꓲ ꓪꓽ ꓟꓽ ꓑ ꓙꓽ ꓠꓬꓲ ꓡ?꓾ ꓐꓰ ꓠꓺ ꓠꓬꓲ ꓐꓷˍ ꓠꓬ꓾ ꓬꓲ ꓪꓽ ꓠꓽ ꓚꓵ ꓚꓵ ꓑ ꓙꓽ ꓠꓬꓲꓳ꓾ ꓐꓰ ꓐꓯ ꓠ ꓗꓹ ꓥꓳ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓬꓲ ꓪꓽ ꓢꓯꓼ ꓠꓬ ꓟꓵ ꓗꓳꓹ ꓓꓵ ꓓꓵ ꓓꓳ ꓙꓰ ꓢꓲ꓾ ꓬꓲ ꓪꓽ ꓐꓯ ꓘꓶ ꓠꓬ ꓟꓲ ꓠꓯ ꓑꓶꓸ ꓗꓪ ꓛꓲ ꓬꓰꓳ꓾ ꓐꓰ ꓐꓳ ꓔ ꓡꓳ꓿
45010019	ꓖꓳ ꓡꓱ ꓠꓬꓲ ꓥꓪ ꓡꓰ꓾ ꓬꓲ-ꓢꓷ-ꓡꓰ ꓡ ꓞꓳ ꓠꓬ ꓟꓽ ꓙ ꓜꓲꓼ ꓡ? ꓐꓰ ꓠꓺ ꓠꓬꓲ ꓐꓷˍ ꓠꓬ꓾ ꓟꓳ-ꓫꓲ ꓠꓽ ꓧꓶꓸ ꓕꓯˍ ꓡꓰ꓾ ꓥꓪ ꓠꓬ ꓑ ꓫꓬꓼ ꓟꓽ ꓚꓬꓹ ꓔ ꓟ ꓞꓳ ꓫꓵꓽ ꓡꓰ ꓠꓴ ꓪꓽ ꓔꓯ ꓠꓲꓹ ꓦꓯꓸ ꓡ ꓝꓲˍ ꓥꓳ꓿ ꓟꓽ ꓙ ꓜꓲꓼ ꓟ ꓞꓳ ꓫꓵꓽ ꓡꓰ ꓠꓴ ꓪꓽ ꓔꓯ ꓠꓲꓹ ꓦꓶꓻ ꓡ ꓝꓲˍ ꓥꓳ꓾ ꓐꓰ ꓐꓯ ꓗꓷ ꓟ ꓐꓯ ꓘꓶ ꓙꓳˍ ꓡꓳ꓿
45010020	ꓝꓮꓲ ꓬꓲ-ꓢ-ꓬ ꓠꓬ ꓠꓲꓹ ꓪꓴꓽ ꓪꓴˍ ꓡꓰ꓾ ꓥꓪ ꓔꓯ ꓟꓽ ꓧꓪ ꓢꓴ ꓡꓰ ꓥꓪ ꓔꓯ ꓧꓪ ꓟꓶ ꓡꓰꓳ꓿ ꓥꓪ ꓔꓯ ꓟꓳꓸ ꓟꓽ ꓠꓺ ꓠꓬꓲ ꓢꓴ ꓔꓯ ꓥꓪ ꓚꓲꓸ ꓛꓬ ꓟꓳꓸ ꓖꓶ ꓗꓷꓳ꓾ ꓐꓰ ꓐꓯ ꓔ ꓡꓳ꓿
45010021	ꓖꓳ ꓡꓱ ꓢꓲ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓟꓳꓸ ꓠꓬ ꓬꓲ-ꓢ-ꓬ ꓡꓰ꓾ ꓥꓪ ꓠꓬ ꓕꓲ ꓠꓬꓲ ꓡꓱꓸꓼ ꓟꓽ ꓠ ꓡꓳꓹ ꓟ ꓐꓰ ꓡꓯꓽ ꓧꓹˍ ꓟ ꓑ ꓫꓬꓼ ꓔꓯ ꓘꓳ ꓣꓴ ꓠꓹ ꓟ ꓡꓯꓼ ꓒꓯꓹ ꓛꓱ ꓔ ꓡꓳ꓾ ꓐꓰ ꓐꓯˍ ꓡꓳ꓿
45011001	ꓖꓳ ꓡꓱ ꓥ ꓠꓬ ꓪꓴ-ꓢ ꓠꓽ ꓬꓲ ꓑ ꓫꓬꓼ ꓐꓴ ꓔꓯ ꓒꓰꓺ ꓗꓷ ꓟ ꓥ ꓡ? ꓖꓳ ꓡꓱ ꓠꓽ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓥꓪˍ ꓟꓲ ꓬꓲ-ꓢꓷ-ꓡꓰ ꓡ ꓞꓳ ꓥ ꓢꓲ꓾ ꓮ-ꓐ-ꓡ-ꓦ ꓬꓲ ꓞꓲꓼ ꓤ ꓡꓯꓹ ꓤ꓾ ꓐꓰ-ꓠꓬ-ꓟꓲ ꓕꓲ ꓪꓳꓼ ꓢꓴ ꓥ ꓡꓳ꓿
45011002	ꓪꓴ-ꓢ ꓡꓰ ꓮꓽ ꓠꓱ ꓕꓯˍ ꓡꓰ ꓬꓲ ꓢꓷꓸˍ ꓟ ꓬꓲ ꓑ ꓫꓬꓼ ꓔꓯ ꓟꓽ ꓒꓰꓺ ꓗꓷ꓿ ꓢꓲꓽ ꓫꓬ ꓕꓳ ꓶ ꓗꓪ ꓬꓲ-ꓡꓲ-ꓬ ꓡꓰ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓪꓴ-ꓢ ꓟꓲꓽ ꓙꓬ ꓗꓪ ꓗꓳꓹˍ ꓟ ꓖꓳ ꓕꓲ ꓔꓳꓸ ꓗꓪ꓾ ꓮ ꓡꓲ ꓐꓯ ꓔ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓬꓲ ꓡꓰ꓾
45011003	ꓢꓲ ꓒꓽꓳ꓾ ꓬꓲ ꓪꓽ ꓡꓰ ꓠꓴ ꓟꓷꓽ ꓠꓷ ꓝꓸ ꓢꓴ ꓐꓴ ꓔꓯ ꓢꓰꓼ ꓗꓷ ꓢꓲ꓾ ꓠꓴ ꓔꓲ ꓖꓴ ꓔꓯ ꓒꓬꓹ ꓖꓴ ꓡꓰꓳ꓿ ꓥꓪ ꓕꓲ ꓣꓳˍ ꓡꓰ ꓜꓰꓻ ꓡꓰ ꓢꓲ꓾ ꓥꓪ ꓔꓯˍ ꓟꓲ ꓬꓲ ꓪꓽ ꓢꓰꓼ ꓠꓲꓹ ꓫꓵˍ ꓡꓳ꓾ ꓐꓯˍ ꓡꓳ꓿
45011004	ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓬꓲ ꓔꓯ꓾ ꓥꓪ ꓚꓲꓸ ꓛꓬ ꓐꓱ ꓶ ꓑ ꓡꓲꓽ ꓔꓯ ꓪꓴꓸ ꓓꓵ ꓟꓽ ꓕꓱꓼ ꓠꓬꓲ ꓟ ꓞꓳ ꓤ ꓫꓵꓽ ꓔꓴ ꓜꓰꓻ ꓞꓹ ꓝꓲˍ ꓡꓳ꓾ ꓐꓰ ꓒꓳꓹ ꓖꓶˍ ꓡꓳ꓿
45011005	ꓖꓳ ꓟ ꓡꓰ ꓐꓰ ꓮ ꓟꓶ ꓕꓱ ꓕꓲ ꓝꓲꓸ ꓗꓪˍ ꓟꓲ꓾ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓢꓲ ꓔ ꓢꓲ ꓜꓰꓻ ꓞꓹ ꓟ ꓕꓲ ꓧꓳꓽ ꓙꓳˍ ꓢꓰꓽ ꓡꓳ꓿
45011006	ꓖꓳ ꓡꓱ ꓠꓬꓲ ꓚꓬꓴ ꓟꓶˍ ꓟ ꓠꓬ ꓣꓱꓽ ꓛꓰ ꓗꓪ ꓐꓰ ꓥ ꓢꓲ꓾ ꓟꓬꓱꓽ ꓬꓰ ꓢꓯꓼ ꓕꓵꓼˍ ꓟ ꓗꓪ ꓐꓰ ꓟꓽ ꓥ꓿ ꓟꓬꓱꓽ ꓬꓰ ꓢꓯꓼ ꓕꓵꓼˍ ꓟ ꓗꓪ ꓐꓰ ꓥ ꓕꓯ ꓠꓽ꓾ ꓣꓱꓽ ꓛꓰ ꓠꓬ ꓕꓱ ꓡꓱ ꓖꓳ ꓑꓳ ꓣꓱꓽ ꓛꓰ ꓟꓽ ꓥ꓾ ꓐꓰ ꓗꓷ ꓡꓰˍ ꓥꓳ꓿
45011007	ꓕꓱ ꓡꓱ ꓥ ꓠꓬ ꓬꓲ-ꓢꓷ-ꓡꓰ ꓐꓴ ꓠꓽ ꓬꓲ ꓪꓽ ꓧꓪꓺˍ ꓟ ꓖꓳ ꓟ ꓧꓪ ꓟꓽ ꓟꓶ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓢꓲ ꓔ ꓢꓴ ꓐꓴ ꓠꓬ ꓧꓪ ꓟꓶ ꓡꓰꓳ꓿ ꓠꓱꓸ ꓐꓯꓼ ꓢꓴ ꓠꓬ ꓠꓲꓹ ꓟ ꓩꓴ ꓡꓰꓳ꓿
45011008	ꓕꓱ ꓟ ꓠꓬ ꓕꓳ ꓶ ꓗꓪ꓾ ꓠꓬꓲꓸ ꓠꓬꓲ ꓗꓪ ꓛꓲ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓔꓯꓽ ꓡꓰˍ ꓟ ꓦˍ ꓐꓰ꓾ ꓠꓬꓲ ꓟꓽ ꓟꓳꓻ ꓡꓳ ꓫꓵꓽ ꓟꓬ ꓢꓶꓽˍ ꓐꓰ꓾ ꓟꓽ ꓑ ꓙꓽˍ ꓡꓳ ꓫꓵ ꓠꓸ ꓑꓳ ꓖꓶ ꓔ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45011009	ꓓ-ꓪꓵˍ ꓟꓲ꓾ ꓬꓲ ꓪꓽ ꓑꓮꓲ ꓠꓬ ꓑꓱꓸˍ ꓐꓰ꓾ ꓪꓺˍ ꓐꓰ꓾ ꓛꓲ ꓕꓲꓽ ꓓꓴˍ ꓐꓰ꓾ ꓬꓲ ꓪꓽ ꓔꓯ ꓪꓽ ꓛꓴꓽ ꓚꓱꓹ ꓓꓴ ꓒꓬꓱꓼ ꓡ ꓝꓲ꓿
45011010	ꓬꓲ ꓪꓽ ꓠꓬꓲꓺ ꓟꓽ ꓟꓳ ꓠꓹ ꓟ ꓬꓲ ꓪꓽ ꓟꓬ ꓢꓶꓽ ꓔꓯ ꓠꓯ ꓞꓲꓹ ꓡꓰ ꓝꓲ꓿ ꓬꓲ ꓪꓽ ꓙꓴꓽ ꓝꓲꓸˍ ꓟꓲ ꓕꓲ ꓞꓲꓼ ꓗꓴ ꓡꓰ ꓝꓲ꓾ ꓐꓯˍ ꓡꓳ꓿
45011011	ꓖꓳ ꓡꓱ ꓥ ꓠꓬ ꓬꓲ ꓪꓽ ꓛꓬꓻˍ ꓟ ꓡꓰ ꓬꓲ ꓪꓽ ꓔꓯ ꓕꓲ ꓞꓲꓼ ꓕꓲ ꓑ ꓐꓬ ꓡꓰ ꓝꓲˍ ꓡ? ꓖꓳ ꓡꓱ ꓠꓽ ꓟꓽ ꓥ꓿ ꓬꓲ ꓪꓽ ꓛꓬꓻˍ ꓟ ꓗꓪ ꓐꓰ ꓢꓯꓼ ꓟꓬ ꓟꓶˍ ꓟ ꓣꓱꓽ ꓛꓰ ꓠꓬ ꓐꓶꓽ ꓞꓳ ꓔꓯ ꓛꓲ ꓬꓰ ꓢꓲ꓾ ꓬꓲ-ꓢꓷ-ꓡꓰ ꓐꓴ ꓔꓯ ꓟꓬ ꓔꓳꓹ ꓡ ꓝꓲ ꓠꓹ ꓟ ꓥ ꓡꓳ꓿
45011012	ꓬꓲ-ꓢꓷ-ꓡꓰ ꓡ ꓞꓳ ꓛꓬꓻ ꓖꓴ ꓠꓬ ꓟꓲ ꓠꓯ ꓐꓳꓺ ꓡꓰ ꓓꓴ ꓥ ꓢꓲ꓾ ꓬꓲ ꓪꓽ ꓥꓳꓽ ꓖꓴ ꓠꓬ ꓐꓶꓽ ꓞꓳ ꓐꓵꓽ ꓡ ꓐꓶꓹ ꓡ ꓓꓴ ꓥ ꓕꓯ ꓠꓽ꓾ ꓬꓲ ꓪꓽ ꓮꓽ ꓙꓵ ꓡꓱꓸꓼ ꓚꓬꓴ ꓟꓶˍ ꓟ ꓠꓬ ꓪ ꓜꓲꓻ ꓐꓶ ꓞꓳ ꓐꓳꓺ ꓡꓰ ꓓꓴ ꓓꓽ ꓟ ꓒꓬꓱꓼ ꓡ ꓥꓳ꓾ ꓟꓽ ꓥ ꓡ?
45011013	ꓖꓳ ꓡꓱ ꓥ ꓟꓲ ꓥꓪ ꓠꓬ ꓠꓴ ꓪꓽ ꓐꓶꓽ ꓞꓳ ꓐꓴ ꓔꓯ ꓐꓯ ꓖꓶˍ ꓠꓬꓲ꓾ ꓥꓪ ꓠꓬ ꓐꓶ ꓞꓳ ꓐꓴ ꓐꓱ ꓶ ꓝꓲ ꓓꓴ ꓠꓬꓲ꓾
45011014	ꓟꓬꓱꓽ ꓕꓱ ꓟ ꓗꓪ ꓐꓰ ꓥꓪ ꓡꓰ ꓥꓪ ꓕꓲ ꓫꓵꓽ ꓟ ꓬꓲ-ꓢꓷ-ꓡꓰ ꓐꓴ ꓔꓯ ꓟꓬ ꓔꓳꓹ ꓡ ꓝꓲ ꓢꓲ꓾ ꓮ ꓡꓲ ꓗꓹˍ ꓟꓲ ꓬꓲ ꓪꓽ ꓗꓪ ꓟ ꓕꓲ ꓐꓱ ꓘꓳꓽ ꓠꓻ ꓔꓯ ꓚꓬꓴ ꓟꓶ ꓡꓰ ꓝꓲ ꓠꓹ ꓟ꓾ ꓥꓪ ꓠꓬ ꓥꓪ ꓟꓬꓱꓽ ꓐꓬꓱꓼ ꓘꓶꓽ ꓕꓱ ꓟ ꓔꓯ ꓮꓽ ꓘꓶꓸ ꓒꓵꓽˍ ꓟ ꓚꓬꓹ ꓔ ꓡꓳ꓿
45011015	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓟꓽ ꓘꓳ ꓣꓴˍ ꓟ ꓠꓬ ꓟꓲ ꓠꓯ ꓡ ꓞꓳ ꓔꓯ ꓪꓴ-ꓢˍ ꓐꓰ ꓧꓳꓹ ꓡꓰ ꓝꓲˍ ꓟ ꓥ ꓕꓯ ꓠꓽ꓾ ꓬꓲ ꓪꓽ ꓘꓳ ꓣꓴ ꓡ ꓐꓷˍ ꓠꓬ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓟ ꓗꓷ ꓡꓰˍ ꓥꓳ꓾ ꓟꓽ ꓥ ꓡ?
45011016	ꓬꓲ ꓪꓴꓸ ꓔꓲ ꓚꓰꓸ ꓖꓶˍ ꓟ ꓫꓪ ꓧꓶꓽ ꓢꓲꓽ ꓫꓬˍ ꓕꓯ ꓠꓽ꓾ ꓑ ꓑ ꓕꓲ ꓘꓴꓸ ꓡꓱꓸꓼˍ ꓟꓲ ꓢꓲꓽ ꓫꓬˍ ꓥꓳ꓿ ꓢꓲꓹ ꓜꓲ ꓬꓲꓸ ꓚꓰ ꓢꓲꓽ ꓫꓬˍ ꓕꓯ ꓠꓽ꓾ ꓢꓲꓹ ꓡꓯꓼ ꓗꓸ ꓥ ꓟꓲ ꓢꓲꓽ ꓫꓬꓻˍ ꓥꓳ꓿
45011017	ꓖꓳ ꓡꓱ ꓥ ꓟꓲ ꓡꓯꓼ ꓗꓸ ꓕꓲ ꓐꓱ ꓔꓯ ꓧꓳꓽ ꓗꓷ ꓢꓲ꓾ ꓮ ꓛꓬꓽ ꓗꓳꓸ ꓡꓯꓼ ꓗꓸ ꓠꓴ ꓪꓽ ꓔꓯ ꓬꓲ ꓪꓽ ꓗꓳ ꓡꓳ ꓗꓪ ꓝꓸ ꓗꓷ ꓢꓲ ꓠꓬꓲ꓾ ꓬꓲ ꓪꓽˍ ꓐꓰ ꓕꓲ ꓡꓰꓹꓼ ꓮꓽ ꓛꓬꓽ ꓜꓲꓻ ꓬꓲ ꓚꓰ ꓗꓪ ꓟ ꓜꓲꓻ ꓬꓲꓻ ꓑꓯꓹ ꓟꓶ ꓢꓴ ꓒꓬꓱꓼ ꓡ ꓕꓯ ꓠꓽ꓾
45011018	ꓠꓴ ꓪꓽ ꓠꓽ ꓡꓯꓼ ꓗꓸ ꓑꓶꓸ ꓓꓴ ꓕꓽ ꓘꓶꓽ ꓘꓹ꓿ ꓧꓳꓽ ꓩꓴ ꓗꓷ ꓟ ꓡꓯꓼ ꓗꓸ ꓔꓯˍ ꓟꓲ ꓟꓳꓻ ꓟꓽ ꓟꓵ ꓕꓽ ꓬꓰ꓿ ꓠꓴ ꓪꓽ ꓘꓶꓽ ꓘꓹ ꓕꓯ ꓠꓽ꓾ ꓠꓴ ꓪꓽ ꓡꓰ ꓬꓲꓸ ꓚꓰ ꓔꓯ ꓦꓵˍ ꓟ ꓟꓽ ꓥ꓾ ꓬꓲꓸ ꓚꓰ ꓡꓰ ꓠꓴ ꓪꓽ ꓔꓯ ꓦꓵˍ ꓟ ꓥ ꓟ ꓔꓯ ꓢꓷꓸ ꓠ ꓗꓹ ꓡꓳ꓿
45011019	ꓠꓴ ꓪꓽ ꓕꓱ ꓟ ꓔꓯ ꓢꓷˍ ꓕꓯ ꓠꓽ꓾ ꓡꓯꓼ ꓗꓸ ꓧꓳꓽ ꓞꓰꓻ ꓗꓷ ꓟ ꓠꓬ꓾ ꓥꓪ ꓠꓴꓽ ꓔꓯ ꓝꓸ ꓟꓶ ꓡꓰ ꓝꓲ ꓠꓹ ꓟ ꓥ ꓡꓳ꓾ ꓐꓰ ꓠꓴ ꓪꓽ ꓐꓯ ꓡ ꓥꓳ꓿
45011020	ꓬꓲ ꓖꓳ ꓡꓱ ꓥꓳ꓿ ꓬꓲ-ꓢꓷ-ꓡꓰ ꓐꓴ ꓟꓽ ꓙꓵꓻ ꓟ ꓑꓶꓸ ꓓꓴ ꓬꓲ ꓪꓽ ꓔꓯ ꓧꓳꓽ ꓩꓴ ꓗꓷꓳ꓿ ꓠꓴ ꓪꓽ ꓠꓽ ꓙꓵꓻ ꓠꓲꓹ ꓙꓳˍ ꓠꓬꓲ ꓬꓲ ꓜꓲꓻ ꓔꓯ ꓝꓸ ꓡꓰꓳ꓿ ꓖꓳ ꓡꓱ ꓠꓬꓲ ꓟꓽ ꓠꓲꓹ ꓘꓹ ꓘ꓾ ꓙꓳꓺ ꓠꓲꓹ ꓡꓰ ꓞꓳ ꓙꓳ꓿
45011021	ꓮ ꓡꓲꓳ ꓐꓯ ꓠꓬ ꓬꓲ ꓪꓴꓸ ꓕꓯ ꓟ ꓡꓯꓼ ꓗꓸ ꓔꓯ ꓪꓴ-ꓢ ꓟꓽ ꓗꓹ ꓐꓽ ꓕꓯ ꓠꓽ꓾ ꓠꓴ ꓪꓽ ꓔꓯˍ ꓟꓲ ꓟꓽ ꓗꓹ ꓐꓽ꓿
45011022	ꓖꓳ ꓡꓱ ꓠꓬꓲ ꓪꓴ-ꓢ ꓬꓲ ꓠꓲꓹ ꓙꓽ ꓟꓬ ꓗꓳˍ ꓟ ꓐꓰ꓾ ꓬꓲ ꓠꓲꓹ ꓦꓶꓻ ꓠꓲꓹ ꓛꓰꓹˍ ꓟ ꓔꓯ ꓓꓵꓽ ꓙꓽ ꓠꓬꓲ꓿ ꓡꓱꓸ ꓗꓷ ꓢꓴ ꓔꓯ ꓟꓳꓸ ꓠꓬ ꓦꓶˍ ꓡꓳ꓿ ꓬꓲ ꓣꓱꓽ ꓛꓰ ꓠꓯꓸꓼ ꓗꓪ ꓠꓴ ꓪꓽ ꓟꓽ ꓠꓽ ꓠ ꓔꓬ ꓕꓯ ꓠꓽ ꓠꓴ ꓪ ꓔꓯ ꓬꓲ ꓠꓲꓹ ꓙꓽ ꓟꓬ ꓗꓳˍ ꓥꓳ꓿ ꓟꓽ ꓥ ꓠꓬ ꓠꓴ ꓪꓽ ꓔꓯˍ ꓟꓲ ꓧꓳꓽ ꓩꓴ ꓗꓷ ꓡ ꓥꓳ꓿
45011023	ꓬꓲ-ꓢꓷ-ꓡꓰ ꓡ ꓞꓳ ꓐꓴˍ ꓟꓲ꓾ ꓙꓵꓻ ꓠꓲꓹ ꓟꓽ ꓙꓳꓻ ꓟ ꓗꓪ ꓡꓯꓽ ꓫꓵ ꓟꓽ ꓔꓬ ꓕꓯ ꓠꓽ꓾ ꓬꓲ ꓜꓲꓻ ꓗꓪ ꓝꓸ ꓡꓰ ꓝꓲˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓬꓲ ꓪꓽ ꓔꓯ ꓫꓬꓹ ꓝꓸ ꓐ ꓡ ꓡꓳ꓿
45011024	ꓖꓳ ꓡꓱ ꓠꓬꓲ ꓮꓽ ꓛꓬꓽ ꓗꓳꓸ ꓜꓲꓻ ꓗꓪ ꓟ ꓡꓯꓼ ꓗꓸ ꓠꓴ ꓪꓽ ꓔꓯ ꓛꓵꓺ ꓔꓯꓹ ꓡ ꓢꓲ꓾ ꓝꓸ ꓚꓰꓼˍ ꓟ ꓡꓰ ꓐꓰ ꓟꓽ ꓥ ꓥ꓾ ꓮꓽ ꓛꓬꓽ ꓘꓴꓽ ꓟꓶꓽ ꓜꓲꓻ ꓗꓪ ꓝꓸ ꓗꓷ ꓝꓲ ꓐ ꓡ ꓕꓯ ꓠꓽ꓾ ꓮ ꓛꓬꓽ ꓘꓴꓽ ꓟꓶꓽ ꓬꓲ ꓡꓯꓼ ꓗꓸ ꓔꓯ ꓠꓬ꓾ ꓚꓲꓸ ꓛꓬ ꓮꓽ ꓛꓬꓽ ꓜꓲ ꓗꓪ ꓪꓻ ꓜꓲ ꓝꓸ ꓡꓰ ꓝꓲ ꓓꓻˍ ꓥꓳ꓾ ꓟꓽ ꓥ ꓡ?
45011025	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓽ ꓙ ꓜꓲꓼ ꓢꓴ ꓥ ꓡꓳ꓾ ꓐꓰ ꓓꓵꓽ ꓙ ꓢꓲ ꓟꓽ ꓘꓶ ꓘꓹ ꓠꓹ ꓟ꓾ ꓚꓵ ꓘꓶꓽ ꓕꓲ ꓫꓵꓽ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓬꓲ-ꓢꓷ-ꓡꓰ ꓡ ꓞꓳ ꓕꓲ ꓐꓱ ꓠꓲꓹ ꓟ ꓩꓴ ꓡꓰˍ ꓟ ꓠꓬ꓾ ꓪꓴ-ꓢ ꓔꓯ ꓦ ꓡꓱ ꓡ ꓟ ꓐꓶꓽ ꓞꓳ ꓐꓴ ꓵꓺ ꓟꓬꓱꓺ ꓐꓲ ꓡꓰ ꓗꓪ ꓛꓲˍ ꓡꓰꓽ ꓥ ꓡꓳ꓿
45011026	ꓖꓳ ꓡꓱ ꓢꓲ ꓬꓲ-ꓢꓷ-ꓡꓰ ꓐꓴ ꓮꓽ ꓙꓵ ꓡꓱꓸꓼ ꓚꓬꓴ ꓟꓶˍ ꓥꓳ꓿ ꓕꓱ ꓟ ꓠꓬ ꓕꓳ ꓶ ꓗꓪ꓾ ꓜꓲ-ꓬꓴ ꓗꓪ ꓐꓰ ꓚꓬꓴ ꓢꓲ ꓒꓽ ꓓꓳ ꓡ ꓥꓳ꓿ ꓬꓲ ꓡꓰ ꓬ-ꓗꓴ ꓔꓯˍ ꓐꓰ ꓥꓶˍ ꓟ ꓮꓽ ꓙꓵ ꓣꓴ ꓦ ꓗꓷˍ ꓥꓳ꓿
45011027	ꓕꓱ ꓟ ꓠꓬ ꓥꓪ ꓡꓰ ꓬꓲ ꓪꓽ ꓝꓴꓲ ꓣꓴ ꓦ ꓗꓷˍ ꓕꓯ꓾ ꓬꓲ ꓪꓽˍ ꓐꓰ ꓬꓰ ꓠꓹ ꓟ ꓥꓪ ꓘꓶꓽ ꓫꓵꓼ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45011028	ꓶꓼ ꓓꓳꓽ ꓫꓱꓹ ꓓꓳ ꓔꓯ ꓟꓳꓸ ꓐꓯˍ ꓠꓬ꓾ ꓠꓴ ꓪꓽ ꓐꓱ ꓶ ꓬꓲ ꓪꓽ ꓠꓽ ꓪꓴ-ꓢ ꓔꓯ ꓛꓴꓽ ꓙꓳ ꓢꓴ ꓗꓷ ꓡꓰꓳ꓿ ꓢꓲꓺ ꓔ ꓟ ꓔꓯ ꓟꓳꓸ ꓐꓯ ꓠꓽ ꓠꓬꓲ꓾ ꓒꓵꓽ ꓒ ꓐꓴ ꓑꓶꓸ ꓓꓴ ꓬꓲ ꓪꓽ ꓔꓯ ꓠꓬ ꓠꓲꓹ ꓠꓵ ꓔ ꓟ ꓥ ꓡꓳ꓿
45011029	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓖꓶꓽˍ ꓟ ꓡꓯꓼ ꓫꓴ ꓔꓯ ꓬꓲ ꓟꓽ ꓣꓴ ꓡꓲꓸ ꓙꓰ꓾ ꓬꓲ ꓡꓰ ꓘꓴ ꓔ ꓟ ꓔꓯˍ ꓟꓲ ꓬꓲ ꓟꓽ ꓒꓳꓹ꓿
45011030	ꓧꓶꓸ ꓕꓯ ꓠꓴ ꓪꓽ ꓠꓬ ꓪꓴ-ꓢ ꓔꓯ ꓟꓽ ꓠ ꓡꓳˍ ꓟꓲ꓾ ꓮ ꓟꓶ ꓠꓬ ꓬꓴ-ꓔ ꓡ ꓞꓳ ꓐꓴ ꓟꓽ ꓠ ꓡꓳꓹˍ ꓟ ꓗꓪ ꓐꓰ ꓠꓴ ꓪꓽ ꓠꓽ ꓫꓱꓸ ꓤˍ ꓟ ꓟꓶˍ ꓟ ꓡꓰ ꓐꓰ꓾
45011031	ꓮ ꓟꓶ ꓬꓲ ꓪꓽ ꓟꓽ ꓒꓵꓽ ꓛꓳ ꓢꓴ ꓒꓬꓱꓼ ꓡ ꓟ ꓠꓬ꓾ ꓠꓴ ꓪꓽ ꓔꓯ ꓟꓳꓸ ꓖꓶˍ ꓟ ꓫꓱꓸ ꓤ ꓠꓲꓹ ꓗꓪ ꓐꓰ ꓬꓲ ꓪꓽ ꓔꓯˍ ꓟꓲ ꓫꓱꓸ ꓤˍ ꓟ ꓟꓶ ꓝꓲ ꓠꓹ ꓟ ꓥ ꓡꓳ꓿
45011032	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓮꓽ ꓙꓵ ꓢꓴ ꓔꓯ ꓫꓱꓸ ꓤˍ ꓟ ꓟꓳꓸ ꓖꓶ ꓪ ꓠꓹ ꓟ꓾ ꓬꓲ ꓡꓰ ꓮꓽ ꓙꓵ ꓢꓴ ꓔꓯ ꓟꓽ ꓒꓵꓽ ꓛꓳˍ ꓟ ꓗꓪ ꓐꓱꓺ ꓗꓷꓳ꓿
45011033	ꓪꓴ-ꓢ ꓬꓲ ꓙꓽ ꓗꓴ ꓠꓲꓹˍ ꓐꓰ ꓢꓷꓸ ꓠꓲꓹ ꓮ ꓠꓯꓸ ꓛꓲ ꓐꓳ ꓞꓹ ꓟ ꓔꓯ ꓓꓵꓽ ꓙ ꓖꓴ ꓟꓽ ꓓ꓿ ꓬꓲ ꓐꓯ ꓞꓷꓹˍ ꓟ ꓐꓰ ꓬꓲ ꓚꓱꓹ ꓔꓯ ꓮ ꓡꓲ ꓧꓪ ꓟꓰꓹ ꓖꓴ ꓓ ꓢꓰꓽ꓿
45011034	ꓢꓲ ꓒꓽ ꓙꓽ ꓠꓲꓹ ꓮꓽ ꓟ ꓢꓷꓸ ꓠꓬꓲ ꓡ? ꓬꓲ ꓔꓯ ꓖꓪ ꓙꓱ ꓙ ꓢꓴ ꓮꓽ ꓟ ꓬꓰ ꓠꓬꓲ ꓡ?
45011035	ꓥ ꓠꓬ ꓪꓴ-ꓢ ꓡꓰ ꓚꓱꓹ ꓖꓶ ꓡ ꓠꓹ ꓟ꓾ ꓧꓶ ꓕꓯˍ ꓡꓰ ꓬꓲ ꓔꓯ ꓛꓵꓽ ꓖꓶ ꓢꓴ ꓮꓽ ꓟ ꓥ ꓡ?
45011036	ꓮ ꓡꓲꓳ ꓐꓯ ꓠꓬ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓗꓪ ꓐꓰ ꓡꓻˍ ꓟ ꓥ ꓢꓲ꓾ ꓮꓽ ꓙꓵ ꓡꓱꓸꓼ ꓬꓲ ꓐꓱ ꓶ ꓥ ꓢꓲ ꓠꓬꓲ꓾ ꓬꓲ ꓗꓪ ꓐꓰ ꓙꓳ ꓔꓬ ꓟ ꓥ ꓡꓳ꓿ ꓬꓲ ꓔꓯ ꓠꓬ ꓕꓲ ꓞꓲꓼ ꓕꓲ ꓑ ꓟꓬꓱ ꓓꓳꓽ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
45012001	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓖꓳ ꓓꓱ ꓠꓬ ꓢꓯꓸ ꓢꓯꓸˍ ꓡꓰ꓾ ꓢꓲꓽ ꓢꓲ ꓫꓬꓻ ꓫꓬˍ ꓡꓰ ꓪꓴ-ꓢ ꓠꓲꓹ ꓒꓴˍ ꓟ ꓔꓲꓺ ꓓꓴ ꓬꓰ ꓢꓲ ꓔꓲ ꓖꓶ ꓠꓹ ꓟ꓾ ꓥꓪ ꓠꓬ꓾ ꓪꓴ-ꓢ ꓫꓱꓸ ꓤˍ ꓟ ꓗꓪ ꓐꓰ ꓠꓴ ꓪꓽ ꓔꓯ ꓘꓶꓸ ꓖꓶˍ ꓥꓳ꓿ ꓠꓴ ꓪꓽ ꓠꓬ ꓦꓻ ꓗꓪ ꓪꓴ-ꓢ ꓔꓯ ꓖꓳ ꓡꓱ ꓣꓱꓽ ꓙ ꓙꓲꓽ ꓙꓳˍ ꓡꓳ꓿
45012002	ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓟꓽ ꓦ ꓡꓱ ꓢꓴ ꓡꓲꓽ ꓒꓰ ꓕꓽ ꓣꓱꓽ꓿ ꓠꓴ ꓪꓽ ꓠꓬ ꓪꓴ-ꓢ ꓬꓲ ꓙꓲꓻˍ ꓟ ꓐꓰ꓾ ꓬꓲ ꓠꓲꓹ ꓒꓴˍ ꓟ ꓐꓰ꓾ ꓬꓲ ꓙꓲꓻ ꓓꓰˍ ꓟ ꓠꓲꓹ ꓡꓶꓽ ꓮ ꓡꓲ ꓥ ꓟ ꓢꓷꓸ ꓡꓰ ꓠꓹ ꓟ꓾ ꓠꓴ ꓪꓽ ꓕꓲ ꓙꓽ ꓠꓲꓹ ꓡꓱꓸꓼ ꓬꓲ ꓫꓵꓼ ꓒꓬꓱꓼ ꓡ ꓟ ꓗꓪ ꓐꓰ ꓑꓶꓸ ꓡꓰ ꓠ ꓗꓹ ꓡꓳ꓿
45012003	ꓪꓴ-ꓢ ꓡꓰ ꓥꓪ ꓔꓯ ꓖꓶ ꓡ ꓟ ꓬꓲ ꓣꓱꓽ ꓛꓰ ꓗꓪ ꓐꓰ ꓠꓴ ꓪꓽ ꓮꓽ ꓙꓵ ꓢꓴ ꓔꓯ ꓘꓶꓸ ꓖꓶˍ ꓠꓬꓲ꓾ ꓒꓵꓽ ꓙꓲꓽ ꓙꓳˍ ꓟ ꓕꓯ ꓢꓲ ꓚꓲꓸ ꓛꓬ ꓔꓯ ꓒꓵꓽˍ ꓟ ꓕꓽ ꓚꓬꓹ꓿ ꓪꓴ-ꓢ ꓡꓰ ꓠꓴ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓙꓵꓻ ꓠꓲꓹ ꓮ ꓡꓲ ꓐꓱꓻ ꓖꓶ ꓡ ꓠꓬ ꓖꓳ ꓡꓱ ꓞꓳ ꓢꓲꓽ ꓬꓰ ꓢꓲ ꓚꓲꓸ ꓛꓬ ꓔꓯ ꓚꓬꓹ ꓠꓬꓲ꓿
45012004	ꓮ ꓡꓲꓳ ꓐꓯ ꓠꓬ ꓣꓳ ꓖꓳ ꓓꓱ ꓕꓲ ꓟꓻꓼ ꓗꓪ ꓡꓯꓼ ꓗꓸ ꓮꓽ ꓟꓬꓹ ꓙꓳˍ ꓟꓲ꓾ ꓡꓯꓼ ꓗꓸ ꓮꓽ ꓙꓵ ꓠꓬ ꓣꓱꓽ ꓬꓯꓼ ꓖꓴ ꓕꓲ ꓫꓵꓽˍ ꓡꓰꓽ ꓟꓽ ꓥ꓿
45012005	ꓖꓳ ꓟ ꓡꓰ ꓐꓰ ꓣꓳ ꓮꓽ ꓟꓬꓹ ꓣꓳ ꓥ ꓟꓲ ꓙꓲ-ꓢꓴ ꓠꓯꓸꓼ ꓗꓪ ꓕꓲ ꓖꓳ ꓓꓱˍ ꓡꓰꓽ ꓥ ꓢꓲ꓾ ꓣꓳ ꓠꓬ ꓕꓲ ꓣꓳ ꓛꓳꓽ ꓕꓲ ꓣꓳ ꓜꓯꓻ ꓡꓯ ꓘꓳ ꓞꓹ ꓟ ꓡꓯꓼ ꓗꓸ ꓥ ꓡꓳ꓿
45012006	ꓖꓳ ꓡꓱ ꓢꓲ ꓣꓳ ꓔꓯ ꓖꓶ ꓡ ꓟ ꓣꓱꓽ ꓛꓰ ꓔꓯ ꓛꓳ ꓢꓲ꓾ ꓟꓽ ꓫꓱꓸ ꓡꓯꓽ ꓘꓳˍ ꓟ ꓡꓯꓼ ꓫꓴˍ ꓟꓲ ꓬꓲ ꓖꓳ ꓡꓱ ꓙꓳˍ ꓠꓬꓲ꓾ ꓟꓷꓽ ꓠꓷꓹ ꓝꓸˍ ꓟ ꓡꓯꓼ ꓫꓴ ꓙꓳ ꓢꓴ ꓠꓬ ꓬꓲ ꓔꓯ ꓙꓵꓻ ꓠꓲꓹ ꓐꓱꓻ ꓖꓶꓽ ꓔ ꓟ ꓔꓯ ꓛꓳ ꓢꓲ ꓟꓷꓽ ꓠꓷꓹ ꓝꓸ ꓝꓲ꓿
45012007	ꓣꓱꓽ ꓙˍ ꓟ ꓟꓬꓱꓽ ꓥ ꓕꓯ ꓠꓽ ꓣꓱꓽ ꓙ ꓝꓲ꓿ ꓟꓸ ꓢꓴ ꓥ ꓕꓯ ꓠꓽ ꓟꓸ ꓝꓲ꓿
45012008	ꓘꓶꓸ ꓢꓴ ꓥ ꓕꓯ ꓠꓽ ꓘꓶꓸ ꓝꓲ꓿ ꓣꓱꓽ ꓟꓽ ꓡꓳꓼ ꓢꓴ ꓔꓯ ꓖꓶˍ ꓟ ꓡꓯꓽ ꓙꓳ ꓢꓴ ꓠꓬ ꓡꓯꓼ ꓡꓳꓻ ꓡꓳˍ ꓡꓰꓽ ꓖꓶ ꓝꓲ꓿ ꓧꓳꓽˍ ꓟ ꓡꓯꓽ ꓫꓴ ꓙꓳ ꓢꓴ ꓠꓬ ꓕꓰꓻ ꓕꓰˍ ꓡꓰ ꓧꓳꓽ ꓝꓲ꓿ ꓫꓱꓸ ꓤ ꓢꓴ ꓠꓬ ꓠꓲꓹ ꓒꓴ ꓒꓴˍ ꓡꓰ ꓫꓱꓸ ꓤ ꓝꓲ꓿
45012009	ꓠꓵ ꓠꓲꓹ ꓗꓪ ꓠꓲꓹ ꓟ ꓠꓬꓲꓽ ꓔꓱꓹ ꓕꓽ ꓬꓰ꓿ ꓥꓶˍ ꓟ ꓔꓯ ꓠꓲꓹ ꓜꓳ꓿ ꓙꓲˍ ꓟ ꓔꓯ ꓣꓴ ꓕꓷ ꓔ꓿
45012010	ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ ꓙ ꓡꓯꓼ ꓘꓳˍ ꓟ ꓗꓪ ꓠꓴꓽˍ ꓟ ꓠꓲꓹ ꓟ ꓡꓰ ꓙꓽ ꓗꓳ ꓡꓯ ꓘꓳ꓿ ꓕꓲ ꓣꓳ ꓛꓳꓽ ꓕꓲ ꓣꓳ ꓞꓳ ꓒꓵꓽ ꓡꓯꓼ ꓘꓳ꓿
45012011	ꓞꓳ ꓕꓰꓻ ꓬꓰˍ ꓟ ꓗꓪ ꓕꓽ ꓐꓴꓻ꓿ ꓦꓻ ꓗꓪ ꓠꓲꓹ ꓟ ꓡꓱ ꓢꓲ ꓢꓲ ꓒꓽ ꓔꓯ ꓣꓱꓽ ꓙ꓿
45012012	ꓥꓳ ꓡꓳꓸˍ ꓟ ꓗꓪ ꓗꓹ ꓛꓲ ꓢꓲ꓾ ꓫꓸ ꓙꓵˍ ꓟ ꓗꓪ ꓜꓲꓽ ꓘꓴ ꓢꓲ ꓠꓬꓲ꓾ ꓪꓽ ꓘꓴˍ ꓟ ꓗꓪ ꓮ ꓕꓯˍ ꓟꓲ ꓦ ꓡꓱ ꓐꓳ ꓐꓳ ꓡꓰ ꓢꓯꓼ ꓕꓵꓼ꓿
45012013	ꓦ ꓡꓱ ꓢꓴ ꓐꓴ ꓣꓱꓽ ꓟꓽ ꓡꓳꓼ ꓟ ꓗꓪ ꓬꓰ ꓙ ꓡꓯ ꓘꓳ꓿ ꓪꓰ ꓤ ꓔꓯ ꓠꓲꓹ ꓒꓴ ꓒꓴˍ ꓡꓰꓽ ꓘꓳ ꓣꓴ꓿
45012014	ꓠꓴ ꓪꓽ ꓔꓯ ꓗꓸ ꓧꓪ ꓢꓴ ꓔꓯ ꓶꓼ ꓥꓳ ꓙꓱꓽ ꓖꓶ꓿ ꓶꓼ ꓥꓳꓽˍ ꓡꓰ ꓙꓱꓽ ꓖꓶ ꓢꓲ꓾ ꓬꓲ ꓪꓽ ꓔꓯ ꓟꓽ ꓙꓲˍ ꓟ ꓕꓽ ꓙꓱꓽ꓿
45012015	ꓗꓹ ꓛꓲ ꓢꓴˍ ꓐꓰ ꓕꓲ ꓛꓳꓺꓼ ꓗꓹ ꓛꓲ꓿ ꓥꓴꓻ ꓢꓴˍ ꓐꓰ ꓕꓲ ꓛꓳꓺꓼ ꓥꓴ꓿
45012016	ꓕꓲ ꓠꓲꓹ ꓟˍ ꓡꓰꓽ ꓬꓰ꓿ ꓟꓽ ꓠꓲꓹ ꓘꓹ ꓘꓹ ꓱ'ˍ ꓟ ꓡ ꓞꓳ ꓐꓴ ꓛꓳꓽ ꓒꓯꓹ ꓬꓰ꓿ ꓚꓲꓸ ꓛꓬ ꓠꓬ ꓙ ꓜꓲꓼ ꓢꓴ ꓥ ꓡꓳ꓾ ꓐꓰ ꓕꓽ ꓓꓵꓽ ꓙꓽ꓿
45012017	ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓟꓽ ꓙꓲꓻ ꓟ ꓔꓯ ꓟꓽ ꓙꓲꓻ ꓟ ꓡꓰ ꓕꓽ ꓚꓱꓹ ꓖꓶ꓿ ꓞꓳ ꓤ ꓮꓽ ꓙꓵ ꓟꓲꓽ ꓙꓬ ꓗꓪ ꓜꓳꓽˍ ꓟ ꓐꓰ ꓘꓳ ꓣꓴ ꓓꓻˍ ꓡꓳ ꓫꓵꓽ ꓬꓰ ꓠꓹ ꓟ ꓧꓪꓸ ꓛꓲꓽ ꓔ꓿
45012018	ꓞꓳ ꓤ ꓮꓽ ꓙꓵˍ ꓐꓰ ꓧꓳꓹ ꓡꓯ ꓘꓳ ꓡꓰ ꓠꓹ ꓟ꓾ ꓬꓰ ꓐ ꓡ ꓕ ꓑꓳꓸ ꓬꓰ꓿
45012019	ꓠꓲꓹ ꓠꓵ ꓢꓴ ꓐꓴꓳ꓾ ꓚꓲꓸ ꓛꓬ ꓡꓰ ꓪꓽ ꓛꓴꓺ ꓕꓽ ꓚꓱꓹ꓿ ꓢꓲ ꓒꓽ ꓦꓶ ꓠꓲꓹ ꓔꓯ ꓙꓵꓺ ꓖꓶ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ ꓢꓲ ꓒꓽ ꓡꓰ꓾ ꓪꓽ ꓛꓴꓽ ꓚꓱꓹˍ ꓟ ꓠꓬ ꓥꓪ ꓔꓯ ꓟ ꓥꓳ꓿ ꓥꓪ ꓡꓰ ꓚꓱꓹ ꓖꓶˍ ꓥꓳ꓾ ꓐꓯˍ ꓡꓳ꓾ ꓐꓰ ꓐꓳ ꓔ ꓡꓳ꓿
45012020	ꓖꓳ ꓡꓱ ꓠꓬꓲ꓾ ꓠꓴ ꓔꓯ ꓛꓴꓽ ꓙꓳ ꓢꓴ ꓦꓰꓼ ꓟꓷꓼˍ ꓕꓯ ꓖꓶ ꓜꓽ꓿ ꓢꓲꓼˍ ꓕꓯ ꓖꓶ ꓓꓳꓻ꓿ ꓠꓴ ꓕꓱ ꓡꓱ ꓬꓰ ꓖꓶˍ ꓠꓬ ꓬꓲ ꓪꓴꓸ ꓓꓵ ꓗꓪ ꓮ ꓔꓳꓸ ꓘꓴꓽ ꓟꓶ ꓜꓲ ꓒꓵꓹ ꓖꓶˍ ꓟ ꓡꓰ ꓐꓰ ꓗꓹ ꓥꓳ꓿
45012021	ꓟꓽ ꓙꓲˍ ꓟ ꓡꓰ ꓠꓴ ꓔꓯ ꓕꓽ ꓧꓪꓸ ꓡꓰ ꓝꓲ꓿ ꓙꓲˍ ꓟ ꓡꓰ ꓟꓽ ꓙꓲˍ ꓟ ꓔꓯ ꓧꓪꓸ ꓡꓰ ꓝꓲ꓿
45013001	ꓙꓵꓽ ꓪ ꓙꓳ ꓢꓴ ꓐꓴ ꓡꓰ ꓙꓵꓽˍ ꓟ ꓔꓯ ꓮꓽ ꓙꓵ ꓢꓴ ꓒꓵꓽ ꓛꓳ ꓠꓯꓹ ꓡꓳ꓿ ꓪꓴ-ꓢ ꓗꓪ ꓐꓰ ꓟꓽ ꓥ ꓠꓬ ꓮꓽ ꓟˍ ꓟꓲ ꓮꓸ ꓫꓵꓽ ꓙꓵꓽ ꓪꓽ ꓟꓽ ꓙꓳ꓿ ꓮ ꓡꓲꓳ ꓐꓯˍ ꓠꓬ ꓙꓵꓽ ꓪ ꓣꓱꓽ ꓔꓬ ꓢꓴ ꓔꓯ ꓠꓬ ꓪꓴ-ꓢ ꓡꓰ ꓝꓲ ꓔ ꓟ ꓥ ꓡꓳ꓿
45013002	ꓙꓵꓽ ꓪ ꓣꓱꓽ ꓢꓴ ꓔꓯ ꓔꓳꓹ ꓢꓴ ꓠꓬ꓾ ꓪꓴ-ꓢ ꓡꓰ ꓝꓲ ꓔ ꓢꓴ ꓔꓯ ꓔꓳꓹˍ ꓟ ꓥ ꓠꓬꓲ ꓛꓬꓻ ꓒꓵꓽ ꓟꓶˍ ꓥꓳ꓿
45013003	ꓙꓲꓻ ꓟ ꓬꓰ ꓢꓴ ꓠꓬ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓙꓳꓺ ꓟꓽ ꓛꓵ꓿ ꓟꓽ ꓙꓲꓻ ꓟ ꓬꓰ ꓢꓴ ꓠꓽ ꓙꓳꓺ ꓠ ꓗꓹ ꓥꓳ꓿ ꓖꓳ ꓡꓱ ꓠꓬꓲ ꓠꓴ ꓠꓬ ꓙꓵꓽ ꓪ ꓙꓳꓻ ꓢꓴ ꓔꓯ ꓙꓳꓺ ꓟꓽ ꓛꓵ ꓠꓹ ꓟ꓾ ꓙꓲꓻ ꓟ ꓬꓰˍ ꓠꓬ꓾ ꓬꓲ ꓡꓰ ꓫꓱꓸ ꓖꓶ ꓡ ꓟ ꓟꓶˍ ꓥꓳ꓿
45013004	ꓙꓵꓽ ꓪ ꓣꓱꓽ ꓢꓴ ꓠꓽ ꓠꓴ ꓔꓯ ꓙꓲ ꓖꓴ ꓟꓶ ꓡꓰ ꓝꓲ ꓠꓹ ꓟ ꓪꓴ-ꓢ ꓔꓯ ꓣꓱꓽ ꓙ ꓢꓴ ꓥ ꓡꓳ꓿ ꓬꓲ ꓮꓸ ꓕꓽ ꓓꓱꓼˍ ꓟ ꓠꓬ ꓮ ꓔꓳˍ ꓡꓰꓽ ꓟꓽ ꓥ꓿ ꓠꓴ ꓟꓽ ꓙꓲ ꓟ ꓬꓰˍ ꓕꓯ ꓠꓽ ꓙꓳꓺ ꓠꓯꓹ ꓟ ꓥ ꓡꓳ꓿ ꓬꓲ ꓠꓬ ꓪꓴ-ꓢ ꓔꓯ ꓣꓱꓽ ꓙ ꓢꓴ ꓥ ꓢꓲ꓾ ꓟꓽ ꓙꓲ ꓟ ꓬꓰ ꓢꓴ ꓔꓯ ꓦꓶꓻ ꓠꓲꓹ ꓡꓰ ꓪꓽ ꓛꓴꓽ ꓚꓱꓹ ꓖꓶ ꓢꓴ ꓥ ꓡꓳ꓿
45013005	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓙꓵꓽ ꓪ ꓙꓳ ꓢꓴ ꓐꓴ ꓡꓰ ꓙꓵꓽˍ ꓟ ꓔꓯ ꓛꓳ ꓠ ꓗꓹ ꓡꓳ꓿ ꓪꓴ-ꓢ ꓦꓶ ꓠꓲꓹ ꓔꓯ ꓙꓳꓺˍ ꓟ ꓗꓪ ꓐꓰ ꓡꓰ ꓟꓽ ꓞꓲ꓾ ꓦꓰꓽ ꓠꓲꓹ ꓑꓶꓸ ꓓꓴˍ ꓟꓲ ꓬꓲ ꓪꓽ ꓔꓯ ꓒꓵꓽ ꓛꓳ ꓠꓯꓹ ꓡꓳ꓿
45013006	ꓕꓱ ꓟ ꓪꓴꓸ ꓠꓬꓲ ꓠꓴ ꓪꓽ ꓝꓲꓸ ꓒꓴ ꓓꓳꓺˍ ꓟ ꓥꓳ꓿ ꓬꓲ ꓪꓽ ꓠꓽ ꓕꓱ ꓕꓲ ꓟꓬꓱꓽ ꓗꓪ ꓐꓰ ꓪꓴ-ꓢ ꓔꓯ ꓣꓱꓽ ꓙ ꓢꓴ ꓐꓴ ꓥ ꓡꓳ꓿
45013007	ꓖꓳ ꓡꓱ ꓠꓬꓲ ꓮ ꓡꓲ ꓕꓲ ꓣꓳ ꓔꓯ ꓮꓸ ꓫꓵꓽ ꓐꓵ ꓞꓹ ꓠꓬ ꓖꓳ ꓕꓲ ꓫꓵꓽ ꓬꓲ ꓔꓯ ꓖꓶ꓿ ꓟꓵꓽ ꓒꓵꓽ ꓐꓶꓻ ꓠꓯꓹ ꓢꓴ ꓔꓯ ꓟꓵꓽ ꓒꓵꓽ ꓐꓶꓻ꓿ ꓝꓲꓸ ꓒꓵꓽ ꓐꓶꓻ ꓠꓯꓹ ꓢꓴ ꓔꓯ ꓝꓲꓸ ꓒꓵꓽ ꓐꓶꓻ꓿ ꓙꓳꓺ ꓠꓯꓹ ꓢꓴ ꓔꓯ ꓙꓳꓺ꓿ ꓒꓵꓽ ꓠꓯꓹ ꓢꓴ ꓔꓯ ꓒꓵꓽ꓿
45013008	ꓠꓲꓹ ꓠꓵ ꓡꓯꓽ ꓘꓳ ꓟ ꓡꓰꓽ ꓟꓽ ꓥ ꓠꓬ ꓮꓽ ꓟ ꓔꓯˍ ꓟꓲ ꓮꓸ ꓫꓵꓽ ꓕꓽ ꓐꓵ ꓞꓹ ꓝꓲ꓿ ꓢꓴ ꓔꓯ ꓠꓲꓹ ꓠꓵˍ ꓟ ꓠꓬ ꓙꓵꓽ ꓗ ꓔꓯ ꓐꓲ ꓡꓰ ꓝꓲˍ ꓟ ꓥ ꓡꓳ꓿
45013009	ꓮ ꓡꓲꓳ ꓐꓯ ꓠꓬ꓾ ꓠꓴ ꓦꓬꓽ ꓛꓳꓽ ꓕꓽ ꓧꓪ꓾ ꓞꓳ ꓤ ꓕꓽ ꓢꓰꓼ꓾ ꓕꓽ ꓘꓴꓽ꓾ ꓕꓽ ꓟꓬ ꓦꓯꓸ꓾ ꓥ ꓠꓬ ꓠꓱꓸ ꓐꓯꓼ ꓕꓵꓼ ꓪ ꓮꓸ ꓫꓵ ꓙꓳˍ ꓟꓲ꓾ ꓠꓴ ꓚꓲꓸ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ ꓢꓴ ꓔꓯ ꓠꓲꓹ ꓠꓵ꓾ ꓐꓯˍ ꓟ ꓕꓱ ꓕꓲ ꓘꓶꓽ ꓗꓪ ꓕꓱꓹ ꓞꓹ ꓡꓳ꓿
45013010	ꓠꓵ ꓠꓲꓹ ꓠꓬ ꓢꓴ ꓔꓯ ꓟꓽ ꓙꓲ ꓟ ꓟꓽ ꓬꓰ ꓖꓶ꓿ ꓖꓳ ꓡꓱ ꓠꓬꓲ ꓠꓵ ꓠꓲꓹ ꓠꓬ ꓙꓵꓽ ꓗ ꓔꓯ ꓐꓲ ꓡꓰ ꓝꓲˍ ꓟ ꓥ ꓡꓳ꓿
45013011	ꓝꓮꓲ ꓮ ꓟꓶ ꓠꓬ ꓬꓲꓼ ꓟꓶ ꓧꓪꓸ ꓛꓲ ꓡ ꓝꓲꓸ ꓥ ꓟ ꓠꓴ ꓪꓽ ꓢꓷˍ ꓠꓬꓲ ꓖꓳ ꓡꓱ ꓬꓰ꓿ ꓮ ꓡꓲꓳ ꓐꓯ ꓠꓬ ꓣꓳ ꓚꓬꓴ ꓟꓶˍ ꓟ ꓙꓵꓹ ꓠꓬ꓾ ꓬꓲ ꓪꓴꓸ ꓙꓵꓻˍ ꓕꓯ ꓟ ꓢꓶꓸ ꓟꓽ ꓞꓲ ꓮ ꓟꓶ ꓠꓶꓽ ꓡꓺꓳ꓿
45013012	ꓢ ꓘꓪ ꓮꓽ ꓡ ꓖꓴ ꓡꓰ ꓢꓲ ꓟꓳꓼ ꓡꓳ ꓠꓶꓽ ꓡꓺꓳ꓿ ꓖꓳ ꓡꓱ ꓠꓬꓲ ꓠꓯ ꓞꓲꓹ ꓟ ꓟꓬꓱꓽ ꓔꓯ ꓣꓳ ꓡꓵꓸ ꓗꓷ ꓢꓲ꓾ ꓠꓬꓲ ꓟꓳ ꓓꓴ ꓬꓲ ꓟꓯꓼ ꓣꓱꓽ ꓓꓴ ꓓꓱꓼ ꓔ ꓡꓯ꓿
45013013	ꓣꓳ ꓠꓬ ꓟꓳꓼ ꓡꓳ ꓗꓪ ꓟ ꓡꓰ ꓐꓰ ꓬꓲ ꓖ ꓙꓳꓻ ꓙꓳˍ ꓡꓰꓽ ꓚ ꓙꓰ ꓡꓯ꓿ ꓡꓷꓻ ꓖꓪꓺ ꓡꓶꓽ ꓠꓬꓲ꓾ ꓙꓲ ꓒꓶꓽ ꓬꓲꓼ ꓠꓬꓲ꓾ ꓟꓽ ꓢꓲ ꓟꓽ ꓫꓬ ꓬꓰ ꓠꓬꓲ꓾ ꓦꓯꓸ ꓠꓲꓹ ꓙꓵꓽ ꓠꓬꓲ꓾ ꓐꓯ ꓡꓯ ꓘꓳ ꓠꓬꓲ꓾ ꓟꓬ ꓦꓯꓸ ꓠꓬꓲ ꓕꓽ ꓬꓰ꓿
45013014	ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓔꓯ ꓐꓵ ꓞꓶ ꓖꓪꓽˍ ꓟ ꓡꓰ ꓐꓰ ꓖꓪꓽ ꓔ ꓢꓲ꓾ ꓧꓪꓽ ꓖꓳ ꓓꓱ ꓗꓪ ꓦꓯꓸ ꓠꓲꓹ ꓙꓵꓽˍ ꓟ ꓔꓯ ꓠꓲꓹ ꓘꓪꓽ ꓫꓵ ꓡꓰ ꓓꓴ ꓬꓲ ꓚꓱꓹ ꓕꓽ ꓫꓬꓹ꓿
45014001	ꓙꓵꓻ ꓠꓲꓹ ꓢꓯꓼ ꓐ ꓢꓴ ꓔꓯ ꓠꓴ ꓪꓽ ꓘꓳ ꓣꓴ꓿ ꓖꓳ ꓡꓱ ꓥ ꓟꓲ ꓓꓵꓽ ꓙˍ ꓟ ꓟꓽ ꓫꓱꓸ ꓡꓯꓼ ꓘꓳ ꓟ ꓗꓪ ꓕꓽ ꓙꓽ ꓘꓶ ꓡꓯ ꓘꓳ꓿
45014002	ꓕꓲ ꓣꓳ ꓠꓬ ꓮꓸ ꓫꓵˍ ꓟꓲ ꓜꓽ ꓓꓻˍ ꓟ ꓙꓵꓻ ꓠꓲꓹ ꓙꓳˍ ꓡꓳ꓿ ꓙꓵꓻ ꓠꓲꓹ ꓗꓪ ꓢꓯꓼ ꓐꓽ ꓢꓴ ꓠꓱꓸ ꓐꓯꓼ ꓕꓲ ꓣꓳ ꓠꓽ ꓪꓳꓽ ꓒꓬꓽ ꓠꓲꓹ ꓛꓵꓼˍ ꓡꓰ ꓜꓽ ꓓꓻˍ ꓡꓳ꓾ ꓓꓵꓽ ꓙꓽˍ ꓡꓳ꓿
45014003	ꓪꓴ-ꓢ ꓡꓰ ꓬꓲ ꓔꓯ ꓘꓳ ꓣꓴ ꓗꓷ ꓠꓬꓲ꓾ ꓜꓽ ꓢꓴ ꓠꓬ ꓟꓽ ꓜꓽ ꓢꓴ ꓔꓯ ꓟꓳꓻ ꓟꓽ ꓟꓵ ꓕꓽ ꓬꓰ꓿ ꓟꓽ ꓜꓽ ꓢꓴˍ ꓟꓲ ꓜꓽ ꓢꓴ ꓔꓯ ꓕꓽ ꓙ ꓘꓶꓽ꓿
45014004	ꓠꓴ ꓮꓽ ꓟ ꓥ ꓠꓬꓲ ꓢꓴ ꓔꓯ ꓣꓱꓽ ꓙ ꓢꓴ ꓔꓯ ꓙꓽ ꓘꓶꓽˍ ꓡ? ꓬꓲ ꓠꓬ ꓦꓰꓼ ꓕꓶꓻ ꓞꓹˍ ꓟꓲ꓾ ꓡꓱꓸ ꓙꓰˍ ꓟꓲ ꓬꓲꓸ ꓢꓲ ꓒꓽ ꓶꓽ ꓥ ꓡꓳ꓿ ꓢꓲ ꓒꓽ ꓠꓬ ꓬꓲ ꓔꓯ ꓦꓰꓼ ꓕꓶ ꓡꓰ ꓝꓲ ꓐ ꓡ ꓠꓬꓲ꓾ ꓬꓲ ꓠꓽ ꓚꓵ ꓚꓵ ꓦꓰꓼ ꓕꓶ ꓡꓰˍ ꓥꓳ꓿
45014005	ꓕꓲ ꓣꓳ ꓠꓬ꓾ ꓕꓱ ꓕꓲ ꓠꓬꓲ ꓠꓽ ꓖꓳ ꓕꓲ ꓠꓬꓲ ꓕꓯꓽ ꓢꓲ ꓒꓵꓽˍ ꓡꓳ꓾ ꓐꓰ ꓚꓬꓹ ꓡꓳ꓿ ꓠꓱꓸ ꓐꓯꓼ ꓕꓲ ꓣꓳ ꓠꓬ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓕꓲ ꓡꓰꓹꓼ ꓥꓳ꓾ ꓐꓰ ꓚꓬꓹ ꓡꓳ꓿ ꓮ ꓡꓲ ꓕꓲ ꓣꓳˍ ꓟꓲ ꓚꓲꓸ ꓛꓬ ꓠꓲꓹ ꓟ ꓗꓪ ꓓꓵꓽ ꓙꓽ ꓞꓷꓹ ꓠꓯꓹ ꓡꓳ꓿
45014006	ꓦꓬꓼ ꓠꓬꓲ ꓔꓯ ꓒꓵꓽ ꓢꓴ ꓠꓬ ꓢꓲ ꓒꓽ ꓐꓱ ꓶ ꓒꓵꓽˍ ꓟ ꓥ ꓡꓳ꓿ ꓜꓽ ꓢꓴˍ ꓟꓲ ꓪꓴ-ꓢ ꓔꓯ ꓫꓸ ꓟꓳ ꓢꓲ ꓜꓽˍ ꓠꓬꓲ꓾ ꓢꓲ ꓒꓽ ꓔꓯ ꓒꓵꓽ ꓠꓹ ꓟ ꓜꓽˍ ꓟ ꓥ ꓡꓳ꓿ ꓟꓽ ꓜ ꓢꓴˍ ꓟꓲ ꓢꓲ ꓒꓽ ꓔꓯ ꓒꓵꓽ ꓠꓹ ꓟ ꓟꓽ ꓜ ꓟ ꓥ ꓢꓲ ꓪꓴ-ꓢ ꓔꓯ ꓫ ꓟꓳˍ ꓡꓳ꓿
45014007	ꓮ ꓡꓲꓳ ꓐꓯ ꓠꓬ ꓣꓳ ꓮꓽ ꓟ ꓥ ꓟꓲ ꓚꓲꓸ ꓛꓬ ꓐꓱ ꓶ ꓢꓯꓸ ꓔꓬ ꓟ ꓟꓽ ꓥ꓿ ꓚꓲꓸ ꓛꓬ ꓐꓱ ꓶ ꓫꓵꓻˍ ꓟˍ ꓟꓲ ꓟꓽ ꓥ꓿
45014008	ꓣꓳ ꓢꓯꓸ ꓔꓬ ꓟ ꓠꓬ ꓢꓲ ꓒꓽ ꓐꓱ ꓶ ꓢꓯꓸ ꓔꓬ ꓟ ꓥ ꓢꓲ꓾ ꓫꓵꓻ ꓥ ꓟꓲ ꓢꓲ ꓒꓽ ꓐꓱ ꓶ ꓫꓵꓻˍ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓫꓵꓻˍ ꓟꓲ ꓢꓯꓸˍ ꓟꓲ꓾ ꓣꓳ ꓠꓽ ꓢꓲ ꓒꓽ ꓔꓯꓸ ꓟ ꓥ ꓡꓳ꓿
45014009	ꓕꓱ ꓟ ꓑꓶ ꓓꓴ ꓙꓲ-ꓢꓴ ꓠꓬ ꓞꓳ ꓫꓵꓻ ꓞꓳ ꓢꓯꓸ ꓐꓴ ꓢꓲ ꓒꓽ ꓣꓱ ꓠꓹ ꓟ꓾ ꓬꓲ ꓠꓬ ꓫꓵꓻ ꓢꓲ ꓢꓯꓸ ꓬꓲꓼ ꓡꓺꓳ꓿
45014010	ꓖꓳ ꓡꓱ ꓠꓬꓲ ꓠꓴ ꓠꓽ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓬꓲꓼ ꓠꓴ ꓠꓬꓲ ꓔꓯ ꓙꓽ ꓘꓶꓽˍ ꓡ? ꓥ ꓠꓬꓲ꓾ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓬꓲꓼ ꓠꓴ ꓠꓬꓲ ꓔꓯ ꓟꓳꓻ ꓟꓽ ꓟꓵˍ ꓡ? ꓣꓳ ꓮꓽ ꓙꓵ ꓢꓴ ꓠꓽ ꓪꓴ-ꓢ ꓐꓯ ꓟꓴ ꓘꓶꓽ ꓕꓲꓺ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓠ ꓗꓹ ꓢꓴˍ ꓡꓰꓽ ꓥꓳ꓿
45014011	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ ꓢꓲ ꓒꓽ ꓡꓰ꓾ ꓥꓪ ꓠꓬ ꓢꓯꓸ ꓔꓬ ꓢꓴ ꓥ ꓠꓬꓲ꓾ ꓛꓲ ꓝꓲꓸ ꓥ ꓕ ꓑꓳꓸ ꓥꓪ ꓟꓲꓽ ꓙꓬ ꓗꓪ ꓖꓶꓽ ꓠ ꓗꓷ ꓡꓰˍ ꓥꓳ꓿ ꓡ ꓛꓱ ꓥ ꓕ ꓑꓳꓸˍ ꓟꓲ ꓪꓴ-ꓢ ꓥꓪ ꓔꓯ ꓫꓱꓸ ꓖꓶ ꓠ ꓗꓷ ꓡꓰˍ ꓥꓳ꓾ ꓐꓰ ꓐꓯ ꓔ ꓡꓳ꓿
45014012	ꓖꓳ ꓡꓱ ꓠꓬꓲ ꓣꓳ ꓕꓲ ꓣꓳ ꓡꓰ ꓕꓲ ꓣꓳ ꓬꓰ ꓗꓷ ꓟ ꓮꓽ ꓙꓵ ꓪꓴ-ꓢ ꓟꓲꓽ ꓙꓬ ꓗꓪ ꓢꓪꓸ ꓟꓸ ꓖꓶ ꓠ ꓗꓹ ꓥꓳ꓿
45014013	ꓣꓳ ꓠꓬ ꓕꓱ ꓡꓱ ꓖꓳ ꓑꓳ ꓕꓽ ꓙꓽ ꓘꓶ ꓡꓯ ꓘꓳ꓿ ꓮꓽ ꓟ ꓥ ꓟꓲ ꓬꓲꓼ ꓤ ꓠꓬꓲ ꓤ ꓙ ꓖꓴ ꓗꓪ ꓛꓲ ꓕꓲꓽ ꓓꓴ꓾ ꓥ ꓠꓬ ꓡꓱꓸ ꓗꓷ ꓝꓲ ꓓꓴ ꓟꓽ ꓗꓶꓺ ꓔ ꓠꓹ ꓟ ꓓꓵꓽ ꓙꓽ ꓞꓷꓹ ꓠ ꓗꓹ ꓡꓳ꓿
45014014	ꓜꓽ ꓓꓴ ꓮ ꓡꓲ ꓕꓲ ꓫꓵꓽˍ ꓟꓲ ꓬꓲꓸ ꓓꓻ ꓬꓲꓸ ꓟꓽ ꓫꓬꓻ ꓟ ꓟꓽ ꓥ꓾ ꓐꓰ ꓢꓲ ꓒꓽ ꓬꓰ-ꓢꓴ ꓠꓯꓸꓼ ꓗꓪ ꓥꓪ ꓙꓵꓻˍ ꓡꓳ꓿ ꓖꓳ ꓡꓱ ꓥ ꓟꓲ ꓮꓽ ꓟ ꓡꓰ ꓮ ꓡꓲ ꓕꓲ ꓫꓵ ꓔꓯ ꓟꓽ ꓫꓬꓻ ꓟ ꓚꓬꓹ ꓔ ꓠꓬ꓾ ꓬꓲ ꓐꓱ ꓶ ꓠꓽ ꓟꓽ ꓫꓬꓻˍ ꓟ ꓥ ꓡꓳ꓿
45014015	ꓠꓴ ꓜꓽ ꓓꓴ ꓗꓪ ꓐꓰ ꓠꓴ ꓬꓲꓼ ꓠꓴ ꓠꓬꓲ ꓔꓯ ꓠꓲꓹ ꓟ ꓫꓸ ꓝꓲˍ ꓕꓯ ꓠꓽ꓾ ꓠꓴ ꓠꓬ ꓠꓵ ꓠꓲꓹ ꓚꓱꓹ ꓗꓪ ꓫꓱꓽˍ ꓟ ꓟꓽ ꓥ꓿ ꓙꓲ-ꓢꓴ ꓫꓵꓻ ꓙ ꓗꓷ ꓟ ꓠꓴ ꓬꓲꓼ ꓠꓴ ꓠꓬꓲ ꓔꓯ ꓠꓴ ꓜꓽ ꓓꓴ ꓗꓪ ꓐꓰ ꓕꓽ ꓐꓬ ꓡꓰ ꓝꓲ꓿
45014016	ꓠꓴ ꓡꓰ ꓙꓲˍ ꓡꓳ꓾ ꓐꓰ ꓚꓬꓹ ꓔ ꓟ ꓔꓯ ꓢꓴ ꓡꓰ ꓟꓽ ꓙꓲ꓾ ꓕꓽ ꓐꓯ ꓪ ꓝꓲ꓿
45014017	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓗꓴꓷꓼ ꓠꓽ ꓜꓽˍ ꓟ ꓐꓰ ꓓꓳꓻˍ ꓟ ꓟꓽ ꓥ꓿ ꓪꓴ-ꓢ ꓗꓴꓷꓼ ꓠꓽ ꓔꓱꓹ ꓜꓳꓽˍ ꓟ ꓐꓰ ꓢꓲ ꓡꓲ ꓟ ꓐꓰ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓟ ꓗꓹ ꓛꓲ ꓟ ꓥ ꓡꓳ꓿
45014018	ꓬꓲ ꓕꓱ ꓡꓱ ꓙꓲ-ꓢꓴ ꓔꓯ ꓣꓱꓽ ꓙ ꓢꓴ ꓔꓯ ꓠꓬ ꓪꓴ-ꓢ ꓠꓲꓹ ꓒꓴ ꓢꓲ꓾ ꓞꓳ ꓤˍ ꓟꓲ ꓘꓳ ꓣꓴˍ ꓥꓳ꓿
45014019	ꓖꓳ ꓡꓱ ꓠꓬꓲ ꓣꓳ ꓠꓬ ꓢꓲ ꓡꓲ ꓟ ꓐꓰ꓾ ꓕꓲ ꓣꓳ ꓡꓰ ꓕꓲ ꓣꓳ ꓪꓴꓽ ꓡ ꓟꓴ ꓡ ꓓꓴ ꓔꓯ ꓖꓼ ꓙꓰ ꓡꓯ꓿
45014020	ꓜꓽ ꓓꓴ ꓑꓶꓸ ꓓꓴ ꓪꓴ-ꓢ ꓟꓬꓱꓽ ꓔꓯ ꓕꓽ ꓒꓬꓹ꓿ ꓜꓽ ꓓꓴ ꓥ ꓕ ꓑꓳꓸ ꓠꓽ ꓢꓲꓽ ꓫꓬˍ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓜꓽ ꓓꓳꓻˍ ꓟ ꓗꓪ ꓐꓰ ꓢꓴ ꓔꓯ ꓡꓱꓸ ꓗꓷ ꓝꓲˍ ꓟ ꓠꓬ ꓟꓽ ꓜꓳꓽ꓿
45014021	ꓧꓪꓽ ꓜꓽ ꓙꓵꓻ ꓓꓳꓻˍ ꓟ ꓗꓪ ꓐꓰ ꓬꓲꓼ ꓤ ꓠꓬꓲ ꓤ ꓔꓯ ꓡꓱꓸ ꓗꓷ ꓝꓲ ꓓꓴ ꓒꓬꓱꓼ ꓡ ꓠꓬ꓾ ꓟꓽ ꓜꓽ ꓟꓽ ꓓꓳꓻ ꓟ ꓟꓬꓽ ꓠꓬꓲ ꓙꓲˍ ꓡꓳ꓿
45014022	ꓮꓸ ꓫꓵꓽ ꓜꓽ ꓓ꓾ ꓮꓸ ꓫꓵꓽ ꓜꓽ ꓟꓽ ꓓ꓾ ꓠꓴ ꓮ ꓡꓰ ꓙꓵꓻˍ ꓟꓲ꓾ ꓪꓴ-ꓢˍ ꓐꓰ ꓠꓴ ꓠꓬꓲꓽ ꓗꓴꓸ ꓚꓸꓼ ꓗꓪ ꓥꓳ꓿ ꓚꓲꓸ ꓛꓬ ꓞꓳ ꓙꓳˍ ꓟ ꓗꓪ ꓬꓲꓸ ꓦꓰꓽ ꓠꓲꓹ ꓡꓰ ꓕꓼ ꓓꓴ ꓟꓽ ꓙꓳ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
45014023	ꓖꓳ ꓡꓱ ꓥ ꓟꓲ ꓙꓵꓻ ꓠꓲꓹ ꓗꓪ ꓐꓰ ꓟꓽ ꓥ ꓥ꓾ ꓓꓵꓽ ꓙꓽ ꓟꓬꓽ ꓢꓲ ꓜꓽ ꓢꓴ ꓠꓽ ꓚꓲꓸ ꓛꓬ ꓔꓯ ꓝꓴꓲ ꓐꓯ ꓞꓷꓹˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓟꓽ ꓥ ꓟ ꓮꓸ ꓫꓵꓽˍ ꓟꓲ ꓝꓴꓲ ꓥ ꓡꓳ꓿
45015001	ꓣꓳ ꓙꓵꓻ ꓠꓲꓹ ꓢꓯꓼ ꓙꓳ ꓢꓴ ꓠꓬ ꓚꓲꓸ ꓛꓬ ꓐꓱ ꓶˍ ꓡꓰ ꓟꓽ ꓓꓵꓽ ꓙꓽ ꓙꓽ꓾ ꓢꓯꓼ ꓟꓽ ꓔꓲꓹ ꓢꓴ ꓢꓯꓼ ꓐꓽˍ ꓟ ꓔꓯ ꓔꓳꓹ ꓙ ꓠꓯꓹ ꓡꓳ꓿
45015002	ꓣꓳ ꓮ ꓡꓲ ꓕꓲ ꓣꓳˍ ꓟꓲ ꓢꓴ ꓔꓯ ꓢꓯꓼ ꓙꓳ ꓡꓰ ꓝꓲ ꓠꓹ ꓟ ꓐꓰ ꓙꓲ ꓖꓴ ꓙꓳ ꓡꓰ ꓠꓹ ꓟ꓾ ꓬꓲ ꓪꓽ ꓔꓯ ꓬꓰ ꓙ ꓢꓲ ꓠꓲꓹ ꓒꓴ ꓡꓰ ꓝꓲ꓿
45015003	ꓮ ꓡꓲꓳ ꓐꓯ ꓠꓬ ꓙꓲ-ꓢꓴˍ ꓟꓲ ꓬꓲ ꓚꓲꓸ ꓛꓬ ꓔꓯ ꓠꓲꓹ ꓒꓴ ꓝꓲˍ ꓟ ꓟꓽ ꓬꓰ꓿ ꓕꓱ ꓟ ꓠꓬ ꓕꓳ ꓶ ꓗꓪ꓾ ꓠꓴ ꓔꓯ ꓟꓳꓻ ꓟꓽ ꓟꓵ ꓢꓴ ꓬꓲ ꓪꓽ ꓕꓼ ꓘꓶ ꓠꓬ ꓥꓪ ꓖꓳ ꓓꓱ ꓗꓪ ꓬꓯꓼ ꓗꓷꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45015004	ꓮꓽ ꓠꓱ ꓕꓯ ꓢꓲꓽ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓮꓸ ꓫꓵˍ ꓟꓲ ꓣꓳ ꓔꓯ ꓟꓸ ꓠꓹ ꓟ ꓐꓳ ꓔ ꓟ ꓥ ꓢꓲ꓾ ꓜꓲꓽ ꓘꓴꓻˍ ꓟ ꓐꓰ꓾ ꓠꓲꓹ ꓗꓴ ꓖꓶˍ ꓟ ꓗꓪ ꓐꓰ ꓣꓳ ꓥꓳ ꓡꓳꓸ ꓓꓴ ꓟꓶ ꓠꓹ ꓟ ꓥ ꓡꓳ꓿
45015005	ꓠꓴ ꓪꓽ ꓠꓬ ꓕꓲ ꓠꓲꓹ ꓕꓲ ꓘꓶꓽˍ ꓡꓰ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓐꓹ ꓐ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ꓾ ꓜꓲꓽ ꓘꓴ ꓠꓲꓹˍ ꓐꓰ ꓠꓲꓹ ꓗꓴ ꓖꓶˍ ꓟ ꓖꓶ ꓡ ꓢꓴ ꓪꓴ-ꓢ ꓡꓰ꓾ ꓙꓲ-ꓢꓴ ꓠꓯS ꓗꓪ ꓧꓳꓹ ꓡꓯ ꓘꓳˍ ꓟ ꓠꓲꓹ ꓟ ꓠꓴ ꓪꓽ ꓔꓯ ꓖꓶ ꓡ ꓝꓲ꓿
45015007	ꓖꓳ ꓡꓱ ꓠꓬꓲ ꓙꓲ-ꓢꓴ ꓠꓬ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ ꓠꓴ ꓪꓽ ꓔꓯ ꓘꓳ ꓣꓴ ꓗꓷˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓕꓲ ꓣꓳ ꓛꓳ ꓕꓲ ꓣꓳ ꓘꓳ ꓣꓴ ꓡꓯ ꓘꓳ꓿
45015008	ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓒꓵꓽ ꓒ ꓐꓴ ꓔꓯ ꓖꓶꓽ ꓔ ꓟ ꓪꓴ-ꓢ ꓬꓲ ꓔꓱꓹˍ ꓟ ꓙ ꓟꓳ ꓘꓶꓽ ꓔꓯ ꓕꓶꓻ ꓡꓰ ꓝꓲ ꓠꓹ ꓟ꓾ ꓙꓲ-ꓢꓴ ꓠꓬ ꓬꓴ-ꓔ ꓡ ꓞꓳ ꓐꓴ ꓔꓯ ꓪꓴ-ꓢ ꓬꓲ ꓔꓱꓹˍ ꓟ ꓣꓱꓽ ꓙ ꓢꓴ ꓒꓬꓱꓼ ꓡꓺꓳ꓿
45015009	ꓐꓶꓽ ꓞꓳ ꓐꓴˍ ꓟꓲ ꓪꓴ-ꓢ ꓫꓱꓸ ꓤ ꓠꓲꓹ ꓑꓶ ꓓꓴ ꓬꓲ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ ꓥ ꓡꓳ꓿ ꓕꓱ ꓟ ꓠꓬ ꓕꓳ ꓶ ꓗꓪ꓾ ꓕꓱ ꓟ ꓑꓶꓸ ꓓꓴ ꓥꓪ ꓠꓬ ꓐꓶꓽ ꓞꓳ ꓗꓳ ꓡꓳ ꓗꓪ ꓠꓴ ꓔꓯ ꓫꓱꓸ ꓖꓶ ꓢꓲ꓾ ꓠꓴ ꓟꓬꓱ ꓐꓱ ꓶ ꓟꓴ ꓖꓪ ꓖꓪˍ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45015010	ꓝꓮꓲ ꓬꓲ ꓡꓰ꓾ ꓐꓶꓽ ꓞꓳ ꓐꓴꓳ꓾ ꓢꓲ ꓒꓽ ꓬꓲ ꓑ ꓫꓬꓼ ꓐꓴˍ ꓐꓰ ꓕꓲ ꓡꓰꓹꓼ ꓗꓹ ꓛꓲ ꓡꓯ꓾ ꓐꓯˍ ꓡꓳ꓿
45015011	ꓝꓮꓲ ꓠꓬ꓾ ꓐꓶꓽ ꓞꓳ ꓐꓴꓳ꓾ ꓠꓴ ꓪꓽ ꓮꓽ ꓙꓵ ꓢꓲ ꓒꓽ ꓔꓯ ꓫꓱꓸ ꓖꓶ꓿ ꓞꓳ ꓫꓵꓽ ꓞꓳ ꓙꓰꓽ ꓐꓴꓳ꓾ ꓬꓲ ꓔꓯ ꓓꓳꓹ ꓟꓴ꓾ ꓐꓯˍ ꓡꓳ꓿
45015012	ꓝꓮꓲ ꓬꓲ-ꓢ-ꓬ ꓡꓰ꓾ ꓢ ꓖꓪ ꓠꓬ ꓬꓰ-ꓫꓲ ꓞꓲꓼ ꓤ ꓡꓯꓹ ꓤ ꓕꓲ ꓣꓳ ꓓꓳ ꓡ ꓢꓲ꓾ ꓐꓶꓽ ꓞꓳ ꓔꓯ ꓙꓵꓽ ꓡ ꓥꓳ꓿ ꓐꓶꓽ ꓞꓳ ꓠꓬ ꓬꓲ ꓔꓯ ꓥꓳ ꓡꓳꓸˍ ꓥꓳ꓾ ꓐꓯˍ ꓡꓳ꓿
45015013	ꓥꓳꓺ ꓡꓳꓸ ꓓꓴ ꓖꓶ ꓢꓴ ꓪꓴ-ꓢ ꓡꓰ꓾ ꓙꓵꓻ ꓠꓲꓹ ꓗꓪ ꓐꓰ ꓗꓹ ꓛꓲ ꓓꓴˍ ꓐꓰ ꓢꓲ ꓡꓲ ꓟ ꓮꓽ ꓙꓵˍ ꓐꓰ꓾ ꓢꓲ-ꓫꓬ-ꓟ-ꓦ ꓪꓽ ꓠꓬꓲˍ ꓟ ꓗꓪ ꓐꓰ꓾ ꓠꓴ ꓪꓽ ꓔꓯ ꓥꓳ ꓡꓳꓸ ꓓꓴ ꓒ ꓐꓲꓺꓼ ꓧꓳꓽ ꓖꓶ ꓡ ꓝꓲ꓿
45015014	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓠꓬ ꓙꓲˍ ꓟ ꓐꓲ ꓓꓻˍ ꓢꓲ꓾ ꓢꓷꓸ ꓠꓲꓹ ꓗꓪ ꓪꓴꓽ ꓓꓰ ꓡꓰ ꓢꓲ ꓠꓬꓲ꓾ ꓘꓶꓸ ꓖꓶ ꓟꓸ ꓖꓶ ꓡꓯ ꓘꓳ ꓐ ꓡ ꓢꓴ ꓥ ꓟ ꓔꓯ ꓥꓪ ꓮꓽ ꓘꓶꓸ ꓦ ꓡꓱ ꓐꓳˍ ꓡꓳ꓿
45015015	ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓖꓶ ꓡ ꓟ ꓣꓱꓽ ꓛꓰ ꓑꓶꓸ ꓓꓴ ꓥꓪ ꓠꓬ ꓠꓴ ꓪꓽ ꓔꓯ ꓕꓲ ꓫꓵꓽ ꓫꓵꓽ ꓗꓪ ꓠꓲꓹ ꓪꓴꓽ ꓪꓴꓽˍ ꓡꓰ ꓬꓲꓼ ꓠꓬꓲꓸ ꓖꓶ ꓟꓶ ꓡꓰ ꓝꓲ ꓠꓹ ꓟ ꓕꓱ ꓡꓱ ꓐꓳ ꓩꓴ ꓡ ꓟ ꓥ ꓡꓳ꓿
45015016	ꓕꓱ ꓟ ꓠꓬ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓥꓪ ꓔꓯ ꓔꓲ ꓒˍ ꓡꓰ ꓐꓰ ꓐꓶꓽ ꓞꓳ ꓐꓴ ꓗꓳ ꓡꓳ ꓗꓪ ꓪꓴ-ꓢ ꓬꓲ ꓶꓼ ꓓꓳꓽ ꓫꓱꓹ ꓓꓳ ꓚꓺ ꓟꓸ ꓖꓶ ꓢꓴ ꓬꓰ ꓝꓲ ꓢꓲ꓾ ꓐꓶꓽ ꓞꓳ ꓐꓴ ꓠꓬ ꓪꓴ-ꓢ ꓘꓳ ꓣꓴ ꓓꓻˍ ꓟ ꓔꓲ ꓓꓴ ꓕꓲ ꓫꓵ ꓒꓬꓱꓼ ꓡ ꓢꓲ ꓠꓬꓲ꓾ ꓢꓲ-ꓫꓬ-ꓟ-ꓦ ꓗꓪ ꓐꓰ ꓢꓲ ꓚꓰꓸˍ ꓟ ꓟꓶ ꓡꓰ ꓠꓹ ꓟ꓾ ꓥꓪ ꓔꓯ ꓟꓬꓱꓽ ꓐꓬꓱ ꓘꓶ ꓖꓶ ꓔ ꓟ ꓥ ꓡꓳ꓿
45015017	ꓖꓳ ꓡꓱ ꓠꓬꓲ ꓥꓪ ꓠꓬ ꓬꓰ-ꓢꓴ ꓠꓯꓸꓼ ꓪꓴ-ꓢ ꓔꓯ ꓣꓱꓽ ꓙˍ ꓟ ꓗꓪ ꓬꓲ ꓔꓯ ꓫꓱꓸ ꓖꓶꓽ ꓓꓴ ꓬꓲ ꓑꓶꓸ ꓧꓪ ꓟꓶꓳ꓿
45015018	-
45015019	ꓖꓳ ꓡꓱ ꓥ ꓟꓲ ꓙꓲ-ꓢꓴ ꓡꓰ ꓥꓪ ꓐꓯ ꓗꓷ ꓟ ꓐꓰ ꓬꓰ ꓗꓷ ꓟ ꓗꓪ ꓐꓰ꓾ ꓢꓲ-ꓫꓬ-ꓟ-ꓦ ꓪ ꓠꓬꓲˍ ꓟ ꓢꓯꓼ ꓣꓱ ꓢꓲ꓾ ꓓꓵꓽ ꓙꓽ ꓟꓶꓻ ꓓꓴˍ ꓐꓰ ꓢꓷꓸ ꓡꓰ ꓓꓴ ꓗꓪ ꓐꓰ ꓐꓶꓽ ꓞꓳ ꓐꓴ ꓠꓬ ꓪꓴ-ꓢ ꓔꓯ ꓒꓵꓽ ꓛꓳ ꓠꓹ ꓟ ꓧꓳꓽ ꓜꓲꓼ ꓡ ꓟ ꓕꓱ ꓟ ꓟꓽ ꓥ ꓠꓬ ꓥꓪ ꓮꓸ ꓫꓵꓽ ꓐꓯ ꓟꓽ ꓑꓶꓸ꓿ ꓖꓳ ꓡꓱ ꓠꓬꓲ ꓥꓪ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓐꓰ ꓬꓲ-ꓡꓲ-ꓗꓴ ꓗꓪ ꓛꓲ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓚ ꓛꓲ ꓬꓰꓳ꓿
45015020	ꓖꓳ ꓡꓱ ꓥ ꓟꓲ ꓥꓪ ꓠꓬ ꓠꓱꓸ ꓐꓯꓼ ꓢꓴ ꓦꓲ ꓚꓰꓺ ꓕꓯꓽ ꓢꓲ ꓗꓪ ꓟꓽ ꓜꓶꓻ ꓠꓹ ꓟ꓾ ꓙꓲ-ꓢꓴ ꓟꓬꓱ ꓔꓯ ꓟꓽ ꓑ ꓙꓽ ꓠꓬꓲ ꓟ ꓗꓪ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓙꓰ ꓠꓹ ꓟ꓾ ꓥꓪ ꓮ ꓕꓯˍ ꓟꓲ ꓠꓲꓹ ꓡꓱꓻ ꓢꓲ ꓢꓯꓼ ꓕꓵꓼˍ ꓡꓳ꓿
45015021	ꓕꓱ ꓟ ꓠꓽ ꓕꓳ ꓶ ꓗꓪ꓾ ꓬꓲ ꓓꓳꓽ ꓟꓽ ꓚ ꓛꓲ ꓠꓬꓲ ꓟ ꓗꓪ ꓬꓲ ꓪꓽ ꓡꓳꓸ ꓟꓳˍ ꓥꓳ꓾ ꓟꓽ ꓑ ꓙꓽ ꓠꓬꓲ ꓢꓴ ꓐꓴ ꓠꓬ ꓙ ꓜꓲꓼ ꓡꓰˍ ꓥꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
45015022	ꓠꓱꓸ ꓐꓯꓼ ꓗꓪ ꓕꓱ ꓡꓱ ꓚ ꓟꓸ ꓙꓰ ꓠ ꓗꓷ ꓡꓰ ꓠꓬꓲ꓾ ꓠꓴ ꓪꓽ ꓔꓬ ꓗꓪ ꓥꓪ ꓡꓻ ꓟꓽ ꓪ ꓮꓽ ꓟꓬꓹ ꓧꓪ ꓗꓷ ꓡꓰꓳ꓿
45015023	ꓖꓳ ꓡꓱ ꓥ ꓟꓲ ꓮ ꓟꓶ ꓕꓱ ꓕꓲ ꓟꓵꓽ ꓗꓪ ꓠꓬ ꓝꓮꓲ ꓟꓸ ꓖꓴ ꓟꓽ ꓙꓳ ꓡꓰꓳ꓿ ꓥꓪ ꓠꓬ ꓠꓴ ꓪꓽ ꓔꓬ ꓗꓪ ꓡꓻ ꓠꓹ ꓟ ꓕꓱ ꓟꓬ ꓘꓳꓼ ꓠꓲꓹ ꓥꓳꓺ ꓗꓷ ꓠꓬꓲ꓾
45015024	ꓢꓶ-ꓑ-ꓠꓲ-ꓬ ꓟꓵꓽ ꓗꓪ ꓮ ꓕꓯ ꓙꓰˍ ꓠꓬ ꓖꓳ ꓕꓯ ꓥꓪ ꓠꓬ ꓠꓴ ꓪꓽ ꓔꓬ ꓗꓪ ꓡꓻˍ ꓥꓳ꓿ ꓥꓪ ꓢꓶ-ꓑ-ꓠꓲ-ꓬ ꓟꓵꓽ ꓗꓪ ꓙꓰ ꓠꓹ ꓟ ꓣꓳ-ꓟ ꓗꓪ ꓗꓳꓸ ꓬꓯꓼˍ ꓕꓯ꓾ ꓠꓴ ꓪꓽ ꓔꓯ ꓟꓳꓻ ꓡꓯ ꓘꓳ ꓢꓲ ꓕꓲ ꓝꓲꓸ ꓙꓻ ꓡꓯ ꓘꓳ ꓗꓷ ꓗꓸ ꓠꓯꓸ꓾ ꓥꓪ ꓔꓯ ꓠꓴ ꓪꓽ ꓡꓰ ꓧꓳꓽ ꓦꓻ ꓬꓰ ꓡ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
45015025	-
45015026	ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓟ ꓦ ꓡꓱ ꓢꓴ ꓗꓳ ꓡꓳ ꓗꓪ ꓟ ꓞꓳ ꓫ ꓐꓴ ꓐꓱ ꓶ꓾ ꓟ-ꓢꓲ-ꓓꓳˍ ꓐꓰ ꓮ-ꓘꓷ-ꓬ ꓢꓴ ꓠꓬ꓾ ꓬꓰ ꓙ ꓓꓴ ꓒꓴ ꓜꓲꓼ ꓢꓲ ꓡꓯꓼ ꓘꓪ ꓠꓲꓹ ꓫꓵˍ ꓠꓬꓲ꓾ ꓮ ꓟꓶ ꓥꓪ ꓠꓬ ꓦ ꓡꓱ ꓢꓴ ꓐꓴ ꓔꓯ ꓣꓱꓽ ꓙ ꓠꓹ ꓟ ꓙꓱ-ꓣꓴ-ꓢ-ꓡꓱ ꓗꓪ ꓙꓰˍ ꓥꓳ꓿
45015027	ꓕꓱ ꓟ ꓠꓬ ꓚꓵ ꓚꓵ ꓬꓲ ꓪꓽ ꓬꓰ ꓠꓲꓹ ꓫꓵˍ ꓟ ꓥ ꓢꓲ꓾ ꓬꓰ ꓙꓲꓽ ꓙꓳˍ ꓟ ꓕꓲ ꓫꓵ ꓥ ꓡꓳ꓿ ꓐꓶꓽ ꓞꓳ ꓐꓴˍ ꓐꓰ ꓬꓴ-ꓔ ꓡ ꓞꓳ ꓐꓴ ꓠꓬ ꓦꓻ ꓗꓪ ꓟ ꓡꓯꓼ ꓫꓴ ꓑꓯꓹ ꓡꓯꓽ ꓘꓳ ꓢꓴ ꓥ ꓠꓬꓲ꓾ ꓧꓪꓽ ꓖꓳ ꓓꓱ ꓐꓱ ꓶ ꓣꓱ ꓬꓯꓼˍ ꓟ ꓗꓪ ꓬꓴ-ꓔ ꓡ ꓞꓳ ꓐꓴ ꓔꓯˍ ꓟꓲ ꓕꓱ ꓡꓱ ꓬꓰ ꓙ ꓡꓯ ꓘꓳ ꓙꓲꓽ ꓙꓳˍ ꓡꓳ꓿
45015028	ꓖꓳ ꓡꓱ ꓠꓬꓲ ꓡꓯꓼ ꓫꓴ ꓒꓴ ꓕꓱ ꓟ ꓬꓲ ꓪꓽ ꓔꓯ ꓡꓯꓼ ꓙꓱ ꓗꓷ ꓠꓬ꓾ ꓥꓪ ꓠꓽ ꓠꓴ ꓪꓽ ꓔꓬ ꓗꓪ ꓐꓰ ꓙꓻ ꓙꓰ ꓢꓲ ꓢꓶ-ꓑ-ꓠꓲ-ꓬꓼ ꓗꓪ ꓙꓰˍ ꓥꓳ꓿
45015029	ꓥꓪ ꓠꓴ ꓪꓽ ꓔꓯ ꓡꓻˍ ꓕꓯ ꓥꓪ ꓠꓽ ꓙꓲ-ꓢꓴ ꓬꓲ ꓶꓼ ꓤ ꓫꓱꓹ ꓤ ꓐꓲ ꓞꓹ ꓠꓬꓲ ꓐꓰ ꓡꓻˍ ꓟ ꓥꓪ ꓢꓷˍ ꓡꓳ꓿
45015030	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴˍ ꓐꓰ꓾ ꓢꓲ-ꓫꓬ-ꓟ-ꓦ ꓠꓵ ꓠꓲꓹ ꓗꓪ ꓐꓰ ꓠꓴ ꓪꓽ ꓔꓯ ꓓꓰꓽˍ ꓠꓬꓲ꓾ ꓠꓴ ꓪꓽˍ ꓟꓲ ꓥꓪˍ ꓐꓰ ꓕꓲ ꓪꓺꓼ ꓪꓽ ꓘꓴˍ ꓟ ꓗꓪ ꓢꓯꓼ ꓕꓵꓼ ꓡꓯ꓿
45015031	ꓝꓮꓲ ꓠꓬ ꓬꓴ-ꓔ ꓟꓵꓽ ꓗꓪ ꓟꓽ ꓙꓵꓻ ꓢꓴ ꓐꓴ ꓡꓯꓼ ꓒꓯꓹ ꓗꓪ ꓐꓰ ꓥꓪ ꓡꓲꓹ ꓗꓷ ꓟꓶ ꓠꓹ ꓟ ꓐꓰ꓾ ꓙꓱ-ꓣꓴ-ꓢ-ꓡꓱ ꓢꓴ ꓐꓱ ꓶ ꓥꓪ ꓡꓰ ꓬꓰˍ ꓟ ꓣꓱꓽ ꓙ ꓟꓬꓱꓽ ꓔꓯ ꓖꓳ ꓗꓪ ꓟ ꓦ ꓡꓱ ꓢꓴ ꓐꓴ ꓡꓰ ꓠꓲꓹ ꓒꓴ ꓒꓴˍ ꓐꓰ ꓘꓳ ꓣꓴ ꓡ ꓠꓹ ꓟ ꓪꓽ ꓘꓴ ꓙ꓿
45015032	ꓕꓱ ꓟ ꓠꓬ ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ ꓗꓹ ꓛꓲꓽ ꓛꓲꓽˍ ꓡꓰꓽ ꓠꓴ ꓪꓽ ꓔꓬ ꓗꓪ ꓛꓲ ꓡ ꓢꓲ꓾ ꓠꓴ ꓪꓽˍ ꓐꓰ ꓕꓲ ꓪꓺꓼ ꓔꓬ ꓟꓶ ꓢꓲ ꓠꓬꓲ ꓢꓰꓺ ꓡꓰ ꓠꓹ ꓟ ꓥ ꓡꓳ꓿
45015033	ꓢꓲ ꓡꓲ ꓟ ꓖꓶꓽ ꓢꓴ ꓪꓴ-ꓢ ꓠꓬ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲ ꓪꓺꓼ ꓔꓬ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
45016001	ꓥꓪ ꓠꓬ ꓣꓳ ꓮꓸ ꓝꓲ ꓩꓱ-ꓐꓲ ꓐꓱ ꓶ ꓠꓴ ꓪꓽ ꓔꓯ ꓢꓷꓸ ꓙ ꓟꓳ ꓙ ꓠꓲꓹ ꓫꓵˍ ꓡꓳ꓿ ꓬꓲ ꓠꓽ ꓚꓰ-ꓗꓷ-ꓡꓲꓼ ꓘꓴ ꓜꓲ ꓞꓳ ꓗꓪ ꓟ ꓪꓴ-ꓢ ꓟꓬꓱꓽ ꓙ ꓟꓺ ꓥ ꓡꓳ꓿
45016002	ꓦ ꓡꓱ ꓢꓴ ꓔꓯ ꓬꓰ ꓙ ꓙꓲꓽ ꓙꓳˍ ꓟ ꓡꓰ ꓐꓰ꓾ ꓠꓴ ꓪꓽ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓬꓲ ꓔꓯ ꓘꓳ ꓣꓴ ꓢꓲ꓾ ꓬꓲ ꓣꓱꓽ ꓬꓯꓼˍ ꓟ ꓮꓽ ꓙꓵ ꓗꓪ ꓬꓲ ꓔꓯ ꓬꓰ ꓙ ꓠꓹ ꓟ ꓠꓴ ꓪꓽ ꓔꓯ ꓓꓰꓽ ꓠꓲꓹ ꓫꓵˍ ꓡꓳ꓿ ꓬꓲˍ ꓟꓲ ꓮꓽ ꓟꓬꓹ ꓣꓳ ꓔꓯ ꓬꓰ ꓙ ꓢꓴ ꓥ ꓢꓲ꓾ ꓥꓪ ꓔꓯˍ ꓟꓲ ꓬꓰ ꓙ ꓡ ꓠꓬꓲꓳ꓿
45016003	ꓑꓷ-ꓚꓲ-ꓡˍ ꓐꓰ ꓬꓹ-ꓚꓲ-ꓡꓽ ꓔꓯ ꓒꓵꓽ ꓗꓹ ꓬꓰ ꓖꓶ꓿ ꓬꓲ ꓪꓽ ꓠꓬ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓥꓪˍ ꓐꓰ ꓕꓲ ꓡꓰꓹꓼ ꓟꓬꓱꓽ ꓬꓰ ꓛꓳꓽ ꓒꓯꓹ ꓥ ꓢꓲ꓾
45016004	ꓥꓪ ꓢꓯꓼ ꓟꓬ ꓐꓱ ꓶ ꓫꓵꓻ ꓗꓴ ꓑꓵꓺ ꓗꓷ ꓢꓴ ꓐꓴ ꓥꓳ꓿ ꓥꓪ ꓬꓲ ꓪꓽ ꓔꓯ ꓫꓸ ꓟꓳˍ ꓟˍ ꓡꓰ ꓟꓽ ꓞꓲ꓾ ꓐꓶꓽ ꓞꓳ ꓘꓴ ꓜꓲ ꓞꓳ ꓮꓽ ꓙꓵˍ ꓟꓲ ꓬꓲ ꓪꓽ ꓔꓯ ꓫ ꓟꓳˍ ꓡꓳ꓿
45016005	ꓝꓮꓲ ꓠꓬ ꓬꓲ ꓪꓽ ꓦꓲ ꓗꓪ ꓜꓲꓼ ꓡꓯ ꓘꓳˍ ꓟ ꓘꓴ ꓜꓲ ꓞꓳ ꓔꓯ ꓒꓵꓽ ꓗ ꓬꓰ ꓖꓶ꓿ ꓥꓪ ꓠꓲꓹ ꓠꓵˍ ꓟ ꓬꓲ-ꓑ-ꓠꓲ-ꓕꓴ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿ ꓬꓲ ꓠꓬ ꓮ-ꓢꓲ-ꓬ ꓗꓪ ꓬꓲ ꓪꓴꓸ ꓦ ꓡꓱ ꓡ ꓢꓴ ꓥ ꓡꓳ꓿
45016006	ꓠꓴ ꓪꓽ ꓐꓱ ꓶ ꓢꓯꓼ ꓕꓵꓼ ꓗꓷ ꓢꓴ꓾ ꓟ-ꓡꓲ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿
45016007	ꓥꓪˍ ꓐꓰ ꓕꓲ ꓪꓺꓼ ꓐꓱꓺ ꓗꓷ ꓢꓴ ꓥꓪ ꓫꓵꓽ ꓥꓪ ꓧꓪ ꓮ-ꓔꓳ-ꓠꓲ-ꓗꓴˍ ꓐꓰ꓾ ꓬꓴ-ꓠꓲ-ꓬꓼ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿ ꓬꓲ ꓪꓽ ꓠꓬ ꓝꓲ ꓓꓴ ꓐꓴ ꓗꓳ ꓡꓳ ꓗꓪ ꓟꓬꓱ ꓓꓳꓽ ꓙꓳ ꓢꓴ ꓥ ꓢꓲ꓾ ꓥꓪ ꓟꓽ ꓦ ꓡꓱ ꓕꓯˍ ꓡꓰ ꓙꓲ-ꓢꓴ ꓔꓯ ꓦ ꓡꓱ ꓗꓷ ꓢꓴ ꓐꓴ ꓥꓳ꓿
45016008	ꓢꓲ ꓒꓽ ꓠꓯꓸꓼ ꓗꓪ ꓥꓪ ꓠꓲꓹ ꓠꓵˍ ꓟ ꓮ-ꓑꓷ-ꓡꓲ-ꓕꓴ ꓔꓯ ꓒꓵꓽ ꓗ ꓬꓰ ꓖꓶ꓿
45016009	ꓙꓲ-ꓢꓴ ꓠꓯꓸꓼ ꓗꓪ ꓟꓬꓱꓽ ꓬꓰ ꓛꓳ ꓒꓯꓹ꓾ ꓷ-ꓐ-ꓠꓴˍ ꓐꓰ꓾ ꓥꓪ ꓠꓲꓹ ꓠꓵˍ ꓟ ꓢꓶ-ꓔ-ꓗꓴ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿
45016010	ꓙꓲ-ꓢꓴ ꓠꓯꓸꓼ ꓗꓪ ꓤꓹ ꓟꓶ ꓗꓷ ꓢꓴ ꓬ-ꓑꓲ-ꓡꓲ ꓔꓯ ꓒꓵꓽ ꓗ ꓬꓰ ꓖꓶ꓿ ꓬ-ꓡꓲ-ꓔꓳ-ꓑꓴ ꓕꓲ ꓦꓲ ꓢꓴ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿
45016011	ꓥꓪ ꓫꓵꓽ ꓥꓪ ꓧꓪ ꓫꓲ-ꓡꓳ-ꓕꓰꓺˍ ꓐꓰ꓾ ꓢꓲ ꓒꓽ ꓠꓯꓸꓼ ꓗꓪ ꓔꓬ ꓟ ꓠ-ꓢꓲ-ꓫꓴ ꓕꓲ ꓦꓲ ꓢꓴ ꓔꓯ ꓒꓵꓽ ꓗ ꓬꓰ ꓖꓶ꓿
45016012	ꓢꓲ ꓒꓽ ꓐꓱ ꓶ ꓢꓯꓼ ꓕꓵꓼ ꓪꓴꓽ ꓧꓶ ꓢꓴ ꓕꓴ-ꓩꓴ-ꓠˍ ꓐꓰ ꓕꓴ-ꓩꓴ-ꓢ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿ ꓢꓲ ꓒꓽ ꓐꓱ ꓶ ꓮꓽ ꓘꓶꓸ ꓢꓯꓼ ꓕꓵꓼ ꓪꓴꓽ ꓧꓶ ꓢꓴ ꓠꓲꓹ ꓠꓵˍ ꓟ ꓑꓰ-ꓫꓲ ꓔꓯ ꓒꓵꓽ ꓗꓹ ꓬꓰ ꓖꓶ꓿
45016013	ꓢꓲ ꓒꓽ ꓠꓯꓸꓼ ꓗꓪ ꓢꓲ ꓔ ꓢꓴ ꓣꓴ-ꓩꓴˍ ꓐꓰ ꓬꓲ ꓟꓹ ꓟ ꓔꓯ ꓒꓵꓽ ꓗ ꓬꓰ ꓖꓶ꓿ ꓬꓲ ꓟꓹ ꓟ ꓠꓬ ꓥꓪ ꓟꓹ ꓟ ꓡꓰ ꓐꓰ ꓥꓳ꓿
45016014	ꓬ-ꓫꓲ-ꓚꓲ-ꓕꓴ꓾ ꓩꓴ-ꓡꓷ-ꓗ꓾ ꓫꓲ-ꓷ-ꓟꓲ꓾ ꓑ-ꓡꓳ-ꓑ꓾ ꓧꓷ-ꓟꓷˍ ꓐꓰ꓾ ꓬꓲ ꓪˍ ꓐꓰ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯˍ ꓟꓲ ꓒꓵꓽ ꓗ ꓬꓰ ꓖꓶ꓿
45016015	ꓑꓲ-ꓡꓳ-ꓡꓳ-ꓗꓴ꓾ ꓬꓴ-ꓡꓲ-ꓬꓼ꓾ ꓠꓲ-ꓡꓲ-ꓬꓼˍ ꓐꓰ ꓬꓲ ꓠꓬꓲꓺ ꓟ ꓐꓰ꓾ ꓮ-ꓡꓲ-ꓑˍ ꓐꓰ꓾ ꓬꓲ ꓪꓽˍ ꓐꓰ ꓔꓬ ꓟ ꓦ ꓡꓱ ꓢꓴ ꓐꓴ ꓮꓽ ꓙꓵ ꓔꓯ ꓒꓵꓽ ꓗ ꓬꓰ ꓖꓶ꓿
45016016	ꓢꓲꓽ ꓢꓲ ꓫꓬꓻ ꓫꓬ ꓐꓳꓼ ꓡꓯ ꓘꓳ ꓢꓲ ꓒꓵꓽ ꓗ ꓬꓰ ꓖꓶ ꓡꓯ ꓘꓳ꓿ ꓕꓱ ꓗꓪ ꓟ ꓙꓲ-ꓢꓴ ꓘꓴ ꓜꓲ ꓞꓳ ꓐꓴ ꓮꓽ ꓙꓵ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿
45016017	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓢꓳ ꓟꓶˍ ꓟ ꓟꓸ ꓟꓲ ꓔꓯ ꓒꓳꓹ ꓢꓲ꓾ ꓠꓴ ꓪꓽ ꓔꓯ ꓗꓪꓺ ꓡꓯ ꓘꓳ ꓝꓲ ꓢꓴˍ ꓐꓰ ꓡꓱꓸ ꓗꓷ ꓝꓲ ꓢꓴ ꓔꓯ ꓤ ꓟꓳ꓿ ꓬꓲ ꓪꓽ ꓔꓯˍ ꓐꓰ ꓧꓹ ꓙꓰ ꓠꓹ ꓟ ꓥꓪ ꓠꓬ ꓠꓴ ꓪꓽ ꓔꓯ ꓘꓶꓸ ꓖꓶˍ ꓥꓳ꓿
45016018	ꓕꓱ ꓡꓱ ꓫꓵꓽ ꓡ ꓞꓳ ꓠꓬ ꓣꓳ ꓢꓲ ꓒꓽ ꓙꓲ-ꓢꓴ ꓔꓯ ꓣꓱꓽ ꓙ ꓢꓴ ꓟꓽ ꓥ꓿ ꓬꓲ ꓪꓽ ꓦꓰꓼ ꓟ ꓐꓱ ꓶˍ ꓡꓰ ꓢꓯꓸ ꓔꓬ ꓢꓲ꓾ ꓘꓶꓽ ꓟꓲꓻ ꓘꓶꓽ ꓡꓰ ꓒꓯꓽ ꓦꓰꓽ ꓟꓽ ꓗꓴꓸ ꓢꓴ ꓔꓯ ꓧꓳꓽ ꓪꓴꓸ ꓢꓴ ꓥ ꓡꓳ꓿
45016019	ꓠꓴ ꓪꓽ ꓒꓵꓽ ꓛꓳˍ ꓟ ꓓꓳꓽ ꓠꓬ ꓞꓳ ꓤ ꓮꓽ ꓙꓵ ꓔꓯ ꓚ ꓛꓲ ꓬꓰ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓑꓶ ꓓꓴ ꓗꓹ ꓛꓲˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓬ ꓠꓴ ꓪꓽ ꓔꓯ ꓙꓲˍ ꓟ ꓗꓪ ꓙꓽ ꓜꓲꓼ ꓢꓴ ꓬꓰ ꓝꓲ ꓢꓲ꓾ ꓟꓽ ꓙꓲ ꓟ ꓚꓱꓹ ꓗꓪ ꓚ ꓟꓽ ꓗꓴꓸ ꓢꓴ ꓬꓰ ꓝꓲ ꓠꓲꓹ ꓫꓵˍ ꓡꓳ꓿
45016020	ꓢꓲ ꓡꓲ ꓟ ꓖꓶ ꓢꓴ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓬꓰ ꓙ ꓢꓲ꓾ ꓢ-ꓓꓯ ꓔꓯ ꓠꓴ ꓪꓽ ꓡꓰ ꓮꓸ ꓟꓲꓸ ꓟꓲ ꓕꓳꓼ ꓑꓬꓼ ꓡꓰ ꓝꓲˍ ꓥꓳ꓿ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
45016021	ꓥꓪˍ ꓐꓰ ꓕꓲ ꓪꓺꓼ ꓟꓬꓱꓽ ꓬꓰ ꓢꓴ ꓕꓲ-ꓟꓳ-ꓕꓲ-ꓪꓴꓽˍ ꓐꓰ ꓥꓪ ꓫꓵꓽ ꓥꓪ ꓧꓪ ꓡꓴ-ꓘꓷ-ꓬꓴˍ ꓐꓰ ꓬ-ꓢꓳ-ꓠˍ ꓐꓰ꓾ ꓢꓳ-ꓫꓲ-ꓑ-ꓔꓷ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰˍ ꓡꓳ꓿
45016022	ꓕꓳ ꓶ ꓡꓯꓼ ꓫꓴ ꓐꓳ ꓙ ꓢꓴ ꓕꓷ-ꓕꓲ-ꓬꓴ ꓥꓪˍ ꓟꓲ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓥꓳ꓿
45016023	ꓥꓪˍ ꓐꓰ ꓘꓴ ꓜꓲ ꓞꓳ ꓔꓯ ꓖꓶ ꓜꓽ ꓖꓶ ꓓꓳ ꓢꓴ ꓗꓷ-ꓬꓴˍ ꓟꓲ ꓠꓴ ꓪꓽ ꓔꓯ ꓒꓵꓽ ꓗ ꓬꓰˍ ꓡꓳ꓿
45016024	ꓡꓳ ꓒꓱ ꓗꓪ ꓒꓴ ꓫꓺ ꓢꓴ ꓬꓲ-ꓣ-ꓔꓴˍ ꓐꓰ꓾ ꓣꓳ ꓠꓬꓲ ꓤ ꓘꓳ-ꓣ-ꓕꓴˍ ꓟꓲ ꓠꓴ ꓪꓽ ꓔꓯ ꓒꓵꓽ ꓗꓹ ꓬꓰ ꓩꓴ ꓡ ꓡꓳ꓿ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓣꓱꓽ ꓛꓰ ꓠꓬ꓾ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓙꓳ ꓝꓲ꓿
45016025	ꓥꓪ ꓚ ꓟꓸ ꓖꓶˍ ꓟ ꓬꓰ-ꓢꓴ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓗꓪ ꓐꓰ ꓠꓴ ꓪꓽ ꓔꓯ ꓕꓶꓻ ꓡꓰ ꓝꓲ ꓐ ꓡ ꓢꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ꓿ ꓕꓱ ꓟ ꓠꓬ ꓮ ꓠꓱ ꓕꓯˍ ꓡꓰ ꓚꓵ ꓔ ꓟ ꓚꓵ ꓘꓶꓽ ꓮ ꓟꓶ ꓟꓳꓸ ꓖꓶ ꓡ ꓟ ꓥ ꓡꓳ꓿
45016026	ꓚꓵ ꓘꓶ ꓕꓱ ꓟ ꓠꓬ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓢꓴ ꓪꓴ-ꓢ ꓕꓵꓼ ꓪ ꓗꓪ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓕꓳ ꓶ ꓗꓪ ꓟꓳꓸ ꓖꓶ ꓡ ꓟ ꓥ ꓢꓲ꓾ ꓞꓳ ꓫꓵꓽ ꓞꓳ ꓙꓰ ꓮꓽ ꓙꓵ ꓠꓬ ꓙꓵꓻ ꓢꓲ ꓒꓵꓽ ꓛꓳ ꓠꓹ ꓟ ꓬꓲ ꓪꓽ ꓔꓯ ꓢꓷ ꓡꓰ ꓝꓲˍ ꓟ ꓥ ꓡꓳ꓿
45016027	ꓬꓲ ꓕꓲ ꓣꓳ ꓔꓵꓸꓼ ꓙ ꓜꓲꓼ ꓠꓲꓹ ꓙꓳ ꓢꓴ ꓪꓴ-ꓢ ꓔꓯ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓟꓬꓱ ꓓꓳꓽ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
46001001	ꓬꓰ-ꓢꓴ ꓙꓲ-ꓢꓴ ꓬꓲ ꓝꓲ ꓓꓴ ꓬꓰ ꓠꓹ ꓟ꓾ ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ ꓘꓴ ꓔ ꓟ ꓒꓳ-ꓡꓳ ꓥꓪˍ ꓐꓰ ꓣꓳꓽ ꓮ ꓬꓲꓼ ꓢꓳ-ꓕꓲ-ꓠꓲ ꓡꓰ꓾
46001002	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓢꓲ ꓚꓰꓸ ꓟꓶ ꓡꓰ ꓢꓲ꓾ ꓪꓴ-ꓢ ꓢꓲꓽ ꓫꓬˍ ꓟ ꓑ ꓫꓬꓼ ꓬꓰ ꓝꓲˍ ꓐꓰ ꓘꓴ ꓔ ꓟ ꓘꓳ-ꓡꓱ-ꓕꓴ ꓗꓪ ꓔꓬ ꓢꓴ ꓪꓴ-ꓢ ꓬꓲ ꓘꓴ ꓜꓲꓼ ꓞꓳˍ ꓐꓰ꓾ ꓕꓲ ꓟꓵꓽ ꓕꓲ ꓟꓵꓽ ꓗꓪ ꓔꓬ ꓟ꓾ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱ ꓔꓯ ꓘꓴꓻ ꓢꓴ ꓮꓽ ꓙꓵ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓙꓲ-ꓢꓴ ꓠꓬ ꓬꓲ ꓪꓽˍ ꓐꓰ ꓣꓳꓽ ꓢꓲ ꓒꓽ ꓥ ꓡꓳ꓿
46001003	ꓣꓳꓽ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
46001004	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓖꓶˍ ꓟ ꓪꓴ-ꓢ ꓬꓲ ꓣꓱꓽ ꓛꓰ ꓑꓶꓸ ꓓꓴ꓾ ꓥꓪ ꓠꓬ ꓮ ꓕꓯˍ ꓟꓲ ꓠꓴ ꓪꓽ ꓪꓴꓸ ꓠꓬꓲ ꓪꓴ-ꓢ ꓔꓯ ꓫꓸ ꓟꓳˍ ꓡꓳ꓿
46001005	-
46001006	ꓙꓲ-ꓢꓴ ꓐꓱ ꓶ ꓥꓪ ꓠꓴꓽ ꓡꓰ ꓢꓷꓸ ꓙ ꓟꓳ ꓙˍ ꓟ ꓠꓬ ꓠꓴ ꓪꓽ ꓠꓲꓹ ꓟ ꓠꓯꓸꓼ ꓗꓪ ꓢꓷꓸ ꓕꓶꓻ ꓡꓰ ꓠꓬꓲ꓾ ꓠꓴ ꓪꓽ ꓠꓬ ꓮꓸ ꓫꓵ ꓗꓪˍ ꓟꓲ ꓬꓲ ꓠꓯꓸꓼ ꓗꓪ ꓐꓳ ꓡꓰ ꓢꓲ꓾ ꓐꓯ ꓙꓻˍ ꓐꓰ ꓢꓷꓸ ꓠꓲꓹ ꓮꓽ ꓙꓵ ꓙꓳˍ ꓠꓬꓲ ꓬꓲ ꓔꓯ ꓫꓸ ꓟꓳ꓿
46001007	ꓕꓱ ꓟ ꓗꓪ ꓐꓰ ꓠꓴ ꓪꓽ ꓠꓬ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓳꓸ ꓖꓶ ꓡ ꓟ ꓔꓯ ꓢꓲꓼ ꓙꓬ ꓢꓲ ꓦꓴꓻ ꓠꓬꓹ ꓟ ꓗꓪ꓾ ꓦ ꓗꓪ ꓟ ꓣꓱꓽ ꓛꓰ ꓡꓯꓼ ꓫꓴ ꓮ ꓡꓲ ꓕꓲ ꓫꓵꓽ ꓗꓪˍ ꓟꓲ ꓟꓽ ꓡꓳꓼ ꓟꓽ ꓗꓷ ꓡꓰ꓿
46001008	ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓦꓬꓼ ꓠꓬꓲ ꓗꓪ ꓠꓴ ꓪꓽ ꓔꓯ ꓕꓼ ꓓꓴ ꓟꓽ ꓙꓳ ꓠꓹ ꓟ꓾ ꓬꓲ ꓠꓬ ꓡꓳꓹ ꓬꓰ ꓗꓪ ꓛꓲ ꓠꓴ ꓪꓽ ꓔꓯ ꓕꓶꓻ ꓡꓰ ꓝꓲˍ ꓥꓳ꓿
46001009	ꓪꓴ-ꓢ ꓠꓬ ꓦ ꓡꓱ ꓐꓳˍ ꓟ ꓥ ꓢꓲ꓾ ꓠꓴ ꓪꓽ ꓔꓯ ꓠꓬ ꓬꓲ ꓮ ꓐꓲ꓾ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴˍ ꓐꓰ ꓙꓻ ꓡꓯꓽ ꓘꓳˍ ꓟ ꓗꓪ ꓓꓵꓽ ꓡꓰ ꓠꓹ ꓟ ꓘꓴ ꓔ ꓟ ꓥ ꓡꓳ꓿
46001010	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓮꓽ ꓙꓵ ꓢꓴ ꓕꓲꓽ ꓠꓲꓹ ꓟˍ ꓡꓰꓽ ꓬꓰ ꓢꓲ꓾ ꓠꓴ ꓪꓽ ꓗꓳ ꓡꓳ ꓗꓪ ꓗꓪꓺ ꓡꓯꓽ ꓘꓳˍ ꓟ ꓟꓽ ꓙꓳꓻ ꓙꓳ꓾ ꓓꓵꓽ ꓙꓽˍ ꓟ ꓮꓽ ꓙꓵ ꓗꓪ ꓧꓳꓹ ꓡꓯꓽ ꓘꓳ ꓠꓹ ꓟ꓾ ꓥꓪ ꓠꓬ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓔꓯ ꓘꓶꓸ ꓖꓶˍ ꓥꓳ꓿
46001011	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓗꓷ-ꓡꓳꓽ ꓦꓲ ꓗꓪ ꓔꓬ ꓢꓴ ꓡꓰ꓾ ꓠꓴ ꓪꓽ ꓗꓳ ꓡꓳ ꓗꓪ ꓢꓯꓼ ꓡꓯꓽ ꓘꓳ ꓓꓴ ꓙꓳˍ ꓟ꓾ ꓥꓪ ꓔꓯ ꓐꓯ ꓖꓶ ꓡꓺꓳ꓿
46001012	ꓮ ꓟꓶ ꓥꓪ ꓐꓯ ꓠꓲꓹ ꓫꓵˍ ꓟ ꓠꓬ ꓕꓱ ꓡꓱ ꓥꓳ꓿ ꓠꓴ ꓪꓽ ꓗꓳ ꓡꓳ ꓗꓪ꓾ ꓥꓪ ꓠꓽ ꓒꓳ-ꓡꓳ ꓔꓯꓸ ꓟ ꓥꓳ꓾ ꓥꓪ ꓠꓽ ꓬ-ꓑꓳ-ꓡꓳ ꓔꓯꓸ ꓟ ꓥꓳ꓾ ꓥꓪ ꓠꓽ ꓗꓷ-ꓒ ꓔꓯꓸ ꓟ ꓥꓳ꓾ ꓥꓪ ꓠꓽ ꓙꓲ-ꓢꓴ ꓔꓯꓸ ꓟ ꓥꓳ꓾ ꓐꓰ ꓐꓯ ꓢꓴ ꓙꓳˍ ꓐꓷ꓿
46001013	ꓙꓲ-ꓢꓴ ꓠꓬ ꓬꓲ ꓗꓪ ꓗꓪꓺ ꓡꓰ ꓟ ꓥ ꓡ? ꓠꓴ ꓪꓽ ꓐꓱ ꓶ ꓕꓯꓼ ꓔꓶꓸ ꓗꓷ ꓟ ꓠꓬ ꓒꓳ-ꓡꓳ ꓥ ꓡ? ꓠꓴ ꓪꓽ ꓠꓬ ꓒꓳ-ꓡꓳ ꓟꓬꓱꓺ ꓗꓪ ꓐꓰ ꓖꓳ ꓓꓱ ꓔꓲꓹ ꓗꓷ ꓟ ꓥ ꓡ?
46001014	-
46001015	ꓠꓴ ꓪꓽ ꓠꓬ ꓥꓪ ꓟꓬꓱꓺ ꓗꓪ ꓐꓰ ꓖꓳ ꓓꓱ ꓔꓲꓹ ꓟꓶꓻ ꓗꓷꓳ꓾ ꓐꓰ ꓐꓯ ꓢꓴ ꓙꓳꓻ ꓡ ꓟ ꓔꓯ ꓗꓳꓺ ꓚꓱ ꓠꓬꓲ꓾ ꓚꓲ-ꓢꓶ-ꓑꓴˍ ꓐꓰ ꓗꓷ-ꓬꓴ ꓟꓽ ꓥ ꓠꓬ꓾ ꓠꓱꓸ ꓐꓯ ꓢꓴ ꓮꓽ ꓟ ꓔꓯˍ ꓟꓲ ꓥꓪ ꓚꓲꓸ ꓛꓬ ꓡꓰ ꓖꓳ ꓓꓱ ꓟꓽ ꓔꓲꓹ ꓖꓶ ꓗꓷ ꓠꓬꓲ꓾ ꓪꓴ-ꓢ ꓔꓯ ꓫꓸ ꓟꓳ꓿
46001016	ꓝꓮꓲ ꓢꓶ-ꓕꓲ-ꓩ-ꓠ ꓕꓲ ꓦꓲ ꓔꓯˍ ꓟꓲ ꓥꓪ ꓡꓰ ꓖꓳ ꓓꓱ ꓔꓲꓹ ꓖꓶ ꓗꓷꓳ꓿ ꓕꓱ ꓟꓬ ꓟ ꓟꓽ ꓥ ꓠꓬ ꓠꓱꓸ ꓐꓯ ꓢꓴ ꓔꓯ ꓥꓪ ꓡꓰ ꓔꓲꓹ ꓖꓶ ꓟꓽ ꓔꓲꓹ ꓖꓶ꓾ ꓥꓪ ꓚꓲꓸ ꓟꓽ ꓟꓶ꓿
46001017	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓡꓰ ꓥꓪ ꓔꓯ ꓝꓲꓺ ꓔ ꓟ ꓠꓬ꓾ ꓖꓳ ꓓꓱ ꓔꓲꓹ ꓖꓶ ꓠꓹ ꓟ ꓟꓽ ꓥ꓾ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓠꓹ ꓟ ꓥ ꓡꓳ꓿ ꓙꓲ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓬꓲ ꓪꓽ ꓠꓬꓲˍ ꓟ ꓔꓯ ꓟꓽ ꓖꓳꓽ ꓡꓰ ꓝꓲ ꓠꓹ ꓟ꓾ ꓡ ꓞꓳ ꓙꓽ ꓗꓴꓸ ꓠꓲꓹ ꓐꓯ ꓙꓻ ꓣꓱꓽ ꓢꓲ ꓙꓲ-ꓢꓴ ꓡꓰ ꓥꓪ ꓔꓯ ꓟꓸ ꓟꓲꓽ ꓟꓽ ꓚ ꓝꓲ꓿
46001018	ꓟꓶꓽ ꓬꓰ ꓔꓬ ꓢꓴ ꓔꓯꓸ ꓟꓳꓸ ꓐꓯ ꓠꓬ꓾ ꓡꓯꓼ ꓐꓳ ꓔꓶꓸ ꓓꓴ ꓟꓸ ꓟꓲꓽ ꓠꓽ ꓙꓲꓽˍ ꓟ ꓥ ꓡꓳ꓾ ꓐꓰ ꓓꓵꓽ ꓙˍ ꓡꓳ꓿ ꓚꓬꓴ ꓟꓶ ꓢꓴ ꓣꓳꓽ ꓔꓯ ꓟꓳꓸ ꓠꓽ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓥ ꓡꓳ꓿
46001019	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓥꓪ ꓡꓰ ꓙꓽ ꓗꓴ ꓠꓲꓹ ꓙꓳ ꓢꓴ ꓙꓽ ꓗꓴ ꓠꓲꓹ ꓔꓯ ꓐꓬ ꓡꓰ ꓝꓲ ꓢꓲ꓾ ꓢꓷꓸ ꓠꓲꓹ ꓙꓳ ꓢꓴ ꓢꓷꓸ ꓠꓲꓹ ꓔꓯ ꓖꓳꓽ ꓡꓰ ꓝꓲˍ ꓥꓳ꓾ ꓐꓰ ꓐꓳ ꓔ ꓡꓳ꓿
46001020	ꓙꓽ ꓗꓴ ꓠꓲꓹ ꓙꓳ ꓢꓴ ꓮ ꓡꓲ ꓗꓪ ꓔꓬ ꓡ? ꓙꓵꓽ ꓗ ꓟꓸ ꓒ ꓮ ꓡꓲ ꓗꓪ ꓔꓬ ꓡ? ꓕꓱ ꓕꓲ ꓤꓶ ꓗꓪ ꓟ ꓧꓳꓺ ꓡꓯꓽ ꓘꓳ ꓒꓽ ꓮ ꓡꓲ ꓗꓪ ꓔꓬ ꓡ? ꓪꓴ-ꓢ ꓠꓬ ꓟꓲ ꓠꓯ ꓕꓱ ꓟ ꓗꓪ ꓟ ꓙꓽ ꓗꓴꓸ ꓠꓲꓹ ꓔꓯ ꓙꓲꓽˍ ꓟ ꓒꓬꓱꓼ ꓡ ꓝꓲꓳ ꓟꓽ ꓥ ꓡ?
46001021	ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓞꓳ ꓤ ꓢꓷꓸ ꓠꓲꓹ ꓗꓪ ꓐꓰ ꓪꓴ-ꓢ ꓬꓲ ꓙꓽ ꓗꓴꓸ ꓠꓲꓹ ꓗꓪ ꓟ ꓚꓴꓽ ꓬꓲꓹ ꓔꓯ ꓢꓷꓸ ꓡꓰ ꓟꓽ ꓘꓴꓻ ꓠꓬꓲ꓾ ꓞꓳ ꓤ ꓡꓰ ꓙꓲꓽˍ ꓟ ꓚꓬꓹ ꓔ ꓟ ꓶꓼ ꓓꓳ ꓫꓱꓹ ꓓꓳꓽ ꓟꓸ ꓟꓲꓽ ꓕꓱ ꓟ ꓚˍ ꓟ ꓗꓪ ꓐꓰ꓾ ꓙꓵꓻ ꓢꓴ ꓐꓴ ꓔꓯ ꓪꓴ-ꓢ ꓡꓰ ꓚꓬꓴ ꓟꓶ ꓡꓰ ꓝꓲ ꓠꓹ ꓟ ꓠꓲꓹ ꓒꓴˍ ꓡꓳ꓿
46001022	ꓬꓴ-ꓔ ꓡ ꓞꓳ ꓠꓽ ꓢꓷꓸ ꓡꓰ ꓓꓴ ꓓꓰꓽˍ ꓡꓳ꓿ ꓦꓲ-ꓡꓲ ꓡ ꓞꓳ ꓠꓬ ꓙꓽ ꓗꓴ ꓠꓲꓹ ꓧꓪꓺˍ ꓡꓳ꓿
46001023	ꓖꓳ ꓡꓱ ꓥ ꓟꓲ ꓥꓪ ꓠꓴꓽ ꓠꓽ ꓕꓯꓼ ꓔꓶ ꓗꓷ ꓟ ꓙꓲ-ꓢꓴ ꓟꓸ ꓟꓲꓽ ꓚ ꓟꓸ ꓖꓶˍ ꓡꓳ꓿ ꓕꓱ ꓟ ꓠꓬ ꓬꓴ-ꓔ ꓡ ꓞꓳ ꓔꓯ ꓟꓳꓸ ꓛꓲ ꓕꓲꓽ ꓓꓴ ꓥ ꓢꓲ꓾ ꓐꓶꓽ ꓞꓳ ꓔꓯ ꓟꓳꓸ ꓠꓽ ꓙꓲꓽˍ ꓟ ꓥ ꓡꓳ꓿
46001024	ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓘꓴ ꓔ ꓢꓴ ꓔꓯꓸ ꓟꓳ ꓠꓽ꓾ ꓬꓴ-ꓔ ꓡ ꓞꓳ ꓥ ꓟꓲ꓾ ꓦꓲ-ꓡꓲ ꓡ ꓞꓳ ꓥ ꓟꓲ꓾ ꓙꓲ-ꓢꓴ ꓠꓬ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓐꓰ꓾ ꓪꓴ-ꓢ ꓬꓲ ꓙꓽ ꓗꓴ ꓠꓲꓹ ꓥ ꓡꓳ꓿
46001025	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓙꓲꓽˍ ꓟ ꓠꓬ ꓞꓳ ꓤ ꓢꓷꓸˍ ꓟ ꓕꓯ ꓢꓲ ꓙꓽ ꓗꓴ ꓠꓲꓹ ꓙꓳ ꓢꓲ꓾ ꓪꓴ-ꓢ ꓢꓯꓼ ꓐꓽˍ ꓟ ꓠꓬ ꓞꓳ ꓤ ꓢꓯꓼ ꓪꓽ ꓕꓯ ꓢꓲ ꓪꓽ ꓠꓬꓲˍ ꓡꓳ꓿
46001026	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓘꓴˍ ꓕꓯ ꓠꓴ ꓪꓽ ꓮ ꓡꓲ ꓡꓴ ꓫꓵ ꓡ ꓞꓳ ꓥ ꓟ ꓔꓯ ꓓꓵꓽ ꓙ ꓠꓬꓲ꓿ ꓠꓴ ꓪꓽ ꓗꓳ ꓡꓳ ꓗꓪ ꓟꓲ ꓠꓯ ꓔꓯꓸ ꓟꓳꓸ ꓙꓽ ꓗꓴ ꓠꓲꓹ ꓙꓳ ꓢꓴ ꓟꓽ ꓟꓬꓽ꓿ ꓪꓽ ꓠꓬꓲ ꓢꓴˍ ꓟꓲ ꓟꓽ ꓟꓬꓽ꓿ ꓒꓵꓽˍ ꓟ ꓡ ꓞꓳ ꓥ ꓟꓲ ꓟꓽ ꓟꓬꓽ꓿
46001027	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓬ ꓙ ꓗꓴ ꓠꓲꓹ ꓙꓳ ꓢꓴ ꓔꓯ ꓫꓸ ꓔꓳ ꓡꓰ ꓝꓲ ꓠꓹ ꓟ꓾ ꓟꓲ ꓠꓯ ꓗꓪ ꓟ ꓙꓲꓽˍ ꓟ ꓔꓯ ꓢꓲ ꓓꓳ ꓡꓺꓳ꓿ ꓝꓮꓲ ꓠꓬ ꓪꓽ ꓠꓬꓲ ꓢꓴ ꓔꓯ ꓫꓸ ꓔꓳ ꓡꓰ ꓝꓲ ꓠꓹ ꓟ ꓢꓯꓼ ꓐꓽ ꓢꓴ ꓔꓯ ꓢꓲ ꓓꓳ ꓡꓺꓳ꓿
46001028	ꓪꓴ-ꓢ ꓠꓬ ꓟꓲ ꓠꓯ ꓗꓪ ꓟꓽ ꓒꓵꓽ ꓟ ꓐꓰ꓾ ꓢꓴ ꓡꓰ ꓟꓳꓻ ꓟꓽ ꓟꓵ ꓟ ꓔꓯ ꓢꓲꓺ ꓓꓳ ꓡ ꓡꓳ꓿ ꓝꓮꓲ ꓠꓬ꓾ ꓙꓳꓻ ꓔꓬ ꓟ ꓔꓯ ꓖꓳꓽ ꓡꓰ ꓝꓲ ꓠꓹ ꓟ꓾ ꓟꓽ ꓙꓳꓻ ꓔꓬ ꓟ ꓔꓯ ꓢꓲꓺ ꓓꓳ ꓡ ꓡꓳ꓿
46001029	ꓕꓱ ꓟ ꓠꓬ ꓮꓽ ꓟ ꓥ ꓟꓲ ꓪꓴ-ꓢ ꓟꓲꓽ ꓙꓬ ꓗꓪ ꓘꓶꓽ ꓘꓹ ꓟꓽ ꓐ ꓡ ꓠꓹ ꓟ ꓥ ꓡꓳ꓿
46001030	ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓠꓬ ꓪꓴ-ꓢ ꓡꓰ ꓙꓲ-ꓢꓴ ꓬꓰ-ꓢꓴˍ ꓐꓰ ꓝꓱꓺ ꓡꓰ ꓝꓲꓳ꓿ ꓬꓲ ꓠꓬ ꓣꓳꓽ ꓐꓱ ꓶ ꓪꓴ-ꓢ ꓬꓲ ꓙꓽ ꓗꓴ ꓠꓲꓹˍ ꓐꓰ꓾ ꓔꓱꓹ ꓜꓳꓽˍ ꓟ ꓐꓰ꓾ ꓢꓲ ꓚꓰꓸ ꓟꓶ ꓡꓰ ꓓꓴˍ ꓐꓰ ꓫꓴꓹ ꓣꓴ ꓓꓴ ꓒꓬꓱꓼ ꓡꓺꓳ꓿
46001031	ꓕꓱ ꓟ ꓑꓶꓸ ꓓꓴ ꓕꓳ ꓶ ꓗꓪ꓾ ꓘꓶꓽ ꓘꓹ ꓢꓴ ꓠꓬ ꓢꓲ ꓒꓽ ꓠꓯꓸꓼ ꓗꓪˍ ꓡꓰꓽ ꓘꓶꓽ ꓘꓹ ꓝꓲ꓾ ꓐꓰ ꓐꓳ ꓔ ꓟ ꓥ ꓡꓳ꓿
46002001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓧꓶꓸ ꓕꓯ ꓠꓴ ꓪꓽ ꓔꓬ ꓗꓪ ꓥꓪ ꓡ ꓢꓲ ꓪꓴ-ꓢ ꓬꓲ ꓚꓵ ꓘꓶꓽ ꓐꓱ ꓶ ꓢꓷꓸ ꓙ ꓟꓳ ꓙˍ ꓟ ꓠꓬ꓾ ꓐꓯ ꓙˍ ꓐꓰ ꓙꓽ ꓗꓴꓸ ꓠꓲꓹ ꓐꓯ ꓘꓶ ꓗꓪ ꓐꓰ ꓟꓽ ꓥ꓿
46002002	ꓬꓰ-ꓢꓴ ꓙꓲ-ꓢꓴˍ ꓐꓰ ꓬꓲ ꓔꓯ ꓕꓯꓼ ꓔꓶ ꓗꓷ ꓟ ꓟꓸ ꓟꓲꓽ ꓟꓽ ꓥ ꓠꓬ꓾ ꓠꓴ ꓪꓽ ꓗꓳ ꓡꓳ ꓗꓪ ꓠꓱꓸ ꓐꓯꓼ ꓮꓸ ꓫꓵˍ ꓟꓲ ꓟꓽ ꓢꓷꓸ ꓟ ꓡꓰ ꓐꓰ ꓔꓬ ꓠꓹ ꓟ꓾ ꓥꓪ ꓚꓴꓽ ꓬꓲꓹ ꓓꓶꓽ ꓚꓵ ꓡꓰꓳ꓿
46002003	ꓖꓳ ꓕꓯ ꓥꓪ ꓠꓬ ꓢꓯꓼ ꓐꓽ ꓠꓬꓲ ꓙꓳꓺ ꓠꓬꓲ ꓮꓽ ꓘꓶꓸ ꓛꓱꓽ ꓛꓱꓽ ꓠꓬꓲ ꓐꓰ ꓠꓴ ꓪꓽ ꓔꓬ ꓗꓪ ꓡꓻ ꓗꓷꓳ꓿
46002004	-
46002005	ꓖꓳ ꓡꓱ ꓢꓲ ꓠꓴ ꓪꓽ ꓙꓵꓻ ꓠꓲꓹ ꓠꓬ ꓞꓳ ꓤ ꓙꓽ ꓗꓴꓸ ꓠꓲꓹ ꓗꓪ ꓬꓲ ꓚꓰ ꓜꓶꓻ ꓔ ꓟ ꓟꓽ ꓥ ꓥ꓾ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓗꓪ ꓡꓰ ꓬꓲ ꓚꓰ ꓜꓶꓻ ꓔ ꓟ ꓒꓬꓱꓼ ꓡ ꓝꓲ ꓠꓹ ꓟ꓾ ꓠꓴ ꓪꓽ ꓔꓯ ꓥꓪ ꓡꓰ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓖꓶˍ ꓕꓯ꓾ ꓟꓲ ꓠꓯ ꓙꓽ ꓗꓴ ꓠꓲꓹ ꓐꓯ ꓘꓶ ꓟꓽ ꓣꓱꓽ ꓣꓱ꓾ ꓢꓲ-ꓫꓬ-ꓟ-ꓦ ꓬꓲ ꓪꓽ ꓠꓬꓲˍ ꓟ ꓗꓪ ꓐꓰ ꓟꓳꓸ ꓖꓶ ꓓꓳ ꓡ ꓝꓲˍ ꓟ ꓥ ꓡꓳ꓿
46002006	ꓥꓪ ꓠꓬ ꓦ ꓗꓪ ꓞꓲꓼ ꓔꓰꓹ ꓡꓰ ꓢꓴ ꓐꓴ ꓔꓯ ꓙ ꓗꓴ ꓠꓲꓹ ꓗꓪ ꓟ ꓐꓯ ꓘꓶ ꓚ ꓟꓸ ꓖꓶˍ ꓡꓳ꓿ ꓖꓳ ꓡꓱ ꓥ ꓟꓲ ꓟꓲ ꓠꓯ ꓕꓱ ꓟ ꓗꓪ ꓟ ꓙꓽ ꓗꓴꓸ ꓠꓲꓹˍ ꓐꓰ꓾ ꓕꓱ ꓕꓲ ꓤꓶ ꓟ ꓪꓴꓸ ꓓꓵ ꓣꓱ ꓢꓴ ꓐꓴ ꓙ ꓗꓴ ꓠꓲꓹ ꓐꓯ ꓘꓶ ꓠꓽ ꓟꓽ ꓥ꓿ ꓬꓲ ꓪꓽ ꓠꓽ ꓡꓳꓹ ꓬꓰˍ ꓥꓳ꓿
46002007	ꓖꓳ ꓡꓱ ꓥ ꓟꓲ ꓣꓳꓽ ꓠꓬ꓾ ꓟꓲ ꓠꓯ ꓕꓱ ꓟ ꓟꓽ ꓙꓳ ꓕꓯˍ ꓡꓰ ꓣꓳꓽ ꓔꓯ ꓟꓬꓱ ꓓꓳꓽ ꓟꓶ ꓡꓰ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓝꓰꓹ ꓔ ꓟ ꓬꓲ ꓚꓵ ꓘꓶꓽ ꓙꓽ ꓗꓴꓸ ꓠꓲꓹ ꓐꓯ ꓘꓶ ꓚꓺˍ ꓡꓳ꓿
46002008	ꓟꓲ ꓠꓯ ꓕꓱ ꓟ ꓗꓪ ꓟ ꓪꓴꓸ ꓓꓵ ꓣꓱ ꓢꓴ ꓐꓴˍ ꓟꓲ ꓙ ꓗꓴ ꓠꓲꓹ ꓕꓱ ꓟ ꓔꓯ ꓟꓽ ꓢꓷ ꓠꓬꓲ꓿ ꓬꓲ ꓪꓽ ꓢꓷꓸˍ ꓕꓯ ꓠꓽ꓾ ꓐꓬꓱꓽ ꓡꓱꓼ ꓡꓱ ꓟ ꓢꓲ ꓒ ꓔꓯ ꓟꓽ ꓕꓯꓼ ꓔꓶꓸ ꓗꓷ ꓡꓳ ꓫꓵꓽ ꓥ ꓡꓳ꓿
46002009	ꓕꓱ ꓟ ꓠꓽ ꓕꓳ ꓶ ꓗꓪ꓾ ꓪꓴ-ꓢ ꓡꓰ ꓬꓲ ꓔꓯ ꓠꓲꓹ ꓠꓵ ꓢꓴ ꓐꓱ ꓶ ꓙꓽ ꓖꓶ ꓔ ꓟ ꓠꓬ꓾ ꓟꓬ ꓢꓶꓽ ꓟꓽ ꓟꓳ ꓠꓬꓲ ꓟ꓾ ꓠꓸ ꓑꓳ ꓟꓽ ꓑ ꓙꓽ ꓠꓬꓲ ꓟ꓾ ꓞꓳ ꓤ ꓠꓲꓹ ꓟ ꓗꓪˍ ꓟꓲ ꓟꓽ ꓓꓵ ꓡꓰ ꓠꓬꓲ ꓟ꓾ ꓙꓽ ꓖꓶ ꓔ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
46002010	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓚꓵ ꓘꓶꓽ ꓕꓱ ꓟ ꓣꓳꓽ ꓔꓯ ꓟꓳꓸ ꓖꓶ ꓡꓺꓳ꓿ ꓮ ꓡꓲꓳ ꓐꓯ ꓠꓬ ꓢꓲ-ꓫꓬ-ꓟ-ꓦ ꓠꓽ ꓙꓳˍ ꓟ ꓥ ꓕ ꓑꓳꓸ ꓔꓯ ꓧꓪ ꓟꓰꓹ ꓠꓬꓲˍ ꓡꓳ꓿ ꓪꓴ-ꓢ ꓠꓯꓸˍ ꓟ ꓫꓵꓽ ꓪꓴꓻ ꓔꓯˍ ꓟꓲ ꓟꓰꓹ ꓠꓬꓲˍ ꓡꓳ꓿
46002011	ꓞꓳ ꓦ ꓟꓽ ꓥ ꓠꓬ ꓞꓳ ꓤ ꓓꓵꓽ ꓙꓽˍ ꓟ ꓔꓯ ꓢꓷꓸ ꓢꓴ ꓮꓽ ꓟ ꓥ ꓡ? ꓖꓳ ꓟ ꓡꓰ ꓐꓰ ꓪꓴ-ꓢ ꓦ ꓟꓽ ꓥ ꓠꓬ ꓪꓴ-ꓢ ꓓꓵꓽ ꓙꓽˍ ꓟ ꓔꓯ ꓢꓷꓸ ꓢꓴ ꓟꓽ ꓙꓳ꓿
46002012	ꓖꓳ ꓡꓱ ꓥ ꓟꓲ ꓣꓳꓽ ꓟꓶ ꓗꓷ ꓟ ꓠꓬ ꓟꓲ ꓠꓯ ꓗꓪ ꓟ ꓦ ꓟꓽ ꓥ꓿ ꓪꓴ-ꓢ ꓔꓯ ꓐꓰ ꓡꓻ ꓟ ꓦ ꓥ ꓡꓳ꓿ ꓕꓱ ꓟ ꓠꓬ ꓪꓴ-ꓢ ꓡꓰ ꓣꓳꓽ ꓔꓯ ꓡꓯꓼ ꓡꓳꓻ ꓡꓳ ꓖꓶ ꓡ ꓟ ꓡꓯꓼ ꓫꓴ ꓔꓯ ꓢꓷꓸ ꓡꓰ ꓠꓹ ꓟ ꓥ ꓡꓳ꓿
46002013	ꓥꓪ ꓠꓴꓽ ꓕꓱ ꓟꓬ ꓫꓵ ꓐꓯˍ ꓟ ꓠꓬ꓾ ꓞꓳ ꓤ ꓙ ꓗꓴ ꓠꓲꓹ ꓡꓰ ꓟꓸ ꓖꓶˍ ꓟ ꓐꓯ ꓘꓶ ꓗꓪ ꓐꓰ ꓟꓽ ꓥ ꓥ꓾ ꓢꓲ-ꓫꓬ-ꓟ-ꓦ ꓟꓸ ꓖꓶˍ ꓟ ꓐꓯ ꓘꓶꓽˍ ꓐꓰ꓾ ꓦ ꓗꓪ ꓟ ꓙꓽ ꓗꓴꓸ ꓠꓲꓹ ꓡꓰ ꓦ ꓗꓪ ꓟ ꓫꓵꓽ ꓪꓴꓻ ꓒꓶꓻ ꓟꓸ ꓖꓶˍ ꓟ ꓥ ꓡꓳ꓿
46002014	ꓧꓪꓽ ꓗꓪ ꓟ ꓡ ꓞꓳ ꓠꓬ꓾ ꓪꓴ-ꓢ ꓦ ꓗꓪ ꓟ ꓫꓵꓽ ꓪꓴꓻ ꓠꓽ ꓙꓲꓽˍ ꓟ ꓥꓳ꓾ ꓐꓰ ꓓꓵꓽ ꓙꓽˍ ꓠꓬꓲ꓾ ꓦ ꓗꓪ ꓟ ꓔꓯ ꓘꓳ ꓣꓴ ꓟꓽ ꓐ ꓡ꓿ ꓕꓱ ꓟꓬ ꓫꓵꓽ ꓠꓬ ꓦ ꓗꓪ ꓐꓰˍ ꓡꓰꓽ ꓙꓽ ꓜꓲꓼ ꓐ ꓡ ꓟ ꓥ ꓠꓬꓲ꓾ ꓧꓪꓽ ꓗꓪ ꓟ ꓡ ꓞꓳ ꓠꓬ ꓙꓽ ꓜꓲꓼ ꓟ ꓗꓴꓸ꓿
46002015	ꓦ ꓗꓪ ꓟ ꓡ ꓞꓳ ꓠꓽ ꓙꓳˍ ꓟ ꓥ ꓕ ꓑꓳ ꓔꓯ ꓦꓰꓽ ꓗꓴꓸ ꓡꓳ꓿ ꓖꓳ ꓡꓱ ꓥ ꓟꓲ ꓧꓪꓽ ꓗꓪ ꓟ ꓡꓽ ꓞꓳ ꓡꓰ ꓬꓲ ꓔꓯ ꓦꓰꓽ ꓐ ꓡ ꓢꓴ ꓟꓽ ꓙꓳ꓿
46002016	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓢꓲ ꓒꓽ ꓬꓲ ꓓꓵꓽ ꓙˍ ꓟ ꓔꓯ ꓢꓷꓸ ꓢꓲ꓾ ꓬꓲ ꓔꓯ ꓟꓸ ꓖꓶ ꓗꓴꓸ ꓢꓴ ꓮꓽ ꓟ ꓥ ꓡ? ꓐꓰ꓾ ꓐꓯˍ ꓡꓳ꓿ ꓖꓳ ꓡꓱ ꓥ ꓟꓲ ꓣꓳꓽ ꓠꓯꓸꓼ ꓗꓪ ꓠꓽ ꓙꓲ-ꓢꓴ ꓬꓲ ꓠꓲꓹ ꓟ ꓓꓯꓹ ꓡꓳ꓿
46003001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓧꓶꓸ ꓕꓯ ꓠꓴ ꓪꓽ ꓔꓯ ꓥꓪ ꓫꓸ ꓕꓱˍ ꓕꓯ꓾ ꓦ ꓗꓪ ꓟ ꓡ ꓞꓳ ꓔꓯˍ ꓡꓰ ꓐꓰ ꓫꓸ ꓕꓱ ꓟꓽ ꓠ꓿ ꓧꓪꓽ ꓖꓳ ꓓꓱ ꓗꓪ ꓟ ꓐꓰ꓾ ꓙꓲ-ꓢꓴ ꓠꓯꓸꓼ ꓗꓪ ꓞꓳ ꓫꓵꓼ ꓤ ꓔꓯˍ ꓡꓰ ꓐꓰ ꓫꓸ ꓕꓱ ꓗꓷꓳ꓿
46003002	ꓥꓪ ꓠꓬ ꓠꓴ ꓪꓽ ꓔꓯ ꓜꓻ ꓑꓰꓹ ꓟꓽ ꓖꓶ ꓜꓽ ꓜ ꓮꓽ ꓚꓵꓹ ꓖꓶ ꓓꓳꓻ ꓗꓷꓳ꓿ ꓮ ꓡꓲꓳ ꓐꓯ ꓠꓬ ꓖꓳ ꓕꓯ ꓠꓴ ꓪꓽ ꓜꓻ ꓑꓰꓹ ꓜꓽ ꓟꓽ ꓗꓴꓸ꓿ ꓚꓵ ꓚꓵ ꓐꓯˍ ꓠꓬ ꓮ ꓟꓶˍ ꓟꓲ ꓜꓽ ꓟꓽ ꓗꓴꓸ ꓢꓰꓽ꓿
46003003	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓮ ꓟꓶˍ ꓟꓲ ꓧꓪꓽ ꓗꓪ ꓟ ꓡ ꓞꓳ ꓥ ꓢꓰꓽ ꓡꓳ꓿ ꓠꓴ ꓪꓽ ꓗꓳ ꓡꓳ ꓗꓪ ꓟꓬ ꓦꓯꓸˍ ꓟ ꓐꓰ ꓢꓯꓼ ꓡꓯꓽ ꓘꓳˍ ꓟ ꓙꓳˍ ꓠꓬꓲ꓾ ꓠꓴ ꓪꓽ ꓠꓽ ꓧꓪꓽ ꓗꓪ ꓟ ꓥ ꓢꓲ꓾ ꓟꓲ ꓠꓯ ꓚꓱꓹ ꓚ ꓢꓴ ꓥ ꓢꓰꓽ ꓡꓳ ꓟꓽ ꓥ ꓡ?
46003004	ꓠꓴ ꓪꓽ ꓕꓲ ꓣꓳ ꓠꓬ꓾ ꓥꓪ ꓠꓽ ꓒꓳ-ꓡꓳ ꓔꓯꓸ ꓟ ꓥꓳ꓾ ꓠꓱꓸ ꓐꓯ ꓕꓲ ꓣꓳ ꓠꓬ꓾ ꓥꓪ ꓠꓽ ꓬ-ꓑꓳ-ꓡꓳ ꓔꓯꓸ ꓟ ꓥꓳ꓾ ꓐꓰ ꓐꓯˍ ꓠꓬ꓾ ꓠꓴ ꓪꓽ ꓠꓽ ꓧꓪꓽ ꓗꓪ ꓟ ꓟꓽ ꓥ ꓡ?
46003005	ꓬ-ꓑꓳ-ꓡꓳ ꓠꓬ ꓮꓸ ꓫꓵ ꓥ ꓡ? ꓒꓳ-ꓡꓳ ꓠꓬ ꓮꓸ ꓫꓵ ꓥ ꓡ? ꓢꓲ ꓒꓽ ꓡꓰ ꓮꓽ ꓟ ꓔꓯ ꓮ ꓡꓲ ꓖꓶˍ ꓠꓬ ꓖꓳ ꓡꓱ ꓣꓱꓽ ꓙ ꓢꓴˍ ꓡꓰꓽ ꓥ ꓢꓲ꓾ ꓬꓲ ꓪꓽ ꓗꓪ ꓐꓰ ꓢꓲ ꓒꓽ ꓔꓯ ꓠꓴ ꓪꓽ ꓙꓵꓻ ꓗꓷ ꓟ ꓥ ꓡꓳ꓿
46003006	ꓥꓪ ꓠꓬ ꓔꓶ ꓢꓴ꓾ ꓬ-ꓑꓳ-ꓡꓳ ꓠꓬ ꓬꓲꓻ ꓙꓬ ꓕꓲꓽ ꓢꓴ ꓥ ꓢꓲ꓾ ꓪꓴꓽ ꓡ ꓝꓲ ꓢꓴ ꓠꓽ ꓪꓴ-ꓢ ꓥ ꓡꓳ꓿
46003007	ꓖꓳ ꓡꓱ ꓠꓬꓲ ꓔꓶ ꓢꓴˍ ꓟꓲ꓾ ꓬꓲꓻ ꓙꓬ ꓕꓲꓽ ꓢꓴˍ ꓟꓲ ꓮꓸ ꓫꓵ ꓟꓽ ꓥ꓿ ꓚꓬꓹ ꓒꓵꓽˍ ꓟ ꓠꓬ ꓪꓴꓽ ꓡ ꓝꓲ ꓢꓴ ꓪꓴ-ꓢˍ ꓡꓰꓽ ꓥ ꓡꓳ꓿
46003008	ꓔꓶ ꓢꓴˍ ꓐꓰ ꓬꓲꓻ ꓙꓬ ꓕꓲꓽ ꓢꓴ ꓠꓬ ꓕꓲ ꓡꓰꓹꓼ ꓟꓬꓱꓽ ꓬꓰ ꓢꓴ ꓥ ꓢꓲ꓾ ꓮꓽ ꓟ ꓟꓬꓱꓽ ꓮ ꓡꓲ ꓬꓰ ꓗꓷ ꓠꓬ ꓖꓳ ꓡꓱ ꓡꓯꓼ ꓫꓴ ꓟꓶˍ ꓥꓳ꓿
46003009	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠ ꓪꓴ-ꓢˍ ꓐꓰ ꓕꓲ ꓛꓳꓺꓼ ꓟꓬꓱꓽ ꓬꓰ ꓢꓴ ꓥ ꓢꓲ꓾ ꓠꓴ ꓪꓽ ꓠꓬ ꓪꓴ-ꓢ ꓦ ꓟꓲˍ ꓐꓰ ꓪꓴ-ꓢ ꓡꓰ ꓜꓶ ꓔꓬ ꓟ ꓦꓲ ꓥ ꓡꓳ꓿
46003010	ꓪꓴ-ꓢ ꓡꓰ ꓥꓪ ꓔꓯ ꓖꓶ ꓡ ꓟ ꓣꓱꓽ ꓛꓰ ꓗꓪ ꓐꓰ꓾ ꓥꓪ ꓠꓬ ꓙꓽ ꓜꓲꓼˍ ꓟ ꓦꓲ ꓫꓬ ꓢꓴ ꓑꓴ ꓙꓵꓻˍ ꓡꓰ ꓐꓰ ꓦꓲ ꓚꓰ ꓜꓶ ꓗꓷ ꓢꓲ꓾ ꓠꓱꓸ ꓐꓯ ꓢꓴ ꓠꓬ ꓦꓲ ꓚꓰ ꓖꓳ ꓟ ꓕꓯꓽ ꓢꓲ ꓗꓪ ꓦꓲ ꓫꓬꓹˍ ꓡꓳ꓿ ꓖꓳ ꓡꓱ ꓢꓲ ꓦꓲ ꓚꓰ ꓖꓳ ꓟ ꓕꓯꓽ ꓢꓲ ꓗꓪ ꓦꓲ ꓫꓬ ꓢꓴ ꓮ ꓡꓲ ꓕꓲ ꓣꓳˍ ꓟꓲ ꓮꓽ ꓘꓶꓸ ꓤ ꓟꓳ ꓠꓯꓹ ꓡꓳ꓿
46003011	ꓮ ꓡꓲꓳ ꓐꓯ ꓠꓬ ꓜꓶꓻ ꓓꓳ ꓡꓰ ꓟ ꓦꓲ ꓚꓰ ꓖꓳ ꓟ ꓟꓽ ꓥ ꓠꓬ꓾ ꓠꓱꓸ ꓐꓯ ꓦꓲ ꓚꓰ ꓜꓶ ꓐ ꓡ ꓢꓴ ꓟꓽ ꓙꓳ꓿ ꓦꓲ ꓚꓰ ꓖꓳ ꓟ ꓠꓬ ꓬꓰ-ꓢꓴ ꓙꓲ-ꓢꓴ ꓥ ꓡꓳ꓿
46003012	ꓦꓲ ꓚꓰ ꓕꓱ ꓟ ꓕꓯ ꓢꓲ ꓗꓪ꓾ ꓫꓵˍ ꓐꓰ ꓒꓴˍ ꓐꓰ ꓒꓵꓽ ꓡꓳˍ ꓐꓰ꓾ ꓢꓲꓹˍ ꓐꓰ ꓫꓵꓸˍ ꓐꓰ ꓜꓻ ꓑꓱꓸ ꓡꓰ ꓦꓲ ꓫꓬ ꓢꓴ ꓙꓳˍ ꓠꓬ꓾
46003013	ꓙꓲ-ꓢꓴ ꓦꓬꓼ ꓠꓬꓲ ꓗꓪ ꓮ ꓡꓲ ꓕꓲ ꓣꓳ ꓟ ꓟꓬꓱꓽ ꓔꓯˍ ꓟꓲ꓾ ꓬꓲ ꓬꓰˍ ꓟ ꓟꓬꓱꓽ ꓮ ꓡꓲ ꓡꓴ ꓫꓵꓽ ꓥ ꓟ ꓟꓳꓸ ꓖꓶ ꓓꓳ ꓡ ꓠꓹ ꓟ꓾ ꓮꓸ ꓔꓳꓸ ꓡꓰ ꓛꓴꓻ ꓤꓹ ꓠꓬꓲ ꓡ ꓥꓳ꓿
46003014	ꓦꓲ ꓚꓰ ꓖꓳ ꓟ ꓕꓯ ꓢꓲ ꓗꓪ ꓤꓰꓻ ꓞꓹ ꓟ ꓟꓬꓱꓽ ꓬꓰ ꓐ ꓡ ꓢꓴ ꓠꓽ ꓡꓯꓼ ꓫꓴ ꓟꓶˍ ꓥꓳ꓿
46003015	ꓮꓽ ꓟ ꓬꓰ ꓗꓷ ꓟ ꓟꓬꓱꓽ ꓔꓯ ꓮꓸ ꓔꓳꓸ ꓡꓰ ꓛꓴꓺ ꓖꓴ ꓡꓰˍ ꓕꓯ ꓠꓽ ꓑ ꓒꓲꓼ ꓗꓷˍ ꓥꓳ꓿ ꓖꓳ ꓡꓱ ꓥ ꓟꓲ ꓚꓲ ꓛꓬ ꓠꓽ ꓮꓸ ꓔꓳꓸ ꓗꓪ ꓗꓳꓸ ꓙꓻ ꓙꓰˍ ꓟ ꓡꓰ ꓐꓰ ꓚꓬꓴ ꓟꓶˍ ꓥꓳ꓿
46003016	ꓠꓴ ꓪꓽ ꓠꓬ ꓪꓴ-ꓢ ꓦꓲ ꓥ ꓢꓲ꓾ ꓪꓴ-ꓢ ꓦ ꓠꓬ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓟ ꓠꓴ ꓪꓽ ꓟꓽ ꓢꓷꓸ ꓡ?
46003017	ꓮꓽ ꓟ ꓡꓰ ꓪꓴ-ꓢ ꓦꓲ ꓔꓯ ꓐꓬ ꓡꓰ ꓝꓲˍ ꓕꓯ ꓠꓽ꓾ ꓪꓴ-ꓢ ꓡꓰ ꓬꓲ ꓔꓯˍ ꓟꓲ ꓐꓬ ꓡꓰ ꓝꓲˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓦꓲ ꓠꓽ ꓢꓲꓽ ꓫꓬꓻˍ ꓟ ꓥ ꓡꓳ꓿ ꓦꓲ ꓕꓱ ꓟ ꓠꓬ ꓠꓴ ꓪꓽ ꓥ ꓡꓳ꓿
46003018	ꓚꓲ ꓛꓬ ꓔꓯ ꓕꓽ ꓗꓶꓸ꓿ ꓠꓴ ꓪꓽ ꓗꓳ ꓡꓳ ꓗꓪ ꓮ ꓡꓲ ꓕꓲ ꓣꓳ ꓕꓱ ꓕꓲ ꓤꓶ ꓗꓪ ꓟ ꓙꓽ ꓗꓴꓸ ꓠꓲꓹ ꓙꓳ ꓢꓴ ꓥꓳ꓾ ꓐꓰ ꓓꓵꓽ ꓙˍ ꓕꓯ ꓠꓽ꓾ ꓙꓽ ꓗꓴ ꓠꓲꓹ ꓚꓵ ꓙꓳ ꓡ ꓠꓹ ꓟ ꓬꓲ ꓠꓬ ꓞꓳ ꓙꓲꓽ ꓒꓬꓱꓼ ꓡ ꓝꓲ꓿
46003019	ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓕꓱ ꓟ ꓗꓪ ꓟ ꓙꓽ ꓗꓴꓸ ꓠꓲꓹ ꓠꓽ ꓪꓴ-ꓢ ꓟꓲꓽ ꓙꓬ ꓗꓪ ꓙꓲꓽˍ ꓟ ꓥ ꓡꓳ꓿ ꓕꓳ ꓶ ꓗꓪ꓾ ꓢꓲ ꓒꓽ ꓡꓰ ꓙ ꓗꓴꓸ ꓠꓲꓹ ꓙꓳ ꓢꓴ ꓔꓯ ꓬꓲ ꓚꓲ ꓛꓬ ꓖꓳꓼ ꓠꓲꓹ ꓗꓪ ꓪꓴꓻ ꓡꓰ ꓝꓲˍ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
46003020	ꓝꓮꓲ ꓠꓬ꓾ ꓙ ꓗꓴ ꓠꓲꓹ ꓙꓳ ꓢꓴ ꓓꓵꓽ ꓙꓽˍ ꓟ ꓠꓬ ꓬꓲ ꓖꓳꓽ ꓥ ꓟ ꓢꓲ ꓒꓽ ꓢꓷˍ ꓡꓳ꓾ ꓐꓰ ꓐꓳ ꓔ ꓢꓰꓽ ꓡꓳ꓿
46003021	ꓖꓳ ꓡꓱ ꓠꓬꓲ ꓮꓽ ꓟˍ ꓟꓲ ꓞꓳ ꓤ ꓑꓶ ꓓꓴ ꓕꓽ ꓘꓶ ꓘꓹ꓿ ꓮ ꓡꓲꓳ ꓐꓯ ꓠꓬ ꓙꓳˍ ꓟ ꓥ ꓕ ꓑꓳꓸ ꓠꓬ ꓠꓴ ꓪꓽ ꓔꓯꓸ ꓟ ꓥ ꓡꓳ꓿
46003022	ꓒꓳ-ꓡꓳ ꓥ ꓟꓲ꓾ ꓬ-ꓑꓳ-ꓡꓳ ꓥ ꓟꓲ꓾ ꓒꓲ-ꓕꓱ ꓥ ꓟꓲ꓾ ꓟꓲ ꓠꓯ ꓥ ꓟꓲ꓾ ꓢꓯꓼ ꓟꓬ ꓥ ꓟꓲ꓾ ꓫꓵꓻˍ ꓟ ꓥ ꓟꓲ꓾ ꓮ ꓟꓶ ꓟ ꓥ ꓟꓲ꓾ ꓡ ꓠꓹ ꓟ ꓥ ꓟꓲ꓾ ꓮꓽ ꓙꓵ ꓡꓱꓸꓼ ꓠꓴ ꓪꓽ ꓔꓯꓸ ꓟ ꓥ ꓡꓳ꓿
46003023	ꓠꓴ ꓪꓽˍ ꓟꓲ ꓙꓲ-ꓢꓴ ꓔꓯꓸ ꓟ ꓥ ꓢꓲ꓾ ꓙꓲ-ꓢꓴ ꓠꓽ ꓪꓴ-ꓢ ꓔꓯꓸ ꓟ ꓥ ꓡꓳ꓿
46004001	ꓥꓪ ꓠꓴꓽ ꓔꓯ ꓠꓬ꓾ ꓪꓴ-ꓢ ꓚꓵ ꓘꓶ ꓡꓯꓼ ꓙꓱ ꓔ ꓢꓴ ꓙꓲ-ꓢꓴ ꓬꓲ ꓚꓳ ꓑꓸ ꓥꓳ꓾ ꓐꓰ ꓠꓴ ꓪꓽ ꓚꓬꓹ ꓠꓯꓹ ꓡꓳ꓿
46004002	ꓬꓲ ꓖꓳ ꓡꓱ ꓣꓱꓽ ꓙ ꓟꓬꓱꓽ ꓡꓯꓼ ꓙꓱ ꓔ ꓟ ꓟꓶ ꓡꓰ ꓢꓴ ꓠꓬ꓾ ꓬꓲ ꓢꓲ ꓒꓽ ꓦ ꓡꓱ ꓐꓳ ꓓꓻˍ ꓟ ꓠꓲꓹ ꓟ ꓙꓳ ꓠꓯꓹ ꓡꓳ꓿
46004003	ꓖꓳ ꓡꓱ ꓠꓬꓲ ꓠꓴ ꓪꓽ ꓡꓰ ꓥꓪ ꓔꓯ ꓓꓰꓺ ꓖꓴ ꓧꓪ ꓥ ꓟꓲ꓾ ꓢꓴ ꓡꓰ ꓓꓰꓺ ꓡ ꓥ ꓟꓲ꓾ ꓥꓪ ꓠꓽ ꓕꓱ ꓟ ꓔꓯ ꓮꓽ ꓘꓶꓸ ꓣꓳꓺˍ ꓟ ꓕꓲ ꓫꓵ ꓚꓬꓹ ꓡꓳ꓿ ꓥꓪˍ ꓟꓲ ꓥꓪ ꓚꓲ ꓛꓬ ꓔꓯ ꓓꓰ ꓖꓴ ꓟꓽ ꓐꓯ ꓞꓷꓹ꓿
46004004	ꓖꓳ ꓡꓱ ꓢꓲ ꓥꓪ ꓦꓰꓽ ꓠꓲꓹ ꓡꓰ ꓚꓲ ꓛꓬ ꓔꓯ ꓮꓸ ꓫꓵ ꓕꓼ ꓓꓴ ꓟꓽ ꓙꓳˍ ꓟꓲ꓾ ꓕꓱ ꓟ ꓗꓪ ꓐꓰ ꓥꓪ ꓔꓯ ꓓꓰ ꓖꓴ ꓟꓽ ꓙꓳˍ ꓟ ꓟꓽ ꓥ꓿ ꓥꓪ ꓔꓯ ꓓꓰ ꓖꓴ ꓐꓯ ꓞꓷꓹ ꓢꓴ ꓠꓽ ꓢꓲ ꓒꓽ ꓥ ꓡꓳ꓿
46004005	ꓖꓳ ꓡꓱ ꓠꓬꓲ ꓬꓲ ꓝꓲꓸ ꓟꓽ ꓛꓲ ꓡ ꓢꓰ ꓕꓯˍ ꓡꓰ ꓮꓽ ꓟ ꓔꓯ ꓟꓳꓸˍ ꓟꓲ ꓓꓰ ꓘꓶ ꓟꓽ ꓞꓷꓹ ꓞꓷꓹ꓾ ꓢꓲ ꓒꓽ ꓡ ꓗꓪ ꓛꓲ ꓦꓴ ꓠꓬꓹ꓿ ꓬꓲ ꓡꓰ ꓠꓯ ꓞꓲꓹ ꓟ ꓗꓪ ꓚꓵ ꓔ ꓟ ꓔꓯ ꓠꓬ ꓠꓬꓲ ꓟꓳ ꓓꓴ ꓗꓪ ꓟꓳꓸ ꓖꓶ ꓡ ꓢꓲ꓾ ꓞꓳ ꓤ ꓠꓲꓹ ꓟ ꓗꓪ ꓓꓵꓽ ꓙꓽˍ ꓟ ꓟꓰꓹ ꓓꓳ ꓡ ꓥꓳ꓿ ꓖꓳ ꓕꓯ ꓠꓬ ꓮ ꓡꓲ ꓕꓲ ꓣꓳˍ ꓟꓲ ꓬꓲ ꓬꓰ ꓗꓷ ꓟ ꓔꓯ ꓛꓳ ꓢꓲ ꓪꓴ-ꓢ ꓗꓪ ꓐꓰ ꓫꓱꓸ ꓖꓶˍ ꓟ ꓟꓶˍ ꓥꓳ꓿
46004006	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓕꓱ ꓟꓬ ꓫꓵ ꓗꓪ ꓐꓰ ꓥꓪ ꓚꓲ ꓛꓬˍ ꓐꓰ ꓬ-ꓑꓳ-ꓡꓳ ꓔꓯ ꓔꓯꓺ ꓗꓷꓳ꓿ ꓥꓪ ꓕꓱ ꓡꓱ ꓬꓰˍ ꓟ ꓠꓬ꓾ ꓠꓴ ꓪꓽ ꓠꓽ ꓥꓪ ꓠꓴꓽ ꓗꓪ ꓐꓰ ꓢꓳ ꓟꓶ ꓢꓲ꓾ ꓐꓳ ꓔ ꓟ ꓕꓯ ꓢꓲ ꓟꓽ ꓬꓰ ꓠꓹ ꓟ ꓥ ꓡꓳ꓿ ꓝꓮꓲ ꓠꓴ ꓪꓽ ꓠꓬ ꓥꓪ ꓠꓴꓽ ꓕꓲ ꓣꓳ ꓑꓶꓸ ꓓꓴ ꓘꓶ ꓘꓹ ꓢꓲ꓾ ꓕꓲ ꓣꓳ ꓔꓯ ꓟꓳꓻ ꓟꓽ ꓟꓵ ꓐꓰ ꓟꓽ ꓬꓰ ꓠꓹ ꓟˍ ꓟꓲ ꓥ ꓡꓳ꓿
46004007	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓟꓽ ꓫꓱꓸ ꓡꓯꓽ ꓘꓳ ꓝꓲ ꓢꓴ ꓮꓽ ꓟ ꓥ ꓡ? ꓠꓴ ꓪꓽ ꓠꓬ ꓪꓴ-ꓢ ꓗꓪ ꓐꓰ ꓟꓶˍ ꓟ ꓟꓽ ꓥ ꓟ ꓮꓸ ꓫꓵ ꓙꓳˍ ꓡ? ꓠꓴ ꓪꓽ ꓟꓶˍ ꓟ ꓮꓽ ꓙꓵ ꓪꓴ-ꓢ ꓡꓯꓼ ꓫꓴ ꓥ ꓕꓯ ꓠꓽ꓾ ꓮꓸ ꓫꓵ ꓪꓴꓸ ꓠꓬꓲ ꓠꓴ ꓪꓽ ꓚꓲ ꓛꓬ ꓢꓯꓼ ꓗꓪ ꓐꓰ ꓟꓶ ꓡꓰ ꓟ ꓡꓰ ꓐꓰ ꓘꓶ ꓘꓹ ꓡ?
46004008	ꓠꓴ ꓪꓽ ꓠꓬ ꓮ ꓟꓶˍ ꓡꓰ ꓜꓽ ꓐꓳ ꓓꓳꓻ ꓐꓳ ꓡꓰꓳ꓿ ꓮ ꓟꓶˍ ꓡꓰ ꓞꓳ ꓐꓳ ꓒꓬꓱꓼ ꓡꓺꓳ꓿ ꓥꓪ ꓠꓴꓽˍ ꓟꓲ ꓠꓴ ꓪꓽˍ ꓐꓰ ꓕꓲ ꓡꓰꓹꓼ ꓪ ꓔꓲ ꓣꓱ ꓪ ꓠꓹ ꓟ꓾ ꓥꓪ ꓠꓬ ꓠꓴ ꓪꓽ ꓔꓯ ꓚꓵ ꓚꓵ ꓪ ꓔꓲ ꓒꓬꓱꓼ ꓡ ꓝꓲ ꓠꓲꓹ ꓫꓵˍ ꓡꓳ ꓫꓵꓽ ꓥ ꓡꓳ꓿
46004009	ꓮ ꓡꓲꓳ ꓐꓯ ꓠꓬ ꓥꓪ ꓓꓵꓽ ꓙꓽˍ ꓠꓬ꓾ ꓪꓴ-ꓢ ꓠꓽ ꓥꓪ ꓠꓴꓽ ꓔꓯ ꓮꓸ ꓓꓲ ꓣꓳ ꓓꓰꓺˍ ꓟ ꓒꓬꓱꓼ ꓡ ꓝꓲ ꓢꓲ꓾ ꓫꓵꓻ ꓠꓹ ꓟ ꓐꓯ ꓞꓷꓹ ꓗꓷ ꓢꓴ ꓔꓯˍ ꓡꓰ ꓐꓰ꓾ ꓟꓲ ꓠꓯ ꓕꓱ ꓟ ꓗꓪ ꓟꓴꓽ ꓗꓪ ꓝꓲ ꓓꓴ ꓐꓴˍ ꓐꓰ ꓞꓳ ꓤ ꓡꓳꓸ ꓗꓹ ꓓꓴ ꓒꓬꓱꓼ ꓡ ꓝꓲꓳ꓿
46004010	ꓥꓪ ꓠꓴꓽ ꓠꓬ ꓙꓲ-ꓢꓴ ꓐꓱ ꓶ ꓞꓳ ꓙꓲꓽ ꓥ ꓡꓳ꓿ ꓠꓴ ꓪꓽ ꓠꓽ ꓙꓲ-ꓢꓴ ꓠꓯꓸꓼ ꓗꓪ ꓙꓽ ꓜꓲꓼˍ ꓡꓳ꓿ ꓥꓪ ꓠꓴꓽ ꓠꓬ ꓢꓯꓼ ꓐꓽˍ ꓟꓲ ꓠꓴ ꓪꓽ ꓠꓽ ꓢꓯꓼ ꓙꓳˍ ꓡꓳ꓿ ꓠꓴ ꓪꓽ ꓠꓬ ꓟꓬꓱ ꓓꓳꓽ ꓙꓳˍ ꓡꓳ꓿ ꓥꓪ ꓠꓴꓽ ꓠꓽ ꓢꓴ ꓡꓰ ꓟꓳꓻ ꓟꓽ ꓟꓵ ꓟ ꓥ ꓡꓳ꓿
46004011	ꓮ ꓟꓶ ꓕꓱ ꓕꓲ ꓙꓵꓹ ꓗꓪ ꓛꓲ ꓥꓪ ꓠꓴꓽ ꓠꓬ꓾ ꓟꓷꓼˍ ꓟ꓾ ꓢꓲꓼˍ ꓟ꓾ ꓙꓬꓽ ꓡꓯꓽ ꓟ ꓐꓰ ꓓꓶꓽ ꓡ ꓟ ꓜꓲꓽ ꓢꓲ꓾ ꓔꓬ ꓕꓶꓺ ꓡꓰ ꓖꓴ ꓟꓽ ꓙꓳ꓿
46004012	ꓥꓪ ꓠꓴꓽ ꓠꓬ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓟꓬꓱꓽ ꓬꓰ ꓢꓯꓼ ꓕꓵˍ ꓡꓳ꓿ ꓖꓳ ꓡꓱ ꓢꓲ ꓢꓴ ꓡꓰ ꓙꓱꓽ ꓕꓼ ꓡ ꓠꓬ ꓥꓪ ꓠꓴꓽ ꓡꓰ ꓶꓼ ꓥꓳ ꓙꓱꓽ ꓖꓶˍ ꓡꓳ꓿ ꓢꓴ ꓡꓰ ꓗꓸ ꓧꓪ ꓡ ꓥ ꓟꓲ ꓥꓪ ꓠꓴꓽ ꓜꓲꓽˍ ꓡꓳ꓿
46004013	ꓢꓴ ꓡꓰ ꓤꓲꓺ ꓡ ꓠꓬ ꓥꓪ ꓠꓴꓽ ꓡꓰ ꓙꓲꓻ ꓘꓶꓽ ꓫꓸ ꓕꓱ ꓖꓶˍ ꓡꓳ꓿ ꓮ ꓟꓶ ꓗꓪ ꓛꓲ ꓥꓪ ꓠꓴꓽ ꓠꓬ ꓟꓲ ꓠꓯ ꓗꓪ ꓟ ꓫꓵꓹ ꓦ ꓗꓷ ꓓꓴ ꓑꓱꓸ ꓛꓵꓽˍ ꓡꓰ ꓐꓰ ꓗꓹ ꓡꓳ꓿
46004014	ꓥꓪ ꓠꓬ ꓠꓴ ꓪꓽ ꓔꓯ ꓫꓸ ꓔꓳ ꓡꓰ ꓝꓲ ꓠꓹ ꓟ ꓕꓱ ꓟꓬ ꓫꓵꓽ ꓐꓳ ꓖꓶˍ ꓟ ꓟꓽ ꓥ꓿ ꓥꓪ ꓠꓲ ꓠꓵˍ ꓟ ꓤ ꓠꓱ ꓐꓴ ꓔꓯˍ ꓡꓰ ꓐꓰ ꓘꓶꓸ ꓖꓶˍ ꓟ ꓥ ꓡꓳ꓿
46004015	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓙꓲ-ꓢꓴ ꓠꓯꓸꓼ ꓗꓪ ꓟꓸ ꓖꓶ ꓢꓴ ꓕꓲ ꓟꓶꓽ ꓣꓳ ꓙꓳ ꓐꓷˍ ꓟꓲ꓾ ꓠꓴ ꓪꓽ ꓐꓹ ꓐ ꓠꓽ ꓟꓽ ꓟꓬꓽ꓿ ꓥꓪ ꓠꓽ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ꓾ ꓶꓼ ꓓꓳꓽ ꓫꓱꓹ ꓓꓳ ꓗꓪ ꓐꓰ ꓠꓴ ꓪꓽ ꓔꓯ ꓦꓵꓻ ꓗꓷ ꓟ ꓠꓴ ꓪꓽ ꓐꓹ ꓐ ꓥ ꓡꓳ꓿
46004016	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓥꓪ ꓔꓯ ꓔꓯꓺ ꓢꓳ ꓢꓴ ꓬꓰ ꓡꓯ꓾ ꓐꓰ ꓘꓶꓸ ꓖꓶ ꓠꓲꓹ ꓫꓵˍ ꓡꓳ꓿
46004017	ꓕꓱ ꓟ ꓑꓶꓸ ꓓꓴ ꓥꓪ ꓠꓬ ꓕꓲ-ꓟꓳ-ꓕꓲ-ꓪꓴ ꓔꓯ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡꓺꓳ꓿ ꓬꓲ ꓠꓽ ꓢꓲ ꓒꓽ ꓠꓯꓸꓼ ꓗꓪ ꓥꓪ ꓠꓲꓹ ꓠꓵˍ ꓟ ꓐꓰ ꓦ ꓡꓱ ꓐꓳˍ ꓟ ꓤ ꓥ ꓡꓳ꓿ ꓘꓴ ꓜꓲꓼ ꓞꓳ ꓕꓲ ꓟ ꓡꓰ ꓕꓲ ꓟ ꓗꓪ ꓥꓪ ꓟꓸ ꓖꓶˍ ꓟ ꓡꓰ ꓐꓰ꓾ ꓙꓲ-ꓢꓴ ꓠꓯꓸꓼ ꓗꓪ ꓥꓪ ꓮ ꓡꓲ ꓞꓳ ꓙꓳˍ ꓟ ꓬꓲ ꓡꓰ ꓠꓴ ꓪꓽ ꓔꓯ ꓐꓯ ꓟꓸ ꓖꓶ ꓢꓲ ꓬꓲꓼ ꓠꓬꓲꓸ ꓖꓶ ꓡ ꓥꓳ꓿
46004018	ꓮ ꓟꓶ ꓠꓴ ꓪꓽ ꓕꓲ ꓐꓱ ꓠꓬ ꓠꓴ ꓪꓽ ꓔꓬ ꓗꓪ ꓥꓪ ꓝꓮꓲ ꓟꓽ ꓡꓻꓳ꓾ ꓐꓰ ꓓꓵꓽ ꓙꓽ ꓢꓲ ꓠꓲꓹ ꓘꓹ ꓔꓬ ꓐꓷ꓿
46004019	ꓖꓳ ꓡꓱ ꓥ ꓟꓲ ꓢꓲ ꓒꓽ ꓠꓲꓹ ꓡꓶꓽ ꓥ ꓕꓯ ꓠꓽ꓾ ꓠꓴ ꓪꓽ ꓔꓬ ꓗꓪ ꓥꓪ ꓮꓸ ꓟꓲꓸ ꓡꓻˍ ꓥꓳ꓿ ꓖꓳ ꓕꓯ ꓠꓲꓹ ꓘꓹ ꓢꓴ ꓐꓴ ꓐꓯ ꓘꓶꓽˍ ꓡꓰ ꓟꓽ ꓞꓲ꓾ ꓬꓲ ꓪꓽ ꓠꓯꓸꓼ ꓗꓪ ꓪꓽ ꓠꓬꓲˍ ꓟ ꓢꓯꓼ ꓮ ꓡꓲ ꓕꓲ ꓫꓵꓽ ꓙꓳˍ ꓟˍ ꓟꓲ ꓥꓪ ꓢꓷꓸ ꓡꓰˍ ꓥꓳ꓿
46004020	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓗꓴꓷ ꓠꓽ ꓞꓳ ꓤ ꓫꓸ ꓕꓱ ꓘꓶꓽ ꓗꓪ ꓒꓬꓱꓼ ꓞꓹ ꓟ ꓟꓽ ꓥ꓿ ꓪꓴ-ꓢ ꓪꓽ ꓠꓬꓲˍ ꓟ ꓠꓯꓸꓼ ꓗꓪ ꓒꓬꓱꓼ ꓞꓹ ꓟ ꓥ ꓡꓳ꓿
46004021	ꓠꓴ ꓪꓽ ꓮꓸ ꓫꓵ ꓠꓵˍ ꓡ? ꓥꓪ ꓠꓬ ꓒꓲꓸ ꓓꓻ ꓔꓯꓹ ꓔ ꓢꓲ ꓠꓴ ꓪꓽ ꓔꓬ ꓗꓪ ꓡ ꓠꓯꓹ ꓡ? ꓥ ꓠꓬ ꓠꓵꓻ ꓠꓲꓹ ꓐꓰ ꓠꓴꓽˍ ꓟ ꓠꓲꓹ ꓟ ꓡꓰ ꓠꓴ ꓪꓽ ꓔꓬ ꓗꓪ ꓡ ꓠꓯꓹ ꓡ?
46005001	ꓮ ꓟꓶ ꓠꓴ ꓪꓽ ꓗꓳ ꓡꓳ ꓗꓪ ꓟꓽ ꓢꓲ ꓟꓽ ꓫꓬ ꓬꓰˍ ꓟ ꓙꓳˍ ꓡꓳ꓾ ꓐꓯˍ ꓓꓳꓽ ꓥꓪ ꓑ ꓙꓽ ꓟꓶ ꓡꓰꓳ꓿ ꓬꓲ ꓐꓹ ꓐ ꓤ ꓟꓶꓻ ꓔꓯ ꓫ ꓢꓴ ꓕꓲ ꓣꓳ ꓙꓳˍ ꓡꓳ꓿ ꓕꓱ ꓡꓱ ꓡꓴ ꓫꓵꓽ ꓟꓽ ꓢꓲ ꓟꓽ ꓫꓬ ꓟ ꓠꓬ ꓟꓽ ꓦ ꓡꓱ ꓢꓴ ꓐꓴ ꓗꓳ ꓡꓳ ꓗꓪˍ ꓟꓲ ꓟꓽ ꓙꓳ꓿
46005002	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓟꓽ ꓢꓲ ꓟꓽ ꓫꓬ ꓟ ꓕꓱ ꓟ ꓪꓴꓸ ꓠꓬꓲ ꓘꓶꓽ ꓘꓹˍ ꓢꓰꓽ ꓡꓳ꓿ ꓠꓴ ꓪꓽ ꓠꓬ ꓠꓲꓹ ꓥꓴꓻ ꓢꓲ ꓕꓱ ꓡꓱ ꓬꓰ ꓢꓴ ꓔꓯ ꓠꓴ ꓪꓽ ꓗꓳ ꓡꓳ ꓗꓪ ꓐꓰ ꓒꓰꓺ ꓩꓴ ꓗꓷ ꓠꓯꓹ ꓡꓳ꓾ ꓟꓽ ꓥ ꓡ?
46005003	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓻ ꓪꓽˍ ꓐꓰ ꓟꓽ ꓔꓬ ꓥ ꓟꓲ꓾ ꓥꓪ ꓦꓻ ꓠꓽ ꓠꓴ ꓪꓽˍ ꓐꓰ ꓔꓬ ꓠꓬꓲ꓾ ꓥꓪ ꓠꓬ ꓠꓴ ꓪꓽˍ ꓐꓰ ꓔꓬ ꓟ ꓡꓰ ꓐꓰ꓾ ꓕꓱ ꓡꓱ ꓬꓰ ꓢꓴ ꓔꓯ ꓚꓵ ꓚꓵ ꓥꓪ ꓮ ꓟꓶˍ ꓡꓰ ꓓꓰꓺ ꓘꓶ ꓞꓷꓹ ꓗꓷꓳ꓿
46005004	ꓥꓪ ꓦꓻˍ ꓟꓲ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱꓺˍ ꓐꓰ ꓪꓽ ꓠꓬꓲˍ ꓟ ꓗꓪ ꓐꓰ ꓠꓴ ꓪꓽ ꓜꓲꓼ ꓓꓴ ꓗꓪ ꓠꓴ ꓪꓽˍ ꓐꓰ ꓕꓲ ꓪꓺꓼ ꓔꓬ ꓕꓯ꓾
46005005	ꓕꓱ ꓡꓱ ꓬꓰ ꓢꓴ ꓬꓲ ꓦ ꓠꓬ ꓣꓳꓽ ꓢꓲ ꓒꓽ ꓬꓰ-ꓢꓴ ꓦꓬꓼ ꓠꓬꓲ ꓗꓪ ꓚꓬꓴ ꓟꓶ ꓢꓲ꓾ ꓬꓲ ꓧꓪꓽ ꓠꓲꓹ ꓡꓶ ꓔꓯ ꓐꓬ ꓡꓰ ꓝꓲ ꓠꓹ ꓟ꓾ ꓬꓲ ꓔꓯ ꓢ-ꓓꓯ ꓡꓯꓽ ꓒꓯꓹ ꓗꓪ ꓡꓯꓼ ꓙꓱ ꓗꓷ꓿
46005006	ꓠꓴ ꓪꓽ ꓘꓶꓽ ꓘꓹˍ ꓟ ꓠꓬ ꓟꓽ ꓙꓲ꓿ ꓙꓵꓽ ꓧꓶꓽ ꓮ ꓔꓲꓸ ꓤ ꓡꓰ ꓕꓲ ꓘꓴꓸ ꓡꓱꓸꓼ ꓔꓯ ꓙꓵꓽ ꓡ ꓝꓲˍ ꓟ ꓠꓴ ꓪꓽ ꓟꓽ ꓢꓷ ꓡ?
46005007	ꓠꓴ ꓪꓽ ꓠꓬ ꓙꓵꓽ ꓧꓶꓽ ꓬꓲ ꓡꓵ ꓔꓯ ꓡꓳ ꓗꓷ ꓢꓲ꓾ ꓙꓵꓽ ꓧꓶ ꓟꓽ ꓓꓯꓹ ꓟ ꓘꓴꓸ ꓫꓵꓼ ꓒꓬꓱꓼ ꓡ ꓝꓲ꓿ ꓣꓳꓽ ꓦꓲ-ꓘꓳ-ꓑꓮꓲ ꓔꓲ ꓓꓴ ꓮ ꓣꓳ ꓤ ꓙꓲ-ꓢꓴ ꓔꓯ ꓣꓳꓽ ꓐꓱ ꓶ ꓢꓰꓼ ꓔꓲ ꓗꓷ ꓠꓬꓲ꓾ ꓠꓴ ꓪꓽ ꓠꓽ ꓚꓵ ꓚꓵ ꓘꓴꓸ ꓫꓵꓼ ꓥ ꓡꓳ꓿
46005008	ꓖꓳ ꓡꓱ ꓠꓬꓲ ꓟꓽ ꓙꓲ ꓟꓽ ꓜꓳˍ ꓟ ꓐꓰ ꓥꓶˍ ꓟ ꓓꓯꓹ ꓟ ꓙꓵꓽ ꓧꓶꓽ ꓬꓲ ꓡꓵ ꓟꓽ ꓣꓱꓽ ꓣꓱ꓾ ꓙꓵꓽ ꓧꓶ ꓟꓽ ꓓꓯꓹ ꓟ꓾ ꓢꓲꓽ ꓫꓬˍ ꓟ ꓐꓰ ꓔꓱꓹˍ ꓟ ꓑ ꓑ ꓣꓱꓽ ꓢꓲ ꓣꓳꓽ ꓠꓬ ꓑꓮꓲ ꓬꓰ ꓡꓯ꓿
46005009	ꓧꓶꓸ ꓕꓯ ꓥꓪ ꓡꓰ꓾ ꓟꓽ ꓢꓲꓽ ꓟꓽ ꓫꓬ ꓟ ꓬꓰ ꓢꓴˍ ꓐꓰ ꓛꓳꓽ ꓒꓯꓹ ꓕꓽ ꓬꓰ꓾ ꓐꓰ ꓐꓳ ꓖꓶ ꓗꓷꓳ꓿
46005010	ꓟꓲ ꓠꓯ ꓕꓱ ꓟ ꓗꓪ ꓟ ꓟꓽ ꓢꓲꓽ ꓟꓽ ꓫꓬ ꓟ ꓬꓰ ꓢꓴ꓾ ꓥ ꓠꓬ ꓠꓲꓹ ꓦꓯꓸ ꓢꓴ꓾ ꓘꓳꓹ ꓜꓽ ꓢꓴ꓾ ꓥ ꓠꓬ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓴ ꓔꓯ ꓐꓯˍ ꓟ ꓟꓽ ꓥ꓿ ꓖꓳ ꓡꓱ ꓥ ꓕꓯ ꓠꓽ ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓐꓰ ꓓꓳ ꓙꓰ ꓠ ꓗꓹ ꓡꓳ ꓫꓵꓽ ꓥ ꓡꓳ꓿
46005011	ꓖꓳ ꓡꓱ ꓥ ꓟꓲ ꓮ ꓟꓶ ꓠꓴ ꓪꓽ ꓔꓯ ꓥꓪ ꓐꓳ ꓖꓶ ꓠꓲꓹ ꓫꓵˍ ꓟ ꓠꓬ꓾ ꓦ ꓡꓱ ꓢꓴ ꓟꓬꓱꓺ ꓟꓯꓻ ꓔ ꓢꓲ꓾ ꓟꓽ ꓢꓲꓽ ꓟꓽ ꓫꓬ ꓟ ꓬꓰ ꓢꓴ꓾ ꓠꓲꓹ ꓦꓯꓸ ꓢꓴ꓾ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ꓾ ꓢꓴ ꓟꓬꓱ ꓓꓳꓽ ꓒꓬꓹ ꓠꓹ ꓟ ꓪ ꓕꓱ ꓢꓴ꓾ ꓙꓲ ꓒꓶꓽ ꓬꓲꓼ ꓢꓴ꓾ ꓥ ꓠꓬ ꓘꓳꓹ ꓜꓽ ꓢꓴ ꓬꓰˍ ꓕꓯ ꓠꓽ꓾ ꓬꓲˍ ꓐꓰ ꓛꓳꓽ ꓒꓯꓹ ꓕꓽ ꓬꓰ꓿ ꓕꓱ ꓡꓱ ꓫꓵꓽ ꓕꓲ ꓣꓳˍ ꓐꓰ ꓜˍ ꓟꓲ ꓕꓲ ꓪꓺꓼ ꓕꓽ ꓜꓽ꓿
46005012	ꓮ ꓡꓲꓳ ꓐꓯ ꓠꓬ ꓟꓽ ꓦ ꓡꓱ ꓢꓴ ꓔꓯ ꓐꓯ ꓞꓷꓹ ꓠꓹ ꓟ ꓠꓽ ꓥꓪ ꓟꓬꓱꓽ ꓟꓽ ꓥ꓿ ꓬꓲˍ ꓡꓰ꓾ ꓘꓴ ꓜꓲ ꓞꓳ ꓠꓯS ꓗꓪ ꓟ ꓔꓯ ꓠꓬ ꓠꓴ ꓪꓽ ꓡꓰ ꓐꓯ ꓞꓷꓹ ꓓꓴ ꓟꓽ ꓥ ꓡ?
46005013	ꓟꓽ ꓦ ꓡꓱ ꓢꓴ ꓔꓯ ꓠꓬ ꓪꓴ-ꓢ ꓡꓰ ꓐꓯ ꓟꓴ ꓘꓶꓽˍ ꓥꓳ꓿ ꓖꓳ ꓡꓱ ꓥ ꓟꓲ ꓢꓲꓽ ꓫꓬ ꓕꓳ ꓶ ꓗꓪ ꓐꓯˍ ꓟ ꓡꓰ ꓐꓰ꓾ ꓕꓱ ꓡꓱ ꓫꓵꓽ ꓞꓳ ꓥꓶꓻ ꓔꓯ ꓠꓴ ꓪꓽ ꓗꓳ ꓡꓳ ꓗꓪ ꓐꓰ ꓒꓰꓺ ꓩꓴ ꓗꓷ꓿
46006001	ꓠꓴ ꓪꓽ ꓠꓬ ꓢꓴˍ ꓐꓰ ꓫꓵꓽ ꓪꓴꓻ ꓙꓳ ꓡꓰ ꓕꓯ꓾ ꓦ ꓡꓱ ꓢꓴ ꓐꓴ ꓟꓲꓽ ꓙꓬ ꓗꓪ ꓟꓽ ꓥ ꓥ꓾ ꓟꓽ ꓦ ꓡꓱ ꓢꓴ ꓐꓴ ꓐꓯ ꓟꓴ ꓜꓲꓼ ꓓꓴ ꓟꓲꓽ ꓙꓬ ꓗꓪ ꓗꓳꓹ ꓡꓯꓽ ꓘꓳ ꓑꓶꓸˍ ꓡ?
46006002	ꓢ ꓖꓪ ꓠꓬ ꓪꓴ-ꓢ ꓔꓯ ꓦ ꓡꓱ ꓢꓴ ꓐꓴ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓘꓶꓽˍ ꓥꓳ꓾ ꓐꓰ ꓠꓴ ꓪꓽ ꓟꓽ ꓢꓷꓸ ꓡ? ꓠꓴ ꓪꓽ ꓡꓰ ꓟꓲ ꓠꓯ ꓔꓯ ꓐꓯ ꓟꓴ ꓘꓶꓽ ꓠꓯꓹ ꓟ ꓥ ꓕꓯ ꓠꓽ꓾ ꓕꓱ ꓘꓶ ꓛꓲ ꓣꓳꓺˍ ꓟ ꓫꓵꓽ ꓪꓴꓻ ꓑꓶꓸ ꓓꓴ ꓠꓴ ꓪꓽ ꓐꓯ ꓟꓴ ꓫꓬꓹ ꓟꓽ ꓐ ꓡ ꓡ?
46006003	ꓣꓳꓽ ꓡꓰ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯ ꓐꓯ ꓟꓴ ꓘꓶꓽˍ ꓥꓳ꓾ ꓐꓰ ꓠꓴ ꓪꓽ ꓟꓽ ꓢꓷ ꓡ? ꓖꓳ ꓡꓱ ꓥ ꓠꓬ ꓕꓱ ꓕꓲ ꓤꓶ ꓗꓪ ꓟ ꓐꓯ ꓟꓴ ꓪꓻ ꓜꓲ ꓣꓳꓽ ꓫꓬꓹ ꓠꓯꓹ ꓡꓳ ꓟꓽ ꓥ ꓡ?
46006004	ꓕꓱ ꓕꓲ ꓤꓶ ꓗꓪ ꓟ ꓫꓵꓽ ꓪꓴꓻ ꓕꓱꓻ ꓡꓯꓽ ꓘꓳ ꓠ ꓗꓷ ꓡꓰˍ ꓕꓯ꓾ ꓠꓴ ꓪꓽ ꓠꓬ ꓮꓸ ꓫꓵ ꓪꓴꓸ ꓠꓬꓲ ꓟꓽ ꓦ ꓡꓱ ꓢꓴ ꓔꓯ ꓠꓴ ꓪꓽ ꓐꓯ ꓟꓴ ꓘꓶꓽ ꓢꓴ ꓬꓰ ꓝꓲˍ ꓡ?
46006005	ꓥꓪ ꓠꓬ ꓠꓴ ꓪꓽ ꓔꓯ ꓫꓸ ꓔꓳ ꓡꓰ ꓝꓲ ꓠꓹ ꓟ ꓕꓱ ꓡꓱ ꓐꓯˍ ꓟ ꓥꓳ꓿ ꓮ ꓡꓲ ꓗꓷ ꓡꓰ ꓠꓬꓲ ꓠꓴ ꓪꓽ ꓗꓳ ꓡꓳ ꓗꓪ ꓬꓲꓼ ꓤ ꓠꓬꓲ ꓤ ꓐꓴ ꓐꓱ ꓶ ꓐꓯ ꓟꓴ ꓫꓬꓹ ꓖꓶ ꓐ ꓡ ꓟ ꓙꓽ ꓗꓴꓸ ꓠꓲꓹ ꓙꓳ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ ꓢꓲ꓾
46006006	ꓬꓲꓼ ꓤ ꓠꓬꓲ ꓤ ꓛꓳꓽ ꓬꓲ ꓤ ꓠꓬꓲ ꓤ ꓠꓬ ꓟꓽ ꓦ ꓡꓱ ꓢꓴ ꓟꓲꓽ ꓙꓬ ꓗꓪ ꓗꓳꓹ ꓡꓯꓽ ꓘꓳ ꓔꓬ ꓡ?
46006007	ꓠꓴ ꓪꓽ ꓗꓳꓹ ꓡꓯꓽ ꓘꓳˍ ꓟ ꓕꓱ ꓡꓱ ꓙꓳˍ ꓠꓬ ꓚꓵ ꓚꓵ ꓮ ꓟꓶˍ ꓡꓰ ꓫꓴꓺ ꓡꓰꓳ꓿ ꓧꓪꓸ ꓡꓰ ꓚꓱꓹ ꓟꓽ ꓥ꓿ ꓮꓸ ꓫꓵ ꓪꓴꓸ ꓠꓬꓲ ꓢꓴ ꓡꓰ ꓛꓬꓻ ꓡ ꓟ ꓔꓯ ꓜꓲꓽ ꓠꓲꓹ ꓟꓽ ꓫꓵ ꓡ? ꓮꓸ ꓫꓵ ꓪꓴꓸ ꓠꓬꓲ ꓢꓴ ꓗꓶꓸ ꓜꓽ ꓡ ꓟ ꓔꓯ ꓜꓲꓽ ꓟꓽ ꓘꓴꓻ ꓡ?
46006008	ꓠꓴ ꓪꓽ ꓠꓬ ꓠꓴ ꓪꓽ ꓛꓳꓽ ꓠꓴ ꓪꓽ ꓛꓬꓻ ꓡꓯꓽ ꓘꓳ ꓢꓲ ꓗꓶꓸ ꓜꓽ ꓡꓯꓽ ꓘꓳˍ ꓡꓳ꓿ ꓬꓲꓼ ꓤ ꓠꓬꓲ ꓤ ꓗꓳ ꓡꓳ ꓗꓪ ꓕꓱ ꓡꓱ ꓬꓰ ꓙꓲꓽ ꓟꓽ ꓙꓳ꓿
46006009	ꓥꓶˍ ꓟ ꓬꓰ ꓢꓴ ꓠꓽ ꓪꓴ-ꓢ ꓗꓴꓷ ꓟꓽ ꓟꓶ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓚꓲ ꓛꓬ ꓔꓯ ꓕꓽ ꓗꓶꓸ꓿ ꓟꓽ ꓢꓲꓽ ꓟꓽ ꓫꓬ ꓟ ꓬꓰ ꓢꓴ ꓥ ꓟꓲ꓾ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓥ ꓟꓲ꓾ ꓦꓬꓽ ꓛꓳꓽ ꓧꓪ ꓢꓴ ꓥ ꓟꓲ꓾ ꓞꓳ ꓛꓬꓻ ꓥ ꓟꓲ꓾ ꓤꓽ ꓛꓳꓽ ꓤ ꓦꓬꓼ ꓛꓳꓽ ꓧꓪ ꓢꓴ ꓥ ꓟꓲ꓾
46006010	ꓘꓴꓽ ꓢꓴ ꓥ ꓟꓲ꓾ ꓠꓲꓹ ꓦꓯꓸ ꓢꓴ ꓥ ꓟꓲ꓾ ꓙꓲꓻ ꓒꓶꓽ ꓬꓲꓼ ꓢꓴ ꓥ ꓟꓲ꓾ ꓢꓴ ꓟꓬꓱ ꓓꓳꓽ ꓒꓬꓹ ꓠꓹ ꓟ ꓪ ꓕꓱ ꓢꓴ ꓥ ꓟꓲ꓾ ꓘꓳꓹ ꓜꓽ ꓢꓴ ꓥ ꓟꓲ ꓪꓴ-ꓢ ꓗꓴꓷꓼ ꓡꓯꓼ ꓪ ꓓꓽ ꓟꓽ ꓟꓶ꓿
46006011	ꓠꓴ ꓪꓽ ꓕꓲ ꓐꓱ ꓠꓬ ꓧꓶꓸ ꓕꓯ ꓬꓲ ꓕꓱ ꓡꓱ ꓬꓰ ꓠꓬꓲꓳ꓿ ꓖꓳ ꓡꓱ ꓥ ꓟꓲ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱˍ ꓐꓰ꓾ ꓣꓳꓽ ꓪꓴ-ꓢ ꓬꓲ ꓦ ꓗꓪ ꓐꓰ ꓠꓴ ꓪꓽ ꓞꓲꓽ ꓫꓬꓻ ꓡꓰ ꓢꓲ꓾ ꓢꓲ ꓚꓰꓸ ꓟꓶ ꓡꓰ ꓢꓲ ꓠꓬꓲ꓾ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓥ ꓡꓳ꓿
46006012	ꓥꓪ ꓠꓽ ꓮꓸ ꓫꓵˍ ꓟꓲ ꓬꓰ ꓠꓽ ꓬꓰ ꓓꓻ ꓡꓳ꓿ ꓖꓳ ꓡꓱ ꓥ ꓟꓲ ꓮꓽ ꓙꓵ ꓡꓱꓸꓼ ꓙꓲ ꓖꓴ ꓙꓳˍ ꓟ ꓠꓽ ꓟꓽ ꓥ꓿ ꓥꓪ ꓠꓬ ꓮꓸ ꓫꓵˍ ꓟꓲ ꓬꓰ ꓠꓽ ꓬꓰ ꓓꓻˍ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓔꓯ ꓠꓽ ꓮ ꓡꓲ ꓕꓲ ꓫꓵꓽ ꓡꓰ ꓥ ꓟꓲ ꓙꓵꓽ ꓧꓪꓸ ꓡꓰ ꓝꓲ ꓠꓲꓹ ꓟꓽ ꓫꓵ꓿
46006013	ꓜꓽ ꓓꓴ ꓠꓬ ꓦꓰꓼ ꓟ ꓐꓱ ꓶ ꓥ ꓢꓲ꓾ ꓦꓰꓼ ꓟ ꓠꓬ ꓜꓽ ꓓꓴ ꓐꓱ ꓶ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓕꓱ ꓠꓬꓲꓽ ꓫꓵꓽ ꓡꓱꓸꓼ ꓔꓯ ꓡꓳꓹ ꓬꓰ ꓝꓲˍ ꓥꓳ꓿ ꓖꓳ ꓓꓱ ꓠꓬ ꓟꓽ ꓢꓲꓽ ꓟꓽ ꓫꓬ ꓟ ꓐꓱ ꓶ ꓟꓽ ꓥ꓿ ꓢꓲ ꓒꓽ ꓐꓱ ꓶ ꓥ ꓢꓲ꓾ ꓢꓲ ꓒꓽ ꓠꓬ ꓖꓳ ꓓꓱ ꓐꓱ ꓶ ꓥ ꓡꓳ꓿
46006014	ꓪꓴ-ꓢ ꓡꓰ ꓢꓲ ꓒꓽ ꓔꓯ ꓢꓯꓸ ꓬꓲꓼ ꓡ ꓝꓲ ꓗꓷ ꓟˍ ꓡꓰꓽ ꓟꓽ ꓞꓲ꓾ ꓣꓳꓽ ꓔꓯˍ ꓟꓲ ꓬꓲ ꓪꓽ ꓠꓬꓲˍ ꓟ ꓡꓰ ꓢꓯꓸ ꓬꓲꓼ ꓡ ꓝꓲˍ ꓥꓳ꓿
46006015	ꓠꓴ ꓪꓽ ꓖꓳ ꓓꓱ ꓠꓬ ꓙꓲ-ꓢꓴ ꓡꓯ ꓗꓸ ꓥ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓖꓳ ꓡꓱ ꓥ ꓕꓯ ꓠꓽ ꓥꓪ ꓠꓬ ꓙꓲ-ꓢꓴ ꓡꓯꓼ ꓗꓸ ꓔꓯ ꓣꓴ ꓢꓲ ꓖꓳ ꓪꓴꓽ ꓟ ꓡꓯꓼ ꓗꓸ ꓗꓷ ꓡꓰ ꓝꓲ ꓠꓯꓹ ꓡ? ꓮ ꓡꓲ ꓥ ꓟꓲ ꓖꓳ ꓡꓱ ꓬꓰ ꓟꓽ ꓓ꓿
46006016	ꓝꓮꓲ ꓠꓬ ꓖꓳ ꓪꓴꓽ ꓟˍ ꓐꓰ ꓟꓽ ꓢꓲ ꓟꓽ ꓫꓬ ꓬꓰ ꓢꓴ ꓠꓬ ꓬꓲˍ ꓐꓰ ꓕꓲ ꓖꓳ ꓓꓱꓽˍ ꓡꓰ ꓗꓷ ꓡꓰˍ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓡꓰ꓾ ꓬꓲ ꓪꓽ ꓠꓬꓲꓽ ꓣꓳ ꓠꓬ ꓕꓲ ꓧꓪꓽˍ ꓡꓰ ꓗꓷ ꓡꓰˍ ꓥꓳ꓾ ꓐꓰ ꓐꓯ ꓔ ꓡꓳ꓿
46006017	ꓖꓳ ꓡꓱ ꓥ ꓟꓲ ꓢꓲ ꓒˍ ꓐꓰ ꓝꓱꓺ ꓡꓰ ꓢꓴ ꓠꓽ꓾ ꓦꓻ ꓗꓪ ꓢꓲ ꓒˍ ꓐꓰ ꓕꓲ ꓖꓳ ꓓꓱꓽˍ ꓡꓰꓽ ꓗꓷ ꓡꓰˍ ꓡꓳ꓿
46006018	ꓟꓽ ꓢꓲꓽ ꓟꓽ ꓫꓬ ꓟ ꓔꓯˍ ꓐꓰ ꓛꓰꓹ ꓙꓰ꓿ ꓞꓳ ꓤ ꓡꓰ ꓬꓰˍ ꓟ ꓠꓱꓸ ꓐꓯꓼ ꓮꓸ ꓫꓵ ꓝꓴꓲˍ ꓟꓲ ꓚꓲ ꓛꓬ ꓖꓳ ꓓꓱ ꓔꓯ ꓛꓬꓻ ꓟ ꓟꓽ ꓥ꓿ ꓟꓽ ꓢꓲ ꓟꓽ ꓫꓬ ꓟ ꓬꓰ ꓢꓴ ꓠꓽ ꓬꓲ ꓚꓲ ꓛꓬ ꓖꓳ ꓓꓱꓽ ꓔꓯ ꓛꓬꓻ ꓟ ꓝꓴꓲ ꓬꓰˍ ꓟ ꓥ ꓡꓳ꓿
46006019	ꓝꓮꓲ ꓠꓴ ꓪꓽ ꓖꓳ ꓓꓱꓽ ꓠꓬ꓾ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓟ ꓪꓴ-ꓢ ꓢꓲ-ꓫꓬ-ꓟ-ꓦ ꓬꓲ ꓦꓲ ꓥ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓠꓴ ꓪꓽ ꓠꓬ ꓚꓲ ꓛꓬ ꓶꓽ ꓟꓽ ꓥ꓿
46006020	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓠꓽ ꓒꓵꓽ ꓡꓰ ꓪꓴꓻ ꓔ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓠꓴ ꓪꓽ ꓖꓳ ꓓꓱꓽ ꓗꓪ ꓪꓴ-ꓢ ꓟꓬꓱ ꓓꓳꓽ ꓓꓳ ꓡ ꓝꓲ꓿
46007001	ꓮ ꓟꓶ ꓠꓴ ꓪꓽ ꓡꓰ ꓐꓳ ꓖꓶ ꓩꓴ ꓡ ꓟ ꓔꓯ ꓟꓳꓸ ꓐꓯˍ ꓠꓬ꓾ ꓞꓳ ꓑ ꓤ ꓠꓬ ꓤ ꓟꓶ ꓟꓽ ꓧꓪ ꓧꓪ ꓔꓬ ꓐ ꓡ ꓠꓬ ꓙꓲˍ ꓡꓳ꓿
46007002	ꓖꓳ ꓡꓱ ꓥ ꓟꓲ ꓟꓽ ꓢꓲꓽ ꓟꓽ ꓫꓬ ꓟ ꓗꓪ ꓞꓰꓻ ꓓꓵꓽ ꓡꓰ ꓢꓴ ꓟꓬꓽˍ ꓠꓬꓲ꓾ ꓞꓳ ꓑ ꓤ ꓮ ꓡꓲ ꓕꓲ ꓣꓳˍ ꓟꓲ ꓬꓲ ꓚꓲ ꓛꓬ ꓤ ꓟꓶꓻ ꓙꓳ ꓢꓲ꓾ ꓤ ꓟꓶ ꓤ ꓮ ꓡꓲ ꓕꓲ ꓣꓳˍ ꓟꓲ ꓬꓲ ꓚꓲ ꓛꓬ ꓤ ꓖꓴ ꓙꓳ ꓝꓲ꓿
46007003	ꓤ ꓖꓴ ꓠꓬ ꓬꓲ ꓤ ꓟꓶ ꓔꓯ ꓖꓶ ꓙꓲꓽ ꓙꓳˍ ꓡꓳ ꓫꓵꓽ ꓖꓶ ꓠꓯꓹ ꓡꓳ꓿ ꓤ ꓟꓶˍ ꓟꓲ ꓬꓲ ꓤ ꓖꓴ ꓔꓯ ꓟꓳꓸ ꓬꓲ ꓖꓳ ꓡꓱ ꓥꓳ꓿
46007004	ꓤ ꓟꓶ ꓖꓳ ꓓꓱ ꓔꓯ ꓗꓪ' ꓫꓵꓽ ꓢꓴ ꓠꓬ ꓬꓲ ꓚꓲ ꓛꓬˍ ꓡꓰ ꓟꓽ ꓥ꓾ ꓬꓲ ꓤ ꓖꓴˍ ꓟꓲ ꓥ ꓡꓳ꓿ ꓖꓳ ꓟ ꓡꓰ ꓐꓰ ꓤ ꓖꓴ ꓖꓳ ꓓꓱ ꓔꓯ ꓗꓪ' ꓫꓵꓽ ꓢꓴˍ ꓟꓲ ꓬꓲ ꓚꓲ ꓛꓬˍ ꓡꓰ ꓟꓽ ꓥ꓾ ꓬꓲ ꓤ ꓟꓶˍ ꓟꓲ ꓥ ꓡꓳ꓿
46007005	ꓖꓳ ꓡꓱ ꓠꓬꓲ꓾ ꓠꓴ ꓪꓽ ꓖꓪ ꓙꓱꓻ ꓡꓯꓽ ꓘꓳ ꓢꓲ꓾ ꓕꓲ ꓝꓲꓸ ꓤ ꓪꓽ ꓘꓴ ꓠꓹ ꓟ ꓟꓽ ꓥ ꓠꓬ꓾ ꓙꓽ ꓕ ꓦꓽ ꓡꓯꓽ ꓘꓳꓟ ꓖꓳ ꓗꓸ ꓠꓯꓸ ꓠꓬ ꓠꓴ ꓪꓽ ꓕꓲ ꓪꓺꓼ ꓔꓬ ꓛꓵˍ ꓡꓳ꓿ ꓟꓽ ꓥ ꓠꓬ꓾ ꓚꓲ ꓛꓬ ꓔꓯ ꓙꓵꓽ ꓟꓽ ꓐ ꓡ ꓟ ꓗꓪ ꓐꓰ ꓠꓴ ꓪꓽ ꓠꓬ ꓢ-ꓓꓯ ꓡꓰ ꓫꓵꓽ ꓠꓬꓲ ꓤꓹ ꓠꓬꓲˍ ꓟ ꓗꓪ ꓓꓵꓽ ꓡꓰ ꓗꓴˍ ꓡꓳ꓿
46007006	ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓓꓽ ꓔꓳꓹˍ ꓟ ꓥ ꓡꓳ꓾ ꓕꓵꓼ ꓪ ꓖꓶˍ ꓟ ꓟꓽ ꓥ꓿
46007007	ꓠꓴ ꓪꓽ ꓮꓽ ꓙꓵ ꓥꓪˍ ꓐꓰ ꓕꓲ ꓡꓰꓹꓼ ꓒꓬꓱꓼ ꓡ ꓟ ꓔꓯ ꓥꓪ ꓠꓲꓹ ꓫꓵˍ ꓡꓳ꓿ ꓖꓳ ꓡꓱ ꓥ ꓟꓲ ꓣꓳꓽ ꓮ ꓡꓲ ꓕꓲ ꓣꓳ ꓔꓯˍ ꓟꓲ꓾ ꓪꓴ-ꓢ ꓡꓰ ꓖꓶ ꓔ ꓟ ꓡꓯꓼ ꓫꓴ ꓙꓳˍ ꓡꓳ꓿ ꓕꓲ ꓣꓳ ꓕꓯ ꓕꓱ ꓡꓱ ꓖꓶꓽ ꓢꓲ꓾ ꓖꓳ ꓕꓲ ꓣꓳ ꓔꓯ ꓖꓳ ꓡꓱ ꓖꓶ ꓔ ꓡꓳ꓿
46007008	ꓮ ꓟꓶ ꓟꓽ ꓝꓱꓺ ꓠꓬꓲ ꓢꓴˍ ꓐꓰ꓾ ꓟꓶꓽ ꓛꓵꓽ ꓟ ꓔꓯ ꓥꓪ ꓕꓱ ꓡꓱ ꓐꓯ ꓖꓶˍ ꓠꓬꓲ꓾ ꓬꓲ ꓪꓽ ꓠꓬ ꓥꓪˍ ꓡꓰ ꓐꓰ ꓔꓬ ꓐ ꓡ ꓕꓯ ꓠꓽ꓾ ꓬꓲ ꓪꓽ ꓐꓱ ꓶ ꓙꓲˍ ꓡꓳ꓿
46007009	ꓖꓳ ꓡꓱ ꓥ ꓟꓲ ꓚꓲ ꓛꓬ ꓔꓯ ꓙꓵꓽ ꓟꓽ ꓐ ꓡ ꓐꓷˍ ꓠꓬ꓾ ꓤ ꓖꓴ ꓧꓪ ꓝꓲ꓿ ꓮ ꓡꓲꓳ ꓐꓯ ꓠꓬ ꓝꓱꓺ ꓡꓯꓽ ꓘꓳˍ ꓟ ꓠꓽ ꓛꓴꓻ ꓞꓹ ꓟ ꓕꓯꓽ ꓢꓲ ꓙꓲꓻˍ ꓡꓳ꓿
46007010	ꓖꓳ ꓡꓱ ꓥ ꓟꓲ ꓝꓱꓺ ꓔ ꓢꓴ ꓐꓴ ꓐꓱ ꓶ ꓢꓲ ꓒꓽ ꓗꓪ ꓐꓰ ꓥꓪ ꓟꓶˍ ꓟ ꓕꓵꓼ ꓪ ꓠꓬ ꓕꓱ ꓡꓱ ꓥꓳ꓿ ꓤ ꓟꓶꓻ ꓠꓬ ꓬꓲ ꓤ ꓖꓴ ꓔꓯˍ ꓐꓰ ꓕꓽ ꓧꓹ ꓙꓰ ꓝꓲ꓿
46007011	ꓬꓲ ꓧꓹ ꓙꓰ ꓐꓷˍ ꓠꓬ ꓢꓴ ꓔꓯ ꓝꓮꓲ ꓟꓽ ꓝꓱꓺ ꓝꓱ ꓔꓬ ꓝꓲ꓿ ꓥ ꓠꓬ ꓬꓲ ꓤ ꓖꓴˍ ꓐꓰ ꓧꓳꓹ ꓡꓯꓽ ꓘꓳ ꓝꓲ꓿ ꓤ ꓖꓴˍ ꓟꓲ ꓤ ꓟꓶꓻ ꓔꓯ ꓕꓽ ꓧꓹ ꓗꓷ ꓝꓲ꓿
46007012	ꓜꓰꓻ ꓞꓹ ꓢꓴ ꓔꓯ ꓢꓲ ꓒꓽ ꓡꓰ ꓐꓯˍ ꓟ ꓟꓽ ꓥ ꓥ꓾ ꓥꓪ ꓚꓲ ꓛꓬ ꓡꓰ ꓐꓯ ꓖꓶˍ ꓠꓬꓲ꓾ ꓬꓲꓼ ꓠꓬꓲ ꓕꓲ ꓣꓳ ꓠꓬ ꓟꓽ ꓦ ꓡꓱ ꓟ ꓤꓽ ꓟꓶ ꓕꓲ ꓣꓳ ꓙꓳ ꓢꓲ꓾ ꓬꓲ ꓤ ꓟꓶꓻ ꓠꓬ ꓬꓲˍ ꓐꓰ ꓕꓲ ꓪꓺꓼ ꓔꓬ ꓠꓲꓹ ꓒꓴˍ ꓐꓷˍ ꓠꓬ꓾ ꓬꓲ ꓤ ꓟꓶ ꓔꓯ ꓕꓽ ꓧꓹ ꓗꓷ ꓝꓲ꓿
46007013	ꓤ ꓟꓶ ꓤ ꓥ ꓟꓲ ꓟꓽ ꓦ ꓡꓱ ꓟ ꓤ ꓖꓴ ꓙꓳ ꓢꓲ꓾ ꓬꓲ ꓠꓬ ꓬꓲ ꓤ ꓖꓴˍ ꓐꓰ ꓕꓲ ꓪꓺꓼ ꓔꓬ ꓠꓲꓹ ꓒꓴ ꓐꓷˍ ꓠꓬ꓾ ꓬꓲ ꓤ ꓖꓴ ꓔꓯ ꓕꓽ ꓧꓹ ꓗꓷ ꓝꓲ꓿
46007014	ꓮ ꓡꓲꓳ ꓐꓯ ꓠꓬ ꓟꓽ ꓦ ꓡꓱ ꓟ ꓤ ꓖꓴ ꓔꓯ ꓠꓬ ꓦ ꓡꓱˍ ꓟ ꓬꓲ ꓤ ꓟꓶ ꓑꓶꓸ ꓓꓴ ꓢꓲꓺ ꓚꓰꓸ ꓔ ꓟ ꓚꓬꓹ ꓖꓶˍ ꓥꓳ꓿ ꓟꓽ ꓦ ꓡꓱ ꓟ ꓤ ꓟꓶ ꓔꓯˍ ꓟꓲ ꓦ ꓡꓱˍ ꓟ ꓬꓲ ꓤ ꓖꓴ ꓑꓶꓸ ꓓꓴ ꓢꓲꓺ ꓚꓰꓸ ꓔ ꓟ ꓚꓬꓹ ꓖꓶˍ ꓥꓳ꓿ ꓖꓳ ꓡꓱ ꓟꓽ ꓥ ꓕꓯ ꓠꓽ ꓠꓴ ꓪꓽ ꓤ ꓠꓱ ꓐꓴ ꓠꓬ ꓟꓽ ꓫꓬꓻ ꓟ ꓤ ꓠꓱ ꓐꓴ ꓗꓷ ꓡꓰˍ ꓡꓳ ꓫꓵꓽ ꓥꓳ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓬꓲ ꓪꓽ ꓔꓯ ꓠꓽ ꓢꓲ ꓚꓰꓸ ꓔ ꓟ ꓚꓬꓹ ꓟꓶˍ ꓡꓳ꓿
46007015	ꓖꓳ ꓡꓱ ꓥ ꓟꓲ ꓤ ꓖꓴ ꓤ ꓟꓶ ꓗꓳ ꓡꓳ ꓗꓪ ꓟꓽ ꓦ ꓡꓱ ꓢꓴ ꓖꓳ ꓕꓲ ꓣꓳ ꓧꓹ ꓙꓰ ꓠꓲꓹ ꓫꓵˍ ꓕꓯ ꓠꓽ ꓬꓲ ꓔꓯ ꓧꓹ ꓙꓰ ꓝꓲ꓿ ꓫꓵꓽ ꓪꓴꓻ ꓕꓱ ꓡꓱ ꓫꓵꓽ ꓡꓰ ꓦ ꓡꓱˍ ꓟ ꓬꓲꓼ ꓤ ꓠꓬꓲ ꓤ꓾ ꓥ ꓠꓬ ꓮꓸ ꓝꓲ ꓠꓬꓲ ꓟ ꓔꓯ ꓟꓽ ꓞꓳꓹ ꓞ꓿ ꓪꓴ-ꓢ ꓡꓰ ꓣꓳꓽ ꓔꓯ ꓘꓴꓻˍ ꓟ ꓠꓬ ꓢꓲ ꓡꓲ ꓐꓰ ꓞꓳ ꓙꓳ ꓠꓹ ꓟ ꓘꓴ ꓔ ꓟ ꓥ ꓡꓳ꓿
46007016	ꓤ ꓟꓶ ꓣꓱꓽ ꓢꓴꓳ꓾ ꓠꓴ ꓠꓬ ꓮꓽ ꓧꓪꓹ ꓠꓴ ꓤ ꓖꓴ ꓔꓯ ꓚꓬꓴ ꓙ ꓐ ꓡ ꓟ ꓚꓱꓹ ꓙꓳˍ ꓟꓽ ꓢꓷꓸ꓿ ꓥ ꓠꓬ ꓤ ꓖꓴ ꓣꓱꓽ ꓢꓴꓳ꓾ ꓠꓴ ꓠꓬ ꓮꓽ ꓧꓪꓹ ꓠꓴ ꓤ ꓟꓶꓻ ꓔꓯ ꓚꓬꓴ ꓙ ꓐ ꓡ ꓟ ꓚꓱꓹ ꓙꓳˍ ꓟꓽ ꓢꓷꓸ꓿
46007017	ꓖꓳ ꓡꓱ ꓥ ꓟꓲ ꓢꓲ ꓒꓽ ꓡꓰ ꓮ ꓡꓲ ꓕꓲ ꓣꓳ ꓔꓯ ꓮꓸ ꓫꓵ ꓡꓯꓼ ꓫꓴ ꓖꓶ ꓔ ꓠꓬ꓾ ꓟꓬꓱꓽ ꓖꓳ ꓟ ꓬꓰ ꓢꓲ ꓔꓬ ꓝꓲ꓿ ꓪꓴ-ꓢ ꓡꓰ ꓮ ꓡꓲ ꓕꓲ ꓣꓳ ꓔꓯ ꓮ ꓡꓲ ꓗꓪ ꓘꓴꓻ ꓔ ꓠꓬ꓾ ꓬꓲ ꓖꓳ ꓡꓱ ꓞꓳ ꓙꓳ ꓠꓹ ꓟ꓾ ꓘꓴ ꓜꓲꓼ ꓞꓳ ꓮꓽ ꓙꓵ ꓟ ꓗꓪ ꓥꓪ ꓡꓰ ꓬꓲ ꓖꓳ ꓡꓱ ꓕꓵꓼ ꓪ ꓖꓶ ꓔ ꓡꓳ꓿
46007018	ꓶꓺ ꓗꓷ ꓗꓸ ꓠꓯ ꓘꓴ ꓔ ꓢꓴ ꓙꓳˍ ꓠꓬ꓾ ꓶꓺˍ ꓟ ꓗ ꓫꓵ ꓔꓯ ꓕꓽ ꓖꓳꓽ ꓡꓰ ꓝꓲ꓿ ꓟꓽ ꓶꓺ ꓶ ꓘꓴ ꓟꓶ ꓡꓰ ꓢꓴ ꓙꓳˍ ꓠꓬ꓾ ꓬꓲ ꓔꓯ ꓕꓽ ꓶꓺ ꓝꓲ꓿
46007019	ꓶ ꓔꓸ ꓟꓽ ꓶ ꓔꓸ ꓟ ꓠꓬ ꓮꓸ ꓫꓵ ꓟꓽ ꓚꓬꓹ꓿ ꓪꓴ-ꓢ ꓕꓵꓼ ꓪ ꓒꓵꓽ ꓛꓳꓻˍ ꓟ ꓔꓯˍ ꓡꓰ ꓚꓬꓹ ꓒꓵꓽˍ ꓡꓳ꓿
46007020	ꓮ ꓡꓲ ꓕꓲ ꓣꓳˍ ꓟꓲ ꓬꓲ ꓔꓯ ꓘꓴꓻˍ ꓕꓯ꓾ ꓬꓲ ꓮꓸ ꓫꓵ ꓟꓬꓱꓽ ꓬꓰ ꓢꓲ ꓞꓳ ꓙꓳ ꓔꓬ ꓠꓬ꓾ ꓖꓳ ꓕꓲ ꓫꓵꓽ ꓗꓪ ꓢꓯꓼ ꓕꓵꓼ ꓔꓬ ꓝꓲ꓿
46007021	ꓠꓴ ꓔꓯ ꓘꓴˍ ꓕꓯ ꓠꓴ ꓠꓬ ꓚꓳ ꓑꓸ ꓣꓱꓽ ꓔꓬ ꓡ? ꓠꓲꓹ ꓟ ꓕꓽ ꓫꓸ꓿ ꓖꓳ ꓡꓱ ꓥ ꓟꓲ ꓠꓴ ꓠꓬ ꓚꓳ ꓪꓴꓸ ꓒꓬꓱꓼ ꓡ ꓐ ꓡ ꓐꓷˍ ꓠꓬ ꓙꓲꓻˍ ꓥꓳ꓿
46007022	ꓚꓳ ꓑꓸ ꓬꓰ ꓔꓬ ꓕꓯ ꓢꓲ ꓒꓽ ꓡꓰ ꓘꓴ ꓟꓶ ꓡꓰ ꓢꓴ ꓠꓬ꓾ ꓢꓲ ꓒꓽ ꓠꓯꓸꓼ ꓗꓪ ꓚꓳ ꓪꓴꓸ ꓥ ꓡꓳ꓿ ꓖꓳ ꓟ ꓡꓰ ꓐꓰ ꓚꓳ ꓪꓴꓸ ꓬꓰ ꓔꓬ ꓕꓯ ꓘꓴꓻ ꓟꓶ ꓡꓰ ꓢꓴˍ ꓟꓲ ꓙꓲ-ꓢꓴ ꓚꓳ ꓑꓸ ꓥ ꓡꓳ꓿
46007023	ꓠꓴ ꓪꓽ ꓔꓯ ꓠꓽ ꓒꓵꓽ ꓡꓰ ꓪꓴꓻ ꓔ ꓟ ꓥ ꓡꓳ꓿ ꓞꓳ ꓤ ꓚꓳ ꓑꓸ ꓕꓽ ꓗꓷ ꓡꓰ ꓝꓲ꓿
46007024	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓮ ꓡꓲ ꓕꓲ ꓣꓳˍ ꓟꓲ ꓬꓲ ꓔꓯ ꓘꓴꓻ ꓔ ꓕꓯ꓾ ꓮ ꓡꓲ ꓕꓲ ꓫꓵ ꓟꓬꓱꓽ ꓣꓱꓽ ꓔꓬ ꓠꓬ ꓖꓳ ꓕꓲ ꓫꓵꓽ ꓟꓬꓱꓽ ꓗꓪ ꓞꓳ ꓙꓳ ꓢꓲ꓾ ꓪꓴ-ꓢ ꓡꓰ ꓘꓴ ꓔ ꓟ ꓠꓯꓸꓼ ꓗꓪ ꓠꓲꓹ ꓘꓪ ꓫꓵ ꓝꓲ꓿
46007025	ꓮ ꓟꓶ ꓞꓳ ꓡꓯꓸ ꓚꓵ ꓐꓴ ꓔꓯ ꓟꓳꓸ ꓠꓬ ꓢꓲ ꓒꓽ ꓕꓵꓼ ꓪ ꓥꓪ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓬ ꓢꓲ ꓒꓽ ꓫꓱꓸ ꓤ ꓟ ꓠꓯꓸꓼ ꓗꓪ꓾ ꓦ ꓡꓱ ꓐꓳ ꓓꓻ ꓟ ꓚꓬꓹ ꓟꓶ ꓢꓴ ꓥ ꓟ ꓕꓲ ꓣꓳ ꓡꓰ꓾ ꓥꓪ ꓓꓵꓽ ꓙꓽˍ ꓟ ꓠꓴ ꓪ ꓔꓯ ꓐꓯ ꓖꓶˍ ꓠꓬꓲ꓾
46007026	ꓮ ꓟꓶ ꓙꓳˍ ꓟ ꓘꓶ ꓡꓶꓽ ꓓꓴ ꓔꓯ ꓚꓬꓹ ꓠꓬꓲ ꓠꓬ꓾ ꓮ ꓡꓲ ꓕꓲ ꓣꓳˍ ꓟꓲ꓾ ꓮ ꓟꓶ ꓬꓲ ꓮ ꓡꓲ ꓥ ꓠꓬ ꓖꓳ ꓡꓱ ꓞꓳ ꓙꓳ ꓔꓬ ꓠꓬ ꓙꓲꓻˍ ꓡꓳ꓾ ꓓꓵꓽ ꓙꓽˍ ꓡꓳ꓿
46007027	ꓠꓴ ꓠꓬ ꓤ ꓟꓶꓻ ꓕꓲ ꓣꓳ ꓔꓯ ꓞꓳꓹ ꓞꓹ ꓡ? ꓡꓲꓹ ꓗꓷ ꓠꓹ ꓟ ꓚꓱꓹ ꓕꓽ ꓧꓪ꓿ ꓠꓴ ꓠꓬ ꓤꓽ ꓟꓶ ꓟꓽ ꓧꓪ ꓔꓸ ꓢꓰꓽ ꓡ? ꓖꓳ ꓡꓱ ꓥ ꓠꓬ ꓤ ꓟꓶ ꓕꓽ ꓧꓪ꓿
46007028	ꓖꓳ ꓡꓱ ꓢꓲ ꓠꓴ ꓤ ꓟꓶ ꓧꓪ ꓐꓷˍ ꓟꓲ ꓝꓴꓲ ꓬꓰˍ ꓟ ꓟꓽ ꓥ꓿ ꓤ ꓟꓶ ꓡꓯꓸ ꓚꓵꓺ ꓕꓲ ꓣꓳ ꓤ ꓖꓴ ꓧꓪˍ ꓟꓲ ꓝꓴꓲ ꓬꓰˍ ꓟ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓝꓱꓺ ꓗꓷ ꓢꓴ ꓐꓴ ꓠꓽ ꓕꓱ ꓕꓲ ꓤꓶ ꓟ ꓫꓸ ꓙꓵꓻ ꓓꓴ ꓮꓽ ꓟꓬꓹ ꓔꓳ ꓜꓳꓽˍ ꓥꓳ꓿ ꓥꓪ ꓠꓽ ꓠꓴ ꓪꓽ ꓔꓯ ꓫꓸ ꓙꓵ ꓡꓰ ꓝꓲ ꓠꓲꓹ ꓟꓽ ꓫꓵ ꓠꓬꓲ ꓕꓱ ꓡꓱ ꓐꓯˍ ꓟ ꓥ ꓡꓳ꓿
46007029	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓬꓲ ꓙꓵꓹ ꓓꓴꓸ ꓡꓰ ꓔꓬ ꓠꓬꓲ ꓐꓯˍ ꓟ ꓥ ꓡꓳ꓿ ꓕꓱ ꓡꓱ ꓖꓳ ꓑꓳ꓾ ꓤꓽ ꓟꓶ ꓙꓳ ꓢꓴ ꓠꓬ ꓟꓽ ꓙꓳ ꓢꓴˍ ꓡꓰ ꓐꓰ꓾
46007030	ꓥꓴꓻ ꓢꓴ ꓠꓬ ꓟꓽ ꓥꓴ ꓢꓴˍ ꓡꓰ ꓐꓰ꓾ ꓗꓹ ꓛꓲ ꓢꓴ ꓠꓬ ꓟꓽ ꓗꓹ ꓛꓲ ꓢꓴˍ ꓡꓰ ꓐꓰ꓾ ꓕꓲ ꓫꓵ ꓪꓴꓻ ꓟꓶ ꓢꓴ ꓠꓬ ꓮꓸ ꓫꓵ ꓟꓽ ꓙꓳ ꓢꓴˍ ꓡꓰ ꓐꓰ꓾
46007031	ꓟꓲ ꓠꓯ ꓗꓪ ꓟ ꓣꓱꓽ ꓓꓴ ꓣꓱꓽ ꓢꓴ ꓠꓬ ꓣꓱꓽ ꓓꓴ ꓖꓳ ꓟ ꓡꓰ ꓟꓽ ꓙꓲꓽ ꓧꓪꓸ ꓡꓰ ꓝꓲˍ ꓐꓰ ꓔꓬ ꓠ ꓗꓹ ꓥꓳ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓕꓱ ꓟ ꓠꓽ ꓡꓳꓹ ꓬꓰ ꓔꓬ ꓡꓳ꓿
46007032	ꓥꓪ ꓠꓬ ꓠꓴ ꓪꓽ ꓔꓯ ꓓꓵ ꓙꓽ ꓪꓴꓽ ꓧꓶ ꓓꓴ ꓟꓽ ꓙꓳ ꓙꓳ ꓔꓬ ꓝꓲ ꓠꓲꓹ ꓫꓵ ꓡꓳ꓿ ꓤ ꓟꓶ ꓟꓽ ꓙꓳ ꓟ ꓞꓳ ꓑ ꓤ ꓠꓬ꓾ ꓢꓲ ꓒꓽ ꓔꓯ ꓮ ꓡꓲ ꓐꓰ ꓠꓲꓹ ꓒꓴ ꓡꓰ ꓝꓲ ꓠꓹ ꓟ꓾ ꓢꓲ ꓒꓽ ꓫꓵ ꓪꓴꓻ ꓔꓯ ꓠꓲꓹ ꓥꓳˍ ꓡꓳ꓿
46007033	ꓤ ꓟꓶ ꓙꓳ ꓢꓴ ꓠꓽ꓾ ꓟꓲ ꓠꓯ ꓗꓪ ꓬꓲ ꓤ ꓟꓶ ꓔꓯ ꓮ ꓡꓲ ꓐꓰ ꓠꓲꓹ ꓒꓴ ꓡꓰ ꓝꓲ ꓠꓹ ꓟ ꓚꓱꓹ ꓗꓪ ꓠꓲꓹ ꓥꓳˍ ꓠꓬꓲ꓾
46007034	ꓬꓲ ꓠꓲꓹ ꓟ ꓠꓬ ꓐꓱꓻ ꓞꓹ ꓟ ꓥ ꓡꓳ꓿ ꓦꓲꓻ ꓟꓽ ꓧꓪ ꓢꓰꓽ ꓟ ꓤ ꓟꓶ ꓡꓯꓸ ꓚꓵ ꓠꓬ꓾ ꓧꓪꓽ ꓖꓳ ꓓꓱ ꓗꓪˍ ꓟꓲ꓾ ꓦꓻ ꓗꓪˍ ꓟꓲ ꓢꓲ ꓚꓰꓸ ꓔ ꓢꓴ ꓬꓰ ꓠꓹ ꓟ ꓢꓲ ꓒꓽ ꓙ ꓖꓴ ꓔꓯ ꓠꓲꓹ ꓥꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓝꓱꓺ ꓔ ꓟ ꓤ ꓟꓶ ꓤ ꓠꓽ ꓟꓲ ꓠꓯ ꓗꓪ ꓬꓲ ꓤ ꓖꓴ ꓔꓯ ꓮ ꓡꓲ ꓐꓰ ꓠꓲꓹ ꓒꓴ ꓡꓰ ꓝꓲ ꓠꓹ ꓟ ꓚꓰꓹ ꓗꓪ ꓠꓲꓹ ꓥꓳˍ ꓡꓳ꓿
46007035	ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓠꓴ ꓪꓽ ꓔꓯ ꓗꓽ ꓔ ꓠꓹ ꓟ ꓟꓽ ꓥ꓿ ꓠꓴ ꓪꓽ ꓙꓲ ꓖꓴ ꓐꓱ ꓶ ꓥ ꓢꓲ꓾ ꓠꓴ ꓪꓽ ꓠꓬ ꓮꓸ ꓫꓵ ꓘꓶꓻ ꓡꓶꓽ ꓓꓴ ꓟꓽ ꓙꓳ ꓙꓳ꓾ ꓔꓱꓹ ꓔꓱꓹꓼ ꓐꓰ ꓢꓲ ꓒꓽ ꓔꓯ ꓣꓱꓽ ꓙ ꓪ ꓠꓹ ꓟ ꓥ ꓡꓳ꓿
46007036	ꓤ ꓑ ꓤ ꓕꓲ ꓣꓳ ꓠꓬ ꓬꓲ ꓔꓯ ꓠꓲꓹ ꓒꓴ ꓔ ꓟ ꓤ ꓟꓶ ꓡꓯꓸ ꓚꓵ ꓬꓲ ꓞꓲꓼ ꓪꓴꓽ ꓡꓰ ꓔꓬ ꓢꓲ꓾ ꓝꓮꓲ ꓞꓳ ꓑ ꓤ ꓬꓲ ꓚꓲ ꓛꓬ ꓞꓳ ꓙꓳˍ ꓟ ꓔꓯˍ ꓟꓲ ꓬꓲ ꓙꓵꓽ ꓟꓽ ꓐ ꓡ ꓕꓯ ꓠꓽ꓾ ꓝꓱꓺ ꓡꓯꓽ ꓘꓳ ꓠꓲꓹ ꓫꓵˍ ꓠꓬ꓾ ꓬꓲ ꓪꓽ ꓔꓯ ꓝꓱꓺ ꓡꓯꓽ ꓘꓳ ꓝꓲ꓿ ꓕꓱ ꓟ ꓠꓬ ꓝꓴꓲ ꓬꓰˍ ꓟ ꓟꓽ ꓥ꓿
46007037	ꓖꓳ ꓡꓱ ꓥ ꓟꓲ ꓞꓳ ꓑ ꓤ ꓕꓲ ꓣꓳ ꓠꓬ ꓬꓲ ꓠꓲꓹ ꓟ ꓗꓪ ꓓꓵꓽ ꓙꓽ ꓕꓶꓻ ꓡꓰ ꓢꓲ꓾ ꓚꓲ ꓛꓬ ꓠꓲꓹ ꓡꓶꓽ ꓔꓯˍ ꓟꓲ ꓙꓵꓽ ꓐ ꓡ ꓢꓲ ꓠꓬꓲ꓾ ꓤ ꓟꓶ ꓡꓯꓸ ꓚꓵ ꓔꓯ ꓟꓽ ꓝꓱꓺ ꓡꓯꓽ ꓘꓳ ꓠꓹ ꓟ ꓓꓵꓽ ꓙ ꓞꓷꓹ ꓗꓷ ꓐꓷˍ ꓠꓬ꓾ ꓬꓲ ꓬꓰˍ ꓟˍ ꓟꓲ ꓙꓲꓻˍ ꓟ ꓥꓳ꓿
46007038	ꓖꓳ ꓡꓱ ꓠꓬꓲ ꓤ ꓟꓶ ꓡꓯꓸˍ ꓐꓰ ꓝꓱꓺ ꓡꓯꓽ ꓘꓳ ꓢꓴˍ ꓟꓲ ꓙꓲꓻˍ ꓟ ꓬꓰˍ ꓟ ꓥ ꓢꓲ꓾ ꓟꓽ ꓝꓱꓺ ꓝꓱ ꓔꓬ ꓠꓹ ꓟ ꓚꓴꓽ ꓬꓲꓹ ꓓꓶ ꓚꓵ ꓡꓰ ꓢꓴˍ ꓟꓲ꓾ ꓪ ꓜꓲ ꓙꓲꓻˍ ꓟ ꓬꓰˍ ꓟ ꓥ ꓡꓳ꓿
46007039	ꓤ ꓖꓴ ꓢꓯꓸ ꓔꓬ ꓕ ꓑꓳꓸ꓾ ꓤ ꓟꓶ ꓠꓬ ꓬꓲ ꓤ ꓖꓴ ꓔꓯ ꓞꓳꓹ ꓞꓹ ꓟ ꓥ ꓢꓲ꓾ ꓬꓲ ꓤ ꓖꓴ ꓫꓵꓻ ꓕꓯ ꓠꓽ꓾ ꓬꓲ ꓠꓬ ꓮꓽ ꓟ ꓔꓯ ꓠꓲꓹ ꓒꓴ ꓙꓰ ꓠꓲꓹ ꓫꓵˍ ꓟꓲ ꓩꓴꓺ ꓔ ꓟ ꓥ ꓡꓳ꓿ ꓬꓲˍ ꓡꓰ꓾ ꓢꓲ ꓒꓽ ꓠꓯꓸꓼ ꓗꓪ ꓔꓬ ꓢꓴ ꓕꓲ ꓣꓳ ꓥ ꓠꓯꓹ ꓡꓳ꓿
46007040	ꓖꓳ ꓡꓱ ꓥ ꓟꓲ ꓥꓪ ꓓꓵꓽ ꓙˍ ꓠꓬ꓾ ꓟꓶꓽ ꓛꓵꓽ ꓟ ꓠꓬ ꓬꓲ ꓖꓳ ꓡꓱ ꓠꓱꓸ ꓐꓯꓼ ꓕꓲ ꓝꓸ ꓟꓽ ꓠꓲꓹ ꓒꓴ ꓙꓰ ꓙꓰ ꓔꓬ ꓕꓯ ꓠꓽ꓾ ꓬꓲ ꓠꓬ ꓪꓻ ꓜꓲ ꓠꓲꓹ ꓢꓻˍ ꓥꓳ꓿ ꓥꓪ ꓕꓱ ꓡꓱ ꓓꓵꓽ ꓙˍ ꓟ ꓔꓯ ꓪꓴ-ꓢ ꓦꓻˍ ꓟꓲ ꓓꓽ ꓔꓳꓹˍ ꓡꓳ꓾ ꓐꓰ ꓙꓵꓻˍ ꓡꓳ꓿
46008001	ꓠꓲꓽ ꓐꓬꓱꓽ ꓔꓯ ꓔꓲꓺ ꓗꓷ ꓡꓳ ꓫꓵꓽ ꓔꓯ ꓟꓳꓸ ꓐꓯˍ ꓠꓬ꓾ ꓣꓳꓽ ꓮꓽ ꓙꓵ ꓢꓴ ꓠꓬ ꓢꓷꓸ ꓠꓲꓹ ꓙꓳ ꓢꓴ ꓥꓳ꓾ ꓐꓰ ꓣꓳꓽ ꓙꓽ ꓜꓲꓼˍ ꓡꓳ꓿ ꓖꓳ ꓡꓱ ꓥ ꓟꓲ ꓢꓷꓸ ꓠꓲꓹ ꓡꓰ ꓣꓳꓽ ꓔꓯ ꓠꓲꓹ ꓘꓹ ꓔꓴ ꓡ ꓝꓲˍ ꓡꓳ꓿ ꓠꓵꓻ ꓠꓲꓹ ꓠꓽ ꓜꓶꓻ ꓪꓴꓽ ꓡ ꓝꓲˍ ꓡꓳ꓿
46008002	ꓮꓽ ꓟ ꓥ ꓟꓲ ꓚꓲ ꓛꓬ ꓠꓬ ꓢꓷꓸ ꓢꓴ ꓥ ꓡꓳ ꓓꓵꓽ ꓙꓽˍ ꓕꓯ ꓠꓽ꓾ ꓬꓲ ꓠꓬ ꓬꓲ ꓢꓷꓸ ꓙꓲꓽ ꓙꓳˍ ꓟ ꓟꓬ ꓛꓲ ꓟꓽ ꓢꓷꓸ ꓢꓰꓽ꓿
46008003	ꓖꓳ ꓡꓱ ꓥ ꓟꓲ ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓪꓴ-ꓢ ꓢꓷˍ ꓡꓳ꓿
46008004	ꓖꓳ ꓡꓱ ꓠꓬꓲ꓾ ꓠꓲꓽ ꓐꓬꓱꓽ ꓔꓯ ꓔꓲꓺ ꓗꓷ ꓡꓳ ꓫꓵꓽ ꓜꓽˍ ꓟ ꓔꓯ ꓐꓯˍ ꓠꓬ꓾ ꓟꓲ ꓠꓯ ꓗꓪ ꓟ ꓠꓲꓽ ꓐꓬꓱꓽ ꓮ ꓡꓲ ꓕꓲ ꓫꓵꓽˍ ꓟꓲ ꓮꓸ ꓫꓵ ꓟꓽ ꓥ ꓟ ꓐꓰ꓾ ꓪꓴ-ꓢ ꓬꓲ ꓕꓲ ꓣꓳˍ ꓡꓰ ꓟꓽ ꓥ ꓠꓬ ꓠꓱꓸ ꓐꓯꓼ ꓪꓴ-ꓢ ꓟꓽ ꓙꓳˍ ꓟ ꓣꓳꓽ ꓢꓷˍ ꓡꓳ꓿
46008005	ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓗꓪˍ ꓟꓲ꓾ ꓟꓲ ꓠꓯ ꓗꓪˍ ꓟꓲ꓾ ꓢꓲ꓾ ꓥ ꓠꓬ ꓢꓲ ꓒ꓾ ꓮꓽ ꓟꓬꓹ ꓙꓳˍ ꓡꓳ꓾ ꓐꓰ ꓐꓯ ꓢꓴ ꓙꓳˍ ꓟꓲ꓾
46008006	ꓣꓳꓽ ꓐꓱ ꓶ ꓠꓽ ꓪꓴ-ꓢ ꓕꓲ ꓣꓳˍ ꓡꓰꓽ ꓙꓳˍ ꓡꓳ꓿ ꓬꓲ ꓠꓬ ꓐꓹ ꓐ ꓥ ꓢꓲ꓾ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓗꓪ ꓐꓰ ꓥ ꓢꓲ ꓠꓬꓲ꓾ ꓣꓳˍ ꓟꓲ ꓬꓲ ꓐꓱ ꓶ ꓢꓯꓸ ꓔꓬ ꓟ ꓥ ꓡꓳ꓿ ꓝꓮꓲ ꓣꓳꓽ ꓢꓲ ꓒˍ ꓟꓲ ꓬꓰ-ꓢꓴ ꓙꓲ-ꓢꓴ ꓕꓲ ꓣꓳˍ ꓡꓰꓽ ꓥ ꓢꓲ꓾ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓗꓪ ꓐꓰ ꓚꓰꓼ ꓔ ꓟ ꓥ ꓢꓲ ꓠꓬꓲ꓾ ꓣꓳˍ ꓟꓲ ꓬꓲ ꓗꓪ ꓐꓰ ꓢꓯꓸ ꓔꓬ ꓟ ꓥ ꓡꓳ꓿
46008007	ꓖꓳ ꓡꓱ ꓥ ꓟꓲ ꓕꓱ ꓟ ꓔꓯ ꓮꓽ ꓙꓵ ꓢꓴ ꓟꓽ ꓢꓷꓸ꓿ ꓕꓲ ꓐꓱ ꓠꓽ ꓠꓲꓽ ꓐꓬꓱ ꓢꓲꓺ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓝꓳ ꓡꓰ ꓠꓬꓲ꓾ ꓮ ꓟꓶˍ ꓟꓲ ꓬꓲ ꓪꓽ ꓜꓽ ꓓꓳˍ ꓕꓯ꓾ ꓠꓲꓽ ꓐꓬꓱꓽ ꓔꓯ ꓔꓲꓺ ꓗꓷˍ ꓟ ꓥꓳ꓾ ꓐꓰ ꓚꓬꓹ ꓔ ꓢꓲ ꓜꓽˍ ꓡꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓦꓰꓽ ꓠꓲꓹ ꓢꓯꓼ ꓐꓽ ꓢꓲ ꓜꓽ ꓗꓷ ꓠꓬꓲ꓾ ꓦꓰꓽ ꓠꓲꓹ ꓟꓽ ꓫꓬ ꓗꓷ ꓡꓰꓳ꓿
46008008	ꓖꓳ ꓡꓱ ꓥ ꓟꓲ ꓣꓳꓽ ꓠꓬ ꓜꓽ ꓓꓴ ꓗꓪ ꓐꓰ ꓪꓴ-ꓢ ꓔꓯ ꓕꓲꓺ ꓡꓰˍ ꓟ ꓟꓽ ꓥ꓿ ꓣꓳꓽ ꓟꓽ ꓜꓽ ꓥ ꓟꓲ꓾ ꓟꓽ ꓫꓸ ꓡꓰ꓿ ꓜꓽ ꓥ ꓟꓲ꓾ ꓟꓽ ꓐꓶꓹ ꓡ꓿
46008009	ꓖꓳ ꓡꓱ ꓥ ꓟꓲ ꓠꓴ ꓪꓽ ꓚꓳ ꓪꓴꓸ ꓙꓵꓽ ꓪꓽ ꓕꓱ ꓟ ꓠꓬ꓾ ꓢꓯꓼ ꓐꓽ ꓢꓴ ꓛꓲ ꓕꓲꓽ ꓓꓴ ꓟꓽ ꓗꓷ ꓡꓰ ꓠꓹ ꓟ ꓤ ꓟꓳ꓿
46008010	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓕꓱ ꓡꓱ ꓒꓯꓽ ꓦꓰꓽ ꓗꓴꓸ ꓢꓴ ꓕꓲ ꓣꓳ ꓣꓳ ꓠꓲꓽ ꓦꓲ ꓗꓪ ꓜꓽ ꓔꓬ ꓟ ꓔꓯ ꓦꓰꓽ ꓠꓲꓹ ꓢꓯꓼ ꓐꓽ ꓢꓴ ꓟꓳ ꓗꓷ ꓠꓬ꓾ ꓬꓲ ꓠꓽ ꓠꓲꓽ ꓐꓬꓱꓽ ꓔꓯ ꓔꓲꓺ ꓗꓷ ꓡꓳ ꓫꓵꓽ ꓜꓽ ꓠꓹ ꓟ ꓠꓲꓹ ꓪꓴꓽ ꓡ ꓥꓳ꓾ ꓟꓽ ꓥ ꓡ?
46008011	ꓖꓳ ꓡꓱ ꓠꓬ ꓙꓲ-ꓢꓴ ꓫꓵꓻ ꓙ ꓗꓷ ꓟ꓾ ꓢꓯꓼ ꓐꓽˍ ꓟ ꓬꓲꓼ ꓤ ꓠꓬꓲ ꓤ ꓖꓳ ꓕꓲ ꓣꓳ ꓠꓬ꓾ ꓠꓴ ꓒꓯꓽ ꓦꓰꓽ ꓗꓴˍ ꓟ ꓢꓷꓸ ꓠꓲꓹ ꓑꓶꓸ ꓓꓴ ꓐꓬ ꓡꓰˍ ꓥꓳ꓿
46008012	ꓠꓴ ꓪꓽ ꓡꓰ ꓦꓰꓽ ꓠꓲꓹ ꓢꓯꓼ ꓐꓽˍ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓕꓱ ꓡꓱ ꓡꓱꓸ ꓙꓰ ꓝꓲˍ ꓠꓬ꓾ ꓙꓲ-ꓢꓴ ꓔꓯ ꓛꓬꓻ ꓗꓷˍ ꓟ ꓥ ꓡꓳ꓿
46008013	ꓖꓳ ꓡꓱ ꓠꓬꓲ ꓥꓪ ꓜꓽ ꓓꓴ ꓡꓰ ꓥꓪ ꓬꓲꓼ ꓥꓪ ꓠꓬꓲ ꓔꓯ ꓡꓱꓸ ꓗꓷ ꓝꓲˍ ꓕꓯ ꓠꓽ꓾ ꓬꓲ ꓪꓽ ꓟꓽ ꓡꓱꓸ ꓗꓷ ꓝꓲ ꓠꓹ ꓟ꓾ ꓥꓪ ꓠꓬ ꓕꓲ ꓞꓲꓼ ꓡꓱꓸꓼ ꓧꓪꓽ ꓟꓽ ꓜꓽꓳ꓿
46009001	ꓥꓪ ꓠꓬ ꓚꓳ ꓪꓴꓸ ꓟꓽ ꓥ ꓡ? ꓥꓪ ꓠꓬ ꓝꓲ ꓓꓴ ꓟꓽ ꓥ ꓡ? ꓥꓪ ꓠꓬ ꓣꓳꓽ ꓢꓲ ꓒꓽ ꓬꓰ-ꓢꓴ ꓔꓯ ꓟꓳꓻ ꓠꓬꓲ ꓢꓴ ꓟꓽ ꓥ ꓡ? ꓠꓴ ꓪꓽ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓟ ꓥꓪ ꓟꓬꓱꓽ ꓟꓽ ꓥ ꓡ?
46009002	ꓠꓱꓸ ꓐꓯꓼ ꓢꓴ ꓔꓯ ꓟꓳꓸ ꓠꓬ ꓥꓪ ꓠꓽ ꓝꓲ ꓓꓴ ꓟꓽ ꓥ ꓐꓷˍ ꓟꓲ꓾ ꓠꓴ ꓪꓽ ꓔꓯ ꓟꓳꓸ ꓠꓽ ꓚꓵ ꓚꓵ ꓝꓲ ꓓꓴ ꓥꓳ꓿ ꓢꓲ ꓒꓽ ꓠꓯꓸꓼ ꓗꓪ ꓥꓪ ꓠꓬ ꓝꓲ ꓓꓴ ꓥ ꓟ ꓬꓲ ꓗꓸ ꓚꓵ ꓔꓳꓹ ꓠꓷꓼ ꓓꓴ ꓠꓽ ꓠꓴ ꓪꓽ ꓥꓳ꓿
46009003	ꓥꓪ ꓔꓯ ꓟꓰꓹ ꓠ ꓠꓬꓲ ꓢꓴ ꓔꓯ꓾ ꓥꓪ ꓒꓳꓹ ꓔꓳꓹ ꓖꓶ ꓓꓴ ꓠꓬ ꓕꓱ ꓡꓱ ꓥꓳ꓾
46009004	ꓥꓪ ꓠꓴꓽ ꓠꓬ ꓜꓽ ꓓꓳꓻ ꓠꓹ ꓟ ꓙꓵꓽ ꓪ ꓟꓽ ꓙꓳ ꓡ?
46009005	ꓥꓪ ꓠꓴꓽ ꓠꓬ ꓠꓱꓸ ꓐꓯ ꓝꓲ ꓓꓴ ꓐꓴˍ ꓐꓰ꓾ ꓢꓲ ꓒꓽ ꓬꓲ ꓠꓬꓲ ꓤ ꓐꓴˍ ꓐꓰ ꓗꓷ-ꓒˍ ꓡꓰ ꓐꓰ꓾ ꓢꓲ ꓒꓽ ꓔꓯ ꓙꓵꓻˍ ꓟ ꓤ ꓟꓶꓻ ꓧꓳꓽ ꓚꓳ ꓠꓹ ꓟ ꓙꓵꓽ ꓪ ꓟꓽ ꓙꓳ ꓡ?
46009006	ꓥ ꓠꓬ꓾ ꓖꓳ ꓓꓱ ꓦꓵ ꓓꓴ ꓐꓱ ꓶ ꓟꓬꓱꓽ ꓟꓽ ꓬꓰ ꓬꓰ ꓔꓬ ꓟꓽ ꓓ ꓟ ꓠꓬ꓾ ꓐ-ꓠ-ꓐˍ ꓐꓰ ꓥꓪ ꓡꓰ ꓡ?
46009007	ꓚꓲ ꓛꓬ ꓒꓴ ꓓꓳ ꓢꓲ ꓟꓯꓼ ꓣꓱꓽ ꓢꓴ ꓙꓳˍ ꓡ? ꓛꓱꓼ ꓡꓱ ꓕꓲ ꓐꓱꓺ ꓔꓶ ꓢꓲ ꓬꓲ ꓢꓶꓽ ꓟꓽ ꓜ ꓢꓴ ꓙꓳˍ ꓡ? ꓮꓸ ꓠꓬꓲꓽ ꓕꓲ ꓜꓴꓻ ꓦꓵ ꓔ ꓢꓲ ꓮꓸ ꓠꓬꓲꓽ ꓮꓽ ꓚꓵꓹ ꓟꓽ ꓓꓳ ꓢꓴ ꓙꓳˍ ꓡ?
46009008	ꓥꓪ ꓕꓱ ꓟꓬ ꓫꓵꓽ ꓐꓯˍ ꓟ ꓠꓬ꓾ ꓞꓳ ꓚꓱꓹ ꓪ ꓚꓱꓹ ꓔꓯˍ ꓡꓰ ꓛꓳ ꓢꓲ ꓐꓯˍ ꓟ ꓥ ꓡ? ꓙꓵꓽ ꓗ ꓗꓪˍ ꓟꓲ ꓖꓳ ꓟˍ ꓐꓰ ꓕꓲ ꓡꓰꓹꓼ ꓐꓯ ꓔ ꓡꓳ ꓟꓽ ꓥ ꓡ?
46009009	ꓮ ꓡꓲꓳ ꓐꓯ ꓠꓬ ꓟꓳ-ꓫꓲ ꓙꓵꓽ ꓗ ꓗꓪ꓾ ꓮꓸ ꓠꓬꓲꓽ ꓡꓰ ꓜꓻ ꓕꓳꓼ ꓔꓬ ꓕꓯ ꓬꓲ ꓟꓷꓽ ꓠꓷꓹ ꓕꓽ ꓝꓴꓸ ꓔ꓾ ꓐꓰ ꓐꓳ ꓔ ꓡꓳ꓿ ꓪꓴ-ꓢ ꓠꓬ ꓮ ꓠꓬꓲꓽ ꓔꓯ ꓫꓱꓸ ꓤꓽ ꓢꓲ ꓕꓱ ꓡꓱ ꓐꓯˍ ꓟ ꓥ ꓡ?
46009010	ꓕꓱ ꓟ ꓠꓬ ꓣꓳꓽ ꓐꓱ ꓶ ꓐꓯ ꓔ ꓟ ꓥꓳ꓾ ꓟꓽ ꓥ ꓡ? ꓚꓵ ꓚꓵ ꓣꓳꓽ ꓐꓱ ꓶ ꓐꓳ ꓔ ꓟ ꓥꓳ꓿ ꓮ ꓡꓲꓳ ꓐꓯ ꓠꓬ ꓦꓻ ꓟꓲ ꓟꓽ ꓢꓴˍ ꓐꓰ ꓜꓻ ꓓꓶꓽ ꓢꓴ ꓠꓬ ꓜꓻ ꓫ ꓟꓶ ꓠꓹ ꓟ ꓥꓳ ꓡꓳꓸ ꓔ ꓢꓲ ꓟꓬꓱꓽ ꓬꓰˍ ꓟ ꓥ ꓡꓳ꓿
46009011	ꓠꓴ ꓪꓽ ꓗꓳ ꓡꓳ ꓗꓪ ꓥꓪ ꓠꓴꓽ ꓡꓰ ꓦꓻ ꓗꓪ ꓟ ꓬꓲ ꓫꓵꓸ ꓫꓵꓸ ꓗꓷ ꓢꓲ꓾ ꓠꓴ ꓪꓽ ꓗꓪ ꓐꓰ ꓧꓪ ꓖꓳ ꓓꓱꓽ ꓗꓪ ꓣꓱꓽ ꓙ ꓓꓴ ꓫ ꓟꓶˍ ꓟ ꓠꓬ ꓬꓲ ꓓꓽ ꓟ ꓕꓲ ꓫꓵꓽ ꓥ ꓡ?
46009012	ꓠꓱꓸ ꓐꓯ ꓢꓴ ꓠꓬ ꓠꓴ ꓪꓽ ꓡꓰ ꓔꓳꓹ ꓙˍ ꓟ ꓔꓯ ꓑꓯꓹ ꓟꓶ ꓒꓵꓽˍ ꓟ ꓙꓵꓽ ꓪ ꓙꓳˍ ꓕꓯꓽ ꓠꓽ꓾ ꓥꓪ ꓠꓴꓽ ꓪ ꓜꓲꓻ ꓑꓯꓹ ꓟꓶ ꓙꓲꓽ ꓙꓳˍ ꓡꓳ ꓟꓽ ꓥ ꓡ? ꓖꓳ ꓡꓱ ꓥ ꓟꓲ ꓥꓪ ꓠꓴꓽ ꓠꓬ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓟꓽ ꓘꓶꓻ ꓡꓶꓽ ꓡꓰ ꓝꓲ ꓠꓹ ꓟ꓾ ꓮꓸ ꓫꓵ ꓗꓪˍ ꓟꓲ ꓜꓲꓽ ꓔ ꓢꓲ ꓑꓯꓹ ꓟꓶ ꓙꓵꓽ ꓪ ꓕꓱ ꓟ ꓟꓽ ꓣꓱꓽ ꓠꓬꓲ꓿
46009013	ꓢꓲꓽ ꓫꓬ ꓦꓲ ꓗꓪ ꓣꓱꓽ ꓙ ꓢꓴ ꓠꓬ ꓖꓳ ꓗꓪ ꓐꓰ ꓖꓳ ꓓꓱ ꓦꓵꓻ ꓓꓴ ꓟꓶˍ ꓡꓳ ꓟꓽ ꓥ ꓡ? ꓢꓲꓽ ꓫꓬ ꓦꓲ ꓗꓪ ꓟ ꓜꓽ ꓓꓴˍ ꓐꓰ꓾ ꓔꓲꓺ ꓖꓴ ꓗꓪ ꓣꓱꓽ ꓙ ꓢꓴˍ ꓟꓲ꓾ ꓔꓲꓺ ꓖꓴ ꓗꓪ ꓟ ꓜꓽ ꓓꓴ ꓐꓱꓻ ꓟꓶˍ ꓟ ꓠꓴ ꓪꓽ ꓟꓽ ꓢꓷꓸ ꓡ?
46009014	ꓖꓳ ꓟ ꓡꓰ ꓐꓰ ꓶꓼ ꓓꓳꓽ ꓫꓱꓹ ꓓꓳ ꓚ ꓢꓴ ꓠꓬ꓾ ꓶꓼ ꓓꓳ ꓫꓱꓹ ꓓꓳ ꓗꓪ ꓐꓰ ꓟꓶꓺ ꓜꓽ ꓟꓶ ꓓꓳ ꓠꓹ ꓟ ꓢꓲ ꓒꓽ ꓡꓰ ꓕꓵꓼ ꓪ ꓖꓶ ꓗꓷꓳ꓿
46009015	ꓖꓳ ꓡꓱ ꓥ ꓟꓲ ꓙꓵꓽ ꓪ ꓕꓱ ꓟ ꓥꓪ ꓕꓲ ꓫꓵˍ ꓟꓲ ꓟꓽ ꓣꓱ ꓠꓬꓲ꓿ ꓥꓪ ꓕꓱ ꓡꓱ ꓐꓳˍ ꓟˍ ꓟꓲ ꓠꓴ ꓪꓽ ꓡꓰ ꓥꓪ ꓐꓱ ꓶ ꓬꓲ ꓖꓳ ꓡꓱ ꓬꓰ ꓖꓶ ꓡ ꓝꓲ ꓠꓹ ꓟ ꓐꓳ ꓩꓴ ꓡ ꓟ ꓟꓽ ꓥ꓿ ꓥꓪ ꓘꓶꓽ ꓘꓹ ꓓꓴ ꓕꓱ ꓟ ꓔꓯ ꓖꓳꓽ ꓡꓰ ꓝꓲˍ ꓟ ꓢꓶꓸ ꓟꓽ ꓞꓲ ꓠꓬ ꓥꓪ ꓫꓵꓻˍ ꓟ ꓟꓬꓽ ꓠꓬꓲ ꓙꓲꓻˍ ꓡꓳ꓿
46009016	ꓬꓲˍ ꓡꓰ꓾ ꓶꓼ ꓓꓳꓽ ꓫꓱꓹ ꓓꓳ ꓚˍ ꓟ ꓑꓶꓸ ꓓꓴ ꓥꓪ ꓘꓶꓽ ꓘꓹ ꓓꓴ ꓮꓸ ꓫꓵ ꓟꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓶꓼ ꓓꓳꓽ ꓫꓱꓹ ꓓꓳ ꓟꓽ ꓚ ꓟꓸ ꓟꓽ ꓓ ꓟ ꓥ ꓠꓬꓲ꓾ ꓶꓼ ꓓꓳꓽ ꓫꓱꓹ ꓓꓳ ꓟꓽ ꓚ ꓚ ꓔꓬ ꓐꓷˍ ꓠꓬ ꓥꓪ ꓠꓽ ꓙꓳꓻ ꓫꓸ ꓔꓬ ꓫꓸˍ ꓥꓳ꓿
46009017	ꓥꓪ ꓚꓲ ꓛꓬ ꓬꓰ ꓠꓲꓹ ꓫꓵˍ ꓟ ꓗꓪ ꓐꓰ ꓟꓬꓱꓽ ꓕꓱ ꓟ ꓬꓰˍ ꓕꓯ ꓠꓽ ꓥꓪ ꓡꓯꓼ ꓫꓴ ꓟꓶˍ ꓥꓳ꓿ ꓖꓳ ꓡꓱ ꓥ ꓟꓲ ꓥꓪ ꓚꓲ ꓛꓬ ꓬꓰ ꓠꓲꓹ ꓫꓵˍ ꓟ ꓗꓪ ꓐꓰ ꓬꓰˍ ꓟ ꓟꓽ ꓥ ꓕꓯ ꓠꓽ꓾ ꓥꓪ ꓔꓯ ꓡꓯꓼ ꓙꓱ ꓔ ꓟ ꓟꓬꓱ ꓟꓽ ꓬꓰ ꓟꓽ ꓓ ꓠꓬꓲ ꓬꓰˍ ꓟ ꓗꓷ ꓡꓰˍ ꓥꓳ꓿
46009018	ꓖꓳ ꓡꓱ ꓥ ꓠꓬ ꓥꓪ ꓟꓶ ꓠꓹ ꓟ ꓡꓯꓼ ꓫꓴ ꓮꓸ ꓫꓵ ꓥ ꓡ? ꓥꓪ ꓟꓶ ꓠꓹ ꓟ ꓡꓯꓼ ꓫꓴ ꓠꓬ ꓶꓼ ꓓꓳꓽ ꓫꓱꓹ ꓓꓳ ꓚˍ ꓟ ꓟꓬꓱꓽ ꓗꓪ ꓑꓯꓹ ꓟꓶˍ ꓟ ꓕꓱ ꓟ ꓥ ꓢꓲ꓾ ꓬꓲ ꓒꓵꓽ ꓟꓽ ꓧꓪ ꓧꓪ ꓢꓴ ꓔꓯ ꓚ ꓟꓸ ꓖꓶ ꓠꓹ ꓟ ꓐꓰ꓾ ꓶꓼ ꓓꓳꓽ ꓫꓱꓹ ꓓꓳ ꓑꓶꓸ ꓓꓴ ꓥꓪ ꓙꓳˍ ꓟ ꓙꓵꓽ ꓪ ꓔꓯ ꓟꓽ ꓣꓱ ꓠꓹ ꓟ ꓥ ꓡꓳ꓿
46009019	ꓥꓪ ꓠꓬ ꓚꓳ ꓪꓴꓸ ꓥ ꓡꓳ꓾ ꓚꓳ ꓑꓸ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓡ ꓞꓳ ꓮꓽ ꓟꓬꓹ ꓔꓯ ꓘꓶꓸ ꓟꓶ ꓡꓰ ꓝꓲ ꓠꓹ ꓟ꓾ ꓥꓪ ꓚꓲ ꓛꓬ ꓔꓯ ꓠꓬ ꓮꓽ ꓙꓵ ꓢꓴ ꓚꓳ ꓑꓸ ꓒꓬꓱꓼ ꓡ ꓝꓲꓳ꓿
46009020	ꓬꓴ-ꓔ ꓡ ꓞꓳ ꓔꓯ ꓘꓶꓸ ꓟꓶ ꓡꓰ ꓝꓲ ꓠꓹ ꓟ ꓥꓪ ꓠꓬ ꓬꓴ-ꓔ ꓡ ꓞꓳˍ ꓡꓰ ꓐꓰ ꓒꓬꓱꓼ ꓡꓺꓳ꓿ ꓥꓪ ꓠꓬ ꓙꓵꓽ ꓗꓺ ꓠꓯꓸ ꓘꓪ ꓟꓽ ꓔꓬ ꓥ ꓟꓲ꓾ ꓙꓵꓽ ꓗ ꓠꓯꓸ ꓘꓪ ꓔꓬ ꓢꓴ ꓔꓯ ꓘꓶꓸ ꓟꓶ ꓡꓰ ꓝꓲ ꓠꓹ ꓟ꓾ ꓙꓵꓽ ꓗ ꓠꓯꓸ ꓘꓪ ꓔꓬ ꓢꓴˍ ꓡꓰ ꓐꓰ ꓒꓬꓱꓼ ꓡꓺꓳ꓿
46009021	ꓝꓮꓲ ꓠꓬ ꓙꓵꓽ ꓗ ꓟꓽ ꓙꓳ ꓢꓴ ꓔꓯ ꓘꓶꓸ ꓟꓶ ꓡꓰ ꓝꓲ ꓠꓹ ꓟ꓾ ꓥꓪ ꓠꓬ ꓙꓵꓽ ꓗ ꓟꓽ ꓙꓳ ꓢꓴˍ ꓡꓰ ꓐꓰ ꓒꓬꓱꓼ ꓡꓺꓳ꓿ ꓬꓲˍ ꓡꓰ꓾ ꓥꓪ ꓚꓲꓸ ꓛꓬ ꓠꓬ ꓪꓴ-ꓢ ꓙꓵꓽ ꓗ ꓔꓯ ꓟꓽ ꓒꓵꓽ ꓛꓳ ꓔꓬ ꓐꓯˍ ꓟ ꓟꓽ ꓥ꓿ ꓥꓪ ꓠꓬ ꓙꓲ-ꓢꓴ ꓙꓵꓽ ꓗ ꓠꓯꓸ ꓘꓪ ꓔꓬ ꓟ ꓥ ꓡꓳ꓿
46009022	ꓢꓯꓼ ꓐꓽ ꓢꓴ ꓔꓯ ꓘꓶꓸ ꓟꓶ ꓡꓰ ꓝꓲ ꓠꓹ ꓟ ꓥꓪˍ ꓟꓲ ꓢꓯꓼ ꓐꓽ ꓢꓴ ꓒꓬꓱꓼ ꓡꓺꓳ꓿ ꓮ ꓡꓲ ꓥ ꓟꓲ ꓡ ꓞꓳ ꓕꓲ ꓐꓱꓻ ꓔꓯ ꓘꓳꓽ ꓠꓻ ꓚꓬꓴ ꓟꓶ ꓡꓰ ꓝꓲ ꓠꓹ ꓟ꓾ ꓥꓪ ꓠꓽ ꓮ ꓡꓲ ꓡꓴ ꓫꓵ ꓡ ꓞꓳ ꓔꓯꓸ ꓟꓳˍ ꓟꓲ ꓖꓳ ꓡꓱ ꓡꓴ ꓫꓵꓽ ꓡ ꓞꓳ ꓒꓬꓱꓼ ꓡꓺꓳ꓿
46009023	ꓥꓪ ꓕꓱ ꓡꓱ ꓬꓰˍ ꓟ ꓮꓽ ꓙꓵ ꓠꓬ ꓶꓼ ꓓꓳꓽ ꓫꓱꓹ ꓓꓳ ꓐꓱ ꓶ ꓥ ꓢꓲ꓾ ꓶꓼ ꓓꓳꓽ ꓫꓱꓹ ꓓꓳ ꓬꓲ ꓙꓲꓻ ꓖꓴ ꓑꓯꓹ ꓟꓶ ꓡꓰ ꓠꓹ ꓟ ꓥ ꓡꓳ꓿
46009024	ꓔꓷꓹ ꓓꓰ ꓗꓪ ꓔꓷꓹ ꓔꓯ ꓡꓯꓽ ꓘꓳ ꓢꓴ ꓮꓽ ꓟꓬꓹ ꓙꓳˍ ꓟꓲ꓾ ꓡꓯꓼ ꓫꓴ ꓟꓶ ꓢꓴ ꓠꓽ ꓕꓲ ꓣꓳˍ ꓡꓰꓽ ꓥ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓠꓴ ꓪꓽˍ ꓟꓲ ꓡꓯꓼ ꓫꓴ ꓟꓶ ꓠꓹ ꓟ ꓔꓷꓹˍ ꓟ ꓡꓰ ꓐꓰ ꓔꓷꓹ ꓔꓯꓺ ꓡꓯꓽ ꓘꓳ꓿
46009025	ꓝꓮꓲ ꓠꓬ ꓔꓷꓹ ꓡꓯꓽ ꓔꓯꓺ ꓢꓴ ꓮꓽ ꓟˍ ꓟꓲ ꓖꓳ ꓓꓱ ꓔꓯ ꓙꓵꓽ ꓢꓲ ꓚꓲ ꓛꓬ ꓔꓯ ꓤꓹ ꓓꓰꓼ ꓡꓰ ꓝꓲˍ ꓡꓳ꓿ ꓬꓲ ꓪꓽ ꓕꓱ ꓡꓱ ꓬꓰˍ ꓟ ꓠꓬ ꓐꓬ ꓡꓰ ꓓꓻˍ ꓟ ꓟꓬꓱ ꓓꓳꓽ ꓪꓴꓸ ꓛꓴꓽ ꓟꓶ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓣꓳꓽ ꓠꓽ ꓕꓲ ꓞꓲꓼ ꓕꓲ ꓑ ꓤꓰꓻ ꓞꓹ ꓟ ꓪꓴꓸ ꓛꓴꓽ ꓟꓶ ꓡꓰ ꓠꓹ ꓟ ꓢꓯꓼ ꓕꓵꓼˍ ꓟ ꓥ ꓡꓳ꓿
46009026	ꓖꓳ ꓡꓱ ꓠꓬꓲ ꓥꓪ ꓔꓷꓹˍ ꓟ ꓠꓬ꓾ ꓔꓶꓺ ꓙꓱꓼ ꓟꓽ ꓙꓳ ꓢꓴ ꓔꓷꓹˍ ꓟ ꓡꓰ ꓐꓰ ꓔꓷꓹˍ ꓟ ꓟꓽ ꓥ꓿ ꓥꓪ ꓚꓴꓹ ꓡꓯꓼ ꓘꓳˍ ꓟˍ ꓟꓲ ꓦ ꓦ ꓗꓪ ꓚꓴꓹˍ ꓟ ꓟꓽ ꓥ꓿
46009027	ꓥꓪ ꓠꓬ ꓢꓴ ꓔꓯ ꓕꓱ ꓡꓱ ꓟꓸ ꓖꓶ ꓗꓷ ꓗ ꓠꓯ꓾ ꓚꓲ ꓛꓬ ꓠꓬ ꓔꓷꓹ ꓖꓴ ꓗꓪ ꓔꓷꓹ ꓡꓯꓽ ꓔꓯꓺ ꓟꓽ ꓒꓵꓽ ꓢꓴ ꓟꓽ ꓗꓷ ꓡꓰ ꓠꓹ ꓟ꓾ ꓥꓪ ꓧꓪ ꓖꓳ ꓓꓱ ꓠꓲꓹ ꓡꓶꓽ ꓔꓯ ꓠꓬ ꓥꓪ ꓙꓵꓽˍ ꓟ ꓔꓯ ꓛꓳ ꓝꓲˍ ꓡꓳ꓿
46010001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓮꓽ ꓠꓱ ꓕꓯ ꓣꓳꓽ ꓒꓵꓽ ꓒ ꓐꓴ ꓮ ꓡꓲ ꓥ ꓟ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿ ꓬꓲ ꓪꓽ ꓮꓽ ꓙꓵ ꓔꓯ ꓠꓬ ꓟꓴ ꓗꓴꓸ ꓬꓲꓻ ꓘꓴ ꓡꓰ ꓛꓸ ꓙ ꓗꓷꓳ꓿ ꓬꓲꓻ ꓡꓴ ꓐꓱ ꓗꓪ ꓧꓪꓸ ꓧꓪ ꓗꓳꓸ ꓙꓻ ꓙꓰꓳ꓿
46010002	ꓬꓲ ꓪꓽ ꓠꓬ ꓟꓳ-ꓫꓲ ꓔꓯ ꓛꓳ ꓢꓴ ꓥ ꓠꓬꓲ꓾ ꓟꓴ ꓗꓴꓸˍ ꓐꓰ ꓬꓲꓻ ꓡꓴ ꓐꓱ ꓗꓪ ꓖꓳ ꓓꓱ ꓔꓲꓹ ꓗꓷꓳ꓿
46010003	ꓬꓲ ꓪꓽ ꓮꓽ ꓙꓵ ꓠꓬ ꓦꓻ ꓜꓽ ꓓꓴ ꓕꓲꓽ ꓫꓵꓽˍ ꓡꓰ ꓜꓽ ꓗꓷꓳ꓿
46010004	ꓝꓮꓲ ꓬꓲ ꓪꓽ ꓠꓬ ꓬꓲ ꓪꓽˍ ꓐꓰ ꓛꓳ ꓔꓬ ꓟ ꓡꓳ ꓓꓰ ꓗꓪ ꓐꓰ ꓦꓻ ꓓꓳꓻ ꓓꓴ ꓕꓲꓽ ꓫꓵꓽˍ ꓡꓰ ꓓꓳ ꓗꓷꓳ꓿ ꓡꓳ ꓓꓰ ꓖꓳ ꓟ ꓠꓬ ꓙꓲ-ꓢꓴ ꓥ ꓡꓳ꓿
46010005	ꓖꓳ ꓡꓱ ꓥ ꓟꓲ ꓬꓲ ꓪꓽ ꓟꓬꓽ ꓠꓬꓲ ꓕꓲ ꓐꓱ ꓟ ꓔꓯ ꓠꓽ ꓪꓴ-ꓢ ꓟꓽ ꓠꓲꓹ ꓒꓴ ꓠꓬꓲ꓾ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓫꓵꓻ ꓝꓲꓳ꓿
46010006	ꓕꓱ ꓟꓬ ꓫꓵꓽ ꓠꓬ ꓬꓲ ꓪꓽ ꓬꓰ ꓗꓷ ꓟ ꓡꓰ ꓐꓰ꓾ ꓣꓳꓽ ꓠꓬ ꓟꓽ ꓙꓲ ꓟ ꓔꓯ ꓟꓽ ꓠꓲꓹ ꓦꓯꓸ ꓠꓹ ꓟ꓾ ꓣꓳꓽ ꓢꓳ ꓟꓶ ꓓꓴ ꓔꓯꓺ ꓐꓬꓱꓽ ꓥ ꓡꓳ꓿
46010007	ꓕꓳ ꓶ ꓗꓪ꓾ ꓑ ꓫꓬꓼ ꓐꓴ ꓠꓬ ꓜꓽ ꓓꓳꓻ ꓠꓹ ꓟ ꓠꓬꓲꓸ ꓠꓸ ꓢꓲ꓾ ꓖꓼ ꓟ ꓔꓱꓹ ꓔꓱꓹꓼ ꓬꓰ ꓠꓹ ꓟ ꓔꓴ ꓡ ꓡꓳ꓾ ꓐꓰ ꓐꓳ ꓔ ꓡꓳ꓿ ꓬꓲ ꓪꓽ ꓕꓲ ꓐꓱ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓬꓰˍ ꓟ ꓡꓰ ꓐꓰ ꓠꓴ ꓪꓽ ꓕꓽ ꓬꓰ꓿
46010008	ꓬꓲ ꓪꓽ ꓕꓲ ꓐꓱ ꓠꓬ ꓟꓽ ꓢꓲꓽ ꓟꓽ ꓫꓬ ꓟ ꓬꓰ ꓢꓲ꓾ ꓕꓲ ꓠꓬꓲˍ ꓗꓪ ꓠꓬꓲꓽ ꓟꓶꓽ ꓢ ꓔꓴ ꓣꓳ ꓫꓵꓻ ꓟ ꓡꓰ ꓐꓰ ꓟꓽ ꓫꓵꓻ ꓡ ꓠꓹ ꓟ꓾ ꓣꓳꓽ ꓠꓬ ꓟꓽ ꓢꓲꓽ ꓟꓽ ꓫꓬ ꓕꓽ ꓬꓰ ꓠꓯꓹ ꓡꓳ꓿
46010009	ꓬꓲ ꓪꓽ ꓕꓲ ꓐꓱ ꓠꓬ ꓢꓲ ꓒꓽ ꓔꓯ ꓫꓵꓽ ꓠꓬꓲ ꓢꓲ꓾ ꓩꓴ ꓡꓰ ꓕꓳꓹ ꓢꓰꓼ ꓗꓷ ꓟ ꓡꓰ ꓐꓰ ꓟꓽ ꓫꓵ ꓡ ꓠꓹ ꓟ꓾ ꓣꓳꓽ ꓠꓬ ꓢꓲ ꓒꓽ ꓔꓯ ꓕꓽ ꓫꓵꓽ ꓠꓬꓲ ꓠꓯꓹ ꓡꓳ꓿
46010010	ꓬꓲ ꓪꓽ ꓕꓲ ꓐꓱ ꓠꓬ ꓱ'ꓽ ꓠꓱꓽ ꓢꓲ꓾ ꓛꓴ ꓛꓰꓹ ꓡꓰ ꓝꓲ ꓢꓴ ꓡꓯꓽ ꓒꓯꓹ ꓗꓪ ꓟꓶꓽ ꓬꓰ ꓟ ꓡꓰ ꓐꓰ ꓟꓽ ꓟꓶꓽ ꓬꓰ ꓡ ꓠꓹ ꓟ꓾ ꓣꓳꓽ ꓠꓬ ꓕꓽ ꓱ'ꓽ ꓠꓱꓽ ꓠꓯꓹ ꓡꓳ꓿
46010011	ꓬꓲ ꓪꓽ ꓔꓯ ꓕꓱ ꓟꓬ ꓫꓵꓽ ꓗꓷ ꓡꓰ ꓟ ꓠꓬ ꓣꓳꓽ ꓧꓪꓸ ꓛꓲꓽ ꓠꓹ ꓟ ꓥ ꓢꓲ꓾ ꓟꓲ ꓠꓯ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓔꓬ ꓢꓴ ꓣꓳꓽ ꓐꓴ ꓐꓱ ꓶ ꓙꓳꓺ ꓗꓽ ꓓꓴ ꓐꓳ ꓔꓸ ꓬꓰ ꓟ ꓥ ꓡꓳ꓿
46010012	ꓖꓳ ꓡꓱ ꓠꓬꓲ ꓚꓲ ꓛꓬ ꓠꓽ ꓦꓰꓼ ꓕꓶ ꓞꓹ ꓡꓳ꓾ ꓐꓰ ꓓꓵꓽ ꓙꓽ ꓢꓴ ꓠꓬ ꓟꓽ ꓡꓱꓸ ꓙꓰ ꓠꓹ ꓟ ꓤ ꓟꓳ ꓠꓯꓹ ꓡꓳ꓿
46010013	ꓞꓳ ꓤ ꓜꓲꓽ ꓘꓴ ꓐ ꓡ ꓟ ꓫꓵꓽ ꓠꓬꓲ ꓓꓴ ꓟꓽ ꓥ ꓠꓬ ꓠꓴ ꓪꓽ ꓟꓽ ꓔꓳꓹ ꓜꓳꓽ ꓠꓬꓲ꓿ ꓪꓴ-ꓢ ꓠꓽ ꓦ ꓡꓱ ꓐꓳˍ ꓟ ꓥ ꓠꓬꓲ꓾ ꓜꓲꓽ ꓘꓴˍ ꓟ ꓕꓯ ꓢꓲ ꓠꓴ ꓪꓽ ꓔꓯ ꓟꓽ ꓫꓵꓽ ꓠꓬꓲ ꓝꓲ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓫꓵꓽ ꓠꓬꓲˍ ꓕꓯ꓾ ꓬꓲ ꓡꓰ ꓠꓴ ꓪꓽ ꓜꓲꓽ ꓘꓴ ꓠꓹ ꓟ ꓡꓲꓹ ꓙꓰ ꓚꓱꓹ ꓫꓬꓹ ꓖꓶ ꓡ ꓥꓳ꓿
46010014	ꓖꓳ ꓡꓱ ꓠꓬꓲ ꓥꓪ ꓠꓲꓹ ꓠꓵ ꓢꓴ ꓐꓴꓳ꓾ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼˍ ꓟ ꓔꓯꓸˍ ꓐꓰ ꓧꓹ ꓙꓰ꓿
46010015	ꓥꓪ ꓠꓬ ꓙꓽ ꓜꓲꓼ ꓢꓴ ꓔꓯˍ ꓡꓰ ꓐꓰ ꓫꓸ ꓕꓱˍ ꓥꓳ꓿ ꓥꓪ ꓐꓯˍ ꓟ ꓔꓯ ꓠꓴ ꓪꓽ ꓚꓬꓹ ꓠꓬꓲ꓿
46010016	ꓥꓪ ꓠꓴꓽ ꓡꓰ ꓶꓼ ꓥꓳ ꓙꓱꓽ ꓖꓶˍ ꓟ ꓶꓼ ꓤ ꓫꓱꓹ ꓤ ꓡꓴ ꓗꓶꓸ ꓠꓬ꓾ ꓙꓲ-ꓢꓴ ꓬꓲ ꓫꓵꓽ ꓑꓯꓹ ꓡꓯꓽ ꓘꓳ ꓟꓶˍ ꓟ ꓟꓽ ꓥ ꓡ? ꓥꓪ ꓠꓴꓽ ꓦꓶꓹˍ ꓟ ꓑ ꓑ ꓠꓬ꓾ ꓙꓲ-ꓢꓴ ꓖꓳ ꓓꓱ ꓑꓯꓹ ꓡꓯꓽ ꓘꓳ ꓟꓶˍ ꓟ ꓟꓽ ꓥ ꓡ?
46010017	ꓮ ꓡꓲꓳ ꓐꓯ ꓠꓬ ꓣꓳꓽ ꓠꓽ ꓮꓽ ꓟꓬꓹ ꓣꓳ ꓥ ꓥˍ ꓟꓲ꓾ ꓑ ꓑ ꓕꓲ ꓑꓬꓺꓼ ꓗꓪ ꓐꓰ ꓑꓯꓹ ꓜꓽˍ ꓠꓬꓲ ꓕꓲꓽ ꓖꓳ ꓓꓱꓽˍ ꓡꓰꓽ ꓥ ꓡꓳ꓿
46010018	ꓧꓪꓽ ꓖꓳ ꓓꓱ ꓕꓲ ꓒꓳꓹ ꓗꓪ ꓬꓲ-ꓢꓷ-ꓡꓰ ꓡ ꓞꓳ ꓔꓯ ꓓꓵꓽ ꓙꓽ ꓠꓬꓲ꓿ ꓔꓲ ꓓꓴ ꓜꓽ ꓢꓴ ꓠꓬ ꓔꓲ ꓖꓴ ꓟꓬꓱꓽ ꓗꓪ ꓑꓯꓹ ꓡꓯꓽ ꓘꓳ ꓟꓶˍ ꓟ ꓟꓽ ꓥ ꓡ?
46010019	ꓥꓪ ꓕꓱ ꓡꓱ ꓐꓯˍ ꓟ ꓠꓬ꓾ ꓟꓽ ꓦ ꓡꓱ ꓢꓴ ꓐꓴ ꓡꓰ ꓒꓵꓽ ꓔꓬ ꓟ ꓠꓲꓽ ꓐꓬꓱ꓾ ꓥ ꓠꓬ ꓠꓲꓽ ꓐꓬꓱꓽ ꓔꓯ ꓔꓲ ꓖꓶˍ ꓟ ꓧꓪꓽ ꓖꓳ ꓟ ꓠꓬ꓾ ꓠꓵꓻ ꓒꓵꓽˍ ꓟ ꓕꓲ ꓫꓵ ꓥꓳ ꓐꓯˍ ꓟ ꓥ ꓡ?
46010020	ꓟꓽ ꓥ꓿ ꓥꓪ ꓐꓯˍ ꓟ ꓠꓬ ꓕꓱ ꓡꓱ ꓥꓳ꓾ ꓟꓽ ꓦ ꓡꓱ ꓢꓴ ꓐꓴ ꓡꓰ ꓔꓲ ꓖꓶˍ ꓟ ꓠꓬ ꓠꓲꓽ ꓔꓯ ꓔꓲ ꓖꓶˍ ꓟ ꓥꓳ꓾ ꓪꓴ-ꓢ ꓔꓯ ꓔꓲ ꓖꓶˍ ꓟ ꓟꓽ ꓥ꓿ ꓖꓳ ꓡꓱ ꓠꓬꓲ ꓥꓪ ꓠꓬ ꓠꓴ ꓪꓽ ꓔꓯ ꓠꓲꓽˍ ꓐꓰ ꓑꓯꓹ ꓡꓯꓽ ꓘꓳ ꓢꓴ ꓬꓰ ꓝꓲ ꓠꓲꓹ ꓟꓽ ꓫꓵ꓿
46010021	ꓠꓴ ꓪꓽ ꓠꓬ ꓠꓲꓽ ꓡꓴ ꓗꓶꓸ ꓓꓳꓻˍ ꓠꓬ꓾ ꓢꓲ ꓒꓽ ꓡꓴ ꓗꓶꓸ ꓓꓳꓻ ꓟꓽ ꓓ꓿ ꓢꓲ ꓒꓽ ꓢꓽ ꓡ ꓗꓪ ꓜꓽˍ ꓠꓬ꓾ ꓠꓲꓽ ꓢꓽ ꓡ ꓗꓪ ꓜꓽ ꓟꓽ ꓓ꓿
46010022	ꓣꓳꓽ ꓠꓬ ꓢꓲ ꓒꓽ ꓔꓯ ꓟꓬ ꓔꓳꓹ ꓡ ꓝꓲ ꓠꓯꓹ ꓡ? ꓣꓳꓽ ꓠꓬ ꓬꓲ ꓕꓯ ꓢꓲ ꓪ ꓠꓬꓲˍ ꓡ?
46010023	ꓮꓸ ꓫꓵˍ ꓟꓲ ꓬꓰ ꓓꓻ ꓡꓳ꓿ ꓖꓳ ꓡꓱ ꓥ ꓟꓲ ꓮꓽ ꓙꓵ ꓡꓱꓸꓼ ꓙꓲ ꓖꓴ ꓙꓳˍ ꓟ ꓟꓽ ꓥ꓿ ꓮꓸ ꓫꓵˍ ꓟꓲ ꓬꓰ ꓓꓻ ꓡꓳ꓿ ꓖꓳ ꓡꓱ ꓥ ꓟꓲ ꓮꓽ ꓙꓵ ꓡꓱꓸꓼ ꓪꓴꓽ ꓡ ꓟꓴ ꓡ ꓓꓴ ꓟꓽ ꓥ꓿
46010024	ꓮꓽ ꓟ ꓥ ꓟꓲ ꓚꓲ ꓛꓬ ꓙꓲꓻ ꓖꓴ ꓟꓽ ꓧꓪ ꓧꓪ꓾ ꓢꓴꓻ ꓙꓲ ꓖꓴ ꓧꓪ꓿
46010025	ꓦꓰꓽ ꓠꓲꓹ ꓡꓰ ꓟꓽ ꓕꓼ ꓪ ꓠ ꓟ꓾ ꓧꓪꓽ ꓪꓴꓽ ꓖꓴ ꓗꓪ ꓪꓴꓽ ꓔꓬ ꓟ ꓮꓸ ꓫꓵ ꓧꓪꓽˍ ꓟꓲ꓾ ꓟꓽ ꓠ ꓠꓬꓲ ꓠꓬꓲ ꓜꓽ꓿
46010026	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓟꓲ ꓠꓯˍ ꓐꓰ ꓟꓲ ꓠꓯ ꓗꓪ ꓐꓲ ꓞꓹ ꓟ ꓮꓽ ꓙꓵ ꓢꓲ ꓒꓽ ꓔꓯ ꓟ ꓥ ꓡꓳ꓾ ꓐꓰ ꓐꓯˍ ꓡꓳ꓿
46010027	ꓟꓽ ꓦ ꓡꓱ ꓢꓴ ꓕꓲ ꓣꓳ ꓡꓰ ꓠꓴ ꓪꓽ ꓔꓯ ꓜ ꓘꓴꓻ ꓖꓶ ꓜꓽ ꓡ ꓢꓲ꓾ ꓠꓴ ꓪꓽ ꓜꓽ ꓬꓰ ꓠꓲꓹ ꓫꓵˍ ꓕꓯ ꓠꓽ꓾ ꓠꓴ ꓪꓽ ꓔꓯ ꓮꓸ ꓫꓵ ꓖꓶ ꓜꓽ ꓡ ꓥ ꓟꓲ꓾ ꓦꓰꓽ ꓠꓲꓹ ꓡꓰ ꓟꓽ ꓕꓼ ꓪ ꓠꓹ ꓟ ꓟꓽ ꓠ ꓠꓬꓲ ꓠꓬꓲ ꓜꓽ꓿
46010028	ꓖꓳ ꓡꓱ ꓥ ꓟꓲ ꓕꓱ ꓟ ꓠꓬ ꓠꓲꓽ ꓔꓯ ꓔꓲ ꓗꓷꓳ꓾ ꓐꓰ ꓠꓴ ꓪꓽ ꓔꓯ ꓐꓯ ꓖꓶ ꓡ ꓢꓴ ꓙꓳˍ ꓠꓬ꓾ ꓠꓴ ꓪꓽ ꓔꓯ ꓐꓯ ꓖꓶ ꓡ ꓢꓴ ꓖꓳ ꓕꓲ ꓣꓳ ꓐꓱ ꓶˍ ꓐꓰ ꓦꓰꓽ ꓠꓲꓹ ꓑꓶꓸ ꓓꓴ ꓕꓽ ꓜꓽ꓿
46010029	ꓠꓴ ꓦꓰꓽ ꓠꓲꓹ ꓔꓯ ꓟꓽ ꓐꓯ꓾ ꓬꓲ ꓦꓰꓽ ꓠꓲꓹ ꓔꓯ ꓐꓯˍ ꓟ ꓥ ꓡꓳ꓿ ꓖꓳ ꓡꓱ ꓥ ꓠꓬ ꓥꓪ ꓬꓰ ꓓꓻˍ ꓟ ꓔꓯ ꓢꓴ ꓦꓰꓽ ꓠꓲꓹ ꓡꓰ ꓗꓽ ꓔ ꓝꓲ ꓠꓯꓹ ꓡ?
46010030	ꓥꓪ ꓫꓸ ꓟꓳ ꓢꓲ ꓜꓽˍ ꓠꓬ꓾ ꓢꓴ ꓮꓸ ꓫꓵ ꓪꓴꓸ ꓠꓬꓲ ꓥꓪ ꓫꓸ ꓟꓳ ꓗꓷ ꓟ ꓜꓽ ꓓꓴ ꓑꓶ ꓓꓴ ꓥꓪ ꓔꓯ ꓙꓽ ꓘꓶꓽˍ ꓡ?
46010031	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓜꓽˍ ꓥ ꓟꓲ꓾ ꓓꓳꓻˍ ꓥ ꓟꓲ꓾ ꓮꓸ ꓫꓵ ꓬꓰˍ ꓥ ꓟꓲ꓾ ꓮꓽ ꓙꓵ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ ꓬꓰ꓿
46010032	ꓠꓴ ꓪꓽ ꓠꓬ ꓬꓴ-ꓔ ꓡ ꓞꓳ ꓔꓯˍ ꓟꓲ꓾ ꓦꓲ-ꓡꓲ ꓡ ꓞꓳ ꓔꓯˍ ꓟꓲ꓾ ꓪꓴ-ꓢ ꓬꓲ ꓘꓴ ꓜꓲꓼ ꓞꓳ ꓔꓯˍ ꓟꓲ꓾ ꓛꓲ ꓕꓲꓽ ꓓꓴ ꓕꓽ ꓗꓷ ꓡꓰ ꓝꓲ꓿
46010033	ꓥꓪ ꓠꓬ ꓚꓲ ꓛꓬ ꓙꓲ ꓖꓴ ꓟꓽ ꓧꓪ ꓧꓪ꓾ ꓮꓽ ꓙꓵ ꓢꓴ ꓙꓲ ꓖꓴ ꓧꓪ ꓢꓲ꓾ ꓬꓲ ꓪꓽ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓢꓯꓼ ꓕꓵꓼˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓖꓳ ꓡꓱ ꓬꓰ꓿
46011001	ꓥꓪ ꓠꓬ ꓙꓲ-ꓢꓴ ꓔꓯ ꓔꓯꓺ ꓢꓳ ꓢꓴ ꓥ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓥꓪ ꓔꓯ ꓔꓯꓺ ꓢꓳ ꓢꓴ ꓬꓰ ꓡꓯ꓿
46011002	ꓠꓴ ꓪꓽ ꓠꓬ ꓮ ꓕꓯˍ ꓟꓲ ꓥꓪ ꓔꓯ ꓓꓵꓽ ꓙꓽ ꓛꓲ ꓡ ꓢꓲ꓾ ꓥꓪ ꓡꓰ ꓠꓴ ꓪꓽ ꓔꓯ ꓟꓸ ꓖꓶˍ ꓟ ꓟꓸ ꓟꓲꓽ ꓔꓯ ꓕꓶꓻ ꓕꓶˍ ꓡꓰ ꓒꓵꓽ ꓛꓳˍ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓔꓯ ꓫꓱꓸ ꓖꓶˍ ꓡꓳ꓿
46011003	ꓞꓳ ꓑ ꓤ ꓬꓲ ꓪꓴꓸ ꓓꓵ ꓠꓬ ꓙꓲ-ꓢꓴ ꓥ ꓟ ꓐꓰ꓾ ꓝꓮꓲ ꓠꓬ ꓤ ꓟꓶ ꓤ ꓪꓴꓸ ꓓꓵ ꓠꓬ ꓤ ꓖꓴꓻ ꓥ ꓟ ꓐꓰ꓾ ꓙꓲ-ꓢꓴ ꓪꓴꓸ ꓓꓵ ꓠꓬ ꓪꓴ-ꓢ ꓥ ꓟ ꓠꓴ ꓪꓽ ꓔꓯ ꓥꓪ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
46011004	ꓞꓳ ꓑ ꓤ ꓮ ꓡꓲ ꓕꓲ ꓣꓳˍ ꓟꓲ ꓪꓽ ꓘꓴˍ ꓕꓯ꓾ ꓥ ꓠꓬ ꓟꓷꓽ ꓠꓷꓹ ꓝꓸˍ ꓕꓯ ꓪꓴꓸ ꓓꓵ ꓑꓲꓸ ꓔ ꓠꓬ꓾ ꓙꓲ-ꓢꓴ ꓔꓯ ꓟꓽ ꓒꓵꓽ ꓟ ꓥ ꓡꓳ꓿
46011005	ꓤ ꓟꓶ ꓤ ꓮ ꓡꓲ ꓕꓲ ꓣꓳˍ ꓟꓲ꓾ ꓪꓽ ꓘꓴˍ ꓕꓯ꓾ ꓥ ꓠꓬ ꓟꓷꓽ ꓠꓷꓹ ꓝꓸˍ ꓕꓯ꓾ ꓪꓴꓸ ꓓꓵ ꓟꓽ ꓑꓲꓸ ꓔ ꓠꓬ꓾ ꓬꓲ ꓤꓽ ꓖꓴ ꓔꓯ ꓟꓽ ꓒꓵꓽ ꓟ ꓥ ꓢꓲ꓾ ꓪꓴꓸ ꓓꓵ ꓛꓳꓹ ꓗꓷ ꓟ ꓤ ꓟꓶ ꓤˍ ꓐꓰ ꓕꓲ ꓡꓰꓹꓼ ꓥꓳ꓿
46011006	ꓤ ꓟꓶ ꓤ ꓪꓴꓸ ꓓꓵ ꓟꓽ ꓑꓲꓸ ꓕꓯ ꓠꓽ꓾ ꓪꓴꓸ ꓞꓱꓻ ꓞꓶꓽ ꓗꓷ ꓠꓯꓹ ꓡꓳ꓿ ꓤ ꓟꓶ ꓤ ꓪꓴꓸ ꓞꓱꓻ ꓞꓶꓽˍ ꓟ꓾ ꓥ ꓠꓬ꓾ ꓛꓳꓹˍ ꓟ ꓫꓸ ꓔꓳ ꓓꓴ ꓥ ꓕꓯ ꓠꓽ꓾ ꓬꓲ ꓪꓴꓸ ꓓꓵ ꓔꓯ ꓑꓲꓸ ꓔ ꓠꓯꓹ ꓡꓳ꓿
46011007	ꓞꓳ ꓑ ꓤ ꓠꓬ ꓪꓴ-ꓢ ꓐꓬꓱꓽˍ ꓐꓰ ꓪꓴ-ꓢ ꓟꓬꓱ ꓓꓳꓽ ꓥ ꓠꓬꓲ ꓪꓴꓸ ꓓꓵ ꓕꓽ ꓑꓲꓸ ꓠꓯꓹ ꓡꓳ꓿ ꓖꓳ ꓡꓱ ꓥ ꓟꓲ ꓤ ꓟꓶ ꓤ ꓠꓽ ꓞꓳ ꓑ ꓤ ꓟꓬꓱ ꓓꓳꓽ ꓥ ꓡꓳ꓿
46011008	ꓞꓳ ꓑ ꓤ ꓠꓬ ꓤ ꓟꓶ ꓤ ꓗꓪ ꓐꓰ ꓚꓰꓼ ꓔ ꓟ ꓟꓽ ꓥ꓿ ꓤ ꓟꓶ ꓤ ꓠꓬ ꓞꓳ ꓑ ꓤ ꓗꓪ ꓐꓰ ꓚꓰꓼ ꓔ ꓟ ꓥ ꓡꓳ꓿
46011009	ꓞꓳ ꓑ ꓤ ꓠꓬ ꓤ ꓟꓶ ꓤ ꓐꓱ ꓶ ꓚꓰꓼ ꓔ ꓟ ꓟꓽ ꓥ꓿ ꓤ ꓟꓶ ꓤ ꓔꓯ ꓠꓽ ꓞꓳ ꓑ ꓤ ꓐꓱ ꓶ ꓚꓰꓼ ꓔ ꓟ ꓥ ꓡꓳ꓿
46011010	ꓖꓳ ꓡꓱ ꓠꓬꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓪꓴꓸ ꓠꓬꓲ꓾ ꓤ ꓟꓶ ꓤ ꓠꓬ ꓬꓲ ꓤꓽ ꓖꓴ ꓙꓵꓽ ꓪꓽ ꓠꓯꓸ ꓘꓪ ꓔꓬ ꓟ ꓢꓷꓸ ꓡꓰ ꓓꓴ ꓬꓰ ꓠꓹ ꓟ ꓪꓴꓸ ꓓꓵ ꓑꓲꓸ ꓠ ꓗꓹ ꓡꓳ꓿
46011011	ꓖꓳ ꓡꓱ ꓥ ꓟꓲ ꓢꓲ ꓒꓽ ꓠꓯꓸꓼ ꓗꓪ ꓐꓯˍ ꓠꓽ꓾ ꓤ ꓟꓶ ꓤ ꓠꓬ ꓞꓳ ꓑ ꓤ ꓔꓯ ꓣꓱ ꓟꓽ ꓬꓯꓼ ꓟ ꓟꓽ ꓥ꓿ ꓞꓳ ꓑ ꓤꓽˍ ꓟꓲ ꓤ ꓟꓶ ꓤ ꓔꓯ ꓣꓱꓽ ꓟꓽ ꓬꓯꓼ ꓟ ꓟꓽ ꓥ꓿
46011012	ꓮ ꓡꓲꓳ ꓐꓯ ꓠꓬ ꓤ ꓟꓶ ꓤ ꓠꓽ ꓞꓳ ꓑ ꓤ ꓗꓪ ꓐꓰ ꓚꓰꓼ ꓔ ꓟ ꓡꓰ ꓐꓰ꓾ ꓞꓳ ꓑ ꓤˍ ꓟꓲ ꓤ ꓟꓶ ꓤ ꓗꓪ ꓐꓰ ꓡꓻ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓙꓳˍ ꓟ ꓥ ꓕ ꓑꓳꓸ ꓠꓬ ꓪꓴ-ꓢ ꓗꓪ ꓐꓰ ꓡꓻ ꓟ ꓥ ꓡꓳ꓿
46011013	ꓤ ꓟꓶ ꓤ ꓪꓴꓸ ꓓꓵ ꓟꓽ ꓑꓲꓸ ꓑꓲ ꓪꓴ-ꓢ ꓔꓯ ꓪꓽ ꓘꓴˍ ꓠꓬ ꓜꓳꓽ ꓟꓽ ꓜꓳꓽ ꓠꓴ ꓪꓽ ꓚꓬꓹ ꓠꓬꓲ꓿
46011014	ꓞꓳ ꓑ ꓤ ꓪꓴꓸ ꓞꓱꓻ ꓫꓵꓺˍ ꓕꓯ ꓠꓽ꓾ ꓬꓲ ꓫꓸ ꓔꓳ ꓓꓴ ꓥ ꓟ ꓠꓴ ꓪꓽˍ ꓟꓲ ꓢꓷꓸˍ ꓡꓳ ꓟꓽ ꓥ ꓡ?
46011015	ꓖꓳ ꓡꓱ ꓥ ꓟꓲ ꓤ ꓟꓶ ꓤ ꓪꓴꓸ ꓞꓱꓻ ꓫꓵꓺˍ ꓕꓯ ꓠꓽ ꓬꓲ ꓟꓬꓱ ꓓꓳꓽ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓴꓸ ꓞꓱꓻ ꓠꓽ ꓬꓲ ꓔꓯ ꓑꓲꓸ ꓓꓴ ꓖꓶ ꓔ ꓟ ꓕꓲ ꓫꓵꓽ ꓥ ꓡꓳ꓿
46011016	ꓖꓳ ꓡꓱ ꓥ ꓟꓲ ꓧꓳꓺ ꓡꓯꓽ ꓘꓳ ꓠꓲꓹ ꓫꓵ ꓢꓴ ꓙꓳ ꓐꓷˍ ꓠꓬ꓾ ꓒꓳ-ꓡꓳ ꓥꓪˍ ꓟꓲ꓾ ꓪꓴ-ꓢ ꓘꓴ ꓜꓲ ꓞꓳˍ ꓟꓲ꓾ ꓕꓱ ꓟ ꓕꓯ ꓢꓲ ꓠꓱꓸ ꓐꓯ ꓗ ꓫꓵ ꓟꓽ ꓙꓳ꓿
46011017	ꓮ ꓟꓶ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓠꓯꓹ ꓟ ꓠꓬ ꓫꓱꓸ ꓖꓶ ꓘꓶꓽ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓜꓲꓼ ꓡꓯꓽ ꓘꓳˍ ꓟ ꓠꓬ꓾ ꓙꓲꓻ ꓡ ꓓꓴ ꓟꓽ ꓥ ꓥ꓾ ꓟꓬꓽ ꓠꓬꓲ ꓐꓬ ꓡꓰ ꓓꓴ ꓗꓷ ꓡꓰˍ ꓔꓬ ꓡꓳ꓿
46011018	ꓬꓲ ꓪꓴꓸ ꓕꓲ ꓫꓵꓽ ꓠꓬ꓾ ꓠꓴ ꓪꓽ ꓘꓴ ꓜꓲꓼ ꓞꓳ ꓗꓪ ꓜꓲꓼ ꓡꓯꓽ ꓘꓳˍ ꓕꓯ ꓠꓴ ꓪꓽ ꓗꓳ ꓡꓳ ꓗꓪ ꓗꓪꓺ ꓡꓯꓽ ꓘꓳˍ ꓟ ꓙꓳˍ ꓡꓳ꓾ ꓐꓯˍ ꓟ ꓔꓯ ꓥꓪˍ ꓟꓲ ꓕꓲ ꓐꓱꓻ ꓙꓵꓻˍ ꓡꓳ꓿
46011019	ꓠꓴ ꓪꓽ ꓗꓳ ꓡꓳ ꓗꓪ ꓮꓽ ꓟ ꓜꓳꓽ ꓟꓽ ꓜꓳ ꓡꓳꓸ ꓓꓳ ꓡ ꓝꓲ ꓠꓹ ꓟ꓾ ꓗꓪꓺ ꓡꓯꓽ ꓘꓳˍ ꓟ ꓙꓳ ꓔꓬ ꓐꓷ꓿
46011020	ꓠꓴ ꓪꓽ ꓜꓲꓼ ꓡꓯꓽ ꓘꓳˍ ꓕꓯ ꓜꓽ ꓓꓳꓻˍ ꓟ ꓕꓱ ꓟ ꓠꓬ꓾ ꓢꓲ ꓒꓽ ꓟꓶꓼ ꓘꓶꓼ ꓜ ꓜꓽˍ ꓟ ꓟꓽ ꓥ꓿
46011021	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓜꓽˍ ꓕꓯ꓾ ꓠꓱꓸ ꓐꓯ ꓢꓴ ꓔꓯ ꓟꓽ ꓦꓴ ꓠꓬꓹ ꓠꓬꓹ꓾ ꓮꓽ ꓟ ꓜꓻ ꓮꓽ ꓟ ꓜꓽ ꓢꓲ꓾ ꓕꓲ ꓐꓱ ꓠꓬ ꓦꓰꓼ ꓟꓷꓼ ꓔꓬ꓾ ꓕꓲ ꓐꓱ ꓠꓬ ꓬꓲꓼ ꓔꓬ ꓐꓷ꓿
46011022	ꓠꓴ ꓪꓽ ꓜꓽ ꓓꓳꓻ ꓖꓴ ꓦꓲꓻ ꓟꓽ ꓙꓳ ꓡ? ꓥ ꓠꓬ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓟꓳꓻ ꓟꓽ ꓟꓵꓺ ꓢꓲ꓾ ꓣꓱꓽ ꓟ ꓡꓳꓼ ꓢꓴ ꓐꓴ ꓔꓯ ꓫꓸ ꓔꓳ ꓡꓰ ꓝꓲ ꓠꓲꓹ ꓫꓵˍ ꓡ? ꓥꓪ ꓠꓬ ꓠꓴ ꓪꓽ ꓔꓯ ꓮ ꓡꓲ ꓐꓯ ꓖꓶ ꓠꓯꓹ ꓡ? ꓠꓴ ꓪꓽ ꓔꓯ ꓫꓱꓸ ꓖꓶ ꓠꓯꓹ ꓡ? ꓕꓱ ꓕꓲ ꓫꓵꓽ ꓗꓪ ꓥꓪ ꓠꓬ ꓠꓴ ꓪꓽ ꓔꓯ ꓮꓽ ꓔꓲꓸˍ ꓟꓲ ꓟꓽ ꓫꓱꓸ ꓖꓶ꓿
46011023	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓡꓯꓼ ꓙꓱ ꓖꓶˍ ꓟ ꓠꓬ꓾ ꓢꓲ ꓒꓽ ꓗꓪ ꓐꓰ ꓥꓪ ꓟꓶ ꓗꓷ ꓟ ꓥ ꓡꓳ꓿ ꓕꓱ ꓟ ꓠꓬ ꓢꓲ ꓒꓽ ꓬꓰ-ꓢꓴ ꓔꓯ ꓪꓴꓽ ꓜ ꓗꓷˍ ꓟ ꓖꓳ ꓕꓲ ꓦꓬꓼ ꓗꓪ꓾ ꓬꓲ ꓠꓬ ꓑ ꓑ ꓣꓴ ꓢꓲ꓾
46011024	ꓫꓸ ꓟꓳ ꓗꓷ ꓠꓬ ꓦꓶꓹ ꓢꓲ ꓠꓬꓲ꓾ ꓕꓱ ꓟ ꓠꓽ ꓥꓪ ꓖꓳ ꓓꓱꓽ ꓠꓴ ꓪꓽ ꓐꓱ ꓶ ꓖꓶ ꓔ ꓟ ꓥꓳ꓿ ꓠꓴ ꓪꓽ ꓥꓪ ꓔꓯ ꓓꓵꓽ ꓙ ꓛꓲ ꓡ ꓠꓹ ꓟ ꓕꓱ ꓡꓱ ꓬꓰ꓾ ꓐꓯˍ ꓡꓳ꓿
46011025	ꓜ ꓜꓽ ꓗꓷ ꓗꓸ ꓠꓯꓸˍ ꓟꓲ ꓖꓳ ꓟ ꓡꓰ ꓐꓰ ꓡꓴ ꓗꓶꓸ ꓣꓴ ꓢꓲ꓾ ꓡꓴ ꓗꓶꓸ ꓕꓱ ꓟ ꓠꓬ ꓥꓪ ꓫꓵꓽ ꓡꓰ ꓬꓰ ꓔ ꓟ ꓘꓶꓽ ꓫꓵꓽ ꓫꓵꓼ ꓥ ꓡꓳ꓿ ꓠꓴ ꓪꓽ ꓮ ꓕꓯ ꓓꓳˍ ꓠꓬ ꓖꓳ ꓕꓯ ꓥꓪ ꓔꓯ ꓓꓵꓽ ꓙ ꓛꓲ ꓡ ꓠꓹ ꓟ ꓕꓱ ꓡꓱ ꓬꓰ꓾ ꓐꓯˍ ꓡꓳ꓿
46011026	ꓮ ꓡꓲꓳ ꓐꓯ ꓠꓬ ꓑ ꓑ ꓕꓱ ꓟ ꓠꓴ ꓪꓽ ꓮ ꓕꓯ ꓜꓽˍ ꓠꓬ꓾ ꓡꓴ ꓗꓶꓸ ꓕꓱ ꓟ ꓠꓴ ꓪꓽ ꓮ ꓕꓯ ꓓꓳꓻˍ ꓠꓬ꓾ ꓢꓲ ꓒꓽ ꓫꓵꓻ ꓗꓷ ꓟ ꓔꓯ ꓬꓲ ꓝꓮꓲ ꓬꓲꓼ ꓡ ꓗꓪ ꓛꓲ ꓠꓴ ꓪꓽ ꓢꓷꓸ ꓙ ꓟꓳ ꓙˍ ꓟ ꓥ ꓡꓳ꓿
46011027	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ ꓟꓽ ꓒꓵꓽ ꓒꓵ ꓢꓲ ꓒꓽ ꓑ ꓑ ꓜꓽ꓾ ꓥ ꓠꓬ ꓢꓲ ꓒꓽ ꓡꓴ ꓗꓶꓸ ꓓꓳˍ ꓠꓬ꓾ ꓢꓲ ꓒꓽ ꓬꓲ ꓖꓳ ꓓꓱˍ ꓐꓰ ꓬꓲ ꓫꓵꓽ ꓔꓯ ꓛꓬˍ ꓟ ꓝꓴꓲ ꓟꓯ ꓠ ꓗꓹ ꓡꓳ꓿
46011028	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ ꓚꓲ ꓛꓬ ꓔꓯ ꓚꓬꓹ ꓠꓬꓲ ꓖꓴꓻ ꓡꓰ ꓕꓯ ꓢꓲꓸˍ ꓡꓰ ꓑ ꓑ ꓕꓱ ꓟ ꓜꓽ꓾ ꓡꓴ ꓗꓶꓸ ꓕꓱ ꓟ ꓓꓳꓻ ꓠꓯꓹ ꓡꓳ꓿
46011029	ꓮ ꓡꓲꓳ ꓐꓯ ꓠꓬ ꓜꓽ ꓢꓴ ꓓꓳꓻ ꓢꓴ ꓮꓽ ꓟˍ ꓟꓲ꓾ ꓑ ꓑ ꓕꓱ ꓟ ꓠꓬ ꓢꓲ ꓒꓽ ꓖꓳ ꓓꓱꓽ ꓔꓯ ꓔꓯꓺ ꓔ ꓟ ꓥꓳ꓾ ꓐꓰ ꓟꓽ ꓦꓰꓽ ꓓꓳ ꓡ ꓕꓯ ꓠꓽ꓾ ꓚꓲ ꓛꓬ ꓝꓴꓲ ꓜꓽ ꓓꓳꓻˍ ꓟ ꓥ ꓡꓳ꓿
46011030	ꓕꓱ ꓟ ꓑꓶꓸ ꓓꓴ ꓠꓴ ꓪꓽ ꓗꓳ ꓡꓳ ꓗꓪ ꓢꓯꓼ ꓐꓽ ꓢꓴˍ ꓐꓰ꓾ ꓠꓻ ꓢꓴ ꓮꓽ ꓟꓬꓹ ꓙꓳˍ ꓡꓳ꓿ ꓫꓵꓻ ꓢꓴˍ ꓟꓲ ꓕꓲ ꓐꓱ ꓙꓳˍ ꓡꓳ꓿
46011031	ꓖꓳ ꓡꓱ ꓥ ꓟꓲ ꓣꓳꓽ ꓡꓰ ꓚꓲ ꓛꓬ ꓔꓯ ꓬꓲ ꓜꓶꓻ ꓦꓰꓽ ꓠꓬꓲˍ ꓕꓯ ꓠꓽ꓾ ꓪꓴ-ꓢ ꓡꓰ ꓣꓳꓽ ꓔꓯ ꓐꓯ ꓟꓴ ꓘꓶꓽ ꓟꓽ ꓛꓲ ꓡꓳ ꓫꓵ ꓥ ꓡꓳ꓿
46011032	ꓖꓳ ꓡꓱ ꓥ ꓟꓲ ꓣꓳꓽ ꓔꓯ ꓐꓯ ꓟꓴ ꓘꓶꓽ ꓢꓲ꓾ ꓢꓲ ꓒꓽ ꓡꓰ ꓟꓸ ꓙꓽˍ ꓠꓬ꓾ ꓣꓳꓽ ꓔꓯ ꓠꓱꓸ ꓐꓯꓼ ꓟꓲ ꓠꓯ ꓡ ꓞꓳˍ ꓐꓰ ꓕꓲ ꓡꓰꓹꓼ ꓝꓴꓲ ꓟꓽ ꓐꓯ ꓞꓷꓹ ꓠ ꓟ ꓥ ꓡꓳ꓿
46011033	ꓖꓳ ꓡꓱ ꓠꓬꓲ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓢꓲ ꓒꓽ ꓟꓶꓼ ꓘꓶꓼ ꓜ ꓜˍ ꓐꓰ ꓜꓲꓼ ꓡꓯꓽ ꓘꓳˍ ꓠꓬ ꓡꓳ ꓠꓬꓹ ꓡꓯꓽ ꓘꓳ꓿
46011034	ꓠꓴ ꓪꓽ ꓜꓲꓼ ꓡꓯꓽ ꓘꓳˍ ꓟ ꓗꓪ ꓝꓴꓲ ꓐꓯ ꓞꓷꓹ ꓓꓴ ꓟꓽ ꓗꓷ ꓡꓰ ꓠꓹ ꓟ꓾ ꓦꓰꓼ ꓟꓷꓼ ꓢꓴ ꓙꓳˍ ꓠꓬ ꓦꓲ ꓗꓪ ꓜꓽ ꓝꓲ꓿ ꓠꓱꓸ ꓐꓯ ꓫꓵꓽ ꓪꓴꓻ ꓠꓬ ꓥꓪ ꓡꓻ ꓕꓯ ꓥꓪ ꓫꓬꓹ ꓖꓶˍ ꓥꓳ꓿
46012001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓦ ꓗꓪ ꓟ ꓡꓯꓼ ꓫꓴ ꓔꓯ ꓟꓳꓸ ꓐꓯ ꓠꓬ꓾ ꓠꓴ ꓪꓽ ꓔꓯ ꓟꓽ ꓢꓷꓸ ꓝꓲ ꓐꓰ ꓬꓰ ꓠꓲꓹ ꓟꓽ ꓫꓵ꓿
46012002	ꓠꓴ ꓪꓽ ꓟꓽ ꓙꓵꓻ ꓢꓰ ꓕꓯ ꓠꓴ ꓪꓽ ꓔꓯ ꓠꓬ꓾ ꓫꓸ ꓕꓱ ꓟꓽ ꓗꓴꓸ ꓟ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ꓾ ꓮꓽ ꓟꓬꓹ ꓫꓵꓽ ꓗꓪ ꓐꓰ ꓧꓳꓽ ꓪꓴꓸ ꓙꓰ ꓠꓬꓲˍ ꓟ ꓠꓴ ꓪꓽ ꓢꓷˍ ꓡꓳ꓿
46012003	ꓖꓳ ꓡꓱ ꓠꓬꓲ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓪꓴ-ꓢ ꓦ ꓗꓪ ꓐꓰ ꓫꓸ ꓕꓱ ꓟ ꓥ ꓕꓯ ꓠꓬ꓾ ꓬꓰ-ꓢꓴ ꓔꓯ ꓙꓱ ꓔ ꓟ ꓗꓷ ꓡꓰ ꓝꓲ꓾ ꓐꓰ ꓐꓯ ꓢꓴ ꓟꓽ ꓙꓳ꓿ ꓝꓮꓲ ꓢꓲ-ꓫꓬ-ꓟ-ꓦ ꓗꓪ ꓐꓰ ꓟꓽ ꓥ ꓠꓬ꓾ ꓬꓰ-ꓢꓴ ꓠꓬ ꓢꓲ ꓒꓽ ꓥ ꓡꓳ꓾ ꓐꓰ ꓐꓯ ꓐ ꓡ ꓢꓴ ꓟꓽ ꓙꓳ꓿
46012004	ꓡꓯꓼ ꓫꓴ ꓠꓬ ꓟꓽ ꓫꓱꓸ ꓡꓯꓼ ꓘꓳ ꓟ ꓙꓳˍ ꓟꓲ꓾ ꓢꓲ-ꓫꓬ-ꓟ-ꓦ ꓠꓽ ꓬꓲ ꓕꓲ ꓣꓳˍ ꓡꓰꓽ ꓥꓳ꓿
46012005	ꓝꓮꓲ ꓠꓬ ꓣꓱꓽ ꓙˍ ꓟ ꓟꓬꓱꓽ ꓠꓬ ꓟꓽ ꓫꓱꓸ ꓡꓯꓽ ꓘꓳ ꓟ ꓙꓳˍ ꓟꓲ꓾ ꓢꓲ ꓒꓽ ꓠꓽ ꓬꓲ ꓕꓲ ꓣꓳˍ ꓡꓰꓽ ꓥꓳ꓿
46012006	ꓬꓰ ꓓꓳ ꓡ ꓟ ꓟꓽ ꓫꓱꓸ ꓡꓯꓽ ꓘꓳ ꓟ ꓙꓳˍ ꓟꓲ꓾ ꓙꓵꓻ ꓢꓴ ꓐꓴ ꓠꓯꓸꓼ ꓗꓪ ꓢꓯꓼ ꓕꓵꓼ ꓢꓴ ꓪꓴ-ꓢ ꓠꓽ ꓬꓲ ꓕꓲ ꓣꓳˍ ꓡꓰꓽ ꓥꓳ꓿
46012007	ꓖꓳ ꓡꓱ ꓥ ꓟꓲ ꓮꓽ ꓙꓵ ꓢꓴ ꓙꓲ ꓖꓴ ꓐꓱ ꓶ꓾ ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓢꓲ-ꓫꓬ-ꓟ-ꓦ ꓓꓯꓹ ꓟ ꓢꓷꓸ ꓠꓹ ꓟꓳꓸ ꓖꓶ ꓔ ꓡꓳ꓿
46012008	ꓮ ꓡꓲꓳ ꓐꓯ ꓠꓬ ꓕꓲ ꓣꓳ ꓔꓯ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓙꓽ ꓜꓲꓼˍ ꓟ ꓐꓯ ꓘꓶ ꓖꓶꓽˍ ꓡꓳ꓿ ꓠꓱꓸ ꓐꓯ ꓕꓲ ꓣꓳ ꓔꓯ ꓠꓬ ꓢꓲ-ꓫꓬ-ꓟ-ꓦ ꓬꓲ ꓕꓱ ꓕꓲ ꓣꓳ ꓡꓰ ꓢꓷꓸ ꓠꓲꓹ ꓐꓯ ꓘꓶ ꓖꓶˍ ꓡꓳ꓿
46012009	ꓝꓮꓲ ꓕꓲ ꓣꓳ ꓔꓯ ꓠꓬ ꓢꓲ-ꓫꓬ-ꓟ-ꓦ ꓬꓲ ꓕꓱ ꓕꓲ ꓣꓳ ꓡꓰ ꓙꓵꓻ ꓠꓲꓹ ꓖꓶˍ ꓡꓳ꓿ ꓝꓮꓲ ꓕꓲ ꓣꓳ ꓔꓯ ꓠꓬ ꓢꓲ-ꓫꓬ-ꓟ-ꓦ ꓬꓲ ꓕꓱ ꓕꓲ ꓣꓳ ꓡꓰ ꓠꓻ ꓫꓬꓹ ꓟ ꓡꓯꓼ ꓫꓴ ꓖꓶˍ ꓡꓳ꓿
46012010	ꓝꓮꓲ ꓕꓲ ꓣꓳ ꓔꓯ ꓠꓬ ꓪꓽ ꓠꓬꓲˍ ꓟ ꓟꓬꓱꓽ ꓬꓰˍ ꓟ ꓡꓯꓼ ꓫꓴ ꓖꓶˍ ꓡꓳ꓿ ꓝꓮꓲ ꓕꓲ ꓣꓳ ꓔꓯ ꓠꓬ ꓟꓷꓽ ꓠꓷꓹ ꓝꓸˍ ꓟ ꓡꓯꓼ ꓫꓴ ꓖꓶˍ ꓡꓳ꓿ ꓝꓮꓲ ꓕꓲ ꓣꓳ ꓔꓯ ꓠꓬ ꓦ ꓔꓯ ꓦꓰꓽ ꓗꓴꓸˍ ꓟ ꓡꓯꓼ ꓫꓴ ꓖꓶˍ ꓡꓳ꓿ ꓝꓮꓲ ꓕꓲ ꓣꓳ ꓔꓯ ꓠꓬ ꓥꓳꓽ ꓫꓵ ꓥꓳꓽ ꓙꓰ ꓫꓸ ꓕꓱˍ ꓟ ꓡꓯꓼ ꓫꓴ ꓖꓶˍ ꓡꓳ꓿ ꓝꓮꓲ ꓕꓲ ꓣꓳ ꓔꓯ ꓠꓬ ꓬꓲꓸ ꓥꓳꓽ ꓡꓶꓸˍ ꓟ ꓡꓯꓼ ꓫꓴ ꓖꓶˍ ꓡꓳ꓿
46012011	ꓖꓳ ꓡꓱ ꓥ ꓟꓲ ꓕꓱ ꓟꓬ ꓟ ꓮꓽ ꓙꓵ ꓠꓬ ꓢꓲ-ꓫꓬ-ꓟ-ꓦ ꓬꓲ ꓕꓲ ꓣꓳˍ ꓗꓪ ꓐꓰ ꓬꓰ ꓓꓳ ꓡ ꓟ ꓥ ꓢꓲ꓾ ꓮꓽ ꓟ ꓔꓯ ꓮ ꓡꓲ ꓐꓱ ꓖꓶ ꓠꓲꓹ ꓫꓵˍ ꓠꓬ ꓖꓳ ꓡꓱ ꓐꓱꓻ ꓖꓶ ꓔ ꓟ ꓥ ꓡꓳ꓿
46012012	ꓖꓳ ꓓꓱ ꓠꓽ ꓕꓲ ꓟˍ ꓥ ꓢꓲ ꓡꓯꓼ ꓗꓸ ꓮꓽ ꓟꓬꓹ ꓙꓳˍ ꓟ ꓡꓰ ꓐꓰ꓾ ꓝꓮꓲ ꓖꓳ ꓓꓱ ꓡꓯꓼ ꓗꓸ ꓮꓽ ꓟꓬꓹ ꓙꓳˍ ꓟꓲ ꓕꓲ ꓖꓳ ꓓꓱꓽˍ ꓡꓰꓽ ꓥ ꓟ ꓡꓰ ꓐꓰ꓾ ꓙꓲ-ꓢꓴ ꓔꓯꓸ ꓟꓳˍ ꓟꓲ ꓬꓲ ꓖꓳ ꓡꓱ ꓥꓳ꓿
46012013	ꓮ ꓡꓲꓳ ꓐꓯ ꓠꓬ ꓣꓳꓽ ꓐꓴ ꓠꓽ꓾ ꓬꓴ-ꓔ ꓡ ꓞꓳ ꓥ ꓟꓲ꓾ ꓦꓲ-ꓡꓲ ꓡ ꓞꓳ ꓥ ꓟꓲ꓾ ꓚꓳ ꓑꓸ ꓥ ꓟꓲ꓾ ꓚꓳ ꓪꓴꓸ ꓥ ꓟꓲ꓾ ꓕꓲ ꓖꓳ ꓓꓱꓽˍ ꓡꓰ ꓒꓬꓱꓼ ꓡ ꓠꓹ ꓟ ꓢꓲ-ꓫꓬ-ꓟ-ꓦ ꓕꓲ ꓣꓳˍ ꓗꓪ ꓐꓰ ꓖꓳ ꓓꓱ ꓔꓲꓹ ꓟꓶˍ ꓡꓳ꓿ ꓝꓮꓲ ꓣꓳꓽ ꓮꓽ ꓙꓵ ꓢꓴ ꓠꓬ ꓢꓲ-ꓫꓬ-ꓟ-ꓦ ꓕꓱ ꓕꓲ ꓣꓳ ꓔꓯ ꓓꓳꓻ ꓟꓶ ꓡꓰꓳ꓿
46012014	ꓮ ꓡꓲꓳ ꓐꓯ ꓠꓬ ꓖꓳ ꓓꓱ ꓠꓽ ꓡꓯꓼ ꓗꓸ ꓕꓲ ꓟˍ ꓡꓰ ꓠꓽ ꓟꓽ ꓥ꓾ ꓮꓽ ꓟꓬ ꓥ ꓡꓳ꓿
46012015	ꓛꓲ ꓒꓯꓹ ꓡꓰ꓾ ꓥꓪ ꓠꓽ ꓡꓯꓽ ꓒꓯꓹ ꓟꓽ ꓥ ꓠꓬꓲ ꓖꓳ ꓓꓱ ꓗꓪ ꓟ ꓟꓽ ꓥ꓾ ꓐꓰ ꓐꓯ ꓐꓷˍ ꓟꓲ꓾ ꓖꓳ ꓓꓱ ꓗꓪ ꓟ ꓡꓯꓼ ꓗ ꓟꓽ ꓥ ꓐꓰ ꓟꓽ ꓗꓷ ꓡꓰ꓿
46012016	ꓝꓮꓲ ꓠꓬ ꓠꓸ ꓑꓳ ꓡꓰ꓾ ꓥꓪ ꓠꓽ ꓟꓬ ꓢꓶꓽ ꓟꓽ ꓥ ꓠꓬꓲ ꓖꓳ ꓓꓱ ꓗꓪ ꓟ ꓟꓽ ꓥ꓾ ꓐꓰ ꓐꓯ ꓐꓷˍ ꓟꓲ꓾ ꓖꓳ ꓓꓱ ꓗꓪ ꓟ ꓡꓯ ꓗꓸ ꓟꓽ ꓥ ꓐꓰ ꓟꓽ ꓗꓷ ꓡꓰ꓿
46012017	ꓕꓲ ꓖꓳ ꓓꓱ ꓡꓱꓸꓼ ꓠꓬ ꓟꓬ ꓢꓶꓽ ꓥ ꓕꓯ ꓠꓽ꓾ ꓮ ꓡꓲ ꓑ ꓙꓽ ꓐ ꓡ ꓢꓰꓽ꓿ ꓕꓲ ꓖꓳ ꓓꓱ ꓡꓱꓸꓼ ꓠꓬ ꓠꓸ ꓑꓳ ꓥ ꓕꓯ ꓠꓽ꓾ ꓮ ꓡꓲ ꓠꓱꓽ ꓠꓬꓲ ꓐ ꓡ ꓢꓰꓽ꓿
46012018	ꓡꓯꓼ ꓗꓸ ꓮ ꓡꓲ ꓕꓲ ꓟ ꓔꓯ ꓖꓳ ꓓꓱ ꓮ ꓡꓲ ꓕꓲ ꓔꓳꓸ ꓗꓪ ꓜꓯꓻ ꓠ ꓗꓹ ꓠꓬ꓾ ꓪꓴ-ꓢ ꓡꓰ ꓬꓲ ꓠꓲꓹ ꓡꓶꓽ ꓔꓯ ꓛꓳꓻ ꓢꓲ ꓖꓳ ꓗꓪ ꓜꓯꓻ ꓔ ꓟ ꓥ ꓡꓳ꓿
46012019	ꓮꓽ ꓙꓵ ꓠꓬ ꓡꓯꓼ ꓗꓸ ꓕꓲ ꓟˍ ꓡꓰꓽ ꓥ ꓕꓯ ꓠꓽ꓾ ꓖꓳ ꓓꓱꓽ ꓮ ꓡꓲ ꓗꓪ ꓥ ꓡ?꓿
46012020	ꓖꓳ ꓡꓱ ꓥ ꓟꓲ ꓡꓯꓼ ꓗꓸ ꓠꓬ ꓮꓽ ꓟꓬꓹ ꓙꓳ ꓢꓲ꓾ ꓖꓳ ꓓꓱ ꓠꓽ ꓕꓲ ꓟˍ ꓡꓰꓽ ꓥ ꓡꓳ꓿
46012021	ꓟꓬ ꓢꓶꓽ ꓠꓬ ꓡꓯꓽ ꓒꓯꓹ ꓔꓯ꓾ ꓠꓴ ꓔꓯ ꓥꓪ ꓣꓱꓽ ꓟꓽ ꓬꓯꓼ꓾ ꓐꓰ ꓐꓯ ꓟꓽ ꓓꓻ꓿ ꓪꓴꓸ ꓓꓵˍ ꓟꓲ ꓛꓲ ꓒꓯꓹ ꓔꓯ꓾ ꓠꓴ ꓔꓯ ꓥꓪ ꓣꓱꓽ ꓟ ꓬꓯꓼ꓾ ꓐꓰ ꓐꓯ ꓟꓽ ꓓꓻ꓿
46012022	ꓖꓳ ꓟ ꓡꓰꓽ ꓟ ꓞꓲ꓾ ꓖꓳ ꓓꓱ ꓗꓪ ꓟꓬꓽ ꓠꓬꓲ ꓢꓯꓼ ꓐꓽˍ ꓟ ꓡꓰ ꓐꓰ ꓗꓹ ꓟ ꓡꓯꓼ ꓗꓸ ꓖꓳ ꓟˍ ꓟꓲ ꓟꓽ ꓙꓳ ꓟꓽ ꓓ ꓟ ꓥ ꓡꓳ꓿
46012023	ꓝꓮꓲ ꓣꓳꓽ ꓠꓬ ꓖꓳ ꓓꓱ ꓗꓪ ꓟꓬꓱ ꓓꓳꓽ ꓣꓳꓺˍ ꓟ ꓡꓯꓼ ꓗꓸ ꓔꓯˍ ꓟꓲ ꓒꓵꓽˍ ꓟ ꓚꓬꓹ ꓢꓲ ꓤ ꓟꓳ ꓖꓶˍ ꓡꓳ꓿ ꓟꓽ ꓐꓲꓻ ꓟ ꓡꓯꓼ ꓗꓸ ꓔꓯ ꓠꓬ ꓠꓱꓸ ꓐꓯꓼ ꓡꓯꓼ ꓗꓸ ꓔꓯ ꓢꓶꓸ ꓟꓽ ꓞꓲ ꓫꓺ ꓚꓵꓺ ꓔ ꓡꓳ꓿
46012024	ꓐꓲꓻˍ ꓟ ꓡꓯꓼ ꓗꓸ ꓔꓯ ꓠꓬ ꓫꓺ ꓚꓵꓺ ꓔ ꓟꓽ ꓛꓵ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓠꓬ ꓟꓬꓱ ꓓꓳꓽ ꓟꓽ ꓡꓳꓼˍ ꓟ ꓡꓯꓼ ꓗꓸ ꓔꓯ ꓟꓬꓽ ꓠꓬꓲ ꓟꓬꓱ ꓓꓳꓽ ꓟꓶ ꓡꓰ ꓝꓲ ꓠꓹ ꓟ꓾ ꓖꓳ ꓓꓱꓽ ꓗꓪ ꓜꓯꓻ ꓜꓳꓽ ꓡꓰ ꓝꓲˍ ꓡꓳ꓿
46012025	ꓕꓱ ꓟ ꓠꓬ ꓖꓳ ꓓꓱꓽ ꓗꓪ ꓐꓱ ꓡꓯꓽ ꓘꓳˍ ꓟ ꓟꓽ ꓙꓳ ꓙꓳ꓾ ꓡꓯꓼ ꓗꓸ ꓮꓽ ꓙꓵ ꓠꓬ ꓕꓲꓽ ꓟ ꓛꓳꓽ ꓕꓲ ꓟ ꓙꓽ ꓗꓳ ꓡꓯꓽ ꓘꓳ ꓠꓹ ꓟ ꓜꓯꓻ ꓜꓳꓽ ꓡꓰ ꓝꓲ ꓢꓲ꓾ ꓕꓲ ꓠꓲꓹ ꓕꓲ ꓪꓺꓼ ꓗꓷ ꓡꓰ ꓝꓲ ꓠꓹ ꓟ ꓥ ꓡꓳ꓿
46012026	ꓡꓯꓼ ꓗꓸ ꓕꓲ ꓗ ꓫꓸ ꓙꓵˍ ꓕꓯ ꓠꓽ꓾ ꓡꓯ ꓗꓸ ꓮꓽ ꓙꓵ ꓬꓲˍ ꓐꓰ ꓕꓲ ꓛꓳꓺꓼ ꓫꓸ ꓙꓵˍ ꓡꓳ꓿ ꓥ ꓠꓬ꓾ ꓡꓯ ꓗꓸ ꓕꓲ ꓗꓸ ꓟꓬꓱ ꓓꓳꓽ ꓟꓶˍ ꓕꓯ ꓠꓽ꓾ ꓡꓯ ꓗ ꓮꓽ ꓙꓵ ꓬꓲˍ ꓐꓰ ꓕꓲ ꓛꓳꓺꓼ ꓗꓹ ꓛꓲˍ ꓡꓳ꓿
46012027	ꓮ ꓟꓶ ꓠꓴ ꓪꓽ ꓮ ꓡꓲ ꓕꓲ ꓣꓳˍ ꓟꓲ ꓡꓯꓼ ꓗꓸ ꓜꓯꓻ ꓡꓯꓽ ꓘꓳ ꓞꓹ ꓟ ꓙꓲ-ꓢꓴ ꓬꓲ ꓖꓳ ꓓꓱ ꓥ ꓡꓳ꓿
46012028	ꓖꓳ ꓡꓱ ꓢꓲ ꓘꓴ ꓜꓲꓼ ꓞꓳ ꓗꓪ ꓪꓴ-ꓢ ꓡꓰ ꓗꓶꓺ ꓔ ꓟ꓾ ꓬꓲ ꓪꓴꓸ ꓕꓲ ꓫꓵꓽ ꓠꓬ ꓝꓲ ꓓꓴ꓾ ꓠꓬꓲꓽ ꓫꓵꓽ ꓕꓲ ꓫꓵꓽ ꓠꓬ ꓟꓷꓽ ꓠꓷꓹ ꓝꓸ ꓢꓴ꓾ ꓢ ꓫꓵꓽ ꓠꓬ ꓟꓸ ꓢꓴ꓾ ꓖꓳ ꓗꓸ ꓠꓯꓸ ꓠꓬ ꓪꓽ ꓠꓬꓲˍ ꓟ ꓟꓬꓱꓽ ꓬꓰˍ ꓟ꓾ ꓠꓻ ꓫꓬꓹ ꓟ ꓡꓯꓼ ꓫꓴ꓾ ꓢꓴ ꓔꓯ ꓬꓰ ꓙ ꓢꓴ꓾ ꓟꓬꓱꓽ ꓧꓳꓽ ꓢꓴˍ ꓐꓰ ꓥꓳꓽ ꓫꓵ ꓥꓳꓽ ꓙꓰ ꓫꓸ ꓕꓱ ꓢꓴ꓾ ꓕꓱ ꓡꓱ ꓙꓳ ꓝꓲˍ ꓟ ꓥ ꓡꓳ꓿
46012029	ꓮꓽ ꓙꓵ ꓢꓴ ꓠꓬ ꓝꓲ ꓓꓴ ꓟꓽ ꓥ꓿ ꓮꓽ ꓙꓵ ꓢꓴ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓟꓽ ꓥ꓿ ꓮꓽ ꓙꓵ ꓢꓴ ꓠꓬ ꓟꓸ ꓢꓴˍ ꓟꓲ ꓟꓽ ꓥ꓿ ꓮꓽ ꓙꓵ ꓢꓴ ꓠꓬ ꓪꓽ ꓠꓬꓲˍ ꓟ ꓟꓬꓱꓽ ꓬꓰ ꓢꓴ ꓟꓽ ꓥ꓿
46012030	ꓮꓽ ꓙꓵ ꓠꓬ ꓠꓻ ꓫꓬꓹ ꓟ ꓡꓯꓼ ꓫꓴ ꓙꓳ ꓢꓴˍ ꓟꓲ ꓟꓽ ꓥ꓿ ꓮꓽ ꓙꓵ ꓠꓬ ꓥꓳꓽ ꓫꓵꓽ ꓥꓳꓽ ꓙꓰꓽ ꓫꓸ ꓕꓱ ꓢꓴˍ ꓟꓲ ꓟꓽ ꓥ꓿ ꓮꓽ ꓙꓵ ꓠꓬ ꓥꓳꓽ ꓫꓵꓽ ꓥꓳ ꓙꓰꓽ ꓡꓶꓸ ꓢꓴˍ ꓟꓲ ꓟꓽ ꓥ꓿
46012031	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓬ ꓪ ꓜꓲꓻ ꓪꓴꓽˍ ꓟ ꓡꓯꓼ ꓫꓴ ꓟꓶ ꓠꓹ ꓟ ꓠꓲꓹ ꓡꓱꓻ ꓠꓯꓹ ꓡꓳ꓿ ꓥꓪ ꓠꓬ ꓠꓴ ꓪꓽ ꓔꓯ ꓮꓸ ꓓꓲꓽ ꓙꓲꓻˍ ꓟ ꓚꓱꓹ ꓖꓴ ꓟꓳꓸ ꓖꓶˍ ꓠꓬꓲ꓾
46013001	ꓥꓪ ꓠꓬ ꓞꓳ ꓤ ꓥꓳꓽ ꓫꓵ ꓥꓳ ꓙꓰꓽˍ ꓐꓰ ꓟꓴꓽ ꓗꓪ ꓝꓲ ꓓꓴ ꓥꓳꓽ ꓫꓸ ꓕꓱ ꓗꓴˍ ꓟꓲ꓾ ꓠꓵꓻ ꓠꓲꓹ ꓟꓽ ꓙꓳ ꓕꓯ ꓠꓽ꓾ ꓥꓪ ꓠꓬ ꓟꓶꓻ ꓓꓴ ꓙꓲꓽ ꓑꓬꓹ꓾ ꓥ ꓠꓬ ꓑꓬꓹ ꓑꓬ ꓞꓪꓽˍ ꓐꓰ ꓕꓲꓽ ꓡꓰꓹꓼ ꓥꓳ꓿
46013002	ꓥꓪ ꓠꓬ ꓟꓷꓽ ꓠꓷꓹ ꓝꓸ ꓗꓴˍ ꓟ ꓡꓯ ꓫꓴ ꓙꓳ ꓢꓲ꓾ ꓚꓵ ꓘꓶ ꓮꓽ ꓙꓵˍ ꓐꓰ ꓢꓷꓸ ꓠꓲꓹ ꓮꓽ ꓙꓵ ꓙꓽ ꓜꓲꓼˍ ꓟꓲ꓾ ꓝꓮꓲ ꓪꓽ ꓚꓲ ꓔꓯ ꓙꓵꓺ ꓙꓰ ꓝꓲ ꓠ ꓛꓲ ꓙꓵꓻ ꓠꓲꓹ ꓙꓳ ꓥ ꓟꓲ ꓠꓵꓻ ꓠꓲꓹ ꓟꓽ ꓙꓳ ꓕꓯ ꓠꓽ꓾ ꓥꓪ ꓠꓬ ꓮꓸ ꓫꓵˍ ꓟꓲ ꓟꓽ ꓥ꓿
46013003	ꓝꓮꓲ ꓠꓬ ꓥꓪ ꓙꓳˍ ꓟ ꓮꓽ ꓙꓵ ꓞꓳ ꓫ ꓔꓯ ꓖꓶ ꓜꓽ ꓢꓲ꓾ ꓥꓪ ꓖꓳ ꓓꓱ ꓔꓯ ꓮꓸ ꓔꓳꓸ ꓗꓪ ꓛꓴꓻ ꓠꓹ ꓟ ꓡꓯꓼ ꓙꓱ ꓗꓷ ꓥ ꓟꓲ꓾ ꓠꓵꓻ ꓠꓲꓹ ꓟꓽ ꓙꓳ ꓕꓯ ꓠꓽ꓾ ꓥꓪ ꓐꓱ ꓶ ꓮꓸ ꓫꓵ ꓙꓲ ꓖꓴ ꓟꓽ ꓙꓳ꓿
46013004	ꓠꓵꓻ ꓠꓲꓹ ꓠꓬ ꓠꓲꓹ ꓟ ꓫꓵ ꓢꓲ ꓠꓲꓹ ꓟ ꓙꓲꓻˍ ꓡꓳ꓿ ꓠꓵꓻ ꓠꓲꓹ ꓠꓬ ꓟꓽ ꓟꓬ ꓦꓯꓸ꓿ ꓟꓽ ꓘꓶꓽ ꓘꓹ꓿ ꓟꓬꓱ ꓓꓳꓽˍ ꓟꓲ ꓟꓽ ꓧꓪ꓿
46013005	ꓡꓳꓸ ꓟꓽ ꓐꓲꓻˍ ꓟ ꓟꓽ ꓬꓰ꓿ ꓚꓲ ꓛꓬ ꓐꓱ ꓶ ꓙꓲꓻ ꓖꓴ ꓟꓽ ꓧꓪ꓿ ꓟꓽ ꓠꓲꓹ ꓛꓱꓹ꓿ ꓢꓴ ꓡꓰ ꓛꓬ ꓡ ꓟ ꓔꓯ ꓠꓲꓹ ꓟ ꓟꓽ ꓗꓶ꓿
46013006	ꓥꓶˍ ꓟ ꓔꓯ ꓟꓽ ꓗꓹ ꓛꓲ꓿ ꓔꓱꓹˍ ꓟ ꓔꓯˍ ꓡꓰ ꓗꓹ ꓛꓲꓽˍ ꓡꓳ꓿
46013007	ꓮ ꓕꓯˍ ꓟꓲ ꓠꓲꓹ ꓟ ꓫꓵˍ ꓡꓳ꓿ ꓮ ꓡꓲ ꓗꓷ ꓡꓰˍ ꓟꓲ ꓙꓵˍ ꓡꓳ꓿ ꓮ ꓕꓯꓽˍ ꓟꓲ ꓥꓳ ꓡꓳꓸˍ ꓡꓳ꓿ ꓮꓸ ꓫꓵ ꓗꓪˍ ꓟꓲ ꓜꓲꓽˍ ꓡꓳ꓿
46013008	ꓠꓵꓻ ꓠꓲꓹ ꓠꓬ ꓮ ꓕꓯˍ ꓟꓲ ꓟꓽ ꓡꓳꓹ ꓬꓰ꓿ ꓟꓷꓽ ꓠꓷꓹ ꓝꓸˍ ꓟ ꓠꓽ꓾ ꓣꓱ ꓟꓽ ꓬꓯꓼ ꓗꓷ ꓡꓰˍ ꓥꓳ꓿ ꓥꓳꓽ ꓫꓵ ꓥꓳꓽ ꓙꓰꓽˍ ꓟꓲ꓾ ꓠꓽ ꓡꓰˍ ꓥꓳ꓿ ꓢꓷꓸ ꓠꓲꓹˍ ꓟꓲ ꓣꓱꓽ ꓟꓽ ꓬꓯꓼ ꓗꓷ ꓡꓰˍ ꓥꓳ꓿
46013009	ꓮ ꓡꓲꓳ ꓐꓯ ꓠꓬ ꓣꓳꓽ ꓢꓷꓸˍ ꓟ ꓠꓬ ꓕꓲ ꓐꓱꓻ ꓤꓽˍ ꓡꓰ ꓥ ꓢꓲ꓾ ꓣꓳꓽ ꓟꓷꓽ ꓠꓷꓹ ꓝꓸ ꓟˍ ꓟꓲ ꓕꓲ ꓐꓱ ꓤˍ ꓡꓰꓽ ꓥ ꓡꓳ꓿
46013010	ꓖꓳ ꓡꓱ ꓥ ꓟꓲ ꓜꓲꓼ ꓓꓰ ꓡꓰˍ ꓟ ꓖꓳ ꓟ ꓛꓲ ꓡ ꓕꓯ꓾ ꓟꓽ ꓪꓴꓽ ꓓꓰˍ ꓟ ꓠꓬ ꓣꓱꓽ ꓟꓽ ꓬꓯꓼ꓾ ꓐꓰ ꓗꓷ ꓡꓰˍ ꓥꓳ꓿
46013011	ꓥꓪ ꓤ ꓠꓱ ꓤ ꓕꓯ꓾ ꓥꓪ ꓠꓬ ꓤ ꓠꓱ ꓤˍ ꓡꓰ ꓐꓰ ꓓꓵꓽ ꓙꓽ ꓢꓲ꓾ ꓤ ꓠꓱ ꓤˍ ꓡꓰ ꓐꓰ ꓫꓸ ꓕꓱˍ ꓡꓳ꓿ ꓮ ꓟꓶ ꓥꓪ ꓪꓴꓽ ꓡ ꓠꓬ ꓤ ꓠꓱ ꓤ ꓚꓱꓹ ꓔꓯ ꓡꓳ ꓗꓷꓳ꓿
46013012	ꓮ ꓟꓶ ꓣꓳꓽ ꓠꓬ ꓒꓬꓱꓽ ꓠꓬꓲ ꓓꓴ ꓗꓪ ꓶꓻ ꓶˍ ꓐꓰ ꓟꓳˍ ꓡꓳ꓿ ꓢ ꓖꓪ ꓠꓽ ꓒꓬꓱꓽ ꓔꓳꓹ ꓟꓬ ꓔꓳꓹ ꓟꓳˍ ꓥꓳ꓿ ꓮ ꓟꓶ ꓥꓪ ꓠꓬ ꓕꓲ ꓐꓱꓻ ꓤˍ ꓡꓰ ꓢꓷˍ ꓡꓳ꓿ ꓢ ꓖꓪ ꓠꓽ ꓢꓲ ꓒꓽ ꓥꓪ ꓔꓯ ꓢꓷꓸ ꓖꓴˍ ꓟ ꓡꓰ ꓐꓰ ꓥꓪˍ ꓟꓲ ꓢꓷꓸ ꓖꓴ ꓡꓰˍ ꓥꓳ꓿
46013013	ꓮ ꓟꓶ ꓠꓬ ꓙꓵꓻ ꓠꓲꓹˍ ꓐꓰ꓾ ꓥꓳ ꓡꓳꓸ ꓓꓴˍ ꓐꓰ꓾ ꓠꓵꓻ ꓠꓲꓹ꓾ ꓕꓱ ꓢ ꓫꓵꓽ ꓙꓳˍ ꓡꓳ꓿ ꓕꓱ ꓢ ꓫꓵꓽ ꓗꓪ ꓪ ꓜꓲꓻ ꓪꓴꓽˍ ꓟ ꓠꓬ ꓠꓵꓻ ꓠꓲꓹ ꓥ ꓡꓳ꓿
46014001	ꓖꓳ ꓡꓱ ꓠꓬꓲ ꓠꓵꓻ ꓠꓲꓹ ꓚꓱꓹ ꓗꓪ ꓚ ꓢꓲ꓾ ꓦꓻ ꓡꓯꓼ ꓫꓴ ꓟꓶ ꓠꓹ ꓟ ꓠꓲꓹ ꓥꓳ꓿ ꓟꓷꓽ ꓠꓷꓹ ꓝꓸ ꓠꓹ ꓟ ꓪ ꓜꓲꓻ ꓠꓲꓹ ꓥꓳ ꓠꓯꓹ ꓡꓳ꓿
46014002	ꓥꓳꓽ ꓫꓵꓽ ꓫꓸ ꓕꓱ ꓢꓴ ꓠꓬ ꓞꓳ ꓤ ꓔꓯ ꓫꓸ ꓕꓱˍ ꓟ ꓟꓽ ꓥ꓿ ꓪꓴ-ꓢ ꓔꓯ ꓫꓸ ꓕꓱˍ ꓟ ꓥ ꓠꓬꓲ ꓠ ꓠꓹ ꓗꓴꓸ ꓢꓴ ꓕꓲ ꓣꓳˍ ꓟꓲ ꓟꓽ ꓙꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓦ ꓠꓯꓸꓼ ꓗꓪ ꓚꓵ ꓘꓶꓽ ꓫꓸ ꓕꓱˍ ꓟ ꓥ ꓡꓳ꓿
46014003	ꓖꓳ ꓡꓱ ꓥ ꓟꓲ ꓟꓷꓽ ꓠꓷꓹ ꓝꓸ ꓢꓴ ꓠꓽ ꓞꓳ ꓤ ꓔꓯ ꓪꓴꓽ ꓡ ꓟꓴ ꓡ ꓝꓲ ꓠꓹ ꓟ ꓐꓰ꓾ ꓘꓶꓸ ꓖꓶ ꓓꓴˍ ꓐꓰ ꓠꓲꓹ ꓟ ꓗꓴꓺ ꓖꓶ ꓓꓴ ꓟꓶ ꓠꓹ ꓟ ꓫꓸ ꓕꓱˍ ꓟ ꓥ ꓡꓳ꓿
46014004	ꓥꓳꓽ ꓫꓵꓽ ꓫꓸ ꓕꓱ ꓢꓴ ꓠꓬ ꓚꓲ ꓛꓬ ꓔꓯ ꓪꓴꓽ ꓡ ꓟꓴ ꓡ ꓝꓲˍ ꓡꓳ꓿ ꓟꓷꓽ ꓠꓷꓹ ꓝꓸ ꓢꓴ ꓠꓽ ꓘꓴ ꓜꓲ ꓞꓳ ꓔꓯ ꓪꓴꓽ ꓡ ꓟꓴ ꓡ ꓝꓲˍ ꓡꓳ꓿
46014005	ꓠꓴ ꓪꓽ ꓮꓽ ꓙꓵ ꓢꓴ ꓠꓬ ꓥꓳꓽ ꓫꓵ ꓥꓳꓽ ꓙꓰ ꓫꓸ ꓕꓱˍ ꓟ ꓔꓯ ꓥꓪ ꓠꓲꓹ ꓫꓵˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓪ ꓜꓲ ꓠꓲꓹ ꓒꓴˍ ꓟ ꓠꓬ꓾ ꓠꓴ ꓪꓽ ꓟꓷꓽ ꓠꓷꓹ ꓝꓸ ꓠꓹ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓳꓽ ꓫꓵ ꓥꓳꓽ ꓙꓰ ꓫꓸ ꓕꓱ ꓢꓴ ꓠꓬ꓾ ꓘꓴ ꓜꓲꓼ ꓞꓳ ꓔꓯ ꓪꓴꓽ ꓡ ꓟꓴ ꓡ ꓠꓹ ꓟ꓾ ꓬꓲ ꓟꓽ ꓡꓶꓸ ꓓꓳ ꓡ ꓕꓯ ꓠꓽ꓾ ꓟꓷꓽ ꓠꓷꓹ ꓝꓸ ꓢꓴ ꓠꓬ ꓥꓳꓽ ꓫꓵ ꓥꓳ ꓙꓰꓽ ꓫꓸ ꓕꓱ ꓢꓴ ꓕꓯ ꓢꓲ ꓪꓴꓽˍ ꓡꓳ꓿
46014006	ꓖꓳ ꓡꓱ ꓥ ꓟꓲ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓠꓴ ꓪꓽ ꓔꓯꓺ ꓟꓳꓸ ꓖꓶ ꓓꓴ꓾ ꓥ ꓠꓬ ꓢꓷꓸ ꓠꓲꓹ꓾ ꓥ ꓠꓬ ꓟꓷꓽ ꓠꓷꓹ ꓝꓸˍ ꓟ꓾ ꓥ ꓠꓬ ꓟꓸ ꓖꓶˍ ꓟ ꓟꓽ ꓣꓱꓽ ꓣꓱ꓾ ꓠꓴ ꓪꓽ ꓔꓯ ꓥꓳꓽ ꓫꓵ ꓥꓳꓽ ꓙꓰˍ ꓡꓰꓽ ꓫꓸ ꓕꓱ ꓠꓬꓲˍ ꓐꓰ ꓡꓻ ꓐꓷˍ ꓠꓬ꓾ ꓥꓪ ꓗꓪ ꓐꓰ ꓠꓴ ꓪꓽ ꓮꓸ ꓫꓵ ꓙꓲ ꓖꓴ ꓟꓶˍ ꓥꓳ ꓪ?
46014007	ꓢꓯꓼ ꓟꓬ ꓟꓽ ꓙꓳˍ ꓡꓳ ꓫꓵˍ ꓟꓲ꓾ ꓥ ꓠꓬ ꓙꓵꓽ ꓡꓵꓽ꓾ ꓥ ꓠꓬ ꓛꓲ ꓐꓶꓺ꓾ ꓬꓲ ꓟꓶꓻ ꓢꓯꓼ ꓗꓪ ꓒꓯꓽ ꓦꓰꓽ ꓓꓴ ꓟꓽ ꓙꓳˍ ꓕꓯ ꓠꓽ꓾ ꓮꓸ ꓫꓵ ꓢꓯꓼ ꓥ ꓟ ꓮ ꓡꓲ ꓢꓷꓸ ꓓ ꓢꓰ?
46014008	ꓐꓽ ꓡ ꓢꓯꓼ ꓔꓯ ꓦꓰꓽ ꓓꓳ ꓡ ꓟꓽ ꓓ ꓕꓯ ꓠꓽ꓾ ꓓꓶꓽ ꓡꓯꓽ ꓘꓳ ꓠꓹ ꓟ ꓙꓽ ꓖꓶ ꓢꓴ ꓮꓽ ꓟ ꓙꓳ ꓢꓰ?
46014009	ꓕꓱ ꓟ ꓡꓰ ꓐꓰ ꓠꓴ ꓪꓽˍ ꓟꓲ ꓠ ꓠꓹ ꓗꓴˍ ꓟ ꓥꓳꓽ ꓟꓽ ꓫꓸ ꓕꓱ ꓕꓯ ꓠꓽ꓾ ꓠꓴ ꓪꓽ ꓐꓯ ꓔꓬ ꓟ ꓮꓸ ꓫꓵ ꓥ ꓟ ꓢꓴ ꓮ ꓡꓲ ꓢꓷ ꓢꓰ? ꓖꓳ ꓡꓱ ꓥ ꓕꓯ ꓠꓽ ꓠꓴ ꓪꓽ ꓠꓬ ꓦꓻ ꓦˍ ꓗꓪ ꓫꓸ ꓕꓱ ꓔꓬ ꓟˍ ꓡꓰꓽ ꓥꓳ꓿
46014010	ꓟꓲ ꓠꓯ ꓗꓪ ꓟ ꓥꓳꓽ ꓕꓱ ꓟꓬ ꓫꓵꓽ ꓙꓳˍ ꓟꓲ꓾ ꓬꓲ ꓟꓸ ꓟꓲꓽ ꓟꓽ ꓙꓳ ꓟ ꓥꓳꓽ ꓕꓲ ꓫꓵꓽˍ ꓟꓲ ꓟꓽ ꓙꓳ꓿
46014011	ꓖꓳ ꓡꓱ ꓥ ꓟꓲ ꓡ ꓞꓳ ꓕꓲ ꓣꓳ ꓠꓬ ꓥꓪ ꓟꓽ ꓢꓷꓸˍ ꓟ ꓥꓳꓽ ꓡꓰ ꓥꓪ ꓔꓯ ꓫꓸ ꓕꓱ ꓡ ꓠꓬ꓾ ꓥꓪ ꓠꓬ ꓬꓲ ꓔꓯꓸ ꓟꓳꓸ ꓐꓶꓽ ꓒ ꓒꓬꓱꓼ ꓡ ꓢꓲ꓾ ꓬꓲˍ ꓟꓲ ꓥꓪ ꓔꓯꓸ ꓟꓳꓸ ꓐꓶꓽ ꓒ ꓒꓬꓱꓼ ꓡ ꓟ ꓥ ꓡꓳ꓿
46014012	ꓠꓴ ꓪꓽ ꓠꓬ ꓦꓻ ꓡꓯꓼ ꓫꓴ ꓟꓶ ꓠꓹ ꓟ ꓮꓽ ꓘꓶꓸ ꓠꓲꓹ ꓡꓱꓻˍ ꓠꓬꓲ꓾ ꓘꓴ ꓜꓲ ꓞꓳ ꓔꓯ ꓪꓴꓽ ꓡ ꓟꓴ ꓡ ꓝꓲˍ ꓟ ꓡꓯꓼ ꓫꓴ ꓔꓯ ꓟꓬꓽ ꓠꓬꓲ ꓧꓪ ꓢꓯꓼ ꓕꓵꓼ ꓠꓯꓹ ꓡꓳ꓿
46014013	ꓖꓳ ꓡꓱ ꓠꓬꓲ ꓥꓳꓽ ꓫꓵꓽ ꓫꓸ ꓕꓱ ꓢꓴ ꓠꓬ꓾ ꓡꓶꓸ ꓓꓳ ꓡ ꓐ ꓡ ꓠꓹ ꓟ ꓪꓽ ꓘꓴ ꓠꓯꓹ ꓡꓳ꓿
46014014	ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓥꓳꓽ ꓫꓵꓽ ꓣꓱ ꓢꓲ ꓪꓽ ꓘꓴ ꓐꓷˍ ꓠꓬ꓾ ꓥꓪ ꓦ ꓠꓬ ꓪꓽ ꓘꓴ ꓔꓬ ꓥ ꓟꓲ꓾ ꓥꓪ ꓙꓽ ꓠꓲꓹ ꓠꓽ ꓟꓽ ꓔꓹ ꓞꓹ꓾ ꓐꓰ ꓗꓹ ꓥꓳ꓿
46014015	ꓖꓳ ꓡꓱ ꓥ ꓠꓬ ꓥꓪ ꓮ ꓡꓲ ꓬꓰ ꓠꓯꓹ ꓡ? ꓥꓪ ꓠꓬ ꓦ ꓗꓪ ꓐꓰ ꓪꓽ ꓘꓴˍ ꓠꓬ꓾ ꓙꓽ ꓠꓲꓹ ꓗꓪ ꓐꓰˍ ꓟꓲ ꓪꓽ ꓘꓴˍ ꓥꓳ꓿ ꓦ ꓗꓪ ꓐꓰ ꓟꓴꓽ ꓖꓪ ꓖꓪˍ ꓠꓬ꓾ ꓙꓽ ꓠꓲꓹ ꓗꓪ ꓐꓰˍ ꓟꓲ ꓖꓪˍ ꓥꓳ꓿
46014016	ꓟꓽ ꓥ ꓠꓬ ꓠꓴ ꓠꓽ ꓦ ꓡꓰ ꓪꓽ ꓘꓴ ꓢꓲ ꓪꓴ-ꓢ ꓔꓯ ꓫꓸ ꓟꓳ ꓔꓬ ꓥ ꓟꓲ꓾ ꓟꓽ ꓙ ꓜꓲꓼ ꓢꓴ ꓐꓴ ꓠꓬ ꓠꓴ ꓐꓯˍ ꓟ ꓬꓲ ꓪꓽ ꓠ ꓠꓹ ꓟꓽ ꓗꓴ ꓠꓬꓲ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓐꓰ ꓮ ꓡꓲ ꓐꓯ ꓐ ꓡ ꓢꓰꓽ꓿
46014017	ꓠꓴ ꓠꓽ ꓫꓸ ꓟꓳ ꓘꓶꓽ ꓮꓽ ꓘꓶꓸ ꓙꓲꓻˍ ꓟ ꓐꓯ ꓔꓬ ꓟꓲ꓾ ꓢꓴ ꓔꓯ ꓪꓴꓽ ꓡ ꓟꓴ ꓡ ꓝꓲ ꓟꓽ ꓗꓴꓸ꓿
46014018	ꓥꓪ ꓠꓬ ꓠꓴ ꓪꓽ ꓮꓽ ꓙꓵ ꓢꓴ ꓟꓬ ꓟꓽ ꓞꓲ ꓥꓳꓽ ꓫꓵ ꓫꓸ ꓕꓱˍ ꓠꓬꓲ ꓥꓪ ꓪꓴ-ꓢ ꓔꓯ ꓫꓸ ꓟꓳ꓿
46014019	ꓖꓳ ꓡꓱ ꓥ ꓟꓲ ꓥꓪ ꓠꓬ ꓜꓲꓼ ꓓꓴ ꓗꓪ ꓘꓴ ꓜꓲ ꓞꓳ ꓔꓯ ꓟꓸ ꓖꓶ ꓪ ꓠꓹ ꓟ꓾ ꓥꓳꓽ ꓫꓵ ꓡꓰ ꓕꓲ ꓟꓶꓽ ꓘꓶ ꓫꓸ ꓕꓱˍ ꓟ ꓢꓶꓸ ꓟꓽ ꓞꓲ꓾ ꓮꓽ ꓙꓵ ꓢꓴ ꓡꓰ ꓠ ꓠꓹ ꓗꓴˍ ꓟ ꓥꓳꓽ ꓥꓪꓽ ꓘꓶꓽ ꓫꓸ ꓕꓱˍ ꓟ ꓔꓯ ꓪ ꓜꓲꓻ ꓠꓲꓹ ꓫꓵˍ ꓡꓳ꓿
46014020	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓤ ꓠꓱ ꓤ ꓓꓵꓽ ꓙꓽˍ ꓟ ꓡꓰ ꓐꓰ ꓕꓽ ꓓꓵꓽ ꓙꓽ꓿ ꓥꓶꓺˍ ꓟ ꓚꓱꓹ ꓗꓪ ꓠꓬ ꓞꓳ ꓫꓵꓼ ꓤˍ ꓡꓰ ꓐꓰ ꓬꓰ꓿ ꓓꓵꓽ ꓙꓽˍ ꓟ ꓗꓪ ꓠꓽ ꓞꓲꓼ ꓪꓴꓽ ꓢꓴ ꓬꓰ꓿
46014021	ꓢꓲꓽ ꓫꓬ ꓕꓳ ꓶ ꓗꓪ ꓢꓲ ꓒꓽ ꓡꓰ꓾ ꓥꓪ ꓠꓬ ꓠꓱꓸ ꓐꓯ ꓥꓳꓽˍ ꓐꓰ꓾ ꓐꓶꓽ ꓒ ꓟꓷꓽ ꓠꓷꓹ ꓗꓴꓹ ꓙꓲꓻ ꓣꓱꓽ ꓢꓲ ꓑ ꓫꓬꓼ ꓕꓱ ꓟ ꓔꓯ ꓫꓸ ꓕꓱˍ ꓥꓳ꓿ ꓕꓱ ꓡꓱ ꓬꓰˍ ꓟꓲ ꓬꓲ ꓪꓽ ꓥꓪ ꓔꓯ ꓟꓽ ꓠ ꓠꓹ꓾ ꓐꓯˍ ꓡꓳ꓾ ꓐꓰ ꓐꓳ ꓔ ꓡꓳ꓿
46014022	ꓖꓳ ꓡꓱ ꓠꓬꓲ ꓥꓳꓽ ꓫꓵ ꓥꓳꓽ ꓙꓰ ꓠꓬ ꓦ ꓡꓱ ꓢꓴ ꓐꓱ ꓶ ꓢꓷꓸ ꓡꓰ ꓓꓴ ꓟꓽ ꓥ꓾ ꓟꓽ ꓦ ꓡꓱ ꓢꓴ ꓐꓱ ꓶ ꓥ ꓡꓳ꓿ ꓟꓷꓽ ꓠꓷꓹ ꓝꓸ ꓟ ꓠꓽ ꓟꓽ ꓦ ꓡꓱ ꓢꓴ ꓐꓱ ꓶ ꓟꓽ ꓥ꓾ ꓦ ꓡꓱ ꓢꓴ ꓐꓱ ꓶ ꓥ ꓡꓳ꓿
46014023	ꓖꓳ ꓡꓱ ꓠꓬꓲ ꓘꓴ ꓜꓲꓼ ꓞꓳ ꓮꓽ ꓙꓵ ꓜꓲꓼ ꓡꓯꓽ ꓘꓳˍ ꓟ ꓗꓪ ꓮꓽ ꓙꓵ ꓢꓴ ꓥꓳꓽ ꓫꓵꓽ ꓥꓳ ꓙꓰ ꓫꓸ ꓕꓱˍ ꓠꓬ꓾ ꓟꓽ ꓙ ꓜꓲꓼ ꓢꓴ꓾ ꓥ ꓠꓬ ꓟꓽ ꓦ ꓡꓱ ꓢꓴ ꓓꓵ ꓡ ꓕꓯ꓾ ꓬꓲ ꓪꓽ ꓡꓰ ꓠꓴ ꓪꓽ ꓠꓬ ꓪꓴꓸˍ ꓡꓳ꓾ ꓐꓯ ꓡ ꓥꓳ꓾ ꓟꓽ ꓥ ꓡ?
46014024	ꓖꓳ ꓡꓱ ꓥ ꓟꓲ ꓕꓲ ꓣꓳ ꓡꓰ ꓟꓷꓽ ꓠꓷꓹ ꓝꓸ ꓔꓬ ꓟ ꓗꓪ ꓟꓽ ꓦ ꓡꓱ ꓢꓴ꓾ ꓥ ꓠꓬ ꓟꓽ ꓙ ꓜꓲꓼ ꓢꓴ ꓕꓲ ꓣꓳ ꓓꓵꓽ ꓡ ꓠꓬ꓾ ꓬꓲ ꓑ ꓙꓽ ꓟꓶˍ ꓟ ꓟꓸ ꓟꓲꓽ ꓡꓰ ꓬꓲ ꓝꓴꓲ ꓖꓴ ꓟꓳꓸ ꓖꓶ ꓓꓳ ꓡ ꓢꓲ꓾ ꓧꓪꓸ ꓛꓲꓽ ꓡ ꓝꓲˍ ꓠꓬꓲ꓾
46014025	ꓬꓲ ꓠꓲꓹ ꓟ ꓗꓪ ꓚꓵ ꓔ ꓟˍ ꓟꓲ ꓐꓯ ꓓꓳ ꓡ ꓟ ꓑꓶꓸ ꓓꓴ꓾ ꓬꓲ ꓠꓬ ꓟꓳꓼ ꓡꓰ ꓢꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓲ ꓠꓬꓲ꓾ ꓪꓴ-ꓢ ꓠꓬ ꓚꓵ ꓚꓵ ꓠꓴ ꓪꓽˍ ꓐꓰ ꓔꓬ ꓐꓷ꓾ ꓐꓰ ꓐꓯˍ ꓥꓳ꓿
46014026	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓖꓳ ꓡꓱ ꓥ ꓠꓬ ꓮ ꓡꓲ ꓬꓰ ꓠꓯꓹ ꓡ? ꓠꓴ ꓪꓽ ꓜꓲꓼ ꓡꓯꓽ ꓘꓳˍ ꓕꓯ꓾ ꓕꓲ ꓣꓳ ꓠꓬ ꓟꓴ ꓖꓪ ꓕꓲ ꓚꓱꓹ ꓙꓳ꓾ ꓕꓲ ꓣꓳ ꓠꓬ ꓟꓸ ꓖꓶ ꓓꓴ ꓕꓲꓽ ꓫꓵ ꓙꓳ꓾ ꓥ ꓠꓬ ꓟꓳꓸ ꓖꓶ ꓓꓴ ꓕꓲ ꓫꓵꓽ ꓙꓳ꓾ ꓥ ꓠꓬ ꓥꓳꓽ ꓫꓵꓽ꓾ ꓥ ꓠꓬ ꓡꓶꓸ ꓘꓶꓽ ꓙꓳˍ ꓠꓬ꓾ ꓮꓸ ꓫꓵ ꓥ ꓟꓲ ꓘꓴ ꓜꓲ ꓞꓳ ꓔꓯ ꓪꓴꓽ ꓡ ꓟꓴ ꓡ ꓝꓲ ꓠꓹ ꓟ ꓬꓰ꓿
46014027	ꓮꓽ ꓟ ꓥ ꓟꓲ ꓥꓳꓽ ꓫꓵꓽ ꓫꓸ ꓕꓱˍ ꓕꓯ꓾ ꓠꓬꓲꓽ ꓣꓳ꓾ ꓥ ꓠꓬ ꓮꓽ ꓘꓶ ꓟꓬꓽˍ ꓠꓬ ꓢ ꓣꓳ ꓡꓰ꓾ ꓕꓲ ꓣꓳ ꓗꓸ ꓠꓯ ꓕꓲ ꓣꓳ ꓫꓸ ꓕꓱ ꓢꓲ꓾ ꓐꓯ ꓘꓶ ꓡꓶꓸ ꓢꓴ ꓕꓲ ꓣꓳ ꓙꓳ ꓠꓯꓹ ꓡꓳ꓿
46014028	ꓐꓯ ꓘꓶ ꓡꓶꓸ ꓢꓴ ꓟꓽ ꓙꓳˍ ꓕꓯ ꓠꓽ꓾ ꓜꓲꓼ ꓓꓴ ꓗꓪ ꓬꓲ ꓪꓽ ꓔꓯ ꓟꓽ ꓪꓳꓹ ꓔꓬ ꓝꓲ꓿ ꓖꓳ ꓡꓱ ꓢꓲ ꓚꓲꓸ ꓛꓬꓽˍ ꓐꓰ ꓪꓴ-ꓢ ꓔꓯˍ ꓡꓰ ꓫꓸ ꓕꓱ ꓝꓲ꓿
46014029	ꓟꓷꓽ ꓠꓷꓹ ꓝꓸ ꓢꓴ ꓠꓬ ꓠꓬꓲꓽ ꓣꓳ꓾ ꓥ ꓠꓬ ꓢ ꓣꓳ ꓔꓯ ꓝꓸ ꓝꓲ ꓢꓲ꓾ ꓠꓱꓸ ꓐꓯꓼ ꓢꓴ ꓠꓬ ꓬꓲ ꓪꓽ ꓔꓯ ꓚꓬꓹ ꓠꓬꓲ ꓠꓯꓹ ꓡꓳ꓿
46014030	ꓖꓳ ꓡꓱ ꓥ ꓟꓲ ꓠꓬꓲꓸ ꓠꓸ ꓔꓬ ꓢꓲ ꓠ ꓠꓹ ꓔꓬ ꓢꓴ ꓕꓲ ꓣꓳ ꓔꓯ ꓟꓳꓸ ꓖꓶ ꓓꓴ ꓖꓶ ꓡ ꓕꓯ ꓠꓽ꓾ ꓬꓲ ꓪꓴꓸ ꓟꓸ ꓔꓬ ꓢꓴ ꓖꓳ ꓕꓲ ꓣꓳ ꓔꓯ ꓫꓸ ꓕꓱ ꓠꓽ ꓡꓰ ꓝꓲ꓿
46014031	ꓮꓽ ꓙꓵ ꓢꓴ ꓢꓳ ꓟꓶ ꓢꓲ ꓘꓶꓸ ꓖꓶ ꓓꓴ ꓟꓶ ꓠꓹ ꓟ꓾ ꓠꓴ ꓪꓽ ꓮꓽ ꓙꓵ ꓕꓲ ꓣꓳ ꓗꓸ ꓠꓯꓸ ꓕꓲ ꓣꓳ ꓟꓷꓽ ꓠꓷꓹ ꓝꓸ ꓛꓵˍ ꓡꓳ꓿
46014032	ꓟꓷꓽ ꓠꓷꓹ ꓝꓸ ꓢꓴ ꓦ ꓠꓬ꓾ ꓟꓷꓽ ꓠꓷꓹ ꓝꓸ ꓢꓴ ꓙꓵꓽˍ ꓟ ꓔꓯ ꓛꓳˍ ꓡꓳ꓿
46014033	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ꓾ ꓢꓴꓺ ꓡ ꓝꓲ ꓢꓴ ꓟꓽ ꓥ꓾ ꓢꓲ ꓡꓲ ꓟ ꓪꓴ-ꓢ ꓥ ꓡꓳ꓿
46014034	ꓪꓴ-ꓢ ꓬꓲ ꓘꓴ ꓜꓲ ꓞꓳ ꓮꓽ ꓙꓵ ꓟ ꓗꓪ ꓬꓰˍ ꓟ ꓡꓰ ꓐꓰ꓾ ꓤ ꓟꓶ ꓤ ꓐꓴ ꓠꓬ ꓜꓲꓼ ꓓꓴ ꓗꓪ ꓟꓽ ꓪꓳꓹ ꓔꓬ ꓠꓯꓹ ꓡꓳ꓿ ꓬꓲ ꓪꓽ ꓔꓯ ꓕꓽ ꓫꓸ ꓕꓱ ꓝꓲ꓿ ꓙꓵꓽ ꓗ ꓗꓪ ꓐꓯˍ ꓟ ꓡꓰ ꓐꓰ꓾ ꓬꓲ ꓪꓽ ꓠꓬ ꓙꓵꓽˍ ꓟ ꓠꓯꓸ ꓘꓪ ꓔꓬ ꓠꓯꓹ ꓡꓳ꓿
46014035	ꓬꓲ ꓪꓽ ꓕꓲ ꓫꓵ ꓫꓵ ꓠ ꓠꓬꓲ ꓠꓲꓹ ꓫꓵˍ ꓕꓯ ꓠꓽ꓾ ꓦꓲ ꓗꓪ ꓚꓲ ꓛꓬ ꓤꓽ ꓖꓴ ꓔꓯ ꓠ ꓠꓬꓲ ꓝꓲ꓿ ꓮ ꓡꓲꓳ ꓐꓯ ꓠꓬ ꓜꓲꓼ ꓓꓴ ꓗꓪ ꓤ ꓟꓶ ꓤ ꓫꓸ ꓕꓱˍ ꓟ ꓠꓬ ꓫꓸ ꓔꓳ ꓓꓴ ꓥ ꓡꓳ꓿
46014036	ꓪꓴ-ꓢ ꓐꓯ ꓘꓶ ꓠꓬ ꓠꓴ ꓪꓽ ꓗꓪ ꓐꓰ ꓪꓴꓸ ꓔꓴ ꓢꓲ ꓓꓳꓺ ꓙꓰ ꓟ ꓥ ꓡ? ꓥ ꓠꓬ ꓠꓴ ꓪꓽ ꓔꓯˍ ꓡꓰꓽ ꓛꓲ ꓡ ꓗꓷ ꓟ ꓥ ꓡ?
46014037	ꓚꓲ ꓛꓬ ꓠꓬ ꓟꓷꓽ ꓠꓷꓹ ꓝꓸ ꓢꓴ ꓥ ꓡꓳ꓾ ꓥ ꓠꓬ ꓦ ꓡꓯꓼ ꓫꓴ ꓟꓶ ꓡꓰ ꓢꓴ ꓥꓳ꓾ ꓐꓰ ꓓꓵꓽ ꓙꓽ ꓢꓴ ꓙꓳˍ ꓕꓯ ꓠꓽ꓾ ꓥꓪ ꓡꓰ ꓠꓴ ꓪꓽ ꓔꓯ ꓐꓳ ꓖꓶˍ ꓟ ꓠꓬ ꓢꓲ ꓒꓽ ꓕꓵꓼ ꓪ ꓥꓳ꓾ ꓐꓰ ꓬꓲ ꓘꓳ ꓣꓴ ꓠꓯꓹ ꓡꓳ꓿
46014038	ꓕꓱ ꓡꓱ ꓟꓽ ꓘꓳ ꓣꓴ ꓢꓴ ꓔꓯ ꓠꓬ ꓠꓴ ꓪꓽˍ ꓟꓲ ꓕꓽ ꓘꓳ ꓣꓴ꓿
46014039	ꓖꓳ ꓡꓱ ꓠꓬꓲ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓟꓷꓽ ꓠꓷꓹ ꓝꓸ ꓠꓹ ꓟ ꓠꓲꓹ ꓥꓳ ꓠꓯꓹ ꓡꓳ꓿ ꓝꓮꓲ ꓠꓬ꓾ ꓥꓳꓽ ꓫꓵ ꓥꓳꓽ ꓙꓰꓽ ꓫꓸ ꓕꓱ ꓢꓴ ꓔꓯˍ ꓟꓲ ꓕꓽ ꓗꓽ ꓔ꓿
46014040	ꓖꓳ ꓡꓱ ꓥ ꓟꓲ ꓮꓽ ꓙꓵ ꓟ ꓗꓪ ꓬꓲ ꓖ ꓙꓳꓻ ꓙꓳˍ ꓡꓰ꓾ ꓕꓲ ꓫꓵꓽ ꓗꓸ ꓠꓯ ꓕꓲ ꓫꓵ ꓬꓰ ꓠꓯꓹ ꓡꓳ꓿
46015001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓔꓯ ꓥꓪ ꓚ ꓖꓶ ꓗꓷ ꓟ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓟꓳꓸ ꓝꓮꓲ ꓬꓲꓼ ꓠꓬꓲꓸ ꓖꓶ ꓠꓲꓹ ꓫꓵˍ ꓡꓳ꓿ ꓶꓼ ꓓꓳꓽ ꓫꓱꓹ ꓓꓳ ꓕꓱ ꓟ ꓠꓴ ꓪꓽ ꓘꓳ ꓣꓴ ꓟꓶ ꓡꓰ ꓢꓲ ꓕꓱ ꓟ ꓗꓪ ꓠꓴ ꓪꓽ ꓦꓰꓼ ꓕꓶꓻ ꓡꓰꓳ꓿
46015002	ꓠꓴ ꓪꓽ ꓠꓬ ꓶꓼ ꓓꓳꓽ ꓫꓱꓹ ꓓꓳ ꓕꓱ ꓟ ꓔꓯ ꓕꓶ ꓕꓶˍ ꓡꓰꓽ ꓣꓴ ꓔ ꓠꓬ ꓚꓬꓴ ꓟꓶˍ ꓥꓳ꓿ ꓖꓳ ꓡꓱ ꓟꓽ ꓥ ꓕꓯ ꓠꓽ ꓠꓴ ꓪꓽ ꓙꓵꓻ ꓗꓷ ꓟ ꓠꓬ ꓮꓽ ꓔꓳˍ ꓡꓰꓽ ꓥꓳ꓿
46015003	ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓴ ꓪꓽ ꓔꓯ ꓡꓯꓼ ꓙꓱ ꓖꓶˍ ꓟ ꓬꓲ ꓪꓴ ꓕꓲ ꓫꓵꓽ ꓠꓬ꓾ ꓥꓪˍ ꓟꓲ ꓘꓳ ꓣꓴ ꓟꓶˍ ꓟ ꓥ ꓡꓳ꓿ ꓕꓱ ꓟ ꓠꓬ꓾ ꓢꓲꓽ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓡꓰ ꓐꓰ꓾ ꓙꓲ-ꓢꓴ ꓠꓬ ꓣꓳꓽ ꓝꓴꓲ ꓑꓶ ꓓꓴ ꓫꓵꓻ ꓢꓲ ꓬꓲ ꓔꓯ ꓔꓵꓸ ꓗꓷꓳ꓿
46015004	ꓝꓮꓲ ꓠꓬ ꓢꓲꓽ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓡꓰ ꓐꓰ꓾ ꓢ ꓠꓬꓲ ꓗꓪ ꓬꓲ ꓔꓯ ꓢꓯꓸ ꓬꓲꓼ ꓡ ꓝꓲꓳ꓿
46015005	ꓖꓳ ꓗꓸ ꓠꓯꓸ ꓒꓲ-ꓕꓱ ꓔꓯ ꓬꓲ ꓖꓳ ꓓꓱ ꓟꓳꓸ ꓖꓶˍ ꓡꓳ꓿ ꓗꓸ ꓠꓯꓸ ꓠꓬ ꓞꓲ ꓠꓬꓲꓽ ꓣꓳ ꓔꓯ ꓟꓳꓸ ꓖꓶˍ ꓡꓳ꓿
46015006	ꓗꓸ ꓠꓯꓸ ꓬꓲ ꓠꓬ ꓕꓲ ꓙꓪꓻꓼ ꓐꓰ ꓬꓲꓼ ꓤ ꓠꓬꓲ ꓤ ꓥꓪꓽ ꓦꓬ ꓣꓳ ꓟꓽ ꓞꓲ ꓔꓯ ꓟꓳꓸ ꓖꓶˍ ꓡꓳ꓿ ꓬꓲ ꓪꓽ ꓟꓬꓽ ꓠꓬꓲ ꓕꓲ ꓐꓱ ꓠꓬ꓾ ꓮ ꓟꓶ ꓗꓪ ꓛꓲ ꓢꓯꓸ ꓔꓬ ꓢꓰꓽ ꓡꓳ꓿ ꓕꓲ ꓐꓱ ꓠꓽ ꓫꓵꓻꓳ꓿
46015007	ꓗꓸ ꓠꓯꓸ ꓬꓲ ꓠꓬ ꓬ-ꓗꓴ ꓔꓯ ꓟꓳꓸ ꓖꓶˍ ꓡꓳ꓿ ꓗꓸ ꓠꓯꓸ ꓠꓬ ꓝꓲ ꓓꓴ ꓮꓽ ꓙꓵ ꓔꓯ ꓟꓳꓸ ꓖꓶˍ ꓡꓳ꓿
46015008	ꓮꓽ ꓙꓵ ꓟ ꓗꓸ ꓠꓯꓸ ꓠꓬ꓾ ꓦꓬꓼ ꓠꓬꓲ ꓟꓽ ꓐꓲ ꓕꓯˍ ꓡꓰ ꓦꓵ ꓔ ꓟ ꓡꓰ ꓐꓰ ꓗ ꓢꓴ ꓥꓪ ꓔꓯˍ ꓟꓲ ꓟꓳꓸ ꓖꓶ ꓡꓺꓳ꓿
46015009	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓥꓪ ꓗꓸ ꓧꓪ ꓗꓷ ꓠꓬꓲ꓾ ꓥꓪ ꓠꓽ ꓝꓲ ꓓꓴ ꓣꓳ ꓓꓰˍ ꓕꓲ ꓣꓳ ꓟ ꓥ ꓢꓲ꓾ ꓝꓲ ꓓꓴ ꓘꓴꓻ ꓟꓽ ꓒꓵꓽ ꓟ ꓥ ꓡꓳ꓿
46015010	ꓥꓪ ꓕꓱ ꓡꓱ ꓛꓲ ꓤꓽ ꓕꓲ ꓣꓳ ꓒꓬꓱꓼ ꓡ ꓟˍ ꓟꓲ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓥ ꓡꓳ꓿ ꓬꓲ ꓥꓪ ꓔꓯ ꓖꓶ ꓡ ꓟ ꓣꓱꓽ ꓛꓰ ꓠꓬ ꓮꓽ ꓔꓳ ꓟꓽ ꓗꓷ ꓡꓰ꓿ ꓥꓪ ꓠꓬ ꓝꓲ ꓓꓴ ꓮꓽ ꓙꓵ ꓢꓴ ꓟꓬꓺ ꓟꓽ ꓞꓲ ꓮꓽ ꓘꓶꓸ ꓢꓯꓼ ꓕꓵꓼ ꓪꓴꓽ ꓧꓶ ꓗꓷꓳ꓿ ꓖꓳ ꓡꓱ ꓥ ꓟꓲ ꓥꓪ ꓢꓯꓼ ꓗꓪ ꓐꓰ ꓟꓽ ꓥ꓿ ꓥꓪ ꓔꓯ ꓖꓶ ꓡ ꓟ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓥ ꓡꓳ꓿
46015011	ꓖꓳ ꓡꓱ ꓠꓬꓲ ꓥꓪ ꓥ ꓟꓲ꓾ ꓬꓲ ꓪꓽ ꓥ ꓟꓲ꓾ ꓕꓱ ꓡꓱ ꓚ ꓟꓸ ꓖꓶ ꓢꓲ꓾ ꓠꓴ ꓪꓽ ꓠꓬ ꓕꓱ ꓟ ꓔꓯ ꓙꓵꓻ ꓗꓷ ꓟ ꓥ ꓡꓳ꓿
46015012	ꓙꓲ-ꓢꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲꓳ꓾ ꓐꓰ ꓥꓪ ꓠꓴꓽ ꓚ ꓟꓸ ꓖꓶ ꓗꓷꓳ꓿ ꓖꓳ ꓡꓱ ꓥ ꓠꓬ ꓠꓴ ꓪꓽ ꓕꓲ ꓐꓱ ꓮ ꓡꓲ ꓗꓷ ꓡꓰ ꓠꓬꓲ꓾ ꓞꓳ ꓫꓵꓻ ꓢꓯꓸ ꓬꓲꓼ ꓡ ꓟ ꓟꓽ ꓙꓳ꓾ ꓐꓰ ꓐꓯˍ ꓢꓰꓽ ꓡ?
46015013	ꓞꓳ ꓫꓵꓻ ꓢꓯꓸ ꓬꓲꓼ ꓡ ꓟ ꓟꓽ ꓙꓳˍ ꓕꓯ ꓠꓽ꓾ ꓙꓲ-ꓢꓴ ꓔꓯˍ ꓟꓲ ꓟꓽ ꓢꓯꓸ ꓬꓲꓼ ꓡ ꓝꓲ ꓗꓷ ꓡꓳ ꓫꓵꓽ ꓥ ꓡꓳ꓿
46015014	ꓙꓲ-ꓢꓴ ꓔꓯ ꓟꓽ ꓢꓯꓸ ꓬꓲꓼ ꓡ ꓝꓲ ꓗꓷ ꓐꓷˍ ꓠꓬ꓾ ꓥꓪ ꓠꓴꓽ ꓚˍ ꓟ ꓠꓬ ꓮꓽ ꓔꓳˍ ꓡꓰꓽ ꓥ ꓢꓲ꓾ ꓠꓴ ꓪꓽ ꓙꓵꓻ ꓠꓲꓹˍ ꓟꓲ ꓮꓽ ꓔꓳˍ ꓡꓰꓽ ꓥꓳ꓿
46015015	ꓖꓳ ꓟ ꓕꓯ ꓢꓲ꓾ ꓞꓳ ꓫꓵꓻ ꓔꓯ ꓢꓯꓸ ꓬꓲꓼ ꓡ ꓝꓲˍ ꓟ ꓚꓵ ꓚꓵ ꓟꓽ ꓙꓳ ꓕꓯ ꓠꓽ꓾ ꓥꓪ ꓠꓴꓽ ꓠꓬ ꓪꓴ-ꓢ ꓡꓰ ꓙꓲ-ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲꓳ꓾ ꓐꓰ ꓪꓴ-ꓢ ꓐꓱ ꓶ ꓢꓷꓸ ꓙ ꓟꓳꓻ ꓙ ꓗꓷ ꓠꓬꓲ꓾ ꓥꓪ ꓠꓴꓽ ꓠꓽ ꓟꓽ ꓔꓱꓹ ꓟ ꓢꓷꓸ ꓙ ꓟꓳ ꓙ ꓢꓴ ꓥ ꓟ ꓢꓴ ꓡꓳꓸ ꓓꓳ ꓡ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓙꓲ-ꓢꓴ ꓔꓯ ꓟꓽ ꓢꓯꓸ ꓬꓲꓼ ꓡ ꓝꓲ ꓗꓷ ꓐꓷˍ ꓠꓬ꓾ ꓞꓳ ꓫꓵˍ ꓟꓲ ꓟꓽ ꓢꓯꓸ ꓬꓲꓼ ꓡ ꓡꓳ ꓫꓵꓽ ꓥ ꓡꓳ꓿
46015016	ꓮ ꓡꓲꓳ ꓐꓯ ꓠꓬ ꓞꓳ ꓫꓵꓻ ꓔꓯ ꓢꓯꓸ ꓬꓲꓼ ꓡ ꓝꓲˍ ꓟ ꓟꓽ ꓙꓳˍ ꓕꓯ ꓠꓽ꓾ ꓙꓲ-ꓢꓴ ꓔꓯˍ ꓟꓲ ꓟꓽ ꓢꓯꓸ ꓬꓲꓼ ꓡ ꓝꓲ ꓗꓷ ꓡꓳ ꓫꓵꓽ ꓥ ꓡꓳ꓿
46015017	ꓙꓲ-ꓢꓴ ꓔꓯ ꓟꓽ ꓢꓯꓸ ꓬꓲꓼ ꓡ ꓝꓲ ꓗꓷ ꓐꓷˍ ꓠꓬ꓾ ꓠꓴ ꓪꓽ ꓙꓵꓻ ꓠꓲꓹ ꓠꓬ ꓮꓽ ꓔꓳˍ ꓡꓰꓽ ꓥ ꓢꓲ꓾ ꓠꓴ ꓪꓽ ꓠꓽ ꓚꓲ ꓛꓬ ꓝꓴꓲ ꓠꓯꓸꓼ ꓗꓪ ꓔꓬ ꓢꓰ ꓡꓳ꓿
46015018	ꓖꓳ ꓡꓱ ꓥ ꓐꓷˍ ꓠꓬ꓾ ꓙꓲ-ꓢꓴ ꓠꓯꓸꓼ ꓗꓪ ꓫꓵꓻ ꓢꓴˍ ꓟꓲ ꓟꓶꓽ ꓬꓰꓳ꓿
46015019	ꓙꓲ-ꓢꓴ ꓔꓯ ꓥꓳ ꓡꓳꓸˍ ꓟ ꓠꓬ ꓮ ꓟꓶ ꓕꓱ ꓕꓲ ꓤꓶ ꓐꓱ ꓶˍ ꓡꓰ ꓥ ꓕꓯ ꓠꓽ꓾ ꓣꓳꓽ ꓠꓬ ꓞꓳ ꓤ ꓥ ꓕ ꓑꓳꓸ ꓕꓯ ꓢꓲ ꓫꓱꓸ ꓤ ꓓꓴ ꓗꓷ ꓡꓰꓳ꓿
46015020	ꓖꓳ ꓡꓱ ꓥ ꓟꓲ ꓮ ꓟꓶ ꓠꓬ ꓙꓲ-ꓢꓴ ꓔꓯ ꓫꓵ ꓗꓪ ꓐꓰ ꓚꓵ ꓚꓵ ꓢꓯꓸ ꓬꓲꓼ ꓡ ꓝꓲꓳ꓿ ꓬꓲ ꓠꓬ ꓫꓵꓻ ꓢꓴ ꓐꓴ ꓗꓪ ꓟ ꓜꓻ ꓪꓴꓸ ꓥ ꓡꓳ꓿
46015021	ꓮ ꓡꓲꓳ ꓐꓯ ꓠꓬ ꓫꓵꓻˍ ꓟ ꓠꓬ ꓡ ꓞꓳ ꓕꓲ ꓣꓳ ꓗꓪ ꓐꓰ ꓡꓻˍ ꓟ ꓥ ꓠꓬꓲ꓾ ꓢꓯꓸ ꓬꓲꓼ ꓡ ꓟˍ ꓟꓲ ꓡ ꓞꓳ ꓕꓲ ꓣꓳ ꓗꓪ ꓐꓰ ꓡꓻˍ ꓟ ꓥ ꓡꓳ꓿
46015022	ꓮ ꓡꓲꓳ ꓐꓯ ꓠꓬ ꓮ-ꓓꓯ ꓠꓯꓸꓼ ꓗꓪ ꓮꓽ ꓙꓵ ꓢꓴ ꓫꓵˍ ꓟ ꓡꓰ ꓐꓰ꓾ ꓙꓲ-ꓢꓴ ꓠꓯꓸꓼ ꓗꓪˍ ꓟꓲ ꓮꓽ ꓙꓵ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲˍ ꓥꓳ꓿
46015023	ꓖꓳ ꓡꓱ ꓥ ꓟꓲ ꓮꓽ ꓟ ꓝꓲꓸ ꓗꓪ ꓮꓽ ꓟ ꓢꓯꓸ ꓬꓲꓼ ꓡ ꓥꓳ꓿ ꓙꓲ-ꓢꓴ ꓠꓬ ꓜꓻ ꓪꓴꓸ ꓥ ꓠꓬꓲ ꓬꓲ ꓧꓶꓸ ꓕꓯ ꓢꓯꓸ ꓬꓲꓼ ꓡꓺꓳ꓿ ꓗꓸ ꓠꓯꓸ ꓬꓲ ꓬꓲꓼ ꓡ ꓕꓯꓽ ꓠꓬ ꓬꓲ ꓢꓲ ꓤ ꓐꓴ ꓢꓯꓸ ꓬꓲꓼ ꓡ ꓥꓳ꓿
46015024	ꓖꓳ ꓕꓯ ꓙꓲ-ꓢꓴ ꓡꓰ ꓪꓴꓸ ꓓꓵ ꓣꓱꓽ ꓢꓴˍ ꓐꓰ꓾ ꓙꓵꓽ ꓪꓽˍ ꓐꓰ ꓪꓽ ꓠꓬꓲˍ ꓟ ꓮꓽ ꓙꓵ ꓔꓯ ꓟꓶꓽ ꓡꓰ ꓝꓲ ꓢꓲ꓾ ꓗꓴꓷ ꓠꓬ ꓐꓹ ꓐ ꓪꓴ-ꓢ ꓔꓯ ꓡꓯꓼ ꓙꓱ ꓖꓶˍ ꓥꓳ꓿ ꓖꓳ ꓗꓸ ꓠꓯꓸ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿
46015025	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓠꓽ ꓬꓲ ꓔꓯ ꓛꓴꓽ ꓙꓳ ꓢꓴ ꓮꓽ ꓙꓵ ꓔꓯ ꓬꓲ ꓛꓲ ꓒꓯꓹ ꓠꓯꓸ ꓘꓪ ꓕꓳꓼ ꓗꓷˍ ꓗꓪ ꓛꓲ ꓪ ꓔꓲ ꓣꓱˍ ꓥꓳ꓿
46015026	ꓟꓶꓽ ꓬꓰ ꓝꓲ ꓠꓹ ꓟ ꓛꓴꓽ ꓙꓳ ꓢꓴ ꓡꓳꓹ ꓬꓰˍ ꓕꓲ ꓟꓻ ꓟ ꓠꓬ꓾ ꓫꓵꓻ ꓟ ꓥ ꓡꓳ꓿
46015027	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ꓾ ꓙꓳˍ ꓟ ꓥ ꓕ ꓑꓳꓸ ꓔꓯ ꓙꓲ-ꓢꓴ ꓛꓲ ꓒꓯꓹ ꓠꓯꓸ ꓘꓪ ꓗꓷ ꓡꓰ ꓝꓲˍ ꓡꓳ꓿ ꓬꓲ ꓡꓰ ꓙꓳˍ ꓟ ꓥ ꓕ ꓑꓳꓸ ꓔꓯ ꓬꓲ ꓛꓲ ꓒꓯꓹ ꓠꓯꓸ ꓘꓪ ꓗꓷ ꓡꓰ ꓝꓲˍ ꓡꓳ꓾ ꓐꓯˍ ꓟ ꓥ ꓟꓲ꓾ ꓬꓲ ꓖꓳ ꓡꓱ ꓗꓷ ꓡꓰ ꓝꓲ ꓢꓴ ꓪꓴ-ꓢ ꓬꓲ ꓚꓲꓸ ꓛꓬꓽ ꓠꓬ ꓕꓱ ꓟ ꓠꓯꓸꓼ ꓗꓪ ꓟꓽ ꓕꓱꓹ ꓞꓹ ꓟ꓾ ꓔꓲ ꓢꓲꓽ ꓢꓲˍ ꓡꓰ ꓟꓳꓻ ꓞꓹ ꓡꓳ꓿
46015028	ꓖꓳ ꓡꓱ ꓢꓲ ꓙꓳˍ ꓟ ꓥ ꓕ ꓑꓳꓸ ꓔꓯ꓾ ꓙꓲ-ꓢꓴ ꓡꓰ ꓙꓵꓽˍ ꓟ ꓔꓯ ꓛꓳ ꓝꓲ ꓗꓷ ꓗꓸ ꓠꓯꓸ꓾ ꓪꓴ-ꓢ ꓠꓽ ꓙꓳˍ ꓟ ꓥ ꓕ ꓑꓳꓸ ꓪꓴꓸ ꓗꓪ ꓢꓲ ꓒꓽ ꓣꓱꓽ ꓠꓹ ꓟ꓾ ꓮ ꓐꓲ ꓬꓲ ꓚꓲ ꓛꓬˍ ꓟꓲ ꓐꓹ ꓐ ꓪꓴ-ꓢ ꓙꓵꓽˍ ꓟ ꓔꓯ ꓛꓳˍ ꓥꓳ꓿ ꓖꓳ ꓕꓯ ꓪꓴ-ꓢ ꓠꓬ ꓙꓳˍ ꓟ ꓥ ꓕ ꓑꓳꓸ ꓕꓯ ꓢꓲ ꓗꓪ꓾ ꓙꓳˍ ꓟ ꓥ ꓕ ꓑꓳꓸ ꓢꓲꓸ ꓒ ꓣꓱˍ ꓥꓳ꓿
46015029	ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲˍ ꓟ ꓟꓽ ꓙꓳˍ ꓕꓯ ꓠꓽ꓾ ꓫꓵꓻ ꓢꓴ ꓐꓱ ꓶ ꓖꓳ ꓓꓱ ꓔꓲꓹ ꓢꓴ ꓮ ꓡꓲ ꓬꓰˍ ꓥꓳ ꓪ? ꓮꓸ ꓫꓵ ꓪꓴꓸ ꓠꓬꓲ ꓬꓲ ꓪꓽ ꓐꓱ ꓶ ꓖꓳ ꓓꓱ ꓔꓲꓹˍ ꓡ?
46015030	ꓮꓸ ꓫꓵ ꓪꓴꓸ ꓠꓬꓲ ꓥꓪ ꓠꓴˍ ꓟꓲ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓙꓲ ꓣꓴꓽˍ ꓟ ꓗꓪ ꓔꓬ ꓡ?
46015031	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓑꓶꓸ ꓓꓴ ꓘꓶꓽ ꓘꓹ ꓓꓴ ꓙꓳˍ ꓠꓬꓲ꓾ ꓥꓪ ꓠꓬ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓫꓵˍ ꓡꓳ꓾ ꓐꓰ ꓚꓬꓹˍ ꓡꓳ꓿
46015032	ꓫꓵꓻ ꓢꓴ ꓔꓯ ꓚꓵ ꓚꓵ ꓟꓽ ꓢꓯꓸ ꓬꓲ ꓡ ꓝꓲ ꓐꓷˍ ꓠꓬ꓾ ꓥꓪ ꓠꓬ ꓞꓳ ꓤ ꓠꓲꓹ ꓡꓶ ꓔꓯ ꓛꓳ ꓢꓲ꓾ ꓬꓲ-ꓩꓴ-ꓢꓳ ꓗꓪ ꓬꓲꓸ ꓡꓽ ꓬꓲ ꓗꓳꓸˍ ꓐꓰ ꓓꓶꓽ ꓡꓯꓼ ꓘꓳˍ ꓟ ꓡꓰ ꓐꓰ ꓓꓶꓽ ꓗꓷ ꓐꓷˍ ꓟꓲ꓾ ꓥꓪ ꓐꓱ ꓶ ꓮꓸ ꓫꓵ ꓙꓲ ꓖꓴ ꓟꓶ ꓢꓰꓽ꓿ ꓕꓱ ꓡꓱ ꓥ ꓐꓷˍ ꓠꓬ꓾ ꓬꓲ ꓪꓽ ꓐꓯˍ ꓟ ꓡꓰ ꓐꓰ꓾ ꓣꓳꓽ ꓠꓬ ꓢꓹ ꓖꓶ ꓕꓲꓽ ꓠꓬꓲ ꓫꓵꓻ ꓡ ꓓꓴˍ ꓡꓰꓽ ꓥ ꓠꓬꓲ꓾ ꓜꓽ ꓠꓬꓲ ꓓꓳ ꓠꓬꓲ ꓬꓰ ꓡꓯ꓾ ꓐꓰ ꓐꓯ ꓠꓯꓹ ꓡꓳ꓾ ꓟꓽ ꓥ ꓡ?
46015033	ꓚꓲ ꓛꓬ ꓔꓯ ꓕꓽ ꓗꓶꓸ꓾ ꓟꓽ ꓙꓲ ꓟ ꓡ ꓞꓳˍ ꓐꓰ ꓛꓳꓽ ꓒꓯꓹ ꓬꓰˍ ꓟ ꓠꓬ ꓙꓲꓻˍ ꓟ ꓫꓷꓹ ꓔꓯ ꓐꓬ ꓡꓰ ꓝꓲˍ ꓟ ꓥ ꓡꓳ꓿
46015034	ꓠꓴ ꓪꓽ ꓠꓬ ꓔꓱꓹ ꓜꓳꓽˍ ꓟ ꓬꓰ ꓠꓹ ꓟ ꓧꓪꓸ ꓛꓲꓽ ꓢꓲ ꓝꓴꓲ ꓕꓽ ꓬꓰ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓕꓲ ꓐꓱ ꓠꓽ ꓪꓴ-ꓢ ꓔꓯ ꓟꓽ ꓢꓷ ꓢꓴ ꓙꓳˍ ꓡꓳ꓿ ꓥꓪ ꓕꓱ ꓡꓱ ꓐꓯ ꓠ ꓗꓷ ꓡꓰˍ ꓟ ꓠꓬ ꓠꓴ ꓪꓽ ꓫꓸ ꓔꓳ ꓓꓴ ꓥ ꓡꓳ꓿
46015035	ꓡ ꓞꓳ ꓕꓲ ꓐꓱ ꓠꓽ꓾ ꓫꓵꓻ ꓢꓴ ꓔꓯ ꓮ ꓡꓲ ꓐꓰ ꓢꓯꓸ ꓬꓲꓼ ꓡ ꓝꓲˍ ꓡ?꓾ ꓬꓲ ꓪꓽ ꓠꓬ ꓮ ꓡꓲ ꓡꓴ ꓫꓵꓽ ꓖꓳ ꓓꓱ ꓙꓳˍ ꓡ?꓾ ꓐꓰ ꓐꓯ ꓢꓴ ꓙꓳˍ ꓥꓳ꓿
46015036	ꓞꓳ ꓙꓲꓽꓳ꓾ ꓠꓴ ꓫꓵꓸ ꓔ ꓟ ꓜꓻ ꓫꓵꓸ ꓟꓽ ꓛꓵꓽ ꓡꓰ ꓕꓯ ꓠꓽ ꓟꓽ ꓣꓱꓻ ꓡ꓿
46015037	ꓠꓴ ꓡꓰ ꓫꓵꓸ ꓔ ꓟ ꓠꓬ ꓫꓪ꓾ ꓥ ꓠꓬ ꓠꓱꓸ ꓐꓯꓼ ꓮꓸ ꓫꓵ ꓫꓵꓸˍ ꓟꓲ ꓬꓲ ꓫꓵꓸ ꓕꓲ ꓢꓶꓽˍ ꓡꓰꓽ ꓥꓳ꓿ ꓗ ꓠꓯꓸ ꓓꓱꓼ ꓡ ꓟ ꓠꓬ ꓖꓳ ꓕꓲ ꓢꓶꓽ ꓟꓽ ꓥꓻꓳ꓿
46015038	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓬ ꓬꓲ ꓠꓲꓹ ꓒꓴˍ ꓟ ꓔꓯ ꓛꓳ ꓢꓲ꓾ ꓮ ꓡꓲ ꓕꓲ ꓫꓵꓽ ꓟ ꓬꓲ ꓫꓵꓸ ꓔꓯˍ ꓟꓲ ꓖꓳ ꓕꓲ ꓫꓵꓽ ꓟ ꓬꓲ ꓢꓶꓽ ꓓꓱꓼ ꓡ ꓝꓲˍ ꓡꓳ꓿
46015039	ꓧꓪꓽ ꓥ ꓕ ꓑꓳꓸ ꓠꓬ ꓕꓲ ꓫꓵˍ ꓡꓰ ꓟꓽ ꓥ꓿ ꓞꓳ ꓤ ꓧꓪꓽ ꓕꓲ ꓫꓵ꓾ ꓙꓱꓽ ꓤ ꓧꓪ ꓕꓲ ꓫꓵꓽ꓾ ꓠꓬꓹ ꓧꓪꓽ ꓕꓲ ꓫꓵ꓾ ꓥꓪꓸ ꓧꓪꓽ ꓕꓲ ꓫꓵ ꓥ ꓡꓳ꓿
46015040	ꓟꓵꓽ ꓪꓴꓽ ꓗꓪ ꓠꓬ ꓟꓲꓽ ꓟꓲ ꓦ ꓐ ꓗꓴ ꓤ ꓙꓳˍ ꓡꓳ꓿ ꓟꓲ ꓠꓯ ꓗꓪˍ ꓟꓲ ꓬꓲ ꓫꓵꓽ ꓬꓲ ꓙꓰꓽ ꓙꓳˍ ꓡꓳ꓿ ꓟꓵꓽ ꓪꓴꓽ ꓗꓪ ꓙꓳˍ ꓟ ꓐꓲꓻ ꓒꓬꓱꓽ ꓕꓲꓽ ꓫꓵ꓾ ꓟꓲ ꓠꓯ ꓗꓪ ꓙꓳˍ ꓟ ꓐꓲꓻ ꓒꓬꓱꓽ ꓕꓲ ꓫꓵ ꓥ ꓡꓳ꓿
46015041	ꓟꓲꓽ ꓟꓲ ꓐꓬꓱꓼ ꓡꓱꓼˍ ꓟ ꓕꓲ ꓫꓵ꓾ ꓦ ꓐ ꓐꓬꓱꓼ ꓡꓱꓼˍ ꓟ ꓕꓲ ꓫꓵ꓾ ꓗꓴ ꓤ ꓐꓬꓱꓼ ꓡꓱꓼˍ ꓟ ꓕꓲ ꓫꓵ ꓥ ꓡꓳ꓿ ꓗꓴ ꓤ ꓐꓬꓱꓼ ꓡꓱꓼˍ ꓟˍ ꓟꓲ ꓕꓲ ꓢꓶˍ ꓐꓰ ꓕꓲ ꓢꓶꓽ ꓟꓽ ꓫꓱꓸ ꓡꓯꓼ ꓘꓳ꓿
46015042	ꓫꓵꓻ ꓢꓴ ꓢꓯꓸ ꓬꓲꓼ ꓡ ꓟˍ ꓟꓲ ꓖꓳ ꓡꓱ ꓥꓳ꓿ ꓫꓵꓸ ꓗꓷ ꓟ ꓠꓬ ꓛꓵꓽ ꓡꓰˍ ꓟꓲ꓾ ꓢꓯꓸ ꓬꓲꓼ ꓡ ꓟ ꓖꓳ ꓓꓱ ꓠꓬ ꓛꓵꓽ ꓡꓰ ꓟꓽ ꓗꓴꓸ ꓟ ꓖꓳ ꓓꓱꓽ ꓥ ꓡꓳ꓿
46015043	ꓫꓵꓸ ꓗꓷˍ ꓕꓯ ꓡꓳꓸ ꓟꓽ ꓐꓲꓻˍ ꓟꓲ꓾ ꓡꓳꓸ ꓐꓲˍ ꓟ ꓐꓰ ꓟꓬꓱ ꓓꓳꓽ ꓙꓳˍ ꓟ ꓖꓳ ꓓꓱ ꓑꓶꓸ ꓡꓰ ꓢꓲ ꓢꓯꓸ ꓡ ꓝꓲˍ ꓥꓳ꓿ ꓫꓵꓸ ꓗꓷˍ ꓕꓯ ꓬꓲ ꓢꓯꓼ ꓟꓬ ꓟꓽ ꓓꓯꓹ ꓟꓲ꓾ ꓪꓽ ꓠꓬꓲˍ ꓟ ꓗꓪ ꓢꓯꓸ ꓡ ꓝꓲˍ ꓥꓳ꓿
46015044	ꓫꓵꓸ ꓔ ꓟ ꓠꓬ ꓧꓪꓽ ꓖꓳ ꓓꓱ ꓥ ꓢꓲ꓾ ꓢꓯꓸ ꓬꓲꓼ ꓡ ꓝꓲˍ ꓟ ꓠꓬ ꓦ ꓖꓳ ꓓꓱ ꓥ ꓡꓳ꓿ ꓧꓪ ꓖꓳ ꓓꓱ ꓙꓳˍ ꓕꓯ ꓠꓽ꓾ ꓦ ꓖꓳ ꓓꓱˍ ꓟꓲ ꓙꓳˍ ꓥꓳ꓿
46015045	ꓖꓳ ꓟ ꓡꓰ ꓐꓰ ꓕꓳ ꓶ ꓗꓪˍ ꓟꓲ꓾ ꓬꓲ ꓪꓴꓸ ꓟ ꓡ ꓞꓳ ꓮ-ꓓꓯ ꓠꓬ ꓞꓳ ꓢꓯꓸ ꓒꓬꓱꓼ ꓡ ꓡꓳ꓾ ꓐꓰ ꓐꓳ ꓔ ꓟ ꓕꓲ ꓔꓳꓸ ꓙꓳˍ ꓡꓳ꓿ ꓡꓳꓹ ꓬꓰˍ ꓟ ꓮ-ꓓꓯ ꓠꓽ ꓢꓯꓼ ꓟꓬ ꓖꓶ ꓢꓴ ꓦ ꓒꓬꓱꓼ ꓡ ꓡꓳ꓿
46015046	ꓖꓳ ꓡꓱ ꓥ ꓟꓲ ꓦ ꓗꓪ ꓟ ꓧꓶꓸ ꓕꓯ ꓟꓽ ꓥ꓾ ꓧꓪꓽ ꓗꓪ ꓟ ꓧꓶꓸ ꓕꓯ ꓥ ꓡꓳ꓿ ꓖꓳ ꓗꓸ ꓠꓯꓸ ꓢꓲꓸˍ ꓡꓰ ꓦ ꓗꓪ ꓟ ꓥ ꓡꓳ꓿
46015047	ꓡ ꓞꓳ ꓬꓲ ꓪꓴꓸ ꓕꓲ ꓣꓳ ꓟ ꓠꓬ ꓟꓲ ꓠꓯ ꓗꓪ ꓟ ꓥ ꓢꓲ꓾ ꓠꓱꓸ ꓦꓱꓽ ꓗꓪ ꓐꓰ ꓓꓳ ꓡ ꓟ ꓥꓳ꓿ ꓠꓬꓲꓽ ꓣꓳ ꓕꓲ ꓣꓳ ꓟ ꓠꓬ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓥꓳ꓿
46015048	ꓠꓱꓸ ꓦꓱꓽ ꓗꓪ ꓟ ꓖꓳ ꓕꓲ ꓣꓳ ꓮ ꓡꓲ ꓥ ꓠꓬ꓾ ꓠꓱꓸ ꓦꓱꓽ ꓗꓪ ꓟ ꓞꓳ ꓤꓽˍ ꓟꓲ ꓖꓳ ꓡꓱ ꓥꓳ꓿ ꓟꓴꓽ ꓗꓪ ꓗꓪ ꓟ ꓖꓳ ꓕꓲ ꓣꓳ ꓮ ꓡꓲ ꓥ ꓠꓬ ꓟꓴꓽ ꓗꓪ ꓗꓪ ꓟ ꓞꓳ ꓤꓽˍ ꓟꓲ ꓬꓲ ꓖꓳ ꓡꓱ ꓗꓹ ꓥꓳ꓿
46015049	ꓣꓳꓽ ꓠꓬ ꓠꓱꓸ ꓦꓱꓽ ꓗꓪ ꓟ ꓖꓳ ꓕꓲ ꓣꓳ ꓒꓬꓱꓽ ꓶꓻ ꓠꓬꓲˍ ꓟ ꓡꓰ ꓐꓰ꓾ ꓢ ꓖꓪ ꓠꓽ ꓟꓴꓽ ꓗꓪ ꓗꓪ ꓟ ꓖꓳ ꓕꓲ ꓣꓳ ꓒꓬꓱꓽ ꓶꓻ ꓡꓰˍ ꓥꓳ꓿
46015050	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶ ꓠꓲꓹ ꓫꓵˍ ꓟ ꓠꓬ꓾ ꓧꓪꓽ ꓙꓳ ꓫꓵꓽ ꓙꓳˍ ꓟ ꓠꓬ ꓪꓴ-ꓢ ꓗꓴꓷ ꓟꓶ ꓟꓽ ꓓ꓿ ꓛꓵꓽ ꓡꓰˍ ꓟˍ ꓟꓲ ꓟꓽ ꓛꓵꓽ ꓡꓰˍ ꓟ ꓟꓶ ꓟꓽ ꓓ꓿
46015051	ꓠ ꓠꓹ꓾ ꓥꓪ ꓠꓬ ꓠꓴ ꓪꓽ ꓔꓯ ꓚꓵ ꓘꓶꓽ ꓕꓲ ꓫꓵꓽ ꓐꓯ ꓖꓶˍ ꓠꓬꓲ꓾ ꓣꓳꓽ ꓮꓽ ꓙꓵ ꓠꓽ ꓫꓵꓻˍ ꓡꓳ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓐꓽ ꓡ ꓡꓳꓹ ꓬꓰ ꓕꓲ ꓧꓪꓹ ꓟ ꓟꓶ ꓡ ꓕꓯ꓾ ꓣꓳ ꓠꓬ ꓮꓽ ꓠꓬ ꓞꓼ ꓐꓰ ꓕꓲ ꓟꓬ ꓞꓲꓹˍ ꓗꓪ ꓑꓶꓸ ꓡꓰˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓐꓽ ꓡ ꓟꓶ ꓢꓲ꓾ ꓫꓵꓻ ꓢꓴ ꓔꓯ ꓠꓬ ꓢꓯꓸ ꓬꓲꓼ ꓡ ꓝꓲ ꓢꓲ ꓠꓬꓲ꓾ ꓛꓵꓽ ꓡꓰ ꓟꓽ ꓗꓴꓸ ꓟ ꓒꓬꓱꓼ ꓡ ꓢꓲ꓾ ꓣꓳꓽ ꓢꓯꓸ ꓔꓬ ꓢꓰꓽ ꓢꓴ ꓔꓯˍ ꓟꓲ ꓑꓶꓸ ꓡꓰ ꓝꓲˍ ꓥꓳ꓿
46015053	ꓛꓵꓽ ꓡꓰ ꓓˍ ꓟ ꓕꓱ ꓟ ꓠꓬ ꓛꓵꓽ ꓡꓰ ꓟꓽ ꓓ ꓟ ꓖꓪꓽ ꓠ ꓗꓹ ꓢꓲ꓾ ꓫꓵꓻ ꓗꓴꓸˍ ꓟ ꓕꓱ ꓟˍ ꓟꓲ ꓫꓵꓻ ꓟꓽ ꓗꓴ ꓟ ꓖꓪꓽ ꓠ ꓗꓹ ꓥꓳ꓿
46015054	ꓖꓳ ꓡꓱ ꓠꓬ ꓛꓵꓽ ꓡꓰ ꓓꓻˍ ꓟ ꓕꓱ ꓟ ꓠꓬ꓾ ꓛꓵꓽ ꓡꓰ ꓟꓽ ꓓ ꓟ ꓖꓪꓽ ꓗꓷ ꓢꓲ꓾ ꓫꓵꓻ ꓗꓴˍ ꓟ ꓕꓱ ꓟ ꓠꓬ ꓫꓵꓻ ꓟꓽ ꓗꓴꓸ ꓟ ꓖꓪꓽ ꓗꓷ ꓕꓯ꓾ ꓕꓳ ꓶ ꓗꓪ ꓐꓯ ꓔ ꓟ ꓡꓰ ꓐꓰ꓾ ꓧꓪꓸ ꓡꓰˍ ꓟ ꓡꓰ ꓫꓵꓻ ꓟ ꓔꓯ ꓖꓴ ꓓꓵꓽ ꓡꓰꓳ꓿
46015055	ꓫꓵꓻ ꓟꓺꓳ꓾ ꓠꓴ ꓧꓪꓸ ꓡꓰˍ ꓟ ꓮꓺ ꓡꓲ ꓗꓪ ꓓꓻˍ ꓡ? ꓫꓵꓻ ꓟꓺꓳ꓾ ꓠꓴ ꓫꓵꓻ ꓓꓳꓼ ꓮꓺ ꓡꓲ ꓗꓪ ꓓꓹ ꓡ?꓾ ꓐꓰ ꓐꓳ ꓔ ꓟ ꓐꓯ ꓘꓶ ꓐꓲ ꓡ ꓥꓳ꓿
46015056	ꓫꓵꓻ ꓓꓴ ꓓꓳꓼ ꓠꓬ ꓝꓴꓲ ꓥ ꓢꓲ꓾ ꓝꓴꓲ ꓓꓰꓺ ꓪꓽ ꓠꓬꓲˍ ꓟ ꓠꓬ ꓙꓵꓽ ꓗ ꓗꓪ ꓐꓰ ꓥ ꓡꓳ꓿
46015057	ꓖꓳ ꓡꓱ ꓥ ꓟꓲ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓳꓽ ꓔꓯ ꓧꓪꓸ ꓡꓰ ꓝꓲ ꓢꓴ ꓪꓴ-ꓢ ꓔꓯ ꓫꓸ ꓟꓳ꓿
46015058	ꓖꓳ ꓡꓱ ꓠꓬꓲ ꓥꓪ ꓠꓲꓹ ꓠꓵˍ ꓟ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓟꓽ ꓶꓹ ꓡꓵ ꓡꓰ ꓝꓲ ꓝꓲ ꓦꓰꓼ ꓕꓶꓻ ꓞꓹ ꓢꓲ꓾ ꓮ ꓕꓯˍ ꓟꓲ ꓢꓲ ꓒꓽ ꓟꓬꓱꓽ ꓮꓽ ꓟꓬꓹ ꓬꓰ꓿ ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓢꓯ ꓕꓵꓼ ꓪꓴꓽ ꓧꓶˍ ꓟ ꓠꓬ ꓮꓽ ꓔꓳˍ ꓡꓰ ꓟꓽ ꓥ ꓟ ꓠꓴ ꓪꓽ ꓢꓷˍ ꓡꓳ꓿
46016001	ꓪꓴ-ꓢ ꓦ ꓡꓱ ꓢꓴ ꓐꓴ ꓐꓱ ꓶ ꓒꓴ ꓜꓲꓼˍ ꓟ ꓔꓯ ꓟꓳꓸ ꓐꓯˍ ꓠꓬ꓾ ꓖ-ꓡ-ꓕꓲ-ꓬ ꓘꓴ ꓜꓲꓼ ꓞꓳ ꓐꓴ ꓔꓯ ꓥꓪ ꓡꓰ ꓐꓯ ꓖꓶ ꓗꓷ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓖꓳ ꓡꓱ ꓬꓰ꓿
46016002	ꓥꓪ ꓡꓻ ꓕꓯ ꓒꓴ ꓜꓲꓼ ꓡꓯꓽ ꓘꓳ ꓟꓽ ꓛꓵ ꓠꓹ ꓟ꓾ ꓠꓴ ꓪꓽ ꓮ ꓡꓲ ꓕꓲ ꓣꓳˍ ꓟꓲ꓾ ꓫꓵꓽ ꓠꓬꓲ ꓟ ꓬꓲ ꓪꓴꓸ ꓕꓲ ꓠꓬꓲ ꓗꓪ꓾ ꓪꓴ-ꓢ ꓡꓰ ꓮ ꓡꓲ ꓶꓼ ꓛꓳ ꓝꓲˍ ꓠꓬ ꓖꓳ ꓡꓱ ꓝꓰꓺ ꓔ꓿
46016003	ꓖꓳ ꓡꓱ ꓢꓲ ꓥꓪ ꓛꓲ ꓡ ꓕꓯ ꓠꓴ ꓪꓽ ꓦ ꓡꓱ ꓐꓳˍ ꓟ ꓡ ꓞꓳ ꓐꓱ ꓶ ꓢꓷꓸ ꓙ ꓟꓳ ꓙ ꓕꓳ ꓶ ꓐꓳ ꓢꓲ꓾ ꓠꓴ ꓪꓽ ꓡꓰ ꓜꓲꓼ ꓔ ꓟ ꓒꓴ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓔꓯꓹ ꓙꓰ ꓝꓲˍ ꓥꓳ꓿
46016004	ꓥꓪˍ ꓟꓲ ꓙꓱ-ꓣꓴ-ꓢ-ꓡꓱ ꓗꓪ ꓙꓰ ꓠ ꓗꓷ ꓡꓰ ꓐꓷˍ ꓠꓬ꓾ ꓬꓲ ꓪꓽ ꓠꓽ ꓥꓪˍ ꓐꓰ ꓕꓲ ꓛꓳꓺꓼ ꓙꓰ ꓛꓵˍ ꓡꓳ꓿
46016005	ꓥꓪ ꓠꓬ ꓟ-ꓢꓲ-ꓓꓳ ꓗꓪ ꓙꓰ ꓗꓷ ꓗꓸ ꓠꓯ ꓠꓴ ꓪꓽ ꓔꓬ ꓗꓪ ꓡꓻˍ ꓥꓳ꓿
46016006	ꓥꓪ ꓮ ꓡꓲ ꓗꓪ ꓙꓰˍ ꓟꓲ꓾ ꓠꓴ ꓪꓽ ꓡꓰ ꓥꓪ ꓔꓯ ꓧꓳꓽ ꓦ ꓖꓶ ꓙꓰ ꓡ ꓠꓹ ꓟ꓾ ꓮꓽ ꓧꓪꓹ ꓠꓴ ꓪꓽˍ ꓐꓰ ꓕꓲ ꓝꓲꓸ ꓔꓬ꓾ ꓥ ꓠꓬ ꓕꓲ ꓟꓵꓽ ꓞꓴꓽ ꓗꓳꓸ ꓠ ꓗꓷ ꓡꓰˍ ꓟꓽ ꓢꓷ꓿
46016007	ꓥꓪ ꓡꓻ ꓕꓯ꓾ ꓢꓲ ꓒꓽ ꓡꓰ ꓥꓪ ꓔꓯ ꓔꓬ ꓝꓲˍ ꓕꓯ ꓠꓽ꓾ ꓠꓴ ꓪꓽˍ ꓐꓰ ꓬꓲ ꓜꓶ ꓙꓻ ꓡꓯꓽ ꓘꓳ ꓟꓶ ꓠꓹ ꓟ꓾ ꓕꓲ ꓑꓹ ꓤꓽˍ ꓡꓰ ꓟꓽ ꓥ ꓥ꓾ ꓟꓶ ꓤ ꓕꓲ ꓝꓲꓸ ꓔꓬ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
46016008	ꓖꓳ ꓡꓱ ꓥ ꓟꓲ ꓥꓪ ꓠꓬ ꓥꓪꓽ-ꓞꓲ-ꓠꓬꓲ-ꓑꓮꓲ ꓗꓪ ꓛꓲ꓾ ꓬꓲ-ꓩꓴ-ꓢꓳ ꓗꓪ ꓔꓬ ꓓꓴ ꓥꓳ꓿
46016009	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓟꓬꓱꓽ ꓬꓲ ꓜꓶꓻ ꓬꓰ ꓪ ꓓꓻˍ ꓟ ꓗꓺ ꓘꓶ ꓬꓲ ꓓꓽ ꓟ ꓕꓲ ꓒꓰꓼ ꓥꓪ ꓐꓱ ꓶ ꓒꓴꓻ ꓞꓹ ꓡꓳ꓿ ꓒꓳꓹ ꓔꓳꓹ ꓢꓴˍ ꓟꓲ ꓮꓽ ꓟꓬꓹ ꓙꓳˍ ꓡꓳ꓿
46016010	ꓕꓲ-ꓟꓳ-ꓕꓲ-ꓪꓴ ꓠꓴ ꓪꓽ ꓔꓬ ꓗꓪ ꓡꓻˍ ꓠꓬ꓾ ꓬꓲˍ ꓟꓲ ꓥꓪˍ ꓡꓰ ꓐꓰ ꓪꓴ-ꓢ ꓟꓬꓱꓽ ꓬꓰ ꓢꓴ ꓥ ꓠꓬꓲ꓾ ꓬꓲ ꓔꓯ ꓠꓲꓹ ꓒꓴ ꓒꓴ ꓘꓳ ꓣꓴ ꓖꓶ꓿ ꓮꓸ ꓫꓵ ꓙꓽ ꓫ ꓓꓴ ꓕꓽ ꓔꓳꓹ ꓜꓳꓽ ꓝꓲ꓿
46016011	ꓮꓽ ꓟˍ ꓟꓲ ꓕꓲ-ꓟꓳ-ꓕꓲ-ꓪꓴ ꓔꓯ ꓟꓳꓻ ꓟꓽ ꓟꓵ ꓕꓽ ꓬꓰ ꓝꓲ꓿ ꓬꓲ ꓠꓬ ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ ꓥꓪ ꓔꓬ ꓗꓪ ꓧꓪꓸ ꓧꓪˍ ꓛꓲ ꓡ ꓠꓹ ꓟ ꓠꓴ ꓪꓽ ꓡꓰ ꓧꓳꓽ ꓦ ꓙ ꓩꓴ ꓡꓯ꓿ ꓮ ꓡꓲꓳ ꓐꓯ ꓠꓬ ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ ꓕꓲ ꓛꓳꓺꓼ ꓬꓲ ꓡ ꓠꓹ ꓟ ꓥꓪ ꓡꓳꓸ ꓔꓬ ꓡꓳ꓿
46016012	ꓖꓳ ꓡꓱ ꓥ ꓟꓲ ꓠꓬꓲ ꓤ ꓬ-ꓑꓳ-ꓡꓳ ꓠꓽ ꓠꓬꓲ꓾ ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ ꓕꓲ ꓛꓳꓺꓼ ꓠꓴ ꓪꓽ ꓔꓬ ꓗꓪ ꓡ ꓠꓹ ꓟ ꓥꓪ ꓬꓲ ꓔꓯ ꓮꓽ ꓘꓶꓸꓸ ꓓꓰꓽ ꓗꓷˍ ꓟꓲ꓾ ꓬꓲ ꓮ ꓟꓶ ꓡ ꓠꓲꓹ ꓟꓽ ꓫꓵ ꓢꓰꓽ꓿ ꓗꓸ ꓠꓯ ꓕꓯ ꓡ ꓐ ꓡ ꓠꓬ ꓡꓻˍ ꓥꓳ꓿
46016013	ꓠꓴ ꓪꓽ ꓠꓬ ꓧꓪꓸ ꓛꓲꓽ ꓛꓲ ꓔꓬ꓿ ꓙꓵꓻˍ ꓟ ꓙ ꓖꓴ ꓗꓪ ꓕꓶꓻ ꓕꓶˍ ꓡꓰ ꓦꓰꓼ ꓞꓹ꓿ ꓞꓳ ꓑ ꓓꓽ ꓟ ꓡꓰ ꓐꓰ ꓬꓰ꓿ ꓢꓯꓼ ꓙꓳ ꓔꓬ꓿
46016014	ꓠꓴ ꓪꓽ ꓮꓸ ꓫꓵ ꓬꓰˍ ꓟꓲ ꓠꓵꓻ ꓠꓲꓹ ꓣꓱꓽ ꓢꓲ ꓬꓰ꓿
46016015	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓔꓯ ꓕꓲꓽ ꓫꓵꓽ ꓓꓰꓽˍ ꓠꓬꓲ꓾ ꓢꓶ-ꓕꓲ-ꓩ-ꓠ ꓕꓲ ꓦꓲ ꓢꓴ ꓠꓬ ꓮ-ꓘꓷ-ꓬ ꓟꓵꓽ ꓗꓪ ꓬꓲ ꓪꓴꓸ ꓦ ꓡꓱ ꓡ ꓢꓴ ꓥ ꓟ ꓐꓰ꓾ ꓬꓲ ꓪꓽ ꓠꓬ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓣꓱꓽ ꓙ ꓠꓹ ꓟ ꓠꓲꓹ ꓟ ꓡꓱˍ ꓟ ꓠꓴ ꓪꓽ ꓢꓷˍ ꓡꓳ꓿
46016016	ꓖꓳ ꓡꓱ ꓠꓬꓲ ꓠꓴ ꓪꓽˍ ꓟꓲ ꓟꓬꓱꓽ ꓗꓪ ꓕꓱ ꓡꓱ ꓣꓱꓽ ꓙ ꓢꓴˍ ꓐꓰ꓾ ꓢꓯꓼ ꓕꓵꓼ ꓪꓴꓽ ꓧꓶ ꓢꓴ ꓮꓽ ꓟ ꓔꓯ ꓥ ꓟꓲ꓾ ꓬꓲ ꓪꓽ ꓧꓳꓽˍ ꓟ ꓔꓯ ꓛꓳ ꓠꓹ ꓟ ꓠꓴ ꓪꓽ ꓔꓯ ꓥꓪ ꓓꓰꓽˍ ꓥꓳ꓿
46016017	ꓝꓮꓲ ꓢꓶ-ꓕꓲ-ꓩ-ꓠ ꓐꓰ ꓩꓴ-ꓕꓴ-ꓠ-ꓔꓷˍ ꓐꓰ꓾ ꓮ-ꓘꓷ-ꓬ-ꓗꓴ ꓕꓱ ꓗꓪ ꓛꓲ ꓡ ꓟ ꓗꓪ ꓐꓰ ꓥꓪ ꓗꓹ ꓛꓲˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓲꓹ ꓗꓴꓺ ꓖꓶ ꓡꓯꓼ ꓟꓽ ꓛꓲ ꓟ ꓗꓪ ꓬꓲ ꓪꓽ ꓡꓰ ꓡꓯꓼ ꓛꓲ ꓖꓶ ꓡ ꓠꓬꓲ꓾
46016018	ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓢꓰꓺ ꓡꓰ ꓝꓲ ꓟ ꓡꓰ ꓐꓰ ꓥꓪ ꓔꓯˍ ꓟꓲ ꓢꓰꓺ ꓡꓰ ꓝꓲꓳ꓿ ꓖꓳ ꓡꓱ ꓠꓬꓲ ꓕꓱ ꓡꓱ ꓡꓴ ꓫꓵꓽ ꓡ ꓞꓳ ꓔꓯ ꓠꓴ ꓪꓽ ꓡꓰ ꓞꓳ ꓒꓵꓽ ꓠꓯꓹ ꓡꓳ꓿
46016019	ꓮ-ꓢꓲ-ꓬ ꓘꓴ ꓜꓲ ꓞꓳ ꓐꓴ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰˍ ꓡꓳ꓿ ꓬꓹ-ꓚꓲ-ꓡꓽˍ ꓐꓰ ꓑꓷ-ꓚꓲ-ꓡˍ ꓐꓰ ꓬꓲ ꓪꓽ ꓦꓲ ꓗꓪ ꓔꓬ ꓟ ꓘꓴ ꓜꓲꓼ ꓞꓳ ꓡꓰ꓾ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓠꓲꓹ ꓡꓱ ꓡꓱˍ ꓡꓰꓽ ꓒꓵꓽ ꓗ ꓬꓰˍ ꓡꓳ꓿
46016020	ꓕꓻ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓮꓽ ꓙꓵˍ ꓟꓲ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓕꓲ ꓣꓳ ꓛꓳ ꓕꓲ ꓣꓳ ꓢꓲꓽ ꓢꓲ ꓫꓬꓻ ꓫꓬ ꓡꓰ ꓐꓳꓼ ꓡꓯꓽ ꓘꓳ ꓢꓲ ꓒꓵꓽ ꓗ ꓬꓰ꓿
46016021	ꓒꓳ-ꓡꓳ ꓥꓪ ꓠꓬ ꓚꓲ ꓛꓬ ꓡꓯꓽ ꓒꓯꓹ ꓡꓰ ꓕꓳ ꓶ ꓕꓱ ꓟ ꓐꓳ ꓢꓲ ꓒꓵꓽ ꓗ ꓬꓰ ꓩꓴ ꓡ ꓥꓳ꓿
46016022	ꓢꓲ ꓒꓽ ꓔꓯ ꓟꓽ ꓠꓲꓹ ꓠꓵ ꓢꓴ ꓙꓳˍ ꓕꓯ ꓠꓽ꓾ ꓬꓲ ꓔꓯ ꓙꓱꓽ ꓔ ꓟ ꓗꓷ ꓡꓰ ꓝꓲ꓿ ꓢꓲ ꓒꓽꓳ꓾ ꓮꓸ ꓟꓲꓸ ꓬꓯꓼ ꓡꓯ꓿
46016023	ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽˍ ꓐꓰ ꓙꓳ ꓝꓲ꓿
46016024	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓥꓪ ꓠꓵꓻ ꓠꓲꓹ ꓠꓬ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
47001001	ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ꓾ ꓙꓲ-ꓢꓴ ꓬꓰ-ꓢꓴ ꓬꓲ ꓝꓲ ꓓꓴ ꓬꓰˍ ꓟ ꓒꓳ-ꓡꓳ ꓥꓪˍ ꓐꓰ ꓣꓳ ꓠꓬꓲ ꓤ ꓕꓲ-ꓟꓳ-ꓕꓲ-ꓪꓴ ꓡꓰ꓾ ꓘꓳ-ꓡꓱ-ꓕꓴ ꓗꓪ ꓔꓬ ꓟ ꓪꓴ-ꓢ ꓘꓴ ꓜꓲ ꓞꓳˍ ꓐꓰ꓾ ꓮ-ꓘꓷ-ꓬꓼ ꓕꓲ ꓟꓵ ꓡꓱꓸꓼ ꓗꓪ ꓔꓬ ꓟ ꓪꓴ-ꓢ ꓦ ꓡꓱ ꓢꓴ ꓮꓽ ꓙꓵ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿
47001002	ꓣꓳ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
47001003	ꓣꓳ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓬꓲ ꓪꓴ-ꓢˍ ꓐꓰ ꓬꓲ ꓐꓹ ꓐ ꓠꓬ꓾ ꓫꓱꓸ ꓤˍ ꓟ ꓮꓽ ꓙꓵ ꓬꓲ ꓐꓹ ꓐˍ ꓐꓰ ꓠꓲꓹ ꓗꓴ ꓖꓶ ꓟ ꓥ ꓕ ꓑꓳꓸ ꓖꓶ ꓢꓴ ꓪꓴ-ꓢ ꓥ ꓠꓬꓲ꓾ ꓬꓲ ꓔꓯ ꓫꓱꓸ ꓖꓶˍ ꓟ ꓟꓶ ꓝꓲ꓿
47001004	ꓪꓴ-ꓢ ꓠꓬ ꓣꓳ ꓫꓸ ꓙꓵˍ ꓟ ꓮꓽ ꓙꓵ ꓗꓪ ꓠꓲꓹ ꓟ ꓗꓴ ꓖꓶ ꓡ ꓠꓬꓲ꓾ ꓬꓲ ꓡꓰ ꓖꓶ ꓡ ꓟ ꓠꓲꓹ ꓗꓴ ꓓꓴ ꓡꓰ ꓣꓳꓽˍ ꓟꓲ ꓢꓴ ꓫꓸ ꓙꓵꓻˍ ꓟ ꓗꓪ ꓬꓲ ꓪꓽ ꓔꓯ ꓠꓲꓹ ꓗꓴ ꓖꓶˍ ꓡꓳ꓿
47001005	ꓙꓲ-ꓢꓴ ꓫꓸ ꓙꓵˍ ꓟ ꓣꓳꓽ ꓮꓽ ꓟꓬꓹ ꓑꓯꓹ ꓟꓶˍ ꓟ ꓡꓰ ꓐꓰ꓾ ꓬꓲ ꓗꓪ ꓐꓰ ꓠꓲꓹ ꓗꓴ ꓓꓴˍ ꓟꓲ ꓣꓳꓽ ꓮꓽ ꓟꓬꓹ ꓑꓯꓹ ꓟꓶˍ ꓡꓳ꓿
47001006	ꓥꓪ ꓠꓴꓽ ꓫꓸ ꓙꓵ ꓠ ꓗꓹ ꓐꓷˍ ꓠꓬ꓾ ꓠꓴ ꓪꓽ ꓔꓯ ꓠꓲꓹ ꓗꓴ ꓖꓶ ꓠꓹ ꓟ ꓐꓰ ꓚꓬꓴ ꓟꓶ ꓝꓲ ꓠꓹ ꓟ ꓥ ꓡꓳ꓿ ꓥꓪ ꓠꓴꓽ ꓠꓲꓹ ꓗꓴ ꓖꓶ ꓓꓴ ꓟꓶˍ ꓟ ꓠꓬ꓾ ꓠꓴ ꓪꓽ ꓔꓯˍ ꓟꓲ ꓠꓲꓹ ꓗꓴ ꓖꓶ ꓓꓴ ꓟꓶ ꓡꓰ ꓝꓲ ꓠꓹ ꓟ ꓥ ꓢꓲ꓾ ꓥꓪ ꓠꓴˍ ꓐꓰ ꓕꓲ ꓡꓰꓹꓼ ꓫꓸ ꓙꓵˍ ꓟ ꓔꓯ ꓠꓴ ꓪꓽ ꓜꓲꓽ ꓘꓴ ꓠꓹ ꓟ ꓥ ꓡꓳ꓿
47001007	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓫꓸ ꓙꓵˍ ꓟ ꓠꓴ ꓪꓽ ꓑꓯꓹ ꓟꓶˍ ꓟ ꓡꓰ ꓐꓰ꓾ ꓠꓲꓹ ꓟ ꓗꓴ ꓖꓶ ꓓꓴˍ ꓟꓲ ꓠꓴ ꓪꓽ ꓑꓯꓹ ꓟꓶˍ ꓥꓳ꓾ ꓐꓰ ꓢꓷˍ ꓠꓬꓲ꓾ ꓠꓴ ꓪꓽ ꓔꓯ ꓥꓪ ꓠꓴꓽ ꓦ ꓡꓱ ꓐꓳˍ ꓟ ꓠꓬ ꓕꓶꓻˍ ꓟ ꓥ ꓡꓳ꓿
47001008	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓮ-ꓢꓲ-ꓬ ꓗꓪ ꓥꓪ ꓠꓴꓽ ꓫꓸ ꓙꓵ ꓓꓴ ꓔꓳꓹ ꓜꓳˍ ꓟ ꓕꓱ ꓟ ꓠꓴ ꓪꓽ ꓔꓯˍ ꓟꓲ ꓢꓷ ꓡꓰ ꓝꓲ ꓠꓲꓹ ꓫꓵˍ ꓡꓳ꓿ ꓖꓳ ꓗꓪ ꓫꓸ ꓙꓵꓻˍ ꓟ ꓡꓰ ꓥꓪ ꓠꓴ ꓢꓯꓼ ꓟꓬ ꓮꓽ ꓡꓻ ꓟꓶꓽ ꓬꓰ ꓗꓪ ꓛꓲ꓾ ꓥꓪ ꓠꓴꓽ ꓔꓯ ꓜꓲꓽ ꓟꓽ ꓘꓴ ꓘꓴ ꓮꓽ ꓘꓶꓸ ꓠꓬꓲꓸ ꓞꓹ ꓟ ꓗꓷ ꓡꓰ ꓠꓬꓲ꓾
47001009	ꓥꓪ ꓠꓴꓽ ꓠꓬ ꓮ ꓡꓲ ꓥ ꓟꓲ ꓫꓵꓻ ꓡ ꓓꓴ ꓥꓳ꓾ ꓐꓰ ꓓꓵꓽ ꓙꓽ ꓗꓷꓳ꓿ ꓖꓳ ꓡꓱ ꓥ ꓟꓲ ꓕꓱ ꓡꓱ ꓗꓷ ꓡꓰ ꓟ ꓠꓽ꓾ ꓥꓪ ꓠꓴꓽ ꓚꓲ ꓛꓬ ꓔꓯ ꓥꓪ ꓠꓴꓽ ꓟꓽ ꓦ ꓡꓱ ꓡꓱ꓾ ꓫꓵꓻ ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓴ ꓪꓴ-ꓢ ꓔꓯˍ ꓡꓰ ꓪꓽ ꓪꓴꓽ ꓘꓳꓹ ꓝꓲ ꓠꓹ ꓟ ꓥ ꓐꓷ꓿
47001010	ꓫꓵꓻ ꓡ ꓓꓴ ꓙꓲꓻ ꓣꓴ ꓟ ꓬꓲꓸ ꓓꓽ ꓟ ꓖꓳ ꓟ ꓗꓪ ꓐꓰ ꓬꓲ ꓡꓰ ꓥꓪ ꓠꓴꓽ ꓔꓯ ꓚꓬꓴ ꓓꓳ ꓡꓺꓳ꓿ ꓡꓻ ꓠꓹ ꓟ ꓦꓬꓼ ꓠꓬꓲ ꓗꓪˍ ꓟꓲ ꓠꓴ ꓪꓽ ꓡꓰ ꓪꓽ ꓘꓴ ꓙˍ ꓟ ꓗꓪ ꓐꓰ ꓪꓴ-ꓢ ꓡꓰ ꓥꓪ ꓠꓴꓽ ꓔꓯ ꓡꓯꓽ ꓫꓵ ꓚꓬꓴ ꓙ ꓡ ꓥꓳ꓾ ꓐꓰ ꓥꓳ ꓡꓳꓸ ꓔꓬ ꓥꓳ꓿
47001011	ꓠꓴ ꓪꓽ ꓮꓽ ꓟꓬꓹ ꓣꓳ ꓡꓰ ꓪꓽ ꓘꓴ ꓙˍ ꓟ ꓑꓶꓸ ꓓꓴ꓾ ꓪꓴ-ꓢ ꓡꓰ ꓥꓪ ꓠꓴꓽ ꓔꓯ ꓶꓼ ꓤ ꓫꓱꓹ ꓤ ꓖꓶ ꓡ ꓠꓬꓲ꓾ ꓡ ꓞꓳ ꓮꓽ ꓟꓬꓹ ꓣꓳ ꓥꓪ ꓠꓴ ꓐꓱ ꓶ ꓬꓲ ꓔꓯ ꓫꓸ ꓟꓳ ꓐꓯˍ ꓥꓳ꓿
47001012	ꓟꓲ ꓠꓯ ꓗꓪ ꓥꓪ ꓠꓴꓽ ꓞꓳꓻ ꓙꓳ ꓢꓲ ꓠꓴ ꓪꓽˍ ꓐꓰ ꓙꓻ ꓡꓯꓽ ꓘꓳˍ ꓟ ꓗꓪ꓾ ꓥꓪ ꓠꓴꓽ ꓠꓬ ꓟꓲ ꓠꓯ ꓞꓳ ꓤ ꓙꓽ ꓗꓴꓸ ꓠꓲꓹ ꓗꓪ ꓐꓰ ꓟꓽ ꓥ ꓥ꓾ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓟꓶˍ ꓟ꓾ ꓠꓲꓹ ꓔꓱꓹ ꓠꓲꓹ ꓓꓰˍ ꓟ ꓐꓰ ꓠꓲꓹ ꓒꓵꓽ ꓠꓲꓹ ꓡꓱˍ ꓟ ꓣꓱꓽ ꓢꓲ ꓙꓻ ꓡꓯꓽ ꓘꓳ ꓟꓶ ꓡꓰ ꓠꓬꓲ꓾ ꓥꓪ ꓠꓴꓽ ꓠꓲꓹ ꓪꓴꓽ ꓓꓴ ꓓꓽ ꓟ ꓓꓴ ꓙꓳˍ ꓡꓳ꓿ ꓕꓱ ꓟ ꓔꓯ ꓥꓪ ꓠꓴꓽ ꓦꓰꓽ ꓠꓲꓹˍ ꓟꓲ ꓢꓷꓸ ꓙ ꓟꓳ ꓙˍ ꓡꓳ꓿
47001013	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓥꓪ ꓠꓴꓽ ꓡꓰ ꓐꓳ ꓖꓶˍ ꓟ ꓕꓳ ꓶ ꓕꓱ ꓟ ꓠꓬ꓾ ꓠꓴ ꓪꓽ ꓵ ꓟꓽ ꓗꓴꓸ ꓟ ꓐꓰ ꓙ ꓜꓲꓼ ꓟꓽ ꓐ ꓡ ꓟ ꓟꓽ ꓥ꓿ ꓠꓴ ꓪꓽ ꓠꓬ ꓮ ꓟꓶ ꓥꓪ ꓠꓴꓽ ꓔꓯꓸ ꓟꓳꓸ ꓕꓲ ꓐꓱꓻ ꓤꓽˍ ꓡꓰꓽ ꓙ ꓜꓲꓼˍ ꓟꓲ꓾ ꓟꓶ ꓤ ꓟꓽ ꓥ ꓠꓬ ꓮꓽ ꓙꓵ ꓡꓱꓸꓼ ꓙ ꓜꓲꓼ ꓡꓰ ꓢꓲ꓾
47001014	ꓣꓳ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓦꓬꓼ ꓠꓬꓲ ꓗꓪ ꓠꓴ ꓪꓽ ꓠꓬ ꓥꓪ ꓠꓴꓽ ꓘꓶꓽ ꓘꓹ ꓓꓴ ꓥ ꓟ ꓡꓰ ꓐꓰ꓾ ꓥꓪ ꓠꓴꓽˍ ꓟꓲ ꓠꓴ ꓪꓽ ꓘꓶ ꓘꓹ ꓓꓴ ꓒꓬꓱꓼ ꓡ ꓥꓳ꓾ ꓐꓰ ꓥꓪ ꓥꓳ ꓡꓳꓸˍ ꓡꓳ꓿
47001015	ꓕꓱ ꓟ ꓔꓯ ꓥꓪ ꓦ ꓡꓱ ꓐꓳˍ ꓠꓬꓲ꓾ ꓠꓴ ꓪꓽ ꓠꓬ ꓙꓲꓻ ꓖꓴ ꓠꓬꓲꓽ ꓧꓪꓹ ꓟꓶ ꓡꓰ ꓠꓹ ꓟ꓾ ꓥꓪ ꓠꓬ ꓠꓴ ꓪꓽ ꓔꓬ ꓗꓪ ꓡ ꓠꓹ ꓟ ꓚꓴꓽ ꓬꓲꓹ ꓓꓶꓽ ꓗꓷ ꓟ ꓥꓳ꓿
47001016	ꓥꓪ ꓓꓵꓽ ꓙ ꓗꓷ ꓟ ꓠꓬ꓾ ꓟ-ꓢꓲ-ꓓꓳ ꓗꓪ ꓥꓪ ꓙꓰˍ ꓕꓯ ꓠꓴ ꓪꓽ ꓔꓬ ꓗꓪ ꓚꓳ ꓡ ꓢꓲ꓾ ꓖꓳ ꓗꓪ ꓐꓰ ꓡꓽ ꓡ ꓕꓯˍ ꓟꓲ꓾ ꓠꓴ ꓪꓽ ꓔꓬ ꓗꓪ ꓝꓮꓲ ꓚꓳ ꓛꓲ ꓡ ꓝꓲ ꓢꓲ ꓠꓬꓲ꓾ ꓖꓳ ꓗꓪ ꓐꓰ ꓠꓴ ꓪꓽ ꓡꓰ ꓥꓪ ꓔꓯ ꓬꓴ-ꓔ ꓟꓵꓽ ꓗꓪ ꓧꓳꓽ ꓦ ꓙꓰ ꓝꓲ ꓠꓹ ꓟ ꓓꓵꓽ ꓙꓽˍ ꓡꓳ꓿
47001017	ꓥꓪ ꓕꓱ ꓡꓱ ꓚꓴꓽ ꓬꓲꓹ ꓓꓶˍ ꓟ ꓠꓬ ꓒꓳꓹ ꓙꓰ ꓒꓳꓹ ꓡ ꓗꓹ ꓟ ꓥ ꓡ? ꓥ ꓠꓬ ꓥꓪ ꓚꓴꓽ ꓬꓲꓹ ꓓꓶˍ ꓟ ꓠꓬ ꓟꓲ ꓠꓯ ꓗꓪ ꓧꓪꓽ ꓠꓲꓹ ꓡꓶꓽ ꓔꓯ ꓛꓳ ꓢꓴ ꓐꓴˍ ꓡꓰ ꓐꓰ꓾ ꓟꓽ ꓥ ꓟ ꓔꓯ꓾ ꓥꓳ꓾ ꓥꓳ꓾ ꓥ ꓠꓬ꓾ ꓥ ꓟ ꓔꓯˍ ꓟꓲ꓾ ꓟꓽ ꓥ꓾ ꓟꓽ ꓥ꓾ ꓐꓰ ꓐꓯ ꓔꓬ ꓟ ꓥ ꓡ?
47001018	ꓪꓴ-ꓢ ꓠꓬ ꓦ ꓡꓱ ꓐꓳˍ ꓟ ꓥ ꓟ ꓡꓰ ꓐꓰ꓾ ꓠꓴ ꓪꓽ ꓔꓯ ꓥꓪ ꓠꓴꓽ ꓐꓯ ꓖꓶˍ ꓟ ꓠꓬ꓾ ꓥ ꓡꓳ꓾ ꓐꓰ꓾ ꓟꓽ ꓥ꓾ ꓠꓬꓲꓽ ꓒꓳꓹ ꓠꓬꓲ ꓫꓵꓽ ꓐꓯˍ ꓟ ꓟꓽ ꓥ꓿
47001019	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ꓾ ꓥꓪˍ ꓐꓰ ꓫꓲ-ꓡˍ ꓐꓰ ꓕꓲ-ꓟꓳ-ꓕꓲ-ꓪꓴ꓾ ꓥꓪ ꓠꓴꓽ ꓢ ꓣꓳ ꓡꓰ ꓚ ꓟꓸ ꓖꓶˍ ꓟ ꓪꓴ-ꓢ ꓬꓲ ꓮ ꓐꓲ ꓬꓰ-ꓢꓴ ꓙꓲ-ꓢꓴ ꓬꓲ ꓠꓬ꓾ ꓥ ꓡꓳ꓾ ꓐꓰ꓾ ꓟꓽ ꓥ꓾ ꓐꓰ ꓠꓬꓲꓽ ꓒꓳꓹ ꓠꓬꓲ ꓫꓵꓽ ꓟꓽ ꓙꓳ꓿ ꓬꓲ ꓠꓯꓸꓼ ꓗꓪ ꓠꓬ꓾ ꓥ ꓡꓳ꓾ ꓐꓰˍ ꓡꓰꓽ ꓥꓳ꓿
47001020	ꓪꓴ-ꓢ ꓙ ꓟꓳ ꓘꓶ ꓠꓬ ꓮꓺ ꓟꓬ ꓛꓲ ꓙꓳˍ ꓟꓲ꓾ ꓮꓽ ꓙꓵ ꓡꓱꓸꓼ ꓙꓲ-ꓢꓴ ꓠꓯꓸꓼ ꓗꓪ꓾ ꓥ ꓡꓳ꓾ ꓐꓰˍ ꓡꓰꓽ ꓥꓳ꓿ ꓕꓱ ꓟ ꓑꓶꓸ ꓓꓴ ꓥꓪ ꓠꓴꓽ ꓠꓬ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓐꓯˍ ꓟˍ ꓟꓲ ꓬꓲ ꓗꓪ ꓐꓰˍ ꓡꓰꓽ ꓥꓳ꓿
47001021	ꓙꓲ-ꓢꓴ ꓠꓯꓸꓼ ꓗꓪ ꓥꓪ ꓠꓴꓽˍ ꓐꓰ ꓠꓴ ꓪꓽ ꓔꓯ ꓕꓶ ꓡꓰ ꓝꓲ ꓢꓲ꓾ ꓣꓳ ꓔꓯ ꓟꓰ ꓞꓶꓻ ꓟꓰ ꓖꓶ ꓡ ꓢꓴ ꓠꓬ ꓪꓴ-ꓢ ꓥ ꓡꓳ꓿
47001022	ꓝꓮꓲ ꓣꓳ ꓠꓬ ꓬꓲꓸ ꓶꓽ ꓥ ꓟ ꓢꓷꓸ ꓡꓰ ꓓꓴ ꓣꓳ ꓔꓯ ꓔꓳꓹ ꓠꓷꓼ ꓔ ꓢꓲ꓾ ꓢꓹ ꓖꓪ ꓡꓻ ꓠꓯꓹ ꓟ ꓔꓯꓸ ꓟꓳ꓾ ꓒꓳꓹ ꓟꓽ ꓓ ꓟ ꓬꓲꓸ ꓗꓸ ꓚꓵ ꓬꓰ ꓠꓹ ꓟ꓾ ꓬꓲ ꓢꓲ-ꓫꓬ-ꓟ-ꓦˍ ꓟꓲ ꓬꓲ ꓡꓰ ꓣꓳ ꓠꓲꓹ ꓟ ꓠꓯS ꓗꓪ ꓖꓶ ꓡꓺꓳ꓿
47001023	ꓘꓳ-ꓡꓱ-ꓕꓴ ꓗꓪ ꓥꓪ ꓟꓽ ꓡ ꓟ ꓬꓲ ꓑꓶ ꓠꓬ꓾ ꓠꓴ ꓪꓽ ꓔꓯ ꓥꓪ ꓠꓲꓹ ꓟ ꓦꓲꓺ ꓖꓶ ꓠꓹ ꓟ ꓥ ꓡꓳ꓾ ꓐꓰ꓾ ꓪꓴ-ꓢ ꓠꓬ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓬꓰ ꓝꓲ ꓠꓹ ꓟ ꓓꓰꓽˍ ꓥꓳ꓿
47001024	ꓠꓴ ꓪꓽ ꓠꓬ ꓙꓵꓻ ꓠꓲꓹ ꓗꓪ ꓕꓶꓻ ꓞꓹ ꓠꓬꓲ꓾ ꓥꓪ ꓠꓴꓽ ꓡꓰ ꓠꓴ ꓪꓽ ꓙꓵ ꓚꓱꓹ ꓔꓯ ꓙꓵꓽ ꓟꓽ ꓛꓵꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓴꓽ ꓠꓽ ꓠꓴ ꓪꓽˍ ꓐꓰ ꓕꓲ ꓛꓳꓺꓼ ꓟꓬꓱꓽ ꓬꓰ ꓛꓳꓽ ꓒꓯꓹ ꓥ ꓢꓲ꓾ ꓠꓴ ꓪꓽ ꓔꓯ ꓗꓹ ꓛꓲ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
47002001	ꓖꓳ ꓡꓱ ꓠꓬꓲ ꓥꓪ ꓝꓮꓲ ꓕꓲ ꓧꓪꓹ ꓠꓴ ꓪꓽ ꓔꓬ ꓗꓪ ꓡꓻ ꓕꓯ꓾ ꓠꓴ ꓪꓽ ꓔꓯ ꓠꓲꓹ ꓟ ꓫꓸ ꓡꓰ ꓝꓲ ꓟꓽ ꓛꓵ ꓠꓹ ꓟ ꓥꓪ ꓓꓵ ꓙꓽ ꓞꓷꓹ ꓗꓷꓳ꓿
47002002	ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓴ ꓪꓽ ꓔꓯ ꓠꓲꓹ ꓟ ꓫ ꓡꓰ ꓝꓲˍ ꓕꓯ ꓠꓽ꓾ ꓠꓲꓹ ꓟ ꓫꓸˍ ꓟ ꓔꓳꓹ ꓜꓳꓽ ꓢꓴ ꓠꓴ ꓪꓽ ꓡꓰ ꓟꓽ ꓥ ꓠꓬ꓾ ꓥꓪ ꓔꓯ ꓠꓲꓹ ꓒꓴ ꓡꓰ ꓝꓲ ꓢꓴ ꓮꓽ ꓟ ꓙꓳ ꓢꓰꓽ꓿
47002003	ꓥꓪ ꓛꓲ ꓡ ꓕꓯ꓾ ꓥꓪ ꓔꓯ ꓗꓹ ꓛꓲꓽ ꓡꓰ ꓝꓲ ꓠꓯꓹ ꓟ ꓖꓳ ꓕꓲ ꓧꓳꓽ ꓡꓰ ꓥꓪ ꓔꓯ ꓠꓲꓹ ꓟ ꓫꓸ ꓡꓰ ꓝꓲˍ ꓟ ꓔꓯ ꓗꓳꓺ ꓚꓱ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓔꓯ ꓧꓶꓸ ꓕꓯˍ ꓡꓰ ꓬꓲ ꓕꓱ ꓡꓱ ꓐꓳ ꓖꓶ ꓗꓷ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓗꓹ ꓛꓲꓽ ꓓꓴ ꓠꓬ ꓠꓴ ꓪꓽ ꓮꓽ ꓙꓵ ꓢꓴ ꓗꓹ ꓛꓲꓽ ꓓꓴˍ ꓟꓲ ꓥꓳ꓾ ꓐꓰ ꓥꓪ ꓦ ꓡꓱ ꓐꓳˍ ꓡꓳ꓿
47002004	ꓠꓴ ꓪꓽ ꓔꓯ ꓐꓳ ꓖꓶ ꓗꓷ ꓟ ꓠꓬ꓾ ꓠꓴ ꓪꓽ ꓔꓯ ꓠꓲꓹ ꓟ ꓫꓸ ꓡꓰ ꓝꓲ ꓠꓹ ꓟ ꓟꓽ ꓥ꓿ ꓥꓪ ꓠꓲꓹ ꓟ ꓮ ꓘꓶ ꓫꓸ ꓢꓲ ꓠꓲꓹ ꓟ ꓠꓻ ꓠꓬꓲ꓾ ꓟꓬ ꓐꓲ ꓮꓽ ꓟꓬꓹ ꓓꓳ ꓠꓬꓲˍ ꓐꓰ꓾ ꓠꓴ ꓪꓽ ꓔꓯ ꓥꓪ ꓮ ꓘꓶꓻ ꓛꓲ ꓠꓲꓹ ꓠꓵˍ ꓟ ꓢꓷꓸ ꓡꓰ ꓝꓲ ꓠꓹ ꓟ ꓐꓳ ꓖꓶ ꓗꓷ ꓟ ꓥ ꓡꓳ꓿
47002005	ꓖꓳ ꓡꓱ ꓥ ꓟꓲ ꓠꓲꓹ ꓟ ꓫꓸ ꓡꓰ ꓝꓲ ꓢꓴ ꓙꓳ ꓐꓷˍ ꓠꓬ꓾ ꓥꓪ ꓔꓯˍ ꓡꓰ ꓠꓲꓹ ꓟ ꓫꓸ ꓡꓰ ꓝꓲˍ ꓟ ꓟꓽ ꓥ꓿ ꓠꓴ ꓪꓽ ꓮꓽ ꓙꓵ ꓢꓴ ꓔꓯˍ ꓟꓲ ꓮ ꓔꓲꓸ ꓤ ꓠꓲꓹ ꓟ ꓫꓸ ꓡꓰ ꓝꓲˍ ꓟ ꓥ ꓡꓳ꓿
47002006	ꓕꓱ ꓡꓱ ꓫꓵ ꓡ ꓞꓳ ꓔꓯ ꓠꓽ ꓠꓴ ꓪꓽ ꓟꓬꓽˍ ꓟ ꓕꓲ ꓐꓱꓻ ꓟ ꓡꓰ ꓟꓸ ꓙ ꓗꓷˍ ꓟ ꓡꓳꓼˍ ꓥꓳ꓿
47002007	ꓕꓱ ꓡꓱ ꓫꓵꓽ ꓡ ꓞꓳ ꓬꓲ ꓠꓲꓹ ꓟ ꓫꓸ ꓟꓬꓽ ꓡꓰˍ ꓟ ꓡꓰ ꓬꓲ ꓔꓯ ꓟꓽ ꓖꓴꓻ ꓓꓵꓽ ꓡꓰ ꓠꓹ ꓟ꓾ ꓠꓴ ꓪꓽ ꓠꓽ ꓬꓲ ꓔꓯ ꓖꓽ ꓖꓶ ꓢꓲ ꓠꓲꓹ ꓟ ꓗꓴ ꓖꓶˍ ꓠꓬ ꓙꓲꓻˍ ꓡꓳ꓿
47002008	ꓖꓳ ꓡꓱ ꓠꓬꓲ ꓬꓲ ꓔꓯ ꓟꓳꓸ ꓠꓴ ꓪꓽ ꓠꓵ ꓠꓲꓹ ꓝꓮꓲ ꓟꓳꓸ ꓖꓶ ꓠꓹ ꓟ꓾ ꓥꓪ ꓠꓬ ꓠꓴ ꓪꓽ ꓔꓯ ꓘꓶꓸ ꓖꓶ ꓠꓲꓹ ꓫꓵˍ ꓡꓳ꓿
47002009	ꓠꓴ ꓪꓽ ꓠꓬ ꓮꓸ ꓫꓵ ꓗꓪˍ ꓟꓲ ꓥꓪ ꓐꓯ ꓘꓶ ꓔꓯ ꓒꓵꓽ ꓛꓳ ꓟꓽ ꓒꓵ ꓛꓳˍ ꓟ ꓥꓪ ꓢꓷꓸ ꓡꓰ ꓠꓹ ꓟ꓾ ꓠꓴ ꓪꓽ ꓔꓯ ꓥꓪ ꓡꓰ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓗꓷ ꓟ ꓥꓳ꓿
47002010	ꓠꓴ ꓪꓽ ꓡꓰ ꓖꓽ ꓖꓶ ꓗꓷ ꓢꓴ ꓔꓯ ꓠꓬ ꓥꓪˍ ꓟꓲ ꓖꓽ ꓖꓶˍ ꓥꓳ꓿ ꓥꓪ ꓖꓽ ꓖꓶ ꓗꓷ ꓟ ꓮꓸ ꓫꓵ ꓙꓳˍ ꓕꓯ ꓠꓽ꓾ ꓖꓳ ꓟ ꓠꓬ ꓙꓲ-ꓢꓴ ꓟꓲꓽ ꓙꓬ ꓗꓪ ꓠꓴ ꓪꓽ ꓐꓱ ꓶ ꓬꓰ ꓗꓷ ꓟ ꓥ ꓡꓳ꓿
47002011	ꓣꓳ ꓕꓱ ꓡꓱ ꓖꓽ ꓖꓶˍ ꓟ ꓠꓬ ꓢ-ꓓꓯ ꓡꓰ ꓣꓳ ꓔꓯ ꓟꓽ ꓧꓪꓸ ꓡꓰ ꓠꓹ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓚꓴꓽ ꓬꓲꓹ ꓔꓯ ꓣꓳ ꓟꓽ ꓢꓷꓸ ꓟ ꓟꓽ ꓥ꓾ ꓣꓳ ꓢꓷꓸˍ ꓡꓳ꓿
47002012	ꓥꓪ ꓠꓬ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓐꓱ ꓶ ꓕꓷ-ꓡꓳ-ꓬ ꓗꓪ ꓛꓲ ꓬꓰ ꓢꓲ꓾ ꓢꓲ ꓒ ꓡꓰ ꓥꓪ ꓔꓯ ꓗꓺ ꓘꓶꓽ ꓕꓲ ꓟ ꓒꓴ ꓖꓶ ꓡ ꓥ ꓟꓲ꓾
47002013	ꓖꓳ ꓗꓪ ꓥꓪ ꓠꓬꓲ ꓤ ꓕꓲ-ꓔꓳ ꓔꓯ ꓧꓪ ꓟꓽ ꓟꓶ ꓠꓬꓲ ꓥꓪ ꓠꓲꓹ ꓟ ꓔꓬ ꓟꓽ ꓢ ꓗꓷ ꓡꓰꓳ꓿ ꓖꓳ ꓡꓱ ꓠꓬꓲ ꓥꓪ ꓠꓽ ꓖꓳ ꓗꓪ ꓔꓬ ꓢꓴ ꓐꓴ ꓔꓯ ꓧꓪꓸ ꓧꓪ ꓐꓯ ꓔ ꓬꓰ ꓢꓲ ꓟ-ꓢꓲ-ꓓꓳ ꓗꓪ ꓙꓰꓳ꓿
47002014	ꓖꓳ ꓡꓱ ꓥ ꓟꓲ ꓙꓲ-ꓢꓴ ꓠꓯꓸꓼ ꓗꓪ ꓣꓳ ꓔꓯ ꓠꓬ꓾ ꓧꓪꓸ ꓡꓰ ꓢꓴ ꓬꓲ ꓜꓴ ꓫꓱꓽ ꓝꓯꓸ ꓔꓬ ꓟ ꓚꓱꓹ ꓗꓪ ꓮ ꓕꓯˍ ꓟꓲ ꓧꓳꓽ ꓟꓸ ꓖꓶ ꓢꓲ꓾ ꓬꓲ ꓔꓯ ꓢꓷˍ ꓟ ꓫꓳꓺ ꓠꓱ ꓐꓵꓽ ꓠꓬ꓾ ꓣꓳ ꓗꓪ ꓐꓰ ꓕꓲ ꓟꓵꓽ ꓕꓲ ꓟꓵꓽ ꓗꓪ ꓟꓳꓸ ꓖꓶ ꓓꓳ ꓡ ꓝꓲ ꓢꓴ ꓪꓴ-ꓢ ꓔꓯ ꓫꓸ ꓟꓳ꓿
47002015	ꓮ ꓡꓲꓳ ꓐꓯ ꓠꓬ ꓚꓬꓴ ꓟꓶ ꓢꓴ ꓐꓴ ꓗꓳ ꓡꓳ ꓗꓪ ꓥ ꓟꓲ꓾ ꓟꓶꓽ ꓬꓰ ꓔꓬ ꓢꓴ ꓐꓴ ꓗꓳ ꓡꓳ ꓗꓪ ꓥ ꓟꓲ꓾ ꓣꓳ ꓠꓬ ꓪꓴ-ꓢ ꓟꓲ ꓙꓬꓽ ꓗꓪ ꓙꓲ-ꓢꓴ ꓬꓲ ꓫꓳ ꓠꓱꓻˍ ꓟ ꓐꓵꓽ ꓥ ꓡꓳ꓿
47002016	ꓬꓲ ꓐꓵꓽ ꓕꓱ ꓟ ꓠꓬ꓾ ꓕꓱ ꓕꓲ ꓧꓳꓽ ꓔꓯ ꓟꓳꓸ꓾ ꓫꓵꓻ ꓠꓹ ꓟ ꓫꓵꓻ ꓐꓵꓽ ꓥ ꓡꓳ꓿ ꓖꓳ ꓕꓲ ꓧꓳꓽ ꓔꓯ ꓟꓳꓸ ꓠꓽ꓾ ꓢꓯꓸ ꓠꓹ ꓟ ꓢꓯꓸ ꓐꓵꓽ ꓥ ꓡꓳ꓿ ꓟꓬꓱꓽ ꓐꓬꓱꓼ ꓘꓶ ꓕꓱ ꓟ ꓮꓽ ꓟ ꓟꓯꓻ ꓘꓴ ꓢꓰꓽ꓿
47002017	ꓥꓪ ꓠꓴꓽ ꓠꓽ ꓠꓱꓸ ꓐꓯꓼ ꓢꓴ ꓮꓽ ꓟꓬꓹ ꓟ ꓡꓰ ꓐꓰ꓾ ꓪꓴ-ꓢ ꓐꓯ ꓘꓶ ꓡꓰ ꓶꓻ ꓡꓯꓼ ꓟꓴ ꓜꓽ ꓢꓴ ꓟꓽ ꓥ꓿ ꓬꓲˍ ꓡꓰ꓾ ꓥꓪ ꓠꓴꓽ ꓠꓽ ꓪꓴ-ꓢ ꓡꓰ ꓝꓲꓺ ꓔ ꓢꓴ ꓥ ꓟ ꓡꓰ ꓐꓰ꓾ ꓙꓲ-ꓢꓴ ꓠꓯꓸꓼ ꓗꓪ ꓠꓲꓹ ꓔꓱꓹ ꓠꓲꓹ ꓓꓰˍ ꓟ ꓘꓶꓽ ꓡꓰ꓾ ꓪꓴ-ꓢ ꓟꓲꓽ ꓙꓬ ꓗꓪ ꓫꓸ ꓕꓱˍ ꓡꓳ꓿
47003001	ꓥꓪ ꓠꓴꓽ ꓠꓬ ꓝꓮꓲ ꓕꓲ ꓧꓪꓹ ꓚꓲ ꓛꓬ ꓔꓯ ꓓꓳꓹ ꓟꓴˍ ꓟ ꓥ ꓡ? ꓠꓱꓸ ꓐꓯꓼ ꓢꓴ ꓕꓲ ꓐꓱ ꓢꓷꓸ ꓙ ꓟꓳ ꓙ ꓕꓳ ꓶ ꓣꓱꓽ ꓬꓯꓼˍ ꓟ ꓡꓰ ꓐꓰ꓾ ꓠꓴ ꓪꓽ ꓔꓯꓸ ꓟꓳ꓾ ꓥ ꓠꓬ ꓠꓴ ꓪꓽ ꓗꓪ ꓐꓰ꓾ ꓥꓪ ꓠꓴꓽˍ ꓟꓲ ꓢꓷꓸ ꓙ ꓟꓳ ꓙ ꓕꓳ ꓶ ꓣꓱꓽ ꓬꓯꓼˍ ꓡ?
47003002	ꓥꓪ ꓠꓴꓽ ꓢꓷꓸ ꓙ ꓟꓳ ꓙ ꓕꓳ ꓶ ꓠꓽ ꓠꓴ ꓪꓽ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓞꓳ ꓤ ꓮꓽ ꓙꓵ ꓡꓰ ꓢꓷꓸ ꓢꓲ ꓵ ꓗꓷ ꓟ꓾ ꓥꓪ ꓠꓴꓽ ꓠꓲꓹ ꓟ ꓗꓪ ꓐꓳ ꓔ ꓟ ꓕꓳ ꓶ ꓠꓬ ꓠꓴ ꓪꓽ ꓥ ꓡꓳ꓿
47003003	ꓠꓴ ꓪꓽ ꓠꓬ ꓥꓪ ꓠꓴꓽ ꓡꓰ ꓟꓸ ꓪꓴꓽ ꓡ ꓟ ꓙꓲ-ꓢꓴ ꓕꓳ ꓶ ꓡꓯꓼ ꓫꓴ ꓥ ꓟ ꓔꓲ ꓢꓲꓽ ꓢꓲˍ ꓡꓰ ꓟꓳꓻ ꓞꓹ ꓡꓳ꓿ ꓕꓳ ꓶ ꓕꓱ ꓟ ꓠꓬ ꓐꓳ ꓞꓶꓻ ꓡꓰ ꓐꓳ ꓔ ꓟ ꓟꓽ ꓥ꓿ Bꓸ ꓒꓬꓸ ꓗꓪ ꓐꓳ ꓔ ꓟˍ ꓟꓲ ꓟꓽ ꓥ꓿ ꓞꓳ ꓤ ꓠꓲꓹ ꓟ ꓗꓪ ꓢꓯꓸ ꓔꓬ ꓟ ꓪꓴ-ꓢ ꓦ ꓡꓰ ꓐꓳ ꓔ ꓟ ꓥ ꓡꓳ꓿
47003004	ꓙꓲ-ꓢꓴ ꓑꓶꓸ ꓓꓴ ꓥꓪ ꓠꓴꓽ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓦ ꓡꓱ ꓐꓳ ꓓꓴ ꓙꓳˍ ꓠꓬꓲ ꓕꓱ ꓡꓱ ꓐꓯˍ ꓟ ꓥ ꓡꓳ꓿
47003005	ꓥꓪ ꓠꓴꓽ ꓠꓬ ꓚꓲ ꓛꓬ ꓗꓪ ꓐꓰ ꓮꓸ ꓫꓵ ꓬꓰ ꓐ ꓡ ꓘꓴˍ ꓟ ꓟꓽ ꓚꓬꓹ꓿ ꓥꓪ ꓠꓴꓽ ꓐ ꓡ ꓟ ꓮꓽ ꓙꓵ ꓠꓽ ꓪꓴ-ꓢ ꓗꓪ ꓐꓰˍ ꓡꓰꓽ ꓥꓳ꓿
47003006	ꓥꓪ ꓠꓴꓽ ꓔꓯ ꓘꓶꓽ ꓫꓵꓽ ꓬꓲ ꓫꓵꓼ ꓗꓪ ꓣꓱꓽ ꓙ ꓢꓴ ꓬꓰ ꓐ ꓡ ꓝꓲ ꓢꓴ ꓠꓬ ꓪꓴ-ꓢ ꓥꓳ꓿ ꓕꓱ ꓟ ꓠꓬ ꓕꓳ ꓶ ꓝꓳꓹ ꓡꓰ ꓐꓳ ꓔ ꓟ ꓟꓽ ꓥ꓾ ꓦ ꓗꓪ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓐꓳ ꓔ ꓟ ꓡꓰ ꓣꓳ ꓔꓯ ꓫꓵꓻ ꓝꓲˍ ꓡꓳ꓿ ꓖꓳ ꓡꓱ ꓥ ꓟꓲ ꓦꓻ ꓠꓽ ꓢꓯꓼ ꓟꓬ ꓖꓶ ꓡ ꓡꓳ꓿
47003007	ꓫꓵꓻˍ ꓟ ꓟꓬꓱꓽ ꓔꓯꓹ ꓓꓵꓽ ꓡ ꓟ꓾ ꓡꓳ ꓒꓬꓸ ꓗꓪ ꓜꓰꓺ ꓔ ꓟ ꓙꓵꓽ ꓗ ꓬꓲꓸ ꓪꓴ ꓐꓳˍ ꓕꓯ꓾ ꓐꓬꓱꓼ ꓡꓱꓼ ꓡꓱ ꓗꓹ ꓠꓬꓲ꓾ ꓬꓲ-ꓢꓷ-ꓡꓰ ꓞꓲꓼ ꓤ ꓡꓯꓹ ꓤ ꓐꓴ ꓠꓬ ꓟꓳ-ꓫꓲ ꓒꓬꓱꓽ ꓟꓬ ꓗꓪ ꓟꓬ ꓔꓱꓹ ꓡꓳꓸ ꓟꓽ ꓑꓶꓸ꓿ ꓧꓳꓽ ꓬꓰ ꓔꓬ ꓟ ꓐꓬꓱꓼ ꓡꓱꓼˍ ꓟ ꓔꓯ ꓡꓳꓸ ꓟꓽ ꓑꓶ ꓕꓯ ꓠꓽ꓾
47003008	ꓢꓯꓼ ꓟꓬ ꓖꓶ ꓡ ꓢꓴ ꓢꓲ-ꓫꓬ-ꓟ-ꓦ ꓠꓬ ꓪ ꓜꓲ ꓮ ꓘꓶꓸ ꓐꓬꓱꓼ ꓡꓱꓼˍ ꓥꓳ꓾ ꓟꓽ ꓥ ꓡ?
47003009	ꓝꓴꓲ ꓐꓯ ꓞꓷꓹˍ ꓟ ꓟꓬꓱꓽ ꓖꓳ ꓟ ꓐꓬꓱꓼ ꓡꓱꓼ ꓡꓱ ꓗꓹ ꓠꓬ꓾ ꓔꓱꓹ ꓜꓳꓽˍ ꓟ ꓔꓯꓹ ꓖꓶ ꓡ ꓟ ꓟꓬꓱꓽ ꓠꓬ ꓪ ꓜꓲ ꓮ ꓘꓶꓸ ꓐꓬꓱꓼ ꓡꓱꓼˍ ꓟ ꓥꓳ꓾ ꓟꓽ ꓥ ꓡ?꓿
47003010	ꓧꓶꓸ ꓕꓯ ꓐꓬꓱꓼ ꓡꓱꓼˍ ꓟ ꓖꓳ ꓟ ꓠꓬ꓾ ꓮ ꓟꓶ ꓮꓸ ꓓꓲꓽ ꓐꓬꓱꓼ ꓡꓱꓼˍ ꓟ ꓔꓯ ꓔꓯꓺ ꓟꓽ ꓧꓪꓸˍ ꓠꓬꓲ꓾ ꓧꓶꓸ ꓕꓯ ꓐꓬꓱꓼ ꓡꓱꓼ ꓟ ꓠꓬ ꓧꓳꓽ ꓬꓰꓳ꓿
47003011	ꓧꓳꓽ ꓬꓰˍ ꓟ ꓖꓳ ꓟ ꓐꓬꓱꓼ ꓡꓱꓼ ꓡꓱ ꓗꓹ ꓕꓯ ꓠꓽ꓾ ꓮ ꓕꓯˍ ꓟꓲ ꓧꓳꓽ ꓬꓰ ꓟꓽ ꓓ ꓟ ꓕꓱ ꓟ ꓠꓬ ꓟꓬꓽ ꓠꓬꓲ ꓮꓽ ꓘꓶꓸ ꓐꓬꓱꓼ ꓡꓱꓼˍ ꓟ ꓥ ꓡꓳ꓿
47003012	ꓖꓳ ꓡꓱ ꓠꓬꓲ ꓥꓳ ꓡꓳꓸ ꓓꓴ ꓕꓱ ꓡꓱ ꓫꓵꓽ ꓙꓳˍ ꓠꓬꓲ꓾ ꓥꓪ ꓠꓴꓽ ꓠꓬ ꓠꓲꓹ ꓪꓴꓽ ꓪꓴˍ ꓡꓰ ꓫ ꓕꓱ ꓢꓲ꓾
47003013	ꓟꓳ-ꓫꓲˍ ꓡꓰ ꓐꓰ ꓟꓽ ꓬꓰ꓿ ꓬꓲ ꓠꓬ ꓧꓳꓽ ꓬꓰ ꓔꓬ ꓟ ꓐꓬꓱꓼ ꓡꓱꓼ ꓟ ꓔꓯ ꓬꓲ-ꓢꓷ-ꓡꓰ ꓐꓴ ꓟꓽ ꓡꓳꓸ ꓟꓳ ꓠꓹ ꓟ꓾ ꓬꓲ ꓒꓬꓱꓽ ꓟꓬ ꓗꓪ ꓑꓲꓸ ꓛ ꓡꓰ ꓛꓺ ꓔ ꓡꓳ꓿
47003014	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓠꓲꓹ ꓟ ꓩꓴˍ ꓠꓬꓲ꓾ ꓠꓬꓲꓸ ꓠꓬꓲ ꓗꓪ ꓛꓲ ꓘꓶꓽ ꓫꓵꓽ ꓡꓵ ꓵˍ ꓕꓯ ꓬꓲ ꓪꓽ ꓠꓲꓹ ꓟ ꓗꓪ ꓑꓲꓸ ꓛ ꓖꓳ ꓟ ꓓꓹ ꓢꓰꓽ ꓡꓳ꓿ ꓑꓲꓸ ꓛ ꓖꓳ ꓟ ꓠꓬ ꓙꓲ-ꓢꓴ ꓠꓯꓸꓼ ꓗꓪˍ ꓡꓰꓽ ꓣꓴ ꓦ ꓗꓷ ꓐ ꓡ ꓡꓳ꓿
47003015	ꓖꓳ ꓡꓱ ꓠꓬꓲ ꓮ ꓟꓶ ꓗꓪ ꓛꓲ꓾ ꓟꓳ-ꓫꓲ ꓕꓳ ꓶ ꓮ ꓕꓯ ꓵˍ ꓠꓬ ꓖꓳ ꓕꓯ ꓬꓲ ꓪꓽ ꓠꓲꓹ ꓟ ꓗꓪ ꓑꓲꓸ ꓛ ꓓꓹ ꓢꓰꓽ ꓡꓳ꓿
47003016	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓢꓲ ꓒ ꓔꓯꓸ ꓟꓳꓸ ꓮ ꓕꓯꓽ ꓒꓳꓹ ꓬꓲꓼ ꓡ ꓠꓬ ꓖꓳ ꓕꓯ ꓑꓲꓸ ꓛ ꓖꓳ ꓟ ꓣꓴ ꓦ ꓗꓷ ꓟ ꓟꓶˍ ꓡꓳ꓿
47003017	ꓢꓲ ꓒ ꓠꓬ ꓦ ꓥ ꓡꓳ꓿ ꓢꓲ ꓒ ꓬꓲ ꓦ ꓮ ꓡꓲ ꓗꓪ ꓔꓬ ꓠꓬ ꓖꓳ ꓗꓪ ꓩꓴ ꓗꓷ ꓟꓶˍ ꓟ ꓙꓳˍ ꓡꓳ꓿
47003018	ꓖꓳ ꓡꓱ ꓠꓬꓲ ꓣꓳ ꓐꓴ ꓠꓽ ꓒꓬꓱꓽ ꓟꓬ ꓟꓽ ꓑꓲꓸ ꓑꓲ꓾ ꓒꓬꓱꓽ ꓠꓬꓲ ꓓꓴ ꓗꓪ ꓟꓳˍ ꓟ ꓡꓰ ꓐꓰ꓾ ꓢꓲ ꓒ ꓐꓬꓱꓼ ꓡꓱꓼ ꓡꓱꓼ ꓟ ꓔꓯ ꓡꓳꓸ ꓠꓬꓲ ꓔꓬ ꓠꓬꓲ꓾ ꓣꓳ ꓠꓬ ꓬꓲ ꓒꓬꓱꓽ ꓶꓻ ꓡꓰ ꓠꓹ ꓟ ꓑꓶꓸ ꓡꓰ ꓔꓬ ꓢꓲ꓾ ꓐꓬꓱꓼ ꓡꓱꓼ ꓟ ꓕꓯꓽ ꓢꓲ ꓐꓬꓱꓼ ꓡꓱꓼ ꓡꓱ ꓗꓷ ꓡꓰˍ ꓡꓳ꓿ ꓕꓱ ꓟ ꓠꓬ ꓢꓲ ꓒ ꓬꓲ ꓦ ꓗꓪ ꓐꓰ ꓥ ꓡꓳ꓿
47004001	ꓥꓪ ꓠꓴꓽ ꓠꓬ ꓪꓴ-ꓢ ꓫꓱ ꓤˍ ꓟ ꓗꓪ ꓐꓰ ꓣꓱꓽ ꓙ ꓟꓬꓱꓽ ꓕꓱ ꓟ ꓟꓶˍ ꓠꓬꓲ꓾ ꓠꓲꓹ ꓟ ꓟꓽ ꓙꓬ ꓡꓰ꓿
47004002	ꓥꓪ ꓠꓴꓽ ꓠꓬ ꓚꓵꓺ ꓔ ꓟ ꓫꓸ ꓔꓳ ꓓꓴ ꓚꓱꓹ ꓔꓯ ꓡꓳ ꓩꓴ ꓗꓷꓳ꓿ ꓠꓲꓹ ꓖꓳꓼ ꓢꓴ ꓟꓽ ꓬꓰ꓿ ꓪꓴ-ꓢ ꓐꓯ ꓘꓶꓽ ꓔꓯˍ ꓟꓲ ꓟꓽ ꓖꓳꓼ ꓟꓽ ꓒꓯꓹ ꓡꓰ ꓝꓲ꓿ ꓪꓻ ꓜꓲ ꓥꓪ ꓠꓴ ꓠꓽ꓾ ꓮꓽ ꓟ ꓦꓰꓽ ꓠꓲꓹ ꓗꓪˍ ꓟꓲ ꓥꓪ ꓠꓴꓽ ꓔꓯ ꓘꓳ ꓣꓴ ꓐ ꓡ ꓝꓲ ꓠꓹ ꓟ꓾ ꓪꓴ-ꓢ ꓒꓬꓱꓽ ꓕꓯ ꓗꓪ ꓥꓪ ꓠꓴꓽ ꓠꓬ ꓔꓱꓹ ꓟˍ ꓡꓰꓽ ꓚ ꓟꓸ ꓖꓶˍ ꓡꓳ꓿
47004003	ꓶꓼ ꓓꓳꓽ ꓫꓱꓹ ꓓꓳ ꓕꓱ ꓟ ꓑꓲꓸ ꓞꓹ ꓐꓷˍ ꓠꓬ꓾ ꓟꓶꓽ ꓬꓰ ꓔꓬ ꓢꓴ ꓔꓯ ꓟꓳꓸ ꓑꓲꓸ ꓞꓹ ꓟ ꓥꓳ꓿
47004004	ꓪꓴ-ꓢ ꓬꓲ ꓒꓬꓱꓽ ꓥ ꓟ ꓙꓲ-ꓢꓴ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓶꓼ ꓓꓳꓽ ꓫꓱꓹ ꓓꓳ ꓠꓬꓲ ꓟꓳ ꓓꓴ ꓔꓯ ꓬꓲ ꓪꓽ ꓟꓽ ꓟꓳ ꓝꓲ ꓠꓹ ꓟ꓾ ꓟꓲ ꓠꓯ ꓕꓱ ꓟ ꓬꓲ ꓢꓲꓺ ꓡꓰ꓾ ꓟꓽ ꓙꓵꓻ ꓢꓴ ꓐꓴ ꓙꓽ ꓠꓲꓹ ꓟꓬ ꓢꓶꓽ ꓔꓯ ꓔꓶ ꓡꓰ ꓝꓲˍ ꓡꓳ꓿
47004005	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠꓽ ꓚꓲ ꓛꓬ ꓔꓯꓸ ꓟꓳꓸ ꓟꓽ ꓚ ꓟꓸ꓿ ꓙꓲ-ꓢꓴ ꓬꓰ-ꓢꓴ ꓠꓬ ꓢꓲ ꓒ ꓥ ꓟ ꓐꓰ꓾ ꓥꓪ ꓠꓴꓽ ꓠꓬ ꓬꓰ-ꓢꓴ ꓐꓱ ꓶ ꓠꓴ ꓪꓽ ꓚꓳ ꓑꓸ ꓬꓰˍ ꓟ ꓚ ꓟꓸˍ ꓡꓳ꓿
47004006	ꓮ ꓡꓲꓳ ꓐꓯ ꓠꓬ꓾ ꓠꓬꓲ ꓟꓳ ꓓꓴ ꓠꓬ ꓠꓯ ꓞꓲꓹ ꓟ ꓗꓪ ꓐꓰ ꓣꓳꓺ ꓓꓳ ꓡ ꓝꓲ꓾ ꓐꓰ ꓐꓯ ꓢꓴ ꓪꓴ-ꓢ ꓬꓲ ꓖꓳ ꓕꓲ ꓣꓳ ꓡꓰ꓾ ꓬꓲ ꓐꓬꓱꓼ ꓡꓱꓼ ꓟ ꓔꓯ ꓢꓷˍ ꓟ ꓢꓷꓸ ꓠꓲꓹ ꓠꓬ ꓬꓰ-ꓢꓴ ꓙꓲ-ꓢꓴ ꓒꓬꓱꓽ ꓟꓬ ꓗꓪ ꓡꓬꓸ ꓖꓶ ꓢꓲ꓾ ꓣꓳ ꓠꓲꓹ ꓟ ꓗꓪ ꓣꓳꓺ ꓖꓶ ꓡꓺꓳ꓿
47004007	ꓖꓳ ꓡꓱ ꓥ ꓟꓲ ꓮꓽ ꓙꓵ ꓟ ꓕꓯꓽ ꓢꓲ ꓘꓳꓻ ꓙꓰˍ ꓟ ꓪ ꓠꓬꓲˍ ꓟ ꓕꓱ ꓟ ꓠꓬ꓾ ꓣꓳ ꓚꓲ ꓛꓬ ꓗꓪ ꓐꓰ ꓟꓽ ꓥ ꓥ꓾ ꓪꓴ-ꓢ ꓗꓪ ꓐꓰ ꓥ ꓟ ꓟꓳꓸ ꓖꓶ ꓠꓹ ꓟ꓾ ꓒꓵꓽ ꓶ ꓕꓱ ꓟ ꓠꓬ ꓣꓳ ꓠꓱꓸ ꓦꓱ ꓡꓴꓻ ꓗꓪ ꓙꓳˍ ꓡꓳ꓿
47004008	ꓥꓪ ꓠꓴꓽ ꓠꓬ ꓮ ꓡꓲ ꓕꓲ ꓛꓱꓽ ꓗꓪ ꓐꓰ ꓫꓸ ꓙꓵ ꓟꓶˍ ꓥ ꓟꓲ꓾ ꓠꓲꓹ ꓗꓷꓹ ꓟꓬ ꓗꓷꓹ ꓠꓬꓲ ꓟꓽ ꓗꓷ ꓡꓰ꓿ ꓓꓵꓽ ꓙꓽ ꓪꓴꓽ ꓧꓶꓻˍ ꓟꓲ ꓥꓳ ꓡꓳꓸ ꓓꓴ ꓒꓲꓼ ꓬꓰ ꓠ ꓛꓲ ꓟꓽ ꓗꓷ ꓡꓰ꓿
47004009	ꓗꓸ ꓧꓪ ꓟꓶˍ ꓟꓲ ꓒꓰꓺ ꓗꓷ ꓟ ꓟꓽ ꓥ꓿ ꓓꓶꓽ ꓓꓳꓽ ꓡꓰˍ ꓟꓲ ꓟꓽ ꓟꓶꓽ ꓡꓰ꓿
47004010	ꓬꓰ-ꓢꓴ ꓢꓯꓸ ꓔꓬ ꓟ ꓔꓯ ꓥꓪ ꓠꓴꓽ ꓖꓳ ꓓꓱ ꓗꓪ ꓐꓰ ꓟꓳꓸ ꓖꓶ ꓓꓳ ꓡ ꓠꓹ ꓟ꓾ ꓢꓲ ꓒ ꓬꓰ-ꓢꓴ ꓫꓵꓻˍ ꓟˍ ꓟꓲ ꓥꓪ ꓠꓴꓽ ꓖꓳ ꓓꓱ ꓗꓪ ꓮ ꓕꓯˍ ꓟꓲ ꓟꓯꓻ ꓞꓹ ꓡꓳ꓿
47004011	ꓮ ꓡꓲꓳ ꓐꓯ ꓠꓬ ꓬꓰ-ꓢꓴ ꓢꓯꓸ ꓔꓬ ꓟ ꓠꓬ꓾ ꓫꓵꓻ ꓗꓴˍ ꓟ ꓥꓪ ꓠꓴꓽ ꓧꓪ ꓖꓳ ꓓꓱ ꓗꓪ ꓟꓳꓸ ꓖꓶ ꓓꓳ ꓡ ꓠꓹ ꓟ꓾ ꓥꓪ ꓠꓴꓽ ꓠꓬ ꓮ ꓕꓯˍ ꓟꓲ ꓬꓰ-ꓢꓴ ꓐꓱ ꓶ ꓫꓵꓻ ꓠꓹ ꓟ ꓡꓯꓼ ꓙꓱ ꓖꓶ ꓔ ꓡꓳ꓿
47004012	ꓖꓳ ꓟ ꓗꓪ ꓐꓰ꓾ ꓥꓪ ꓠꓴꓽ ꓠꓯꓸꓼ ꓗꓪ ꓠꓬ ꓫꓵꓻˍ ꓟ ꓢꓯꓼ ꓕꓵꓼ ꓔꓬ ꓢꓲ꓾ ꓠꓴ ꓪꓽ ꓠꓯꓼ ꓗꓪ ꓠꓽ ꓢꓯꓼ ꓟꓬ ꓢꓯꓼ ꓕꓵꓼ ꓔꓬ ꓡꓳ꓿
47004013	ꓖꓳ ꓡꓱ ꓥ ꓟꓲ ꓕꓳ ꓶ ꓗꓪ꓾ ꓥꓪ ꓙꓵꓻˍ ꓠꓬꓲ ꓥꓪ ꓫ ꓕꓱ ꓗꓷꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ꓾ ꓥꓪ ꓠꓴꓽˍ ꓟꓲ ꓖꓳ ꓟ ꓐꓰ ꓕꓲ ꓡꓰꓹꓼ ꓦ ꓗꓪ ꓟ ꓙꓵ ꓠꓲꓹ ꓙꓳˍ ꓠꓬꓲ꓾ ꓥꓪ ꓠꓴꓽˍ ꓟꓲ ꓙꓵꓻ ꓢꓲ ꓫꓸ ꓕꓱˍ ꓟ ꓥ ꓡꓳ꓿
47004014	ꓮ ꓡꓲꓳ ꓐꓯ ꓠꓬ ꓢꓲ ꓒ ꓬꓰ-ꓢꓴ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓴ ꓡꓰ ꓣꓳ ꓔꓯˍ ꓟꓲ ꓬꓰ-ꓢꓴˍ ꓐꓰ ꓕꓲ ꓪꓺꓼ ꓢꓯꓸ ꓬꓲꓼ ꓡ ꓝꓲ ꓢꓲ ꓠꓬꓲ꓾ ꓥꓪ ꓠꓴꓽ ꓔꓯ ꓠꓬ ꓠꓴ ꓪˍ ꓐꓰ ꓕꓲ ꓪꓺꓼ ꓬꓲ ꓟꓲꓽ ꓙꓬ ꓗꓪ ꓧꓳꓽ ꓙꓰˍ ꓥꓳ꓾ ꓐꓰ ꓥꓪ ꓠꓴꓽ ꓢꓷˍ ꓡꓳ꓿
47004015	ꓕꓱ ꓟ ꓮꓽ ꓙꓵ ꓠꓬ ꓠꓴ ꓪꓽ ꓙꓲꓻ ꓖꓴ ꓥ ꓢꓲ꓾ ꓪꓴ-ꓢ ꓣꓱꓽ ꓛꓰ ꓡꓰ ꓡ ꓞꓳ ꓮꓽ ꓟꓬꓹ ꓔꓯ ꓡꓯꓼ ꓛꓲ ꓬꓰˍ ꓟ ꓗꓪ ꓐꓰ꓾ ꓫ ꓟꓳ ꓓꓴ ꓟꓬꓽ ꓡ ꓟꓬ ꓡ ꓢꓲ꓾ ꓖꓳ ꓟ ꓗꓪ ꓐꓰ ꓪꓴ-ꓢ ꓟꓬꓱ ꓓꓳꓽ ꓔꓯ ꓪ ꓜꓲ ꓓꓳꓹ ꓟꓴ ꓟꓶ ꓡꓰ ꓠꓹ ꓟ ꓥ ꓡꓳ꓿
47004016	ꓖꓳ ꓡꓱ ꓠꓬꓲ ꓥꓪ ꓠꓴꓽ ꓠꓲꓹ ꓟ ꓟꓽ ꓙꓬ ꓡꓰ꓿ ꓣꓳ ꓧꓪꓽ ꓖꓳ ꓓꓱ ꓕꓲꓽ ꓒꓳꓹ ꓗꓪ ꓟꓳꓽ ꓡꓰ ꓔꓬ ꓥ ꓟꓲ꓾ ꓦ ꓕꓲ ꓒꓳꓹ ꓗꓪ ꓠꓽ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓬꓲ ꓫꓵꓼ ꓒꓬꓱꓼ ꓡ ꓔꓬ ꓡꓳ꓿
47004017	ꓮ ꓡꓲꓳ ꓐꓯ ꓠꓬ ꓣꓳ ꓕꓲ ꓑꓹ ꓤ ꓡꓰ ꓡꓳꓻ ꓡꓳ ꓤ ꓫꓸ ꓙꓵˍ ꓟ ꓠꓬ꓾ ꓣꓳ ꓐꓱ ꓶ ꓔꓯꓺ ꓖꓴ ꓟꓽ ꓓ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓟꓬꓱ ꓓꓳꓽ ꓒꓬꓱꓼ ꓡ ꓝꓲˍ ꓡꓳ꓿
47004018	ꓖꓳ ꓡꓱ ꓠꓬꓲ ꓣꓳ ꓠꓬ ꓟꓬ ꓢꓶꓽ ꓡꓰ ꓟꓳꓻˍ ꓡꓳ ꓫꓵꓽ ꓔꓯ ꓥꓳ ꓡꓳꓸ ꓔꓬ ꓟ ꓟꓽ ꓥ꓿ ꓟꓽ ꓟꓳꓻˍ ꓡꓳ ꓫꓵꓽ ꓔꓯ ꓥꓳ ꓡꓳꓸ ꓔꓬ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓳꓻ ꓓꓻˍ ꓡꓳ ꓫꓵꓽ ꓠꓬ ꓕꓲ ꓑꓹ ꓤ ꓐꓱ ꓶˍ ꓡꓰꓽ ꓥ ꓢꓲ꓾ ꓟꓳꓻ ꓟꓽ ꓓꓻ ꓡꓳ ꓫꓵꓽ ꓠꓽ ꓕꓲ ꓞꓲꓼ ꓕꓲ ꓑ ꓟ ꓥ ꓡꓳ꓿
47005001	ꓟꓲ ꓠꓯ ꓗꓪ ꓟ ꓣꓳ ꓦꓲꓻ ꓐꓱ ꓥ ꓟ ꓖꓳ ꓓꓱ ꓕꓱ ꓟ ꓐꓬ ꓡꓰ ꓠꓬ꓾ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓟꓽ ꓥ ꓟ꓾ ꓟꓴꓽ ꓗꓪ ꓗꓪ ꓪꓴ-ꓢ ꓡꓰ ꓫꓬꓹ ꓔ ꓟ꓾ ꓕꓲ ꓞꓲꓼ ꓕꓲ ꓑ ꓐꓬ ꓡꓰ ꓟꓽ ꓓ ꓟ ꓦꓲ ꓕꓲ ꓦꓲ ꓙꓳˍ ꓟ ꓣꓳ ꓢꓷˍ ꓡꓳ꓿
47005002	ꓮ ꓟꓶ ꓧꓪꓽ ꓖꓳ ꓓꓱ ꓦꓲ ꓕꓱ ꓕꓲ ꓟ ꓗꓪ ꓣꓳ ꓠꓬ ꓚꓵ ꓚꓵ ꓠꓻ ꓪꓴꓽ ꓢꓲ꓾ ꓟꓴꓽ ꓗꓪ ꓗꓪ ꓟ ꓣꓳ ꓔꓬ ꓖꓴ ꓦꓲ ꓔꓯ ꓖꓪꓽ ꓪ ꓠꓹ ꓟ ꓠꓲꓹ ꓥꓳ ꓔꓬ ꓡꓳ꓿
47005003	ꓖꓳ ꓟ ꓖꓪꓽ ꓪˍ ꓕꓯ ꓠꓽ ꓣꓳ ꓠꓬ ꓙꓬꓽ ꓡꓯꓽ ꓟꓴ ꓟꓽ ꓗꓷ ꓡꓰ꓿
47005004	ꓮ ꓡꓲꓳ ꓐꓯ ꓠꓬ ꓧꓪꓽ ꓖꓳ ꓓꓱ ꓦꓲ ꓐꓱꓺ ꓕꓱ ꓕꓲ ꓦꓲ ꓗꓪ ꓔꓬ ꓕꓯ꓾ ꓶꓻ ꓡꓲꓽ ꓢꓲ ꓣꓳꓽ ꓠꓻ ꓪꓴꓽˍ ꓟ ꓠꓬ꓾ ꓕꓱ ꓕꓲ ꓦꓲ ꓔꓯ ꓡꓵꓸ ꓩꓴ ꓗꓷ ꓠꓲꓹ ꓫꓵˍ ꓠꓬꓲ ꓠꓽ ꓟꓽ ꓥ꓿ ꓖꓳ ꓕꓲ ꓦꓲ ꓔꓯ ꓖꓪꓽ ꓔ ꓠꓲꓹ ꓫꓵˍ ꓠꓬꓲ ꓠꓻ ꓪꓴꓽˍ ꓟ ꓥ ꓢꓲ꓾ ꓫꓵꓻ ꓗꓴꓸˍ ꓟ ꓕꓱ ꓟ ꓔꓯ ꓠꓬ ꓫꓵꓻ ꓟꓽ ꓗꓴꓸ ꓟ ꓖꓳ ꓓꓱ ꓑꓶꓸ ꓡꓰ ꓝꓲ ꓠꓹ ꓟ ꓥ ꓡꓳ꓿
47005005	ꓕꓱ ꓡꓱ ꓑꓶꓸ ꓡꓰ ꓠꓹ ꓟ ꓣꓳ ꓐꓱ ꓶ ꓙꓽ ꓖꓶ ꓔ ꓢꓴ ꓠꓬ ꓪꓴ-ꓢ ꓥ ꓢꓲ꓾ ꓕꓱ ꓟ ꓬꓲ ꓗꓸ ꓚꓵ ꓬꓰ ꓠꓹ ꓟ ꓢꓲ-ꓫꓬ-ꓟ-ꓦ ꓖꓶ ꓡ ꓢꓴˍ ꓟꓲ ꓬꓲ ꓥ ꓡꓳ꓿
47005006	ꓖꓳ ꓡꓱ ꓠꓬꓲ ꓣꓳ ꓠꓬ ꓮ ꓕꓯˍ ꓟꓲ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿ ꓖꓳ ꓡꓱ ꓢꓲ ꓣꓳ ꓠꓬ ꓧꓪꓽ ꓖꓳ ꓓꓱ ꓕꓱ ꓟ ꓗꓪ ꓢꓯꓸ ꓔꓬ ꓕꓯ꓾ ꓢꓲ ꓒ ꓡꓰ ꓣꓳ ꓐꓱ ꓶ ꓙꓽ ꓖꓶ ꓔ ꓟ ꓦꓲꓻˍ ꓐꓰ ꓗꓳꓹ ꓞ ꓟ ꓣꓳ ꓢꓷˍ ꓡꓳ꓿
47005007	ꓮ ꓡꓲꓳ ꓐꓯ ꓠꓬ ꓣꓳ ꓞꓳ ꓙꓳˍ ꓟ ꓠꓬ꓾ ꓟꓬ ꓢꓶ ꓡꓰ ꓡꓳꓸ ꓟꓳˍ ꓟ ꓔꓯ ꓠꓲꓹ ꓥꓳ ꓢꓲ ꓞꓳ ꓙꓳˍ ꓟ ꓟꓽ ꓥ꓿ ꓙꓵꓻ ꓠꓲꓹ ꓗꓪ ꓐꓰ ꓞꓳ ꓙꓳ ꓔꓬ ꓟ ꓥ ꓡꓳ꓿
47005008	ꓚꓵ ꓚꓵ ꓐꓯˍ ꓠꓬ꓾ ꓥꓪ ꓠꓴꓽ ꓠꓽ ꓖꓳ ꓓꓱˍ ꓐꓰ ꓧꓹ ꓗꓷ ꓢꓲ꓾ ꓢꓲ ꓒˍ ꓐꓰ ꓕꓲ ꓪꓺꓼ ꓦꓲ ꓖꓳ ꓟ ꓗꓪ ꓔꓬ ꓟꓶ ꓠꓹ ꓟ ꓔꓯ ꓪ ꓜꓲ ꓠꓲꓹ ꓫꓵˍ ꓡꓳ ꓫꓵ ꓥꓳ꓾ ꓐꓰ ꓠꓲꓹ ꓪꓴꓽ ꓪꓴˍ ꓐꓯ ꓐ ꓡ ꓡꓳ꓿
47005009	ꓖꓳ ꓡꓱ ꓠꓬꓲ꓾ ꓧꓪ ꓖꓳ ꓓꓱ ꓦꓲ ꓕꓱ ꓕꓲ ꓟ ꓗꓪ ꓔꓬ ꓥ ꓟꓲ꓾ ꓟꓽ ꓔꓬ ꓥ ꓟꓲ꓾ ꓥꓪ ꓠꓴꓽ ꓠꓬ ꓢꓲ ꓒ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓹ ꓟ ꓠꓲꓹ ꓫꓵˍ ꓡꓳ꓿
47005010	ꓮ ꓡꓲꓳ ꓐꓯ ꓠꓬ ꓖꓳ ꓓꓱ ꓗꓪ ꓔꓬ ꓕꓯ ꓬꓰ ꓗꓷ ꓟ꓾ ꓙꓲˍ ꓟ ꓟꓲ꓾ ꓥꓶˍ ꓟ ꓟꓲ꓾ ꓮꓽ ꓟ ꓮ ꓡꓲ ꓬꓰˍ ꓠꓬ꓾ ꓟꓶ ꓙꓲꓽ ꓙꓳˍ ꓟ ꓖꓳ ꓡꓱ ꓟꓶ ꓠꓹ ꓟ꓾ ꓙꓲ-ꓢꓴ ꓐꓯ ꓟꓴ ꓕꓲꓺ ꓟꓲꓽ ꓙꓬ ꓗꓪ ꓣꓳ ꓮꓽ ꓙꓵ ꓦꓰꓼ ꓞꓹ ꓠ ꓗꓹ ꓥꓳ꓿
47005011	ꓢꓲ ꓒ ꓔꓯ ꓙꓳ ꓒꓵꓽ ꓠꓯꓹ ꓟ ꓥꓪ ꓠꓴꓽ ꓢꓷꓸˍ ꓠꓬꓲ꓾ ꓢꓴ ꓔꓯˍ ꓟꓲ ꓬꓲ ꓖꓳ ꓡꓱ ꓘꓶꓸ ꓖꓶˍ ꓡꓳ꓿ ꓥꓪ ꓠꓴꓽ ꓠꓬ ꓮ ꓡꓲ ꓡꓴ ꓫꓵꓽ ꓞꓳ ꓤ ꓥ ꓟ ꓪꓴ-ꓢ ꓢꓷꓸˍ ꓡꓳ꓿ ꓝꓮꓲ ꓠꓴ ꓪꓽ ꓦꓰꓽ ꓠꓲꓹ ꓗꓪˍ ꓟꓲ ꓥꓪ ꓠꓴꓽ ꓔꓯ ꓢꓷꓸ ꓡꓰꓳ꓾ ꓐꓰ ꓥꓪ ꓥꓳ ꓡꓳꓸ ꓔꓬ ꓡꓳ꓿
47005012	ꓥꓪ ꓠꓴꓽ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓚꓲ ꓛꓬ ꓔꓯ ꓝꓮꓲ ꓕꓲ ꓧꓪꓹ ꓓꓳꓹ ꓟꓴˍ ꓟ ꓟꓽ ꓥ꓿ ꓠꓲꓹ ꓟ ꓔꓯ ꓟꓽ ꓡꓳꓸ ꓡꓳ꓾ ꓒꓬꓱꓽ ꓔꓯ ꓡꓳꓸ ꓢꓲ ꓘꓶꓽ ꓘꓹ ꓢꓴ ꓔꓯ ꓠꓴ ꓪꓽ ꓡꓰ ꓒꓳꓹ ꓖꓶ ꓓꓴ ꓙꓳ ꓠꓹ ꓟ ꓐꓰ꓾ ꓥꓪ ꓠꓴꓽ ꓑꓶꓸ ꓓꓴ ꓠꓴ ꓪꓽ ꓘꓶꓽ ꓘꓹ ꓓꓴ ꓙꓳ ꓠꓹ ꓟ ꓥ ꓡꓳ꓿
47005013	ꓥꓪ ꓠꓴꓽ ꓪꓴꓸ ꓐꓷˍ ꓠꓬ꓾ ꓪꓴ-ꓢ ꓐꓱ ꓶ ꓥ ꓢꓲ꓾ ꓠꓲꓹ ꓟ ꓢꓲꓽ ꓐꓷˍ ꓠꓬ꓾ ꓠꓴ ꓪꓽ ꓐꓱ ꓶ ꓥ ꓡꓳ꓿
47005014	ꓮꓽ ꓙꓵ ꓢꓴ ꓐꓱ ꓶ ꓕꓲ ꓣꓳ ꓫꓵꓻ ꓗꓷ ꓠꓬꓲ꓾ ꓮꓽ ꓙꓵ ꓢꓴ ꓠꓬ ꓬꓲ ꓫꓵꓻˍ ꓟ ꓔꓯ ꓑꓯꓹ ꓟꓶ ꓡꓰꓳ꓾ ꓐꓰ ꓥꓪ ꓠꓴꓽ ꓢꓷꓸ ꓕꓶꓻ ꓡꓰ ꓠꓬꓲ꓾ ꓙꓲ-ꓢꓴ ꓠꓵ ꓠꓲꓹ ꓡꓰ ꓥꓪ ꓠꓴꓽ ꓔꓯ ꓠꓬꓲꓸ ꓞꓹ ꓡꓳ꓿
47005015	ꓢꓯꓸ ꓔꓬ ꓢꓴ ꓠꓬ ꓕꓱ ꓡꓱ ꓖꓳ ꓑꓳ ꓚꓲ ꓛꓬ ꓐꓱ ꓶ ꓢꓯꓸ ꓔꓬ ꓟ ꓟꓽ ꓥ ꓥ꓾ ꓬꓲ ꓪꓽ ꓐꓱ ꓶ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓢꓴ ꓖꓳ ꓕꓲ ꓣꓳ ꓐꓱ ꓶ ꓢꓯꓸ ꓔꓬ ꓠꓹ ꓟ꓾ ꓬꓲ ꓠꓬ ꓮꓽ ꓙꓵ ꓢꓴ ꓐꓱ ꓶ ꓫꓵꓻꓳ꓿
47005016	ꓖꓳ ꓡꓱ ꓠꓬꓲ ꓕꓱ ꓡꓱ ꓖꓳ ꓑꓳ꓾ ꓥꓪ ꓠꓴꓽ ꓠꓬ ꓧꓪ ꓖꓳ ꓓꓱ ꓕꓲ ꓒꓳꓹ ꓓꓵꓽ ꓙ ꓚꓱꓹ ꓔꓯ ꓛꓳ ꓢꓲ ꓮꓸ ꓫꓵ ꓡ ꓞꓳ ꓔꓯˍ ꓟꓲ ꓟꓽ ꓦꓰꓽ꓿ ꓧꓪꓽ ꓖꓳ ꓓꓱ ꓚꓱꓹ ꓗꓪ ꓐꓰ ꓙꓲ-ꓢꓴ ꓔꓯ ꓥꓪ ꓠꓴꓽ ꓢꓷꓸ ꓠꓬꓲ ꓥ ꓟꓲ꓾ ꓕꓱ ꓡꓱ ꓖꓳ ꓑꓳ ꓠꓽ ꓖꓳ ꓡꓱ ꓟꓽ ꓥꓻꓳ꓿
47005017	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓐꓷˍ ꓠꓬ꓾ ꓬꓲ ꓠꓽ ꓡ ꓞꓳ ꓫꓵꓼ ꓒꓬꓱꓼ ꓡ ꓟ ꓥ ꓡꓳ꓿ ꓬꓲ ꓐꓰꓽ ꓠꓬ ꓗꓳꓸ ꓗꓷꓳ꓿ ꓠꓬꓲ ꓠꓹ꓾ ꓮꓽ ꓙꓵ ꓬꓲ ꓫꓵꓼ ꓒꓬꓱ ꓡ ꓟ ꓥ ꓡꓳ꓿
47005018	ꓕꓱ ꓟ ꓮꓽ ꓙꓵ ꓠꓬ ꓪꓴ-ꓢ ꓡꓰ ꓬꓰˍ ꓟ ꓥ ꓢꓲ꓾ ꓬꓲ ꓠꓬ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓣꓳ ꓔꓯ ꓬꓲˍ ꓐꓰ ꓧꓳꓹ ꓡꓰ ꓝꓲ ꓢꓲ ꓠꓬꓲ꓾ ꓧꓳꓹ ꓡꓰ ꓝꓲˍ ꓟ ꓟꓬꓱꓽ ꓣꓳ ꓔꓯ ꓡꓯꓼ ꓙꓱ ꓔ ꓡꓳ꓿
47005019	ꓪꓴ-ꓢ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓟꓲ ꓠꓯ ꓡ ꓞꓳ ꓔꓯ ꓬꓲˍ ꓐꓰ ꓧꓳꓹ ꓡꓰ ꓝꓲ ꓢꓲ꓾ ꓬꓲ ꓪꓽ ꓔꓯ ꓛꓬꓻ ꓖꓴ ꓥꓳꓽ ꓖꓴ ꓖꓽ ꓖꓶ ꓠꓹ ꓟ꓾ ꓧꓳꓹ ꓡꓰ ꓝꓲˍ ꓟ ꓐꓯ ꓘꓶ ꓥꓪ ꓠꓴꓽ ꓔꓯ ꓡꓯꓼ ꓙꓱ ꓔ ꓡꓳ꓿
47005020	ꓖꓳ ꓡꓱ ꓠꓬꓲ ꓪꓴ-ꓢ ꓠꓬ ꓥꓪ ꓠꓴꓽ ꓗꓪ ꓐꓰ ꓠꓴ ꓪꓽ ꓔꓯ ꓘꓶꓸ ꓖꓶˍ ꓟ ꓡꓰ ꓐꓰ꓾ ꓥꓪ ꓠꓴꓽ ꓠꓬ ꓙꓲ-ꓢꓴ ꓬꓲ ꓗꓴꓷ ꓝꓲ ꓓꓴ ꓥ ꓢꓲ꓾ ꓙꓲ-ꓢꓴ ꓐꓱ ꓶ ꓠꓴ ꓪꓽ ꓔꓯ ꓓꓰꓽˍ ꓠꓬꓲ꓾ ꓪꓴ-ꓢˍ ꓐꓰ ꓧꓳꓹ ꓡꓰ Gꓽ꓿
47005021	ꓣꓳ ꓔꓯ ꓙꓲ-ꓢꓴ ꓠꓯꓸꓼ ꓗꓪ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓒꓬꓱꓼ ꓡ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓝꓴꓲ ꓟꓽ ꓙꓳ ꓢꓴ ꓖꓳ ꓕꓲ ꓣꓳ ꓔꓯ꓾ ꓣꓳ ꓐꓱ ꓶ ꓝꓴꓲ ꓒꓬꓱꓼ ꓡ ꓝꓲꓳ꓿
47006001	ꓪꓴ-ꓢˍ ꓐꓰ ꓕꓲ ꓛꓳꓺꓼ ꓟꓬꓱꓽ ꓬꓰ ꓔꓬ ꓢꓴ ꓐꓴ ꓥꓪ ꓠꓴꓽ ꓡꓰ ꓘꓶꓸ ꓖꓶꓽˍ ꓠꓬꓲ꓾ ꓠꓴ ꓪꓽ ꓟꓶꓺ ꓗꓷ ꓟ ꓪꓴ-ꓢ ꓣꓱꓽ ꓛꓰ ꓔꓯ ꓮꓽ ꓔꓳ ꓕꓽ ꓗꓷ ꓡꓰ ꓝꓲ꓿
47006002	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ꓾ ꓘꓳ ꓣꓴ ꓓꓻˍ ꓟ ꓝꓲꓸ ꓗꓪ ꓠꓴ ꓔꓯ ꓥꓪ ꓠ ꓠꓹ ꓗꓷꓳ꓿ ꓢꓯꓼ ꓟꓬ ꓟꓶ ꓓꓻˍ ꓟ ꓦꓬꓼ ꓠꓬꓲ ꓗꓪ ꓠꓴ ꓔꓯ ꓥꓪ ꓬꓰ ꓙ ꓗꓷꓳ꓾ ꓐꓰ ꓐꓯˍ ꓡꓳ꓿ ꓠꓬꓲ ꓠꓹ꓾ ꓪꓴ-ꓢ ꓡꓰ ꓘꓳ ꓣꓴ ꓓꓻˍ ꓟ ꓝꓲꓸ ꓠꓬ ꓮ ꓟꓶ ꓥꓳ꓿ ꓠ ꓠꓹ꓾ ꓢꓯꓼ ꓟꓬ ꓟꓶ ꓓꓻˍ ꓟ ꓦꓬꓼ ꓠꓬꓲˍ ꓟꓲ ꓮ ꓟꓶ ꓥꓳ꓿
47006003	ꓪꓴ-ꓢ ꓟꓬꓱꓽ ꓬꓰˍ ꓟ ꓗꓪ ꓢꓴ ꓡꓰ ꓥꓪ ꓠꓴꓽ ꓔꓯ ꓓꓰꓺ ꓖꓴ ꓧꓪ ꓑꓶꓸ ꓟꓽ ꓙꓳ ꓠꓹ ꓟ꓾ ꓥꓪ ꓠꓴꓽ ꓠꓬ ꓮꓽ ꓟ ꓔꓯˍ ꓟꓲ ꓛꓲ ꓕꓲꓽ ꓓꓴ ꓟꓽ ꓗꓷ ꓡꓰ ꓝꓲ ꓠꓬꓲ꓿
47006004	ꓪ ꓜꓲ ꓥꓪ ꓠꓴꓽ ꓠꓽ꓾ ꓬꓰˍ ꓟ ꓮꓽ ꓙꓵ ꓗꓪ ꓪꓴ-ꓢ ꓬꓲ ꓚꓳ ꓑꓸ ꓥ ꓟ ꓟꓳꓸ ꓖꓶ ꓓꓳ ꓡ ꓝꓲ ꓠꓹ ꓟ꓾ ꓮꓽ ꓘꓶꓸ ꓜꓲꓽ ꓠ ꓗꓹ ꓟ ꓗꓪ꓾ ꓫꓸ ꓙꓵ ꓟꓷꓼ ꓙꓵˍ ꓟ ꓗꓪ꓾ ꓣꓱꓽ ꓟ ꓡꓳꓼ ꓟ ꓗꓪ꓾
47006005	ꓠꓲꓹ ꓫꓸ ꓟꓬ ꓫˍ ꓟ ꓗꓪ꓾ ꓢꓴ ꓡꓰ ꓓꓶꓽ ꓡ ꓟ ꓗꓪ꓾ ꓐꓱ ꓓꓴꓽ ꓗꓪ ꓐꓱ ꓡ ꓟ ꓗꓪ꓾ ꓞꓳ ꓜꓴꓻ ꓞꓳ ꓟꓯꓼ ꓡꓰ ꓚꓳꓸ ꓡ ꓟ ꓗꓪ꓾ ꓟꓬꓱꓽ ꓟꓬꓽˍ ꓟ ꓗꓪ꓾ ꓬꓲꓼ ꓟꓶ ꓟꓽ ꓪ ꓟ ꓗꓪ꓾ ꓦꓰꓼ ꓟꓷꓼˍ ꓟ ꓗꓪ꓾ ꓕꓱ ꓟꓬ ꓫꓵꓽ ꓔꓯ ꓠꓲꓹ ꓟ ꓫꓵ ꓢꓲ ꓜꓲꓽˍ ꓡꓳ꓿
47006006	ꓝꓮꓲ ꓥꓪ ꓠꓴꓽ ꓠꓬ꓾ ꓢꓲꓽ ꓢꓲꓽ ꓫꓬ ꓫꓬ ꓞꓳ ꓙꓳˍ ꓟ ꓗꓪ꓾ ꓙꓽ ꓜꓲꓼˍ ꓟ ꓗꓪ꓾ ꓜꓲꓽ ꓘꓴ ꓠꓲꓹ ꓗꓪ꓾ ꓠꓲꓹ ꓟ ꓙꓲˍ ꓟ ꓗꓪ꓾ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ꓾ ꓠꓵ ꓠꓲꓹ ꓚꓵ ꓗꓪ꓾
47006007	ꓔꓱꓹˍ ꓟ ꓟꓸ ꓟꓲꓽ ꓗꓪ꓾ ꓪꓴ-ꓢ ꓪꓽ ꓠꓬꓲˍ ꓟ ꓗꓪ꓾ [ꓥꓪ ꓠꓴꓽ ꓠꓽ ꓪꓴ-ꓢ ꓬꓲ ꓚꓳ ꓑꓸ ꓥ ꓟ ꓟꓳꓸ ꓖꓶˍ ꓡꓳ]꓿ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓠꓬ꓾ ꓡꓯꓼ ꓶꓸ ꓡꓯꓼ ꓙ ꓗꓪ ꓥꓪ ꓠꓴꓽ ꓣꓱꓽ ꓓꓴ ꓟꓯꓼ ꓶꓻ ꓥ ꓡꓳ꓿
47006008	ꓢꓴ ꓡꓰ ꓥꓪ ꓠꓴꓽ ꓟꓬꓱ ꓓꓳꓽ ꓒꓬꓹ ꓡ ꓟˍ ꓟꓲ ꓔꓳꓹ ꓜꓳꓽ ꓠꓬꓲꓳ꓿ ꓫꓱꓸ ꓖꓶ ꓡ ꓟˍ ꓟꓲ ꓟꓶ ꓠꓬꓲꓳ꓿ ꓢꓴ ꓡꓰ ꓥꓪ ꓠꓴꓽ ꓔꓯ ꓞꓳ ꓗꓶꓸ ꓚꓬꓹ ꓖꓶ ꓡ ꓥ ꓟꓲ꓾ ꓥꓪ ꓠꓴꓽ ꓠꓽ ꓔꓱꓹ ꓥꓳꓽˍ ꓡꓰ ꓫꓸ ꓕꓱˍ ꓡꓳ꓿
47006009	ꓥꓪ ꓠꓴꓽ ꓔꓯ ꓢꓴꓻ ꓢꓷꓸ ꓟ ꓡꓰ ꓐꓰ ꓗꓹ ꓟꓲ꓾ ꓢꓴ ꓡꓰ ꓟꓽ ꓢꓷꓸ ꓟ ꓡꓰ ꓐꓰ ꓚꓬꓹ ꓡꓳ꓿ ꓫꓵꓻ ꓢꓴˍ ꓡꓰ ꓐꓰ ꓗꓹ ꓟꓲ꓾ ꓠꓬꓲ ꓠꓹ꓾ ꓥꓪ ꓠꓴꓽ ꓠꓬ ꓢꓯꓸ ꓔꓬ ꓢꓰꓽ ꓡꓳ꓿ ꓓꓶꓽˍ ꓟ ꓟꓶ ꓡꓰˍ ꓟꓲ ꓫꓵꓻ ꓗꓪ ꓛꓲ ꓟꓽ ꓗꓷ ꓡꓰ꓿
47006010	ꓠꓲꓹ ꓟ ꓫꓸ ꓟ ꓡꓰ ꓐꓰ ꓗꓹ ꓟꓲ꓾ ꓮ ꓕꓯˍ ꓟꓲ ꓗꓹ ꓛꓲˍ ꓡꓳ꓿ ꓞꓳ ꓫꓸˍ ꓡꓰ ꓐꓰ ꓗꓹ ꓟꓲ꓾ ꓮꓽ ꓟꓬꓹ ꓣꓳ ꓔꓯ ꓐꓳ ꓡꓰ ꓝꓲ ꓐ ꓡ ꓡꓳ꓿ ꓮꓸ ꓫꓵ ꓟꓽ ꓙꓳ ꓟ ꓡꓰ ꓐꓰ ꓗꓹ ꓟꓲ꓾ ꓮꓸ ꓫꓵˍ ꓟꓲ ꓙꓳ ꓢꓴˍ ꓡꓰ ꓐꓰ ꓗꓹ ꓡꓳ꓿
47006011	ꓘꓳ-ꓡꓱ-ꓕꓴ ꓢꓴꓳ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓔꓯ ꓮꓽ ꓙꓵ ꓔꓱꓹ ꓔꓱꓹꓼ ꓐꓯ ꓖꓶ ꓢꓲ꓾ ꓥꓪ ꓠꓴꓽ ꓠꓲꓹ ꓟˍ ꓟꓲ ꓠꓴ ꓪꓽ ꓐꓱ ꓶ ꓒꓴ ꓞꓹ ꓡꓳ꓿
47006012	ꓠꓲꓹ ꓟ ꓟꓽ ꓒꓴ ꓢꓴ ꓠꓬ ꓠꓴ ꓪꓽ ꓥꓳ꓾ ꓥꓪ ꓠꓴꓽ ꓟꓽ ꓥ꓿
47006013	ꓥꓪ ꓠꓬ ꓠꓴ ꓪꓽ ꓔꓯ ꓥꓪ ꓤ ꓠꓱ ꓐꓴ ꓔꓯˍ ꓡꓰ ꓐꓰ ꓫꓸ ꓕꓱ ꓟ ꓥꓳ꓿ ꓠꓴ ꓪꓽˍ ꓟꓲ ꓥꓪ ꓠꓴꓽ ꓔꓯꓸ ꓟꓳꓸ ꓠꓲꓹ ꓟ ꓒꓴ ꓡꓲꓸ ꓖꓶ ꓡꓯ꓿
47006014	ꓠꓴ ꓪꓽ ꓠꓬ ꓟꓽ ꓦ ꓡꓱ ꓢꓴˍ ꓐꓰ ꓕꓽ ꓝꓱ ꓡꓯ ꓗꓳ꓿ ꓬꓲ ꓪ ꓠꓬ ꓠꓴ ꓪꓽ ꓐꓱ ꓶ ꓛꓳ ꓒꓯ ꓬꓰ ꓟꓽ ꓜꓳꓽ꓿ ꓮ ꓡꓲꓳ ꓐꓯ ꓠꓬ꓾ ꓔꓱꓹ ꓜꓳꓽˍ ꓟ ꓐꓰ ꓥꓶˍ ꓟ ꓠꓬ ꓮꓸ ꓫꓵ ꓪꓽ ꓡꓯꓽ ꓘꓳ ꓓꓴ ꓙꓳˍ ꓡ? ꓠꓬꓲ ꓟꓳ ꓓꓴˍ ꓐꓰ ꓠꓯ ꓞꓲꓹ ꓟ ꓠꓬ ꓮꓸ ꓫꓵ ꓙꓻ ꓡꓯꓽ ꓘꓳ ꓓꓴ ꓙꓳˍ ꓡ?
47006015	ꓙꓲ-ꓢꓴˍ ꓐꓰ ꓢ-ꓓꓯ ꓠꓬ ꓮꓸ ꓫꓵ ꓕꓽ ꓡꓯꓽ ꓘꓳ ꓓꓴ ꓙꓳˍ ꓡ? ꓦ ꓡꓱ ꓢꓴˍ ꓐꓰ ꓟꓽ ꓦ ꓡꓱ ꓢꓴ ꓠꓬ ꓮꓸ ꓫꓵ ꓑꓯꓹ ꓡꓯꓽ ꓘꓳ ꓓꓴ ꓙꓳˍ ꓡ?
47006016	ꓪꓴ-ꓢ ꓦꓲˍ ꓐꓰ ꓠꓲꓽ ꓐꓬꓱꓽ ꓠꓬ ꓮꓸ ꓫꓵ ꓧꓳꓹ ꓡꓯꓽ ꓘꓳ ꓓꓴ ꓙꓳˍ ꓡ? ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ꓾ ꓥꓪ ꓠꓬ ꓥꓪ ꓑ ꓫꓬꓼ ꓐꓴˍ ꓐꓰ ꓔꓬ ꓢꓲ꓾ ꓬꓲ ꓪꓽ ꓗꓳ ꓡꓳ ꓗꓪ ꓫꓱꓽˍ ꓥꓳ꓿ ꓥꓪ ꓠꓬ ꓬꓲ ꓪꓽ ꓪꓴ-ꓢ ꓬꓰ ꓢꓲ꓾ ꓬꓲ ꓪꓽˍ ꓟꓲ ꓥꓪ ꓑ ꓫꓬꓼ ꓬꓰˍ ꓥꓳ꓾ ꓐꓯˍ ꓟ ꓡꓰ ꓐꓰ꓾ ꓣꓳ ꓠꓬ ꓢꓯꓸ ꓔꓬ ꓟ ꓪꓴ-ꓢ ꓬꓲ ꓦꓲ ꓥ ꓡꓳ꓿
47006017	ꓖꓳ ꓡꓱ ꓠꓬꓲ ꓢꓲ ꓒ ꓡꓰ꓾ ꓠꓴ ꓪꓽ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓐꓰ ꓓꓳ ꓡ ꓢꓲ꓾ ꓬꓲ ꓪꓽˍ ꓐꓰ ꓗꓳꓹ ꓞ ꓢꓲ ꓠꓬꓲ꓾ ꓟꓽ ꓫꓬꓻˍ ꓟ ꓕꓲ ꓫꓵꓽ ꓔꓯˍ ꓟꓲ ꓕꓽ ꓫꓱꓹ꓿ ꓖꓳ ꓡꓱ ꓠꓬ ꓠꓴ ꓪꓽ ꓔꓯ ꓥꓪ ꓘꓳ ꓣꓴ ꓢꓲ꓾
47006018	ꓥꓪ ꓠꓬ ꓠꓴ ꓪꓽ ꓐꓹ ꓐ ꓬꓰ ꓢꓲ ꓠꓬꓲ꓾ ꓠꓴ ꓪꓽ ꓠꓬ ꓥꓪ ꓮꓺ ꓐꓲ ꓮꓸ ꓟꓲꓽ ꓐꓴ ꓬꓰˍ ꓥꓳ꓾ ꓐꓰ ꓮꓸ ꓫꓵˍ ꓟꓲ ꓐ ꓡ ꓢꓴ ꓢꓲ ꓒ ꓡꓰ ꓐꓯˍ ꓡꓳ꓿
47007001	ꓠꓲꓹ ꓠꓵ ꓢꓴ ꓐꓴꓳ꓾ ꓙ ꓟꓳ ꓘꓶ ꓕꓱ ꓟꓬ ꓘꓶꓽ ꓙꓳˍ ꓠꓬꓲ꓾ ꓣꓳ ꓧꓪꓽ ꓖꓳ ꓓꓱˍ ꓐꓰ ꓦꓻ ꓗꓪ ꓟꓽ ꓫꓬꓻ ꓟꓽ ꓖꓼ ꓟ ꓮꓽ ꓙꓵ ꓗꓪ ꓐꓰ ꓢꓲꓽ ꓫꓬ ꓡꓰ ꓝꓲ꓿ ꓪꓴ-ꓢ ꓔꓯ ꓙꓳ ꓒꓵꓽˍ ꓟ ꓠꓯꓸꓼ ꓗꓪ꓾ ꓣꓳꓽ ꓢꓲ ꓚꓰꓸ ꓟꓶ ꓡꓰ ꓟ ꓕꓱ ꓟ ꓔꓯ ꓜꓳꓽ ꓓꓰ ꓡꓰ ꓝꓲ ꓡꓯ꓿
47007002	ꓠꓴ ꓪꓽ ꓠꓲꓹ ꓟ ꓠꓬ ꓥꓪ ꓠꓴꓽ ꓔꓯꓸ ꓟꓳꓸ ꓒꓴ ꓖꓶ ꓡꓯ꓿ ꓥꓪ ꓠꓴꓽ ꓠꓬ ꓮꓽ ꓟ ꓔꓯ_ ꓟꓲ ꓟꓽ ꓛꓬ ꓡꓰ ꓠꓬꓲ꓿ ꓮꓽ ꓟ ꓔꓯˍ ꓟꓲ ꓟꓽ ꓐꓬ ꓡꓰ ꓝꓲ ꓠꓬꓲ꓿ ꓮꓽ ꓟ ꓔꓯˍ ꓟꓲ ꓟꓽ ꓒꓬꓸ ꓜꓽ ꓠꓬꓲ꓿
47007003	ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓠꓴ ꓪꓽ ꓔꓯ ꓝꓴꓲ ꓓꓰˍ ꓟ ꓟꓽ ꓥ꓿ ꓠꓴ ꓪꓽ ꓠꓬ ꓥꓪ ꓠꓴꓽ ꓠꓲꓹ ꓟ ꓗꓪ ꓮ ꓕꓯˍ ꓟꓲ ꓓꓯꓹ ꓠꓬꓲ꓾ ꓧꓶꓸ ꓕꓯ ꓥꓪ ꓐꓯ ꓗꓷ ꓟ ꓡꓰ ꓐꓰ꓾ ꓥꓪ ꓠꓴꓽ ꓠꓬ ꓠꓴ ꓪꓽˍ ꓐꓰ ꓕꓲ ꓛꓳꓺꓼ ꓫꓵꓻˍ ꓟꓲ ꓫꓵ꓾ ꓢꓯꓸˍ ꓟꓲ ꓢꓯꓸ ꓔꓬ ꓠꓲꓹ ꓫꓵˍ ꓡꓳ ꓫꓵꓽ ꓥ ꓡꓳ꓿
47007004	ꓥꓪ ꓠꓬ ꓠꓴ ꓪꓽ ꓔꓯ ꓮꓽ ꓘꓶꓸ ꓦ ꓡꓱ ꓐꓳ ꓢꓲ ꓠꓴ ꓪꓽ ꓑꓶꓸ ꓓꓴ ꓮꓽ ꓘꓶꓸ ꓘꓶꓽ ꓘꓹ ꓡꓳ꓿ ꓖꓳ ꓡꓱ ꓠꓬꓲ ꓥꓪ ꓠꓴꓽ ꓫꓸ ꓙꓵˍ ꓟ ꓮꓽ ꓙꓵ ꓗꓪˍ ꓟꓲ ꓠꓲꓹ ꓗꓴ ꓟꓬ ꓗꓴ ꓟˍ ꓐꓰ ꓗꓹ ꓛꓲˍ ꓟ ꓐꓲ ꓡꓶꓽ ꓡꓰꓳ꓿
47007005	ꓮ ꓡꓲꓳ ꓐꓯ ꓠꓬ ꓧꓶꓸ ꓕꓯ ꓥꓪ ꓠꓴꓽ ꓟ-ꓢꓲ-ꓓꓳ ꓗꓪ ꓛꓲ ꓬꓰ ꓕꓯ ꓥ ꓟꓲ꓾ ꓧꓪꓽ ꓖꓳ ꓓꓱ ꓗꓪ ꓥꓪ ꓠꓴꓽ ꓪꓴ ꓧꓶ ꓠꓽ ꓟꓽ ꓪ꓿ ꓮ ꓡꓲ ꓕꓲ ꓒꓳꓹ ꓗꓪˍ ꓟꓲ ꓥꓪ ꓠꓴꓽ ꓔꓯ ꓘꓶꓻ ꓡꓶꓽ ꓡ ꓟ ꓐꓰ ꓔꓳꓹ ꓡꓯꓽ ꓘꓳ ꓡ ꓟ ꓙꓳˍ ꓠꓬꓲ꓾ ꓠꓲꓹ ꓟ ꓗꓪ ꓙꓳꓺ ꓓꓴˍ ꓐꓰ ꓙꓽ ꓫꓸ ꓓꓴ ꓗꓷ ꓡꓰꓳ꓿
47007006	ꓖꓳ ꓡꓱ ꓥ ꓟꓲ ꓠꓲꓹ ꓟ ꓫꓸ ꓢꓴ ꓔꓯ ꓠꓲꓹ ꓗꓴ ꓖꓶ ꓢꓴ ꓪꓴ-ꓢ ꓡꓰ꓾ ꓕꓲ-ꓔꓳ ꓔꓯ ꓝꓲ ꓩꓴ ꓡ ꓢꓲ꓾ ꓥꓪ ꓠꓴꓽ ꓔꓯ ꓠꓲꓹ ꓟ ꓗꓴ ꓖꓶꓽ ꓡꓺꓳ꓿
47007007	ꓬꓲ ꓛꓲ ꓡ ꓟ ꓗꓪ ꓐꓰˍ ꓡꓰ ꓟꓽ ꓞꓲ꓾ ꓠꓴ ꓪꓽ ꓡꓰ ꓬꓲ ꓔꓯ ꓠꓲꓹ ꓟ ꓗꓴ ꓖꓶˍ ꓟ ꓗꓪ ꓐꓰˍ ꓟꓲ ꓥꓪ ꓠꓴꓽ ꓠꓲꓹ ꓗꓴ ꓟꓶ ꓡꓰꓳ꓿ ꓝꓮꓲ ꓠꓬ ꓬꓲ ꓡꓰ꓾ ꓠꓴ ꓪꓽ ꓠꓽ ꓥꓪ ꓔꓯ ꓮ ꓡꓲ ꓛꓲ ꓢꓲꓼ ꓙꓬ ꓔꓬ ꓟ ꓐꓰ꓾ ꓥꓪ ꓐꓱ ꓶ ꓮ ꓡꓲ ꓠꓲꓹ ꓟ ꓫꓸ ꓔꓬ ꓟ ꓐꓰ꓾ ꓥꓪ ꓔꓯ ꓮ ꓡꓲ ꓠꓲꓹ ꓟ ꓥꓳ ꓔꓬ ꓟ ꓐꓯ ꓖꓶ ꓡ ꓠꓬꓲ꓾ ꓥꓪ ꓪ ꓜꓲꓻ ꓗꓹ ꓛꓲ ꓡꓰꓳ꓿
47007008	ꓧꓶꓸ ꓕꓯ ꓟ ꓥꓪ ꓕꓳ ꓶ ꓡꓯꓼ ꓫꓴ ꓡꓰ ꓠꓴ ꓪꓽ ꓔꓯ ꓠꓲꓹ ꓟ ꓫꓸ ꓡꓰ ꓝꓲ ꓠꓬꓲ꓾ ꓥꓪˍ ꓟꓲ ꓮ ꓔꓲꓸ ꓤ ꓠꓲꓹ ꓟ ꓫꓸ ꓡꓰꓳ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓠꓽ ꓠꓲꓹ ꓟ ꓟꓽ ꓫꓸ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓖꓳ ꓟ ꓡꓰ ꓠꓴ ꓪꓽ ꓔꓯ ꓕꓲ ꓑꓹ ꓤˍ ꓡꓰꓽ ꓠꓲꓹ ꓟ ꓫꓸ ꓡꓰ ꓝꓲˍ ꓟ ꓥꓪ ꓡꓳꓸ ꓓꓳ ꓡꓺꓳ꓿
47007009	ꓮ ꓟꓶ ꓥꓪ ꓗ ꓛꓲˍ ꓟ ꓠꓬ꓾ ꓠꓴ ꓪꓽ ꓔꓯ ꓕꓳ ꓶ ꓖꓳ ꓟ ꓡꓰ ꓠꓲꓹ ꓟ ꓫꓸ ꓡꓰ ꓝꓲˍ ꓟ ꓗꓪ ꓐꓰ ꓠꓽ ꓟ ꓥ꓿ ꓠꓴ ꓪꓽ ꓠꓲꓹ ꓟ ꓫˍ ꓟ ꓠꓬ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓚꓱꓹ ꓗꓷ ꓡꓰ ꓠꓬꓲ ꓥꓪ ꓗꓹ ꓛꓲˍ ꓟ ꓥ ꓡꓳ꓿ ꓠꓴ ꓪꓽ ꓠꓲꓹ ꓟ ꓫꓸ ꓠ ꓗꓷ ꓡꓰ ꓟ ꓠꓬ ꓪꓴ-ꓢ ꓠꓲꓹ ꓡꓶ ꓗꓪ ꓐꓰ ꓥ ꓢꓲ꓾ ꓠꓴ ꓪꓽ ꓠꓬ ꓥꓪ ꓠꓴꓽ ꓑꓶꓸ ꓓꓴ ꓮꓸ ꓫꓵ ꓫꓺ ꓡꓰ ꓓꓴ ꓟꓽ ꓙꓳ꓿
47007010	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯꓺˍ ꓐꓰ ꓡꓻˍ ꓟ ꓠꓲꓹ ꓟ ꓫꓸˍ ꓟ ꓡꓰ꓾ ꓢꓯꓼ ꓟꓬ ꓟꓶ ꓡꓰ ꓠꓹ ꓟ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓟ ꓬꓰ ꓓꓳ ꓡ ꓝꓲˍ ꓠꓬꓲ꓾ ꓮꓸ ꓫꓵ ꓟꓽ ꓛꓵ꓿ ꓖꓳ ꓡꓱ ꓥ ꓟꓲ ꓟꓲ ꓠꓯ ꓗꓪ ꓐꓰ ꓡꓻˍ ꓟ ꓠꓲꓹ ꓟ ꓫꓸˍ ꓟ ꓠꓬ ꓫꓵꓻˍ ꓟ ꓬꓰ ꓓꓳ ꓡ ꓝꓲˍ ꓡꓳ꓿
47007011	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯ ꓐꓰ ꓡꓻˍ ꓟ꓾ ꓠꓴ ꓪꓽ ꓠꓲꓹ ꓟ ꓫ ꓓꓴ ꓡꓰ ꓬꓰ ꓓꓳ ꓡ ꓟ ꓮ ꓡꓲ ꓡꓴ ꓫꓵꓽ ꓥ ꓟ꓾ ꓓꓵꓽ ꓙ ꓠꓬꓲ꓿ ꓠꓴ ꓪꓽ ꓔꓯ ꓮ ꓘꓶꓻ ꓛꓲ ꓕꓰꓻ ꓡ ꓝꓲˍ ꓟ꓾ ꓛꓬꓻ ꓖꓴ ꓓꓰꓺ ꓖꓴ ꓟꓽ ꓙꓳ ꓠꓹ ꓟ ꓮ ꓘꓶꓻ ꓛꓲ ꓢꓯꓼ ꓕꓵꓼ ꓠꓲꓹ ꓙꓳ ꓡ ꓝꓲˍ ꓟ꓾ ꓥꓶˍ ꓟ ꓔꓯ ꓮ ꓘꓶꓻ ꓛꓲ ꓠꓲꓹ ꓜꓳ ꓡ ꓝꓲˍ ꓟ꓾ ꓮ ꓘꓶꓻ ꓛꓲ ꓙꓳꓺ ꓒꓵꓽ ꓡ ꓝꓲˍ ꓟ꓾ ꓮ ꓘꓶꓻ ꓛꓲ ꓢꓲꓼ ꓙꓬ ꓡ ꓝꓲˍ ꓟ꓾ ꓮ ꓘꓶꓻ ꓛꓲ ꓠꓲꓹ ꓟ ꓡꓱꓻ ꓡ ꓝꓲˍ ꓟ꓾ ꓟꓽ ꓜꓳꓽˍ ꓟ ꓔꓯ ꓮ ꓘꓶꓻ ꓛꓲ ꓪꓽ ꓛꓴꓽ ꓚꓱꓹ ꓠꓲꓹ ꓫꓵ ꓡ ꓝꓲˍ ꓟ꓾ ꓕꓱ ꓟꓬ ꓟ ꓔꓯ ꓓꓵꓽ ꓙꓽ ꓠꓬꓲ꓿ ꓕꓱ ꓟꓬ ꓫꓵ ꓮꓽ ꓙꓵ ꓗꓪ ꓠꓴ ꓪꓽ ꓠꓬ ꓓꓰꓺ ꓖꓴ ꓟꓽ ꓙꓳ ꓢꓴ ꓥ ꓟ ꓟꓳꓸ ꓖꓶ ꓓꓳ ꓡꓺꓳ꓿
47007012	ꓖꓳ ꓡꓱ ꓠꓬꓲ ꓠꓴ ꓪꓽ ꓔꓯ ꓥꓪ ꓐꓳ ꓖꓶ ꓗꓷ ꓟ ꓠꓬ꓾ ꓛꓬ ꓗꓷ ꓢꓴ ꓑꓶꓸ ꓓꓴˍ ꓡꓰꓽ ꓟꓽ ꓥ꓿ ꓛꓬꓻ ꓡ ꓟ ꓜꓲꓽ ꓟꓶ ꓢꓴ ꓑꓶꓸ ꓓꓴˍ ꓟꓲ ꓟꓽ ꓥ꓿ ꓪꓴ-ꓢ ꓟꓲꓽ ꓙꓬ ꓗꓪ ꓠꓴ ꓪꓽ ꓠꓬ ꓥꓪ ꓠꓴꓽ ꓔꓯ ꓟꓳꓸ ꓮ ꓘꓶꓻ ꓛꓲ ꓠꓲꓹ ꓟ ꓡꓱˍ ꓟ ꓔꓯ ꓡꓳꓸ ꓓꓳ ꓡ ꓝꓲ ꓠꓹ ꓟ ꓥ ꓡꓳ꓿
47007013	ꓕꓱ ꓟꓬ ꓫꓵꓽ ꓗꓪ ꓐꓰ ꓥꓪ ꓠꓴꓽ ꓠꓲꓹ ꓗꓴ ꓟꓶˍ ꓡꓳ꓿ ꓖꓳ ꓟˍ ꓡꓰ ꓟꓽ ꓞꓲ꓾ ꓠꓴ ꓪꓽ ꓮꓽ ꓙꓵ ꓢꓴ ꓡꓰ ꓕꓲ-ꓔꓳ ꓔꓯ ꓢꓰꓺ ꓡꓰ ꓝꓲ ꓢꓲ ꓬꓲ ꓗꓹ ꓛꓲ ꓟꓶ ꓡꓰ ꓠꓬꓲ꓾ ꓥꓪ ꓠꓴꓽˍ ꓟꓲ ꓪ ꓜꓲꓻ ꓗ ꓛꓲˍ ꓡꓳ꓿
47007014	ꓮ ꓡꓲꓳ ꓐꓯ ꓠꓬ ꓕꓲ-ꓔꓳ ꓟꓲꓽ ꓙꓬ ꓗꓪ꓾ ꓠꓴ ꓪꓽ ꓓꓳꓽ ꓚ ꓢꓲ ꓥꓪ ꓘꓶꓽ ꓘꓹ ꓗꓷˍ ꓟꓲ꓾ ꓥꓪ ꓔꓯ ꓫꓸ ꓔꓳ ꓡꓰ ꓝꓲˍ ꓟ ꓟꓽ ꓙꓳ꓿ ꓠꓴ ꓪꓽ ꓔꓯ ꓥꓪ ꓠꓴꓽ ꓡꓰ ꓐꓯ ꓖꓶ ꓗꓷ ꓟ ꓮꓽ ꓙꓵ ꓔꓱꓹˍ ꓟ ꓥ ꓟ ꓡꓰ ꓐꓰ꓾ ꓕꓲ-ꓔꓳ ꓟꓲꓽ ꓙꓬ ꓗꓪ ꓥꓪ ꓘꓶ ꓘꓹ ꓟˍ ꓟꓲ ꓔꓱꓹˍ ꓟ ꓒꓬꓱꓼ ꓡꓺꓳ꓿
47007015	ꓝꓮꓲ ꓕꓲ-ꓔꓳ ꓔꓯ ꓠꓴ ꓪꓽ ꓮꓽ ꓙꓵ ꓢꓴ ꓡꓰ ꓮ ꓡꓲ ꓐꓰ ꓠ ꓡꓳꓹ ꓢꓲ꓾ ꓙꓳ ꓠꓬꓲ ꓛꓱꓽ ꓠꓬꓲ ꓐꓰ ꓘꓳ ꓣꓴ ꓖꓶ ꓡ ꓟ ꓔꓯ ꓬꓲ ꓓꓵꓽ ꓙꓽ ꓛꓲ ꓡ ꓠꓬ꓾ ꓬꓲ ꓠꓽ ꓠꓴ ꓪꓽ ꓔꓯ ꓪ ꓜꓲꓻ ꓢꓲꓼ ꓙꓬˍ ꓡꓳ꓿
47007016	ꓮꓸ ꓫꓵ ꓗꓪˍ ꓟꓲ ꓠꓴ ꓪꓽ ꓠꓬ ꓦ ꓡꓱ ꓐꓳ ꓓꓻˍ ꓠꓬꓲ ꓥꓪ ꓗꓹ ꓛꓲˍ ꓡꓳ꓿
47008001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓪꓴ-ꓢ ꓡꓰ ꓟ-ꓢꓲ-ꓓꓳ ꓗꓪ ꓟ ꓘꓴ ꓜꓲ ꓞꓳ ꓐꓴ ꓔꓯ ꓖꓶ ꓗꓷ ꓟ ꓣꓱꓽ ꓛꓰ ꓔꓯꓸ ꓟꓳꓸ꓾ ꓠꓴ ꓪꓽ ꓔꓯ ꓥꓪ ꓠꓴꓽ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
47008002	ꓬꓲ ꓪ ꓠꓬ ꓮꓽ ꓘꓶ ꓫꓸ ꓙꓵˍ ꓟ ꓤꓹ ꓠꓬꓲ ꓓꓴ ꓔꓳꓹ ꓜꓳꓽ ꓢꓲ ꓫꓸ ꓓꓰꓺ ꓡꓰˍ ꓟꓲ꓾ ꓬꓲ ꓪꓽ ꓗꓹ ꓛꓲˍ ꓟ ꓐꓲ ꓡꓶꓽ ꓡꓰ ꓢꓲ꓾ ꓮ ꓡꓲ ꓐ ꓡ ꓠꓬ ꓖꓳ ꓡꓱ ꓠꓲꓹ ꓡꓳꓻ ꓡꓳˍ ꓡꓰ ꓢꓴ ꓔꓯ ꓮꓽ ꓘꓶꓸ ꓬꓰ ꓙˍ ꓡꓳ꓿
47008003	ꓖꓳ ꓡꓱ ꓢꓲ ꓬꓲ ꓪꓽ ꓐ ꓡ ꓟ ꓕꓯꓽ ꓢꓲ ꓗꓪ ꓥ ꓟꓲ꓾ ꓣꓱꓽ ꓙˍ ꓟ ꓟꓬꓱꓽ ꓗꓪ ꓚꓲ ꓛꓬ ꓠꓲꓹ ꓡꓱ ꓢꓲ ꓢꓯꓼ ꓕꓵꓼ ꓗꓷꓳ꓾ ꓐꓰ ꓥꓪ ꓢꓷꓸ ꓙ ꓟꓳ ꓙ ꓠꓲꓹ ꓫꓵˍ ꓡꓳ꓿
47008004	ꓬꓲ ꓪꓽ ꓠꓲꓹ ꓡꓱˍ ꓟ ꓗꓪ ꓐꓰ ꓚꓲꓸ ꓛꓬ ꓡꓯꓼ ꓜꓴ ꓔꓴ ꓢꓲ꓾ [ꓬꓴ-ꓔ ꓟꓵꓽ ꓗꓪ ꓔꓬ ꓟ] ꓦ ꓡꓱ ꓢꓴ ꓐꓴ ꓔꓯ ꓣꓱꓽ ꓙˍ ꓟ ꓟꓬꓱꓽ ꓕꓱ ꓟ ꓗꓪ ꓔ ꓪ ꓡꓰ ꓠꓹ ꓟ꓾ ꓥꓪ ꓠꓴꓽ ꓔꓯ ꓓꓰꓽ ꓡꓺꓳ꓿
47008005	ꓝꓮꓲ ꓠꓬ ꓥꓪ ꓠꓴꓽ ꓟꓽ ꓥꓳ ꓡꓳꓸ ꓔ ꓟ ꓗꓪ꓾ ꓬꓲ ꓪꓽ ꓠꓬ ꓕꓲ ꓖꓳ ꓓꓱ ꓕꓲ ꓠꓲꓹ ꓟ ꓡꓱꓸꓼ ꓢꓲ ꓒ ꓔꓯ ꓧꓶꓸ ꓕꓯ ꓡꓯꓼ ꓙꓱ ꓖꓶ ꓢꓲ꓾ ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ ꓥꓪ ꓠꓴꓽ ꓔꓯˍ ꓟꓲ ꓬꓰ ꓙ ꓡꓺꓳ꓿
47008006	ꓟꓬꓱꓽ ꓕꓱ ꓟ ꓬꓰ ꓪꓴꓸ ꓔꓴ ꓢꓴ ꓠꓬ ꓕꓲ-ꓔꓳ ꓥ ꓠꓬꓲ꓾ ꓣꓱꓽ ꓙˍ ꓟ ꓟꓬꓱꓽ ꓕꓱ ꓟ ꓠꓴ ꓪꓽ ꓗꓳ ꓡꓳ ꓗꓪˍ ꓟꓲ ꓬꓰ ꓓꓳ ꓡꓰ ꓝꓲ ꓠꓹ ꓟ꓾ ꓥꓪ ꓠꓴꓽ ꓡꓰ ꓬꓲ ꓔꓯ ꓢꓯꓼ ꓖꓶ ꓗꓷꓳ꓿
47008007	ꓠꓴ ꓪꓽ ꓠꓬ ꓙꓵꓻ ꓠꓲꓹˍ ꓐꓰ ꓐꓯ ꓙꓻˍ ꓐꓰ ꓢꓷ ꓠꓲꓹˍ ꓐꓰ ꓠꓲꓹ ꓟ ꓡꓱˍ ꓟ ꓮꓽ ꓙꓵˍ ꓐꓰ꓾ ꓠꓴ ꓪꓽ ꓠꓯS ꓗꓪ ꓠꓵ ꓠꓲꓹ ꓐꓲ ꓞꓹ ꓟ ꓡꓰ ꓐꓰ꓾ ꓣꓱꓽ ꓙˍ ꓟ ꓟꓬꓱꓽ ꓕꓱ ꓕꓲ ꓫꓵ ꓗꓪˍ ꓟꓲ ꓐꓲ ꓡꓶꓽ ꓡꓰ ꓝꓲ꓿
47008008	ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓠꓴ ꓪꓽ ꓔꓯ ꓕꓵꓼ ꓪꓽ ꓖꓶˍ ꓟ ꓟꓽ ꓥ꓿ ꓠꓱꓸ ꓐꓯꓼ ꓢꓴ ꓠꓲꓹ ꓟ ꓡꓱˍ ꓟ ꓔꓯ ꓖꓴ ꓢꓲ꓾ ꓠꓴ ꓪꓽˍ ꓟꓲ ꓠꓵ ꓠꓲꓹ ꓚꓵꓺ ꓙꓳ ꓟꓽ ꓙꓳ ꓤꓹ ꓠꓬꓲˍ ꓟ ꓥ ꓡꓳ꓿
47008009	ꓮ ꓡꓲꓳ ꓐꓯ ꓠꓬ ꓣꓳ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓬꓲ ꓣꓱꓽ ꓛꓰ ꓔꓯ ꓠꓴ ꓪꓽ ꓢꓷˍ ꓡꓳ꓿ ꓬꓲ ꓠꓬ ꓞꓳ ꓐꓳ ꓞꓳ ꓬꓲꓼ ꓥꓻ ꓥ ꓟꓲ꓾ ꓬꓲ ꓠꓬ ꓠꓴ ꓪꓽ ꓐꓱ ꓶ ꓞꓳ ꓫꓸ ꓒꓬꓱꓼ ꓡ ꓢꓲ꓾ ꓬꓲ ꓫꓸˍ ꓟ ꓗꓪ ꓐꓰ ꓠꓴ ꓪꓽ ꓔꓯ ꓞꓳ ꓐꓳ ꓒꓬꓱꓼ ꓡ ꓝꓲꓳ꓿
47008010	ꓫꓵꓽ ꓪꓴ ꓕꓱ ꓟ ꓔꓯꓸ ꓟꓳꓸ ꓥꓪ ꓓꓵꓽ ꓙˍ ꓟ ꓐꓯ ꓖꓶˍ ꓠꓬꓲ꓿ ꓮꓽ ꓠꓲꓹ ꓕꓯ ꓟꓬꓱꓽ ꓕꓱ ꓟ ꓬꓰ ꓪꓴꓸ ꓔꓴ ꓢꓴ ꓠꓬ ꓠꓴ ꓪꓽ ꓥ ꓟˍ ꓡꓰ ꓟꓽ ꓞꓲ꓾ ꓬꓰ ꓠꓲꓹ ꓙꓳ ꓢꓴˍ ꓟꓲ ꓠꓴ ꓪꓽ ꓥꓳ꓿
47008011	ꓖꓳ ꓡꓱ ꓠꓬꓲ ꓠꓴ ꓪꓽ ꓬꓰ ꓐ ꓡ ꓟ ꓔꓯ ꓛꓳ ꓢꓲ꓾ ꓟꓬꓱꓽ ꓕꓱ ꓟ ꓮꓸ ꓟꓲꓸ ꓬꓰ ꓓꓳ ꓡꓰ ꓝꓲ꓿ ꓠꓴ ꓪꓽ ꓠꓲꓹ ꓡꓱ ꓢꓲ ꓐꓯ ꓞꓷꓹ ꓔ ꓟ ꓔꓯ ꓬꓰ ꓓꓳ ꓡꓰ ꓠꓹ ꓟ ꓢꓯꓼ ꓕꓵꓼ꓿
47008012	ꓮ ꓡꓲꓳ ꓐꓯ ꓠꓬ ꓡꓯꓼ ꓫꓴ ꓖꓶ ꓠꓲꓹ ꓒꓴˍ ꓟ ꓠꓲꓹ ꓟ ꓙꓳˍ ꓕꓯ ꓠꓽ꓾ ꓪꓴ-ꓢ ꓘꓳ ꓣꓴ ꓠꓲꓹ ꓒꓴˍ ꓟ ꓥ ꓡꓳ꓿ ꓪꓴ-ꓢ ꓠꓽ ꓣꓳ ꓟꓽ ꓙꓳˍ ꓟ ꓔꓯ ꓛꓳ ꓢꓲ ꓧꓪ ꓔꓬ ꓟ ꓟꓽ ꓥ꓾ ꓣꓳ ꓙꓳˍ ꓟ ꓔꓯ ꓛꓳ ꓢꓲ ꓧꓪ ꓔꓬ ꓟ ꓥ ꓡꓳ꓿
47008013	ꓕꓱ ꓟ ꓠꓬ ꓢꓴ ꓔꓯ ꓢꓻ ꓡꓰ ꓝꓲ ꓢꓲ ꓠꓴ ꓪꓽ ꓔꓯ ꓫꓸ ꓡꓰ ꓝꓲ ꓠꓹ ꓟ ꓟꓽ ꓥ꓿ ꓬꓲˍ ꓡꓰ꓾ ꓮꓽ ꓙꓵ ꓗꓪ ꓕꓲꓽ ꓡꓰꓹꓼ ꓐꓰ ꓣꓱꓽ ꓓꓴ ꓟꓴꓺ ꓓꓴ ꓙꓳ ꓡꓰ ꓠꓹ ꓟ ꓥ ꓡꓳ꓿
47008014	ꓮ ꓟꓶ ꓕꓱ ꓕꓲ ꓝꓲꓸ ꓗꓪ ꓠꓴ ꓪꓽ ꓣꓱꓽ ꓓꓴ ꓙꓳˍ ꓟ ꓡꓰ ꓬꓲ ꓪꓽ ꓟꓽ ꓡꓳꓼ ꓟ ꓗꓪ ꓔ ꓙ ꓢꓲ꓾ ꓢ ꓖꓪ ꓬꓲ ꓪꓽ ꓙꓳꓻ ꓡ ꓠꓬ ꓠꓴ ꓪꓽ ꓟꓽ ꓡꓳꓼ ꓟ ꓗꓪ ꓔ ꓙ ꓡꓯꓽ ꓘꓳ ꓐ ꓡ ꓠꓹ ꓟ ꓥ ꓡꓳ꓿ ꓕꓱ ꓟ ꓗꓪ ꓐꓰ ꓮꓽ ꓙꓵ ꓢꓴ ꓔꓱ ꓟꓬꓸꓼ ꓙꓳ ꓠꓹ ꓟ ꓥ ꓡꓳ꓿
47008015	ꓕꓱ ꓟ ꓠꓬ ꓕꓳ ꓶ ꓗꓪ꓾ ꓮꓽ ꓟꓬꓹ ꓫ ꓟꓶ ꓢꓴˍ ꓠꓬ ꓜꓰꓻ ꓡꓰ ꓟ ꓟꓽ ꓙꓳ꓾ ꓮꓽ ꓔꓲ ꓤ ꓫ ꓟꓶ ꓢꓴˍ ꓟꓲ ꓟꓽ ꓡꓳꓼ ꓟꓽ ꓗꓷ ꓡꓰ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥꓳ꓿
47008016	ꓠꓴ ꓪꓽ ꓐꓱ ꓶ ꓥꓪ ꓠꓲꓹ ꓡꓱˍ ꓟ ꓡꓰ ꓐꓰ꓾ ꓕꓲ-ꓔꓳ ꓔꓯˍ ꓟꓲ ꓠꓲꓹ ꓡꓱ ꓝꓲ ꓢꓴ ꓪꓴ-ꓢ ꓔꓯ ꓫꓸ ꓟꓳ꓿
47008017	ꓬꓲ ꓠꓬ ꓥꓪ ꓠꓴꓽ ꓡꓰ ꓓꓰꓽˍ ꓟ ꓔꓯ ꓘꓳ ꓣꓴˍ ꓟ ꓡꓰ ꓟꓽ ꓞꓲ꓾ ꓬꓲ ꓚꓲ ꓛꓬˍ ꓟꓲ ꓮꓽ ꓘꓶꓸ ꓠꓲꓹ ꓡꓱˍ ꓠꓬꓲ꓾ ꓬꓲ ꓓꓻ ꓬꓲ ꓠꓴ ꓪꓽ ꓔꓬ ꓗꓪ ꓡ ꓗꓷ ꓟ ꓥ ꓡꓳ꓿
47008018	ꓥꓪ ꓠꓴꓽ ꓠꓬ ꓬꓲˍ ꓐꓰ ꓕꓲꓽ ꓛꓳꓺꓼ ꓬꓲꓼ ꓤ ꓠꓬꓲ ꓤ ꓕꓲ ꓣꓳ ꓝꓲ ꓩꓴ ꓡ ꓥꓳ꓿ ꓬꓲ ꓠꓬ ꓶꓼ ꓓꓳꓽ ꓫꓱꓹ ꓓꓳ ꓟꓬꓱꓽ ꓗꓪ ꓠꓲꓹ ꓡꓱˍ ꓟ ꓑꓶꓸ ꓓꓴ ꓘꓴ ꓜꓲ ꓞꓳ ꓮꓽ ꓙꓵ ꓡꓰ ꓞꓳ ꓒꓵꓽˍ ꓟ ꓕꓲ ꓣꓳ ꓥ ꓡꓳ꓿
47008019	ꓕꓱ ꓟ ꓡꓰ ꓟꓽ ꓞꓲ꓾ ꓬꓰ ꓙ ꓓꓴ ꓡꓯꓼ ꓫꓴ ꓕꓱ ꓟ ꓑꓶꓺ ꓖꓶ ꓙꓰˍ ꓕꓯ꓾ ꓥꓪ ꓠꓴˍ ꓐꓰ ꓕꓲ ꓛꓳꓺꓼ ꓓꓴ ꓓꓳ ꓛꓳꓽ ꓒꓯꓹ ꓬꓰ ꓠꓹ ꓟ꓾ ꓘꓴ ꓜꓲ ꓞꓳ ꓐꓴ ꓡꓰ ꓬꓲ ꓔꓯ ꓝꓲ ꓔ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓥꓪ ꓠꓴꓽˍ ꓟꓲ ꓪꓴ-ꓢ ꓟꓬꓱꓺ ꓓꓳꓽ ꓓꓳ ꓡ ꓠꓹ ꓟ ꓐꓰ꓾ ꓣꓱꓽ ꓙˍ ꓟ ꓟꓬꓱꓽ ꓕꓱ ꓟ ꓗꓪ ꓥꓪ ꓠꓴꓽ ꓠꓲꓹ ꓡꓳꓻˍ ꓟ ꓟꓳꓸ ꓖꓶ ꓓꓳ ꓡ ꓠꓹ ꓟ ꓥ ꓡꓳ꓿
47008020	ꓣꓱꓽ ꓙ ꓓꓴ ꓡꓯꓼ ꓫꓴ ꓕꓱ ꓟ ꓑꓶꓸ ꓓꓴ ꓥꓪ ꓠꓴꓽ ꓔꓯ ꓮꓽ ꓟˍ ꓟꓲ ꓛꓬ ꓖꓴ ꓓꓰꓺ ꓓꓴ ꓟꓽ ꓙꓳ ꓠꓹ ꓟ ꓥꓪ ꓠꓴꓽ ꓤ ꓟꓳ ꓔꓬ ꓡꓳ꓿
47008021	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠꓽ ꓢꓲ ꓒ ꓟꓲꓽ ꓙꓬ ꓗꓪˍ ꓟꓲ꓾ ꓞꓳ ꓤ ꓟꓲꓽ ꓙꓬ ꓗꓪˍ ꓟꓲ꓾ ꓜꓳꓽˍ ꓟ ꓡꓰꓽ ꓬꓰ ꓠꓹ ꓟ ꓢꓯꓼ ꓕꓵꓼˍ ꓡꓳ꓿
47008022	ꓝꓮꓲ ꓥꓪ ꓠꓴꓽ ꓠꓬ ꓬꓲꓼ ꓤ ꓠꓬꓲ ꓤ ꓠꓱꓸ ꓐꓯꓼ ꓕꓲ ꓣꓳ ꓔꓯ ꓬꓲ ꓪꓽˍ ꓐꓰ ꓕꓲ ꓪꓺꓼ ꓝꓲ ꓩꓴ ꓗꓷꓳ꓿ ꓥꓪ ꓠꓴꓽ ꓠꓬ ꓮꓽ ꓟꓬꓹ ꓫꓵꓽ ꓗꓪ꓾ ꓬꓲ ꓠꓲꓹ ꓟ ꓡꓱꓻˍ ꓟ ꓔꓯ ꓮꓽ ꓟꓬ ꓧꓪꓹ ꓤꓹ ꓠꓬꓲ ꓟꓶꓳ꓿ ꓮ ꓟꓶ ꓬꓲ ꓠꓬ ꓠꓴ ꓪꓽ ꓔꓯ ꓮꓽ ꓘꓶꓸ ꓦ ꓡꓱ ꓐꓳˍ ꓟ ꓑꓶꓸ ꓓꓴ ꓪꓻ ꓜꓲꓻ ꓣꓱꓽ ꓙ ꓠꓲꓹ ꓡꓱˍ ꓡꓳ꓿
47008023	ꓕꓲ-ꓔꓳ ꓠꓬ ꓥꓪ ꓛꓳꓽ ꓒꓯꓹ ꓥ ꓢꓲ꓾ ꓥꓪˍ ꓐꓰ ꓕꓲ ꓛꓳꓺꓼ ꓠꓴ ꓪꓽ ꓐꓱ ꓶ ꓟꓬꓱꓽ ꓬꓰ ꓢꓴ ꓥ ꓡꓳ꓿ ꓬꓲ ꓔꓯ ꓛꓳ ꓡ ꓢꓴ ꓬꓲꓼ ꓤ ꓠꓬꓲ ꓤ ꓕꓱ ꓠꓬꓲ ꓣꓳ ꓟ ꓠꓬ ꓘꓴ ꓜꓲ ꓞꓳ ꓝꓲ ꓓꓴ ꓥ ꓢꓲ꓾ ꓬꓲ ꓪꓽ ꓠꓬ ꓙꓲ-ꓢꓴ ꓟꓬꓱ ꓓꓳꓽ ꓓꓳ ꓡ ꓝꓲ ꓢꓴ ꓥ ꓡꓳ꓿
47008024	ꓖꓳ ꓡꓱ ꓠꓬꓲ ꓕꓱ ꓕꓲ ꓧꓳꓽ ꓔꓯ ꓠꓴ ꓪꓽ ꓠꓵ ꓠꓲꓹ ꓗꓸ ꓚꓵ ꓟꓳꓸ ꓖꓶ꓿ ꓝꓮꓲ ꓠꓴ ꓪꓽ ꓑꓶꓸ ꓓꓴ ꓥꓪ ꓠꓴꓽ ꓘꓶ ꓘꓹ ꓗꓷ ꓟ ꓗꓸ ꓚꓵˍ ꓟꓲ ꓘꓴ ꓜꓲ ꓞꓳ ꓐꓴ ꓟꓳꓻ ꓪ ꓝꓲ꓿
47009001	ꓪꓴ-ꓢ ꓦ ꓡꓱ ꓢꓴ ꓐꓴ ꓔꓯ ꓬꓰ ꓙ ꓟ ꓟꓬꓱꓽ ꓔꓯ ꓟꓳ ꓐꓯˍ ꓠꓬ ꓠꓴ ꓪꓽ ꓔꓯ ꓥꓪ ꓐꓳ ꓖꓶ ꓟꓽ ꓛꓵꓳ꓿
47009002	ꓠꓴ ꓪꓽ ꓬꓰ ꓙ ꓠꓲꓹ ꓙꓳˍ ꓟ ꓥꓪ ꓢꓷꓸˍ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓔꓯ ꓫꓱꓸ ꓖꓶ ꓢꓲ꓾ ꓮ-ꓘꓷ-ꓬ ꓢꓴ ꓠꓬ ꓮꓽ ꓠꓲꓹ ꓕꓲ ꓘꓳꓼ ꓕꓯˍ ꓡꓰ ꓙꓽ ꓖꓶ ꓔꓸꓳ꓾ ꓐꓰ ꓟ-ꓢꓲ-ꓓꓳ ꓢꓴ ꓔꓯ ꓐꓯ ꓥꓪ ꓡꓰ ꓐꓯ ꓖꓶ ꓗꓷꓳ꓿ ꓖꓳ ꓡꓱ ꓢꓲ ꓠꓴ ꓪꓽ ꓠꓲꓹ ꓟ ꓡꓱˍ ꓟ ꓡꓰ ꓬꓲ ꓪꓽ ꓮꓽ ꓟꓬꓹ ꓣꓳ ꓔꓯ ꓡꓵꓹ ꓔꓴ ꓗꓷ ꓟ ꓥꓳ꓿
47009003	ꓖꓳ ꓡꓱ ꓠꓬꓲ꓾ ꓥꓪ ꓐꓯ ꓗꓷ ꓟ ꓡꓰ ꓐꓰ ꓕꓱ ꓕꓲ ꓫꓵ ꓗꓪ ꓠꓴ ꓪꓽ ꓙꓽ ꓖꓶ ꓪ ꓠꓹ ꓟ꓾ ꓝꓮꓲ ꓥꓪ ꓠꓴꓽ ꓡꓰ ꓠꓴ ꓪꓽ ꓔꓯ ꓓꓳꓹ ꓟꓴ ꓗꓷ ꓟ ꓘꓶꓽ ꓖꓳꓽ ꓟꓽ ꓗꓷ ꓡꓰ ꓠꓹ ꓟ꓾ ꓥꓪ ꓡꓰ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓝꓲ ꓩꓴ ꓡ ꓟ ꓥꓳ꓿
47009004	ꓕꓱ ꓟ ꓠꓬ ꓮ ꓧꓪꓹ꓾ ꓟ-ꓢꓲ-ꓓꓳ ꓢꓴˍ ꓟꓲ ꓥꓪˍ ꓐꓰ ꓕꓲ ꓛꓳꓺꓼ ꓡꓻ ꓢꓴ ꓙꓳ ꓢꓲ꓾ ꓠꓴ ꓪꓽ ꓟꓽ ꓙꓽ ꓖꓶ ꓔ ꓟ ꓔꓯ ꓟꓳꓻ ꓗꓷ ꓠꓬ꓾ ꓠꓴ ꓪꓽˍ ꓡꓰ ꓟꓽ ꓞꓲ꓾ ꓠꓴ ꓪꓽ ꓑꓶꓸ ꓓꓴ ꓘꓶ ꓘꓹ ꓗꓷ ꓢꓴ ꓥꓪ ꓠꓴꓽˍ ꓟꓲ ꓫꓸ ꓔꓳ ꓟꓽ ꓛꓲ ꓠꓹ ꓟ ꓐꓱ ꓶ ꓥꓳ꓿
47009005	ꓖꓳ ꓡꓱ ꓠꓬꓲ ꓠꓴ ꓪꓽ ꓡꓰ ꓖꓶ ꓙ ꓟꓳˍ ꓟ ꓡꓯꓼ ꓫꓴ ꓖꓳ ꓟ ꓠꓬ꓾ ꓟꓽ ꓓ ꓟꓽ ꓞ ꓟ ꓗꓪ ꓐꓰ ꓟꓽ ꓥ ꓥ꓾ ꓠꓲꓹ ꓒꓴ ꓒꓴˍ ꓡꓰ ꓖꓶ ꓪ ꓡꓰ ꓠꓹ ꓟ꓾ ꓝꓮꓲ ꓠꓬ ꓥꓪ ꓟꓽ ꓡ ꓕꓯˍ ꓡꓰ ꓙꓽ ꓖꓶ ꓟꓶ ꓡꓰ ꓠꓹ ꓟ꓾ ꓣꓳ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓠꓴ ꓪꓽ ꓔꓬ ꓗꓪ ꓧꓶꓸ ꓕꓯꓽ ꓝꓲ ꓩꓴ ꓡ ꓟ ꓥ ꓡꓳ꓿
47009006	ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓮ ꓔꓲꓸ ꓤˍ ꓡꓰ ꓫꓵꓸ ꓢꓴ ꓠꓬ ꓮ ꓔꓲꓸ ꓤˍ ꓡꓰ ꓫ ꓟꓶˍ ꓥꓳ꓿ ꓮꓽ ꓟꓬꓹ ꓫꓵꓸ ꓢꓴ ꓠꓽ ꓮꓽ ꓟꓬꓹ ꓫ ꓟꓶˍ ꓥꓳ꓿
47009007	ꓮꓽ ꓟ ꓠꓲꓹ ꓟ ꓗꓪ ꓚꓴ ꓬꓲꓹ ꓮ ꓡꓲ ꓓꓶꓽ ꓔ ꓠꓬ ꓖꓳ ꓡꓱ ꓖꓶ ꓠꓯꓹ ꓡꓳ꓿ ꓖꓶꓽ ꓟ ꓓꓻ ꓓꓻ ꓐꓰˍ ꓟꓲ ꓕꓽ ꓬꓰ꓿ ꓟꓽ ꓓ ꓟꓽ ꓞꓽˍ ꓟꓲ ꓕꓽ ꓬꓰ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓗꓹ ꓛꓲ ꓛꓲˍ ꓡꓰꓽ ꓖꓶ ꓡ ꓢꓴ ꓔꓯ ꓠꓲꓹ ꓠꓵˍ ꓡꓳ꓿
47009008	ꓠꓴ ꓪꓽ ꓠꓬ ꓮꓽ ꓙꓵ ꓟ ꓗꓪ꓾ ꓮ ꓕꓯˍ ꓟꓲ꓾ ꓮꓸ ꓫꓵ ꓗꓪˍ ꓟꓲ ꓣꓱꓽ ꓡꓳꓼ ꓡꓰ ꓢꓲ꓾ ꓙꓲˍ ꓟ ꓟꓬꓱꓽ ꓥ ꓕ ꓑꓳ ꓮꓽ ꓟꓬꓹ ꓬꓰ ꓪ ꓡꓰ ꓠꓹ ꓟ꓾ ꓪꓴ-ꓢ ꓠꓬ ꓣꓱꓽ ꓛꓰ ꓥ ꓕ ꓑꓳꓸ ꓠꓴ ꓪꓽ ꓔꓯ ꓐꓲꓺ ꓡꓶꓽ ꓡꓰ ꓝꓲ ꓐ ꓡ ꓡꓳ꓿
47009009	ꓕꓱ ꓟ ꓠꓬ ꓕꓳ ꓶ ꓗꓪ꓾ ꓬꓲ ꓠꓬ ꓞꓳ ꓫꓸ ꓐꓴ ꓔꓯ ꓠꓲꓹ ꓡꓳꓻ ꓡꓳˍ ꓡꓰꓽ ꓬꓲ ꓡꓯꓼ ꓫꓴ ꓑꓶꓺ ꓖꓶ ꓗꓷꓳ꓾ ꓬꓲ ꓔꓱꓹ ꓜꓳꓽˍ ꓟ ꓠꓬ ꓕꓲ ꓞꓲꓼ ꓕꓲ ꓑ ꓕꓶꓻ ꓞꓹ ꓡꓳ꓾ ꓐꓰ ꓐꓳ ꓔ ꓟ ꓡꓰ ꓐꓰ ꓥ ꓡꓳ꓿
47009010	ꓜꓻ ꓫꓵꓸ ꓫꓵ ꓢꓴ ꓔꓯ ꓜꓻ ꓫꓵꓸ ꓖꓶ ꓢꓲ꓾ ꓜꓽ ꓢꓴ ꓔꓯ ꓜꓽ ꓓꓴ ꓖꓶꓽ ꓜ ꓢꓴ ꓪꓴ-ꓢ ꓡꓰ꓾ ꓠꓴ ꓪꓽ ꓔꓱꓹ ꓜꓳꓽˍ ꓟ ꓗꓪ ꓐꓰ ꓢꓴ ꓔꓯ ꓐꓱꓻ ꓖꓶ ꓓꓴ ꓟꓬꓽ ꓠꓬꓲ ꓙꓳ ꓡ ꓠꓹ ꓟ꓾ ꓶꓼ ꓝꓲꓸ ꓗꓪ ꓟꓬꓽ ꓠꓬꓲ ꓫ ꓟꓶ ꓡꓰ ꓝꓲˍ ꓥꓳ꓿
47009011	ꓝꓮꓲ ꓠꓴ ꓪꓽ ꓠꓬ ꓢꓴ ꓔꓯ ꓖꓶꓽ ꓓꓴ ꓙꓳ ꓠꓹ ꓟ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓐꓳꓻ ꓡ ꓝꓲ ꓢꓲ꓾ ꓠꓴ ꓪꓽ ꓡꓰ ꓢꓴ ꓔꓯ ꓖꓶˍ ꓟ ꓡꓯꓼ ꓫꓴ ꓕꓱ ꓟ ꓥꓪ ꓠꓴꓽ ꓡꓰ ꓑꓶꓺ ꓖꓶˍ ꓟ ꓗꓪ ꓐꓰ꓾ ꓮꓽ ꓟꓬꓹ ꓣꓳ ꓠꓬ ꓪꓴ-ꓢ ꓔꓯ ꓫꓸ ꓟꓳˍ ꓥꓳ꓿
47009012	ꓠꓴ ꓪꓽ ꓡꓰ ꓖꓶˍ ꓟ ꓡꓰ ꓪꓴ-ꓢ ꓦ ꓡꓱ ꓢꓴ ꓐꓴ ꓣꓱ ꓬꓯꓼˍ ꓟ ꓗꓪ ꓣꓱꓽ ꓡꓳꓼ ꓡꓰ ꓝꓲˍ ꓟ ꓡꓰ ꓟꓽ ꓞꓲ꓾ ꓪꓴ-ꓢ ꓔꓯ ꓫꓸ ꓟꓳˍ ꓟ ꓐꓲ ꓡꓶꓽ ꓡꓰ ꓝꓲˍ ꓟˍ ꓟꓲ ꓥꓳ꓿
47009013	ꓣꓱꓽ ꓙˍ ꓟ ꓟꓬꓱꓽ ꓕꓱ ꓕꓲ ꓫꓵ ꓗꓪ ꓐꓰ ꓠꓴ ꓪꓽ ꓠꓬ꓾ ꓠꓴ ꓪꓽ ꓣꓷꓠˍ ꓟ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓒꓵꓽ ꓛꓳ ꓢꓴ ꓥ ꓟ ꓬꓲ ꓗꓸ ꓚꓵ ꓙꓳ ꓢꓲ꓾ ꓠꓴ ꓪꓽ ꓠꓬ ꓠꓲꓹ ꓡꓳꓻ ꓡꓳˍ ꓡꓰ ꓮꓽ ꓙꓵ ꓢꓴ ꓐꓱ ꓶ ꓒꓴ ꓜꓲꓼ ꓖꓶˍ ꓟ ꓪꓴꓸ ꓠꓬꓲ꓾ ꓬꓲ ꓪꓽ ꓠꓽ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓥꓳ꓿
47009014	ꓖꓳ ꓡꓱ ꓢꓲ ꓠꓴ ꓪꓽ ꓟꓶ ꓗꓷ ꓟ ꓪꓴ-ꓢ ꓣꓱꓽ ꓛꓰ ꓠꓬ ꓮꓸ ꓓꓲꓽ ꓪꓴꓽˍ ꓟ ꓑꓶꓸ ꓓꓴ꓾ ꓬꓲ ꓪꓽˍ ꓟꓲ ꓠꓴ ꓪꓽ ꓔꓯ ꓢꓲꓼ ꓙꓬ ꓢꓲ ꓠꓴ ꓪꓽ ꓐꓱ ꓶ ꓶꓼ ꓓꓰ ꓙˍ ꓥꓳ꓿
47009015	ꓐꓯ ꓖꓴ ꓟꓽ ꓓ ꓟ ꓪꓴ-ꓢ ꓡꓯꓼ ꓫꓴ ꓑꓶꓸ ꓓꓴ ꓬꓲ ꓔꓯ ꓫꓸ ꓟꓳ꓿
47010001	ꓠꓴ ꓪꓽˍ ꓐꓰ ꓟꓳꓻ ꓡꓯꓽ ꓘꓳˍ ꓕꓯ ꓠꓲꓹ ꓟ ꓣꓳ ꓢꓲ꓾ ꓠꓴ ꓪꓽ ꓔꓯˍ ꓐꓰ ꓗꓳꓹ ꓞꓹ ꓕꓯ ꓠꓲꓹ ꓪꓴꓽˍ ꓡꓳ꓾ ꓐꓰ꓾ ꓢꓴ ꓡꓰ ꓐꓯ ꓔꓬ ꓟ ꓒꓳ-ꓡꓳ ꓥꓪ ꓡꓰ꓾ ꓙꓲ-ꓢꓴ ꓠꓴꓽ ꓠꓲꓹˍ ꓐꓰ ꓙꓻ ꓣꓳꓽ ꓠꓲꓹ ꓡꓰ ꓠꓴ ꓪꓽ ꓔꓯ ꓘꓶꓸ ꓖꓶꓽ ꓠꓲꓹ ꓫꓵˍ ꓡꓳ꓿
47010002	ꓮ ꓡꓲꓳ ꓐꓯ ꓠꓬꓕꓲ ꓐꓱ ꓡꓰ꓾ ꓒꓳ-ꓡꓳ ꓠꓬ ꓧꓪꓽ ꓠꓲꓹ ꓡꓶ ꓔꓯ ꓛꓳ ꓢꓲ ꓞꓳ ꓙꓳˍ ꓡꓳ꓾ ꓐꓰ ꓐꓯ ꓢꓴ ꓖꓳ ꓕꓲ ꓧꓳꓽ ꓔꓯ꓾ ꓥꓪ ꓡꓰ ꓠꓲꓹ ꓪꓴꓽ ꓪꓴˍ ꓐꓰ ꓬꓰ ꓟꓳꓸ ꓖꓶˍ ꓐꓰ ꓓꓵꓽ ꓙˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓴꓽ ꓡ ꓕꓯ꓾ ꓕꓱ ꓟꓬ ꓛꓲ ꓠꓲꓹ ꓪꓴꓽˍ ꓟ ꓣꓱꓽ ꓟꓳꓸ ꓖꓶ ꓟꓽ ꓛꓵ ꓠꓹ ꓟ꓾ ꓠꓴ ꓪꓽ ꓔꓯ ꓓꓰꓽ ꓠꓲꓹ ꓫꓵˍ ꓡꓳ꓿
47010003	ꓥꓪ ꓠꓴꓽ ꓠꓬ ꓧꓪꓽ ꓖꓳ ꓓꓱ ꓗꓪ ꓦꓬꓼ ꓠꓬꓲ ꓗꓳꓸ ꓔꓬ ꓥ ꓟꓲ꓾ ꓧꓪꓽ ꓠꓲꓹ ꓡꓶ ꓔꓯ ꓛꓳ ꓢꓲ ꓟꓯꓼ ꓓꓶꓽ ꓡꓯꓽ ꓘꓳ ꓔꓬ ꓟ ꓟꓽ ꓥ꓿
47010004	ꓟꓯꓼ ꓘꓶꓽ ꓗꓪ ꓥꓪ ꓠꓴꓽ ꓣꓱꓽˍ ꓟ ꓟꓯꓼ ꓶꓻ ꓤ ꓠꓬ ꓟꓲ ꓠꓯ ꓕꓱ ꓟ ꓗꓪ ꓟ ꓟꓽ ꓥ꓿ ꓬꓲˍ ꓡꓰ꓾ ꓟꓯꓼ ꓶ ꓕꓱ ꓟ ꓠꓬ ꓧꓪꓸ ꓒꓱ ꓔꓯ ꓒꓬꓹ ꓗꓷ ꓘꓴꓻˍ ꓟ꓾ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓢꓯꓼ ꓥ ꓡꓳ꓿
47010005	ꓟꓲ ꓠꓯ ꓗꓪ ꓟ ꓙꓽ ꓜꓲꓼ ꓠꓲꓹ ꓡꓰ ꓪꓴ-ꓢ ꓢꓷꓸ ꓠꓲꓹ ꓔꓯ ꓔꓳꓹ ꓢꓲ꓾ ꓘꓶ ꓘꓹ ꓔꓴ ꓡ ꓟ ꓚꓴꓽ ꓬꓲꓹ ꓮꓽ ꓙꓵ ꓔꓯ ꓥꓪ ꓠꓴꓽ ꓒꓬꓹ ꓗꓷ ꓢꓲ ꓠꓬꓲ꓾ ꓞꓳ ꓤ ꓠꓲꓹ ꓟ ꓗꓪ ꓓꓵꓽ ꓙꓽˍ ꓟ ꓮꓽ ꓙꓵ ꓡꓱꓸꓼ ꓔꓯ ꓡꓳꓽ ꓔꓯꓹ ꓡ ꓗꓸ ꓠꓯ꓾ ꓙꓲ-ꓢꓴ ꓙꓵꓽˍ ꓟ ꓔꓯ ꓒꓵꓽ ꓛꓳ ꓝꓲˍ ꓡꓳ꓿
47010006	ꓖꓳ ꓡꓱ ꓢꓲ ꓠꓴ ꓪꓽ ꓒꓵꓽ ꓛꓳˍ ꓟ ꓬꓰ ꓐꓲ ꓡꓰ ꓕꓯ꓾ ꓟꓽ ꓒꓵꓽ ꓛꓳ ꓢꓴ ꓮꓽ ꓙꓵ ꓔꓯ ꓟꓸ ꓙ ꓠꓹ ꓟ ꓥꓪ ꓠꓴꓽ ꓙꓽ ꓖꓶ ꓔ ꓟ ꓥ ꓡꓳ꓿
47010007	ꓠꓴ ꓪꓽ ꓠꓬ ꓕꓯꓽ ꓢꓲ ꓕꓲ ꓔꓱꓹ ꓗꓪˍ ꓡꓰꓽ ꓡꓳꓸ ꓠꓬꓲ ꓔꓬ ꓡꓳ꓿ ꓮꓽ ꓟ ꓥ ꓟꓲ ꓚꓲ ꓛꓬ ꓠꓬ ꓙꓲ-ꓢꓴ ꓔꓯꓸ ꓟ ꓥ ꓡꓳ꓾ ꓐꓰ ꓦ ꓡꓱ ꓐꓳ ꓢꓴ ꓙꓳˍ ꓕꓯ ꓠꓽ꓾ ꓬꓲ ꓠꓬ ꓙꓲ-ꓢꓴ ꓔꓯꓸ ꓟ ꓥ ꓟ ꓡꓰ ꓐꓰ꓾ ꓥꓪ ꓠꓴꓽˍ ꓟꓲ ꓙꓲ-ꓢꓴ ꓔꓯꓸ ꓟ ꓥ ꓡꓳ꓾ ꓐꓰ ꓢꓷꓸ ꓠꓯꓹ ꓡꓳ꓿
47010008	ꓮ ꓡꓲꓳ ꓐꓯ ꓠꓬ ꓢꓲ ꓒ ꓡꓰ ꓥꓪ ꓠꓴꓽ ꓔꓯ ꓖꓶ ꓡ ꓟ ꓙꓵꓽ ꓪ ꓠꓬ꓾ ꓠꓴ ꓪꓽ ꓔꓯ ꓒꓬꓹ ꓗꓷ ꓠꓹ ꓟ ꓟꓽ ꓥ꓿ ꓠꓴ ꓪꓽ ꓔꓯ ꓪꓴꓽ ꓡ ꓟꓴ ꓡ ꓝꓲ ꓠꓹ ꓟ ꓥ ꓡꓳ꓿ ꓥꓪ ꓠꓴꓽ ꓙꓵꓽ ꓪ ꓕꓱ ꓟ ꓗꓪ ꓐꓰ ꓥꓪ ꓘꓶ ꓘꓹ ꓗꓷ ꓟ ꓮ ꓔꓲ ꓟꓬꓽ ꓡꓰ ꓐꓷˍ ꓟꓲ ꓥꓪ ꓟꓽ ꓫꓸ ꓔꓳ꓿
47010009	ꓥꓪ ꓠꓬ ꓕꓳ ꓶ ꓡꓯꓼ ꓫꓴ ꓗꓪ ꓐꓰ ꓠꓴ ꓪꓽ ꓔꓯ ꓚꓳꓹ ꓖꓶˍ ꓟ ꓡꓰ ꓐꓰ ꓗꓷ ꓡꓰˍ ꓟ ꓔꓯ ꓗꓳ ꓚꓱˍ ꓡꓳ꓿
47010010	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓕꓲ ꓐꓱ ꓡꓰ꓾ ꓒꓳ-ꓡꓳ ꓕꓳ ꓶ ꓡꓯꓼ ꓫꓴ ꓠꓬ ꓐꓯ ꓡꓲꓽˍ ꓟ ꓐꓰ ꓢꓯꓼ ꓙꓳˍ ꓟ ꓥꓻ ꓥ ꓟꓲ꓾ ꓬꓲ ꓖꓳ ꓓꓱ ꓔꓯ ꓟꓳˍ ꓕꓯ ꓠꓽ ꓬꓲ ꓠꓬ ꓟꓽ ꓳ'ꓸ ꓠꓬꓲꓺ꓿ ꓬꓲ ꓫꓸ ꓕꓱ ꓘꓶꓽˍ ꓟꓲ ꓒꓵˍ ꓟꓽ ꓥ꓾ ꓐꓰ ꓐꓯ ꓢꓴ ꓙꓳˍ ꓡꓳ꓿
47010011	ꓕꓱ ꓡꓱ ꓫꓵ ꓡ ꓞꓳ ꓢꓷꓸ ꓠꓯꓹ ꓟ ꓠꓬ꓾ ꓥꓪ ꓠꓴꓽ ꓟꓽ ꓔꓬ ꓕꓯ ꓥꓪ ꓠꓴꓽ ꓕꓳ ꓶ ꓡꓯꓼ ꓫꓴ ꓗꓪ ꓮ ꓡꓲ ꓐꓳ ꓩꓴ ꓡ ꓠꓬ꓾ ꓖꓳ ꓗꓪ ꓛꓲ ꓡ ꓕꓯ꓾ ꓥꓪ ꓠꓴꓽ ꓬꓰˍ ꓟˍ ꓟꓲ ꓬꓲꓸ ꓕꓲ ꓡꓰꓹꓼ ꓬꓰ ꓡ ꓥꓳ꓾ ꓐꓰ ꓢꓷꓸ ꓠꓯꓹ ꓡꓳ꓿
47010012	ꓥꓪ ꓠꓴꓽ ꓠꓬ ꓚꓲ ꓛꓬ ꓔꓯ ꓫꓱꓸ ꓖꓶ ꓢꓴ ꓖꓳ ꓕꓲ ꓧꓳꓽ ꓟˍ ꓐꓰ ꓔꓯꓺ ꓡꓯꓽ ꓘꓳ ꓟꓽ ꓑꓶꓸ꓿ ꓬꓲ ꓪꓽ ꓕꓲ ꓧꓳꓽ ꓟ ꓐꓰˍ ꓟꓲ ꓚꓬꓹ ꓠꓲꓹ ꓟꓽ ꓫꓵ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ꓾ ꓮꓽ ꓟ ꓟꓬꓽ ꓠꓬꓲ ꓓꓻˍ ꓟ꓾ ꓮꓽ ꓟ ꓟꓬꓽ ꓠꓬꓲ ꓢꓷꓸˍ ꓟ꓾ ꓬꓲ ꓪꓽ ꓛꓳꓽ ꓬꓲ ꓪꓽ ꓔꓯꓺ ꓡꓯꓽ ꓘꓳˍ ꓡꓳ꓿ ꓕꓱ ꓡꓱ ꓚꓲꓸ ꓛꓬꓽˍ ꓐꓰ ꓔꓯꓺ ꓡꓯꓽ ꓘꓳˍ ꓟ ꓠꓬ ꓙꓽ ꓜꓲꓼ ꓠꓲꓹ ꓙꓳ ꓢꓴ ꓟꓽ ꓥ꓿
47010013	ꓥꓪ ꓠꓴꓽ ꓠꓬ ꓘꓶꓽ ꓘꓹ ꓙꓲꓽ ꓙꓳˍ ꓟ ꓕꓯꓽ ꓢꓲ ꓟꓽ ꓘꓶ ꓘꓹ꓿ ꓪꓴ-ꓢ ꓡꓰ ꓥꓪ ꓠꓴꓽ ꓔꓯ ꓐꓱꓻ ꓔ ꓖꓶˍ ꓟ ꓟꓬꓱꓽ ꓐꓬꓱꓼ ꓘꓶꓽ ꓗꓪˍ ꓡꓰꓽ ꓘꓶ ꓘꓹ ꓡꓳ꓿ ꓟꓬꓱꓽ ꓐꓬꓱꓼ ꓘꓶ ꓕꓱ ꓟ ꓠꓬ ꓠꓴ ꓪꓽ ꓔꓬ ꓗꓪ ꓛꓲˍ ꓟꓲ ꓡꓯꓼ ꓛꓲ ꓬꓰˍ ꓟ ꓥ ꓡꓳ꓿
47010014	ꓥꓪ ꓠꓴꓽ ꓠꓬ ꓠꓴ ꓪꓽ ꓔꓯ ꓡꓯꓼ ꓟꓽ ꓛꓲ ꓢꓲ꓾ ꓘꓶꓽ ꓖꓳꓽ ꓡꓰ ꓘꓶꓽ ꓘꓹ ꓔꓬ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓬ ꓗꓪ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓬꓲ ꓪꓴꓸ ꓚ ꓛꓲ ꓡ ꓢꓴ ꓠꓬ ꓥꓪ ꓠꓴꓽ ꓥꓳ꓿
47010015	ꓥꓪ ꓠꓴꓽ ꓟꓬꓱꓽ ꓐꓬꓱꓼ ꓘꓶꓽ ꓗꓪ ꓐꓰ ꓘꓳꓻ ꓙꓰ ꓢꓲ꓾ ꓠꓱꓸ ꓐꓯꓼ ꓢꓴ ꓢꓯꓼ ꓕꓵꓼ ꓔ ꓟ ꓗꓪ ꓥꓪ ꓠꓴꓽ ꓟꓽ ꓘꓶ ꓘꓹ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓙꓵꓻ ꓠꓲꓹ ꓪꓴꓽ ꓡ ꓕꓯ꓾ ꓥꓪ ꓠꓴꓽ ꓟꓬꓱꓽ ꓐꓬꓱꓼ ꓘꓶꓽ ꓠꓬ ꓠꓴ ꓪꓽ ꓗꓪ ꓐꓰ ꓟꓬꓽ ꓠꓬꓲ ꓪꓴꓽ ꓡ ꓢꓲ꓾
47010016	ꓠꓴ ꓪꓽ ꓐꓻ ꓢꓲ ꓗꓪ ꓟ ꓟꓵꓽ ꓗꓪˍ ꓟꓲ ꓶꓼ ꓓꓳꓽ ꓫꓱꓹ ꓓꓳ ꓟꓸ ꓛꓲ ꓬꓰ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿ ꓠꓱꓸ ꓐꓯꓼ ꓢꓴ ꓡꓰ ꓬꓰ ꓔ ꓟ ꓟꓬꓱꓽ ꓗꓪ ꓐꓰ ꓥꓪ ꓠꓴꓽ ꓟꓽ ꓘꓶꓽ ꓘꓹ꓿
47010017	ꓖꓳ ꓡꓱ ꓥ ꓟꓲ ꓕꓳ ꓶ ꓗꓪ ꓐꓯ ꓔ ꓟ ꓡꓰ ꓐꓰ꓾ ꓘꓶꓽ ꓘꓹ ꓢꓴ ꓠꓽ ꓢꓲ ꓒ ꓠꓯꓸꓼ ꓗꓪˍ ꓡꓰꓽ ꓘꓶꓽ ꓘꓹ ꓝꓲ꓿
47010018	ꓮ ꓡꓲꓳ ꓐꓯ ꓠꓬ ꓚꓲ ꓛꓬ ꓔꓯ ꓓꓳꓹ ꓟꓴˍ ꓟ ꓠꓬ ꓘꓳ ꓣꓴ ꓒꓵꓽˍ ꓟ ꓟꓽ ꓚꓬꓹ꓿ ꓢꓲ ꓒ ꓡꓰ ꓓꓳꓹ ꓟꓴ ꓖꓶ ꓡ ꓟˍ ꓡꓰꓽ ꓒꓵꓽˍ ꓟ ꓚꓬꓹ ꓓꓻˍ ꓡꓳ꓿
47011001	ꓥꓪ ꓮ ꓔꓲꓸ ꓙꓲꓽˍ ꓟ ꓡꓰ ꓐꓰ ꓫꓸ ꓕꓱˍ ꓟꓲ꓾ ꓠꓴ ꓪꓽ ꓡꓰ ꓜꓲꓽ ꓖꓶ ꓡ ꓠꓹ ꓟ ꓓꓰꓽˍ ꓥꓳ꓿ ꓚꓵ ꓚꓵ ꓐꓯˍ ꓠꓬ꓾ ꓠꓴ ꓪꓽ ꓠꓽ ꓥꓪ ꓔꓯ ꓮ ꓟꓶˍ ꓡꓰ ꓜꓲꓽ ꓖꓶ ꓔꓬ ꓡꓳ꓿
47011002	ꓥꓪ ꓠꓬ ꓠꓴ ꓪꓽ ꓔꓯ ꓙꓲ-ꓢꓴ ꓔꓯ ꓝꓱꓺ ꓖꓶ ꓠꓹ ꓟ ꓟꓯꓸ ꓡꓯꓸ ꓟ ꓚꓵꓺ ꓬꓰ ꓝꓲˍ ꓐꓰ꓾ ꓪꓴ-ꓢ ꓐꓱ ꓶ ꓟꓬ ꓔꓳꓹ ꓢꓲ ꓠꓴ ꓪꓽ ꓔꓯ ꓢꓽ ꓔ ꓡꓳ꓿
47011003	ꓖꓳ ꓡꓱ ꓥ ꓟꓲ ꓩꓴꓺ ꓡꓰ ꓖꓳꓼ ꓠꓲꓹ ꓗꓪ ꓐꓰ ꓰꓹ-ꓪ ꓔꓯ ꓧꓳꓽ ꓪꓴꓸ ꓙꓰ ꓟ ꓡꓰ ꓐꓰ꓾ ꓠꓴ ꓪꓽ ꓓꓵꓽ ꓙꓽˍ ꓟ ꓔꓯ ꓧꓶꓸ ꓙꓰ ꓝꓲ ꓢꓲ꓾ ꓠꓲꓹ ꓔꓱꓹ ꓠꓲꓹ ꓓꓰꓺˍ ꓟ ꓡꓰ ꓙꓲ-ꓢꓴ ꓔꓯ ꓔꓱ ꓔꓱꓹꓼ ꓐꓰ ꓒꓵꓽ ꓛꓳˍ ꓟ ꓗꓪ ꓐꓰ ꓒꓳꓹ ꓙꓰ ꓝꓲˍ ꓟ ꓔꓯ ꓥꓪ ꓗꓳꓺ ꓚꓱˍ ꓡꓳ꓿
47011004	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓬ ꓗꓪ ꓡ ꓢꓴ ꓡꓰ꓾ ꓥꓪ ꓠꓴꓽ ꓚ ꓗꓷ ꓟ ꓬꓰ-ꓢꓴ ꓟꓽ ꓥ ꓥ꓾ ꓬꓰ-ꓢꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓙ ꓖꓴ ꓚˍ ꓟꓲ꓾ ꓥ ꓠꓬ ꓠꓴ ꓪꓽ ꓟꓶꓺ ꓗꓷ ꓟ ꓦꓻ ꓟꓽ ꓥ ꓥ꓾ ꓦ ꓬꓲ ꓔꓱꓹ ꓬꓲ ꓕꓲꓽ ꓟ ꓟꓶ ꓡꓰ ꓠꓹ ꓟ ꓠꓴ ꓪꓽ ꓔꓯ ꓟꓸ ꓖꓶˍ ꓟꓲ꓾ ꓥ ꓠꓬ ꓠꓴ ꓪꓽ ꓘꓳ ꓣꓴ ꓗꓷ ꓟ ꓶꓼ ꓓꓳꓽ ꓫꓱꓹ ꓓꓳ ꓟꓽ ꓥ ꓥ꓾ ꓬꓲ ꓔꓱꓹ ꓬꓲ ꓕꓲ ꓫꓵꓽ ꓚˍ ꓟꓲ꓾ ꓠꓴ ꓪꓽ ꓠꓽ ꓕꓱ ꓡꓱ ꓚꓺ ꓢꓴ ꓔꓯ ꓜꓲꓽ ꓔ ꓢꓰꓽ ꓐꓷ꓿
47011005	ꓥꓪ ꓠꓽ ꓠꓴ ꓪꓽ ꓡꓰ ꓮꓸ ꓓꓲꓽ ꓪꓴꓽˍ ꓟ ꓝꓲ ꓓꓴ ꓚꓬꓹ ꓔ ꓢꓴ ꓐꓴ ꓠꓯꓸ ꓘꓪ ꓮꓽ ꓔꓲꓸˍ ꓟꓲ ꓣꓳꓺˍ ꓟ ꓟꓽ ꓥ꓾ ꓐꓰ ꓓꓵꓽ ꓙꓽˍ ꓡꓳ꓿
47011006	ꓥꓪ ꓐꓯ ꓙ ꓟꓽ ꓙꓳ ꓥ ꓟꓲ꓾ ꓢꓷꓸ ꓠꓲꓹ ꓟꓽ ꓙꓳ ꓟ ꓟꓽ ꓥ꓿ ꓕꓱ ꓟ ꓠꓬ ꓮ ꓕꓯˍ ꓟꓲ꓾ ꓮꓸ ꓫꓵ ꓗꓪˍ ꓟꓲ꓾ ꓠꓴ ꓪꓽ ꓔꓯ ꓔꓲꓺ ꓢꓲꓽ ꓢꓲˍ ꓡꓰꓽ ꓥꓪ ꓠꓴꓽ ꓟꓳꓸ ꓖꓶ ꓗꓷꓳ꓿
47011007	ꓠꓴ ꓪꓽ ꓔꓯ ꓛꓵꓽ ꓔꓴ ꓖꓶ ꓠꓹ ꓟ꓾ ꓥꓪ ꓠꓬ ꓚꓲ ꓛꓬ ꓔꓯ ꓱꓺ ꓡꓰ ꓝꓲ ꓢꓲ꓾ ꓠꓴ ꓪꓽ ꓔꓯ ꓬꓲ ꓒꓵꓽ ꓟꓽ ꓧꓪꓺ ꓧꓪ꓾ ꓪꓴ-ꓢ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓖꓶ ꓗꓷ ꓟ ꓠꓬ꓾ ꓛꓬ ꓗꓷ ꓟ ꓥ ꓡ?
47011008	ꓥꓪ ꓠꓬ ꓠꓱꓸ ꓐꓯꓼ ꓘꓴ ꓜꓲ ꓞꓳ ꓗꓪ ꓐꓰ ꓪꓽ ꓒꓵꓽ ꓣꓴ ꓜ ꓢꓲ꓾ ꓬꓲ ꓪꓽ ꓔꓯ ꓟꓸ ꓖꓶ ꓠꓯꓹ ꓟ ꓬꓲ ꓛꓲ ꓠꓴ ꓪꓽ ꓔꓯ ꓶꓼ ꓓꓳꓽ ꓫꓱꓹ ꓓꓳ ꓚ ꓖꓶ ꓗꓷꓳ꓿
47011009	ꓠꓴ ꓪꓽˍ ꓐꓰ ꓔꓬ ꓢꓲ ꓣꓱ ꓟꓽ ꓡꓳꓼˍ ꓕꓯ꓾ ꓠꓴ ꓪꓽ ꓕꓲ ꓣꓳ ꓔꓯˍ ꓟꓲ ꓥꓪ ꓟꓽ ꓪꓴꓽ ꓧꓶ ꓡꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓥꓪ ꓣꓱꓽ ꓟꓽ ꓡꓳꓼ ꓟ ꓗꓪ꓾ ꓟ-ꓢꓲ-ꓓꓳ ꓗꓪ ꓟ ꓘꓴ ꓜꓲ ꓞꓳ ꓐꓴ ꓡꓰ ꓬꓰ ꓙ ꓓꓴ ꓡꓯꓼ ꓘꓪ ꓩꓴ ꓡꓺꓳ꓿ ꓠꓴ ꓪꓽ ꓔꓯ ꓟꓽ ꓪꓴꓽ ꓧꓶ ꓡꓰ ꓝꓲ ꓠꓹ ꓟ ꓮꓸ ꓫꓵ ꓗꓪˍ ꓟꓲ ꓥꓪ ꓤ ꓟꓳ ꓗꓷ ꓟ ꓡꓰ ꓐꓰ꓾ ꓕꓱ ꓡꓱ ꓖꓳ ꓑꓳˍ ꓟꓲ ꓡꓯꓽ ꓫꓵ ꓤ ꓟꓳˍ ꓥꓳ꓿
47011010	ꓥꓪ ꓠꓯꓸꓼ ꓗꓪ ꓙꓲ-ꓢꓴ ꓬꓲ ꓔꓱꓹˍ ꓟ ꓓꓯꓹ ꓟ ꓡꓰ ꓐꓰ꓾ ꓮ-ꓘꓷ-ꓬꓼ ꓕꓲ ꓟꓵ ꓡꓱꓸꓼ ꓗꓪ ꓥꓪ ꓘꓶꓽ ꓘꓹ ꓟ ꓕꓱ ꓟ ꓔꓯ ꓮꓽ ꓟˍ ꓟꓲ ꓗꓽ ꓔ ꓟꓽ ꓐ ꓡ꓾ ꓐꓰ ꓥꓪ ꓢꓷˍ ꓡꓳ꓿
47011011	ꓮꓸ ꓫꓵ ꓪꓴꓸ ꓠꓬꓲ ꓥ ꓡ? ꓠꓴ ꓪꓽ ꓔꓯ ꓥꓪ ꓟꓽ ꓠꓲꓹ ꓠꓵˍ ꓠꓬꓲ ꓥ ꓡ? ꓟꓽ ꓥ꓾ ꓠꓴ ꓪꓽ ꓔꓯ ꓥꓪ ꓠꓲ ꓠꓵˍ ꓟ ꓪꓴ-ꓢ ꓢꓷˍ ꓡꓳ꓿
47011012	ꓥꓪ ꓠꓴꓽˍ ꓡꓰ ꓐꓰ ꓟꓬꓱꓽ ꓬꓰˍ ꓡꓳ꓾ ꓐꓯ ꓢꓲ ꓝꓲ ꓓꓴ ꓥ ꓟ ꓡꓰ ꓐꓰ ꓘꓶꓽ ꓘꓹ ꓢꓴ ꓖꓳ ꓕꓲ ꓧꓳꓽ ꓟ ꓔꓯ ꓗꓽ ꓔ ꓠꓹ ꓟ꓾ ꓥꓪ ꓬꓰ ꓗꓷ ꓟ ꓡꓰ ꓐꓰ ꓡꓯꓽ ꓫꓵ ꓬꓰˍ ꓢꓰꓽ ꓥꓳ꓿
47011013	ꓮ ꓡꓲꓳ ꓐꓯ ꓠꓬ ꓕꓱ ꓡꓱ ꓫꓵ ꓡ ꓞꓳ ꓠꓬ ꓟꓽ ꓔꓱꓹ ꓟ ꓝꓲ ꓐꓴˍ ꓐꓰ ꓖꓳꓼ ꓠꓲꓹ ꓟꓬꓱꓽ ꓬꓰ ꓢꓴ ꓥ ꓢꓲ꓾ ꓚꓲ ꓛꓬ ꓔꓯ ꓙꓲ-ꓢꓴ ꓝꓲ ꓓꓴ ꓥ ꓟ ꓡꓰ ꓐꓰ ꓒꓬꓱꓽ ꓫꓬꓹ ꓗꓶꓸ ꓢꓴ ꓥ ꓡꓳ꓿
47011014	ꓕꓱ ꓟ ꓔꓯ ꓓꓵꓽ ꓙꓽ ꓟꓶ ꓟꓽ ꓛꓵ꓿ ꓮ ꓡꓲꓳ ꓐꓯ ꓠꓬ ꓢ-ꓓꓯ ꓬꓲ ꓚꓲ ꓛꓬˍ ꓟꓲ ꓠꓬꓲ ꓟꓳ ꓓꓴ ꓝꓲ-ꓓꓴ ꓒꓬꓱꓽ ꓫꓬꓹ ꓘꓶꓸˍ ꓡꓳ꓿
47011015	ꓖꓳ ꓡꓱ ꓠꓬꓲ ꓢ-ꓓꓯ ꓝꓲ ꓓꓴ ꓐꓴ ꓠꓬ꓾ ꓔꓱꓹ ꓜꓳꓽˍ ꓟ ꓗꓪ ꓣꓱꓽ ꓙ ꓢꓴ ꓒꓬꓱꓽ ꓫꓬꓹ ꓗꓶꓸˍ ꓟ ꓙꓳ ꓡ ꓥ ꓟꓲ ꓕꓽ ꓓꓵꓽ ꓙꓽ ꓟꓶ꓿ ꓬꓲ ꓪꓽ ꓡꓳꓹ ꓬꓰˍ ꓟ ꓗꓪ ꓠꓬ ꓬꓲ ꓪꓽ ꓬꓰ ꓗꓷ ꓟ ꓡꓰ ꓐꓰ ꓶꓼ ꓫꓺ ꓟꓶˍ ꓥꓳ꓿
47011016	ꓥꓪ ꓝꓮꓲ ꓐꓯ ꓖꓶˍ ꓠꓬꓲ꓾ ꓮꓽ ꓟˍ ꓟꓲ ꓥꓪ ꓔꓯ ꓞꓳ ꓙꓲꓽ ꓕꓽ ꓚꓬꓹ꓿ ꓕꓱ ꓡꓱ ꓚꓬꓹ ꓢꓴ ꓙꓳˍ ꓟꓲ꓾ ꓥꓪ ꓮ ꓔꓲꓸ ꓤ ꓘꓶ ꓘꓹ ꓠ ꓟ꓾ ꓞꓳ ꓙꓲꓽ ꓥ ꓟ ꓡꓰ ꓐꓰ ꓥꓪ ꓔꓯ ꓘꓳ ꓣꓴ ꓡꓯ꓿
47011017	ꓮ ꓟꓶ ꓥꓪ ꓫ ꓕꓱˍ ꓟ ꓠꓬ ꓢꓲ ꓒ ꓔꓯ ꓛꓳ ꓢꓲ ꓫꓸ ꓕꓱˍ ꓟ ꓟꓽ ꓥ꓿ ꓞꓳ ꓙꓲꓽˍ ꓡꓰ ꓐꓰ ꓫꓸ ꓕꓱˍ ꓟ ꓥ ꓡꓳ꓿
47011018	ꓧꓪꓽ ꓖꓳ ꓓꓱ ꓔꓯ ꓛꓳ ꓢꓲ ꓘꓶꓽ ꓘꓹ ꓢꓴ ꓮꓽ ꓟꓬꓹ ꓙꓳˍ ꓠꓬꓲ ꓥꓪˍ ꓟꓲ ꓮꓽ ꓔꓲꓸ ꓘꓶ ꓘꓹ ꓟꓸ ꓖꓶ ꓠꓲꓹ ꓫꓵˍ ꓡꓳ꓿
47011019	ꓠꓴ ꓪꓽ ꓠ ꓙꓽ ꓜꓲꓼ ꓢꓴ ꓥ ꓠꓬꓲ ꓠꓲꓹ ꓒꓴ ꓒꓴˍ ꓐꓰ ꓞꓳ ꓙꓲꓽ ꓔꓯ ꓜꓲꓽˍ ꓡꓳ꓾ ꓟꓽ ꓥ ꓡ?꓿
47011020	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓠꓴ ꓪꓽ ꓔꓯ ꓚꓳ ꓑꓸ ꓬꓰ ꓝꓲ ꓢꓴ꓾ ꓠꓴ ꓪꓽ ꓔꓯ ꓒꓬꓹ ꓜꓽ ꓢꓴ꓾ ꓠꓴ ꓪꓽ ꓔꓯ ꓪꓻ ꓕꓴ ꓢꓴ꓾ ꓠꓴ ꓪꓽ ꓔꓯ ꓟꓳꓻ ꓟꓽ ꓟꓵ ꓢꓴ꓾ ꓠꓴ ꓪꓽ ꓒꓬꓱꓽ ꓟꓬ ꓗꓪ ꓓꓶꓽ ꓢꓴ ꓔꓯˍ ꓟꓲ ꓜꓲꓽˍ ꓡꓳ꓾ ꓟꓽ ꓥ ꓡ?꓿
47011021	ꓥꓪ ꓠꓽ ꓖꓳ ꓟꓬ ꓫꓵꓽ ꓬꓰ ꓟꓽ ꓐ ꓡ ꓠꓬꓲ꓾ ꓫꓸ ꓔꓳ ꓓꓴ ꓥꓳ꓾ ꓐꓰ ꓥꓪ ꓚꓬꓹ ꓠꓯꓹ ꓡ? ꓖꓳ ꓡꓱ ꓥ ꓟꓲ ꓥꓪ ꓞꓳ ꓙꓲꓽ ꓥꓳ ꓫ ꓕꓱ ꓖꓶˍ ꓠꓬꓲ꓾ ꓮꓽ ꓟ ꓮꓺ ꓡꓲ ꓫꓵꓽ ꓗꓪ ꓠꓲꓹ ꓪꓴꓽˍ ꓠꓬ ꓥꓪˍ ꓟꓲ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿
47011022	ꓬꓲ ꓪꓽ ꓠꓬ ꓦꓲ-ꓐꓱ-ꓣꓴ ꓡ ꓞꓳ ꓥ ꓡ? ꓥꓪˍ ꓟꓲ ꓥꓳ꓿ ꓬꓲ ꓪꓽ ꓠꓬ ꓬꓲ-ꓢꓷ-ꓡꓰ ꓡ ꓞꓳ ꓥ ꓡ? ꓥꓪˍ ꓟꓲ ꓥꓳ꓿ ꓬꓲ ꓪꓽ ꓠꓬ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓡ? ꓥꓪˍ ꓟꓲ ꓥꓳ꓿
47011023	ꓥꓪ ꓠꓬ ꓞꓳ ꓪꓴꓸˍ ꓡꓰ ꓐꓰ ꓫ ꓕꓱ ꓖꓶˍ ꓠꓬꓲ꓾ ꓬꓲ ꓪꓽ ꓠꓬ ꓙꓲ-ꓢꓴ ꓔꓯ ꓣꓱꓽ ꓙ ꓢꓴ ꓥ ꓡ? ꓥꓪ ꓪꓻ ꓜꓲ ꓥꓳ꓿ ꓢꓯꓼ ꓕꓵꓼ ꓪꓴꓽ ꓧꓶˍ ꓟ ꓗꓪ ꓥꓪ ꓪꓻ ꓜꓲ ꓟꓬꓽˍ ꓡꓳ꓿ ꓐꓱ ꓓꓴ ꓗꓪ ꓐꓱ ꓗꓷˍ ꓟ ꓥꓪ ꓪꓻ ꓜꓲ ꓟꓬꓽˍ ꓡꓳ꓿ ꓓꓶꓽ ꓟꓶ ꓟ ꓗꓪˍ ꓟꓲ ꓥꓪ ꓪ ꓜꓲ ꓟꓬꓽˍ ꓡꓳ꓿ ꓫꓵꓻ ꓠ ꓛꓲˍ ꓟꓲ ꓮꓽ ꓟꓬꓹ ꓧꓪ ꓗꓷ ꓡꓰꓳ꓿
47011024	ꓬꓴ-ꓔ ꓡ ꓞꓳ ꓡꓰ ꓬꓲ ꓪꓽ ꓗ ꓫꓵ ꓔꓯ ꓛꓳ ꓢꓲ꓾ ꓥꓪ ꓔꓯ ꓢ ꓞꓲ ꓗꓴ ꓕꓷꓹ ꓐꓰ ꓥꓪꓽ ꓧꓪꓹ ꓔꓲꓸ ꓡꓺꓳ꓿
47011025	ꓥꓪ ꓔꓯ ꓢꓲꓹ ꓓ ꓡꓰ ꓢ ꓧꓪꓹ ꓔꓲꓸ ꓡꓺꓳ꓿ Bꓸ ꓛꓲ ꓡꓰ ꓕꓲ ꓧꓪꓹ ꓡꓳꓺ ꓡꓺꓳ꓿ ꓡꓲ ꓐꓬ ꓡꓰˍ ꓟ ꓗꓪ ꓢ ꓧꓪꓹ ꓗꓷ ꓡꓰꓳ꓿ ꓠꓯꓸˍ ꓟ ꓬꓲꓻ ꓡꓴꓽ ꓐꓱ ꓗꓪ ꓕꓲ ꓦꓬꓼ ꓕꓲ ꓠꓬꓲ ꓔꓬ ꓗꓷꓳ꓿
47011026	ꓓꓴ ꓓꓳˍ ꓟ ꓗꓪ ꓙꓲ ꓣꓴꓽ ꓓꓴ ꓮꓽ ꓟꓬꓹ ꓧꓪꓹ ꓔꓳꓹ ꓜꓳꓽ ꓗꓷꓳ꓿ ꓠꓯꓺ ꓬꓲ ꓗꓪ ꓙꓲ ꓣꓴꓽˍ ꓟ꓾ ꓦꓴ ꓜꓽ ꓢꓴ ꓑꓶꓸ ꓓꓴ ꓙꓲ ꓣꓴˍ ꓟ꓾ ꓥꓪ ꓕꓲ ꓫꓵꓽ ꓟ ꓡ ꓞꓳ ꓗꓪ ꓐꓰ ꓙꓲ ꓣꓴꓽˍ ꓟ꓾ ꓐꓶ ꓞꓳ ꓗꓪ ꓐꓰ ꓙꓲ ꓣꓴꓽˍ ꓟ꓾ ꓡꓳ ꓒꓱ ꓠꓯꓸꓼ ꓗꓪ ꓙꓲ ꓣꓴˍ ꓟ꓾ ꓡꓲ ꓛꓲ ꓗꓪ ꓙꓲ ꓣꓴꓽˍ ꓟ꓾ ꓬꓲꓻ ꓡꓴꓽ ꓐꓱ ꓗꓪ ꓙꓲ ꓣꓴꓽˍ ꓟ꓾ ꓟꓽ ꓔꓱꓹ ꓟ ꓬꓲꓼ ꓤ ꓠꓬꓲ ꓤ ꓐꓴ ꓗꓳ ꓡꓳ ꓗꓪ ꓙꓲꓻ ꓣꓴꓽˍ ꓟ ꓔꓳꓹ ꓜꓳꓽ ꓢꓲ꓾
47011027	ꓢꓯꓼ ꓕꓵꓼ ꓪꓴꓽ ꓧꓶꓻ ꓢꓲ ꓟꓽ ꓬꓲꓼ ꓟꓶ ꓟ ꓮꓽ ꓟꓬꓹ ꓦꓬꓼ ꓗꓷ ꓡꓰꓳ꓿ ꓟꓷꓼˍ ꓟꓲ ꓟꓷꓼ꓾ ꓢꓲꓼˍ ꓟꓲ ꓢꓲꓼ꓾ ꓜꓽ ꓓꓴ ꓟꓽ ꓙꓳ ꓮꓽ ꓟꓬꓹ ꓧꓪꓹ ꓗꓷ ꓡꓰꓳ꓿ ꓙꓬꓺˍ ꓟ ꓗꓪ ꓖꓪꓽ ꓓꓴ ꓟꓽ ꓙꓳ ꓮꓽ ꓟꓬꓹ ꓧꓪ ꓗꓷ ꓡꓰꓳ꓿
47011028	ꓖꓳ ꓟꓬ ꓫꓵꓽˍ ꓡꓰ ꓟꓽ ꓞꓲ꓾ ꓘꓴ ꓜꓲ ꓞꓳ ꓮꓽ ꓙꓵ ꓟ ꓑꓶꓸ ꓓꓴ ꓙꓽ ꓫˍ ꓟ ꓡꓰ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓥꓪ ꓔꓯ ꓠꓬꓲꓸ ꓞꓹ ꓡꓳ꓿
47011029	ꓮꓽ ꓟ ꓢꓯꓼ ꓐ ꓔꓬ ꓢꓲ ꓥꓪˍ ꓟꓲ ꓟꓽ ꓢꓯꓼ ꓐˍ ꓡ? ꓢꓴ ꓡꓰ ꓮꓽ ꓟ ꓔꓯ ꓡꓱꓸ ꓗꓷ ꓝꓲ ꓠꓬ ꓥꓪ ꓠꓲꓹ ꓟ ꓟꓽ ꓛꓴꓻ ꓞꓹ ꓡ?
47011030	ꓥꓪ ꓘꓶꓽ ꓘꓹ ꓠ ꓗꓹ ꓕꓯ ꓠꓽ꓾ ꓥꓪ ꓢꓯꓼ ꓐˍ ꓟ ꓔꓯ ꓟꓳꓸ ꓘꓶ ꓘꓹ ꓥꓳ꓿
47011031	ꓕꓱ ꓟ ꓔꓯꓸ ꓟꓳꓸ ꓥꓪ ꓟꓽ ꓗꓶꓸ ꓟ ꓠꓬ ꓕꓲ ꓞꓲꓼ ꓕꓲ ꓑ ꓶꓼ ꓙꓳ ꓫꓱꓹ ꓙꓳˍ ꓟ ꓢꓲ ꓒ ꓬꓰ-ꓢꓴ ꓬꓲ ꓐꓹ ꓐ ꓪꓴ-ꓢ ꓢꓷˍ ꓡꓳ꓿
47011032	ꓔ-ꓟ-ꓢꓷ ꓗꓪ ꓪ ꓔꓲ ꓬꓹ-ꓡꓲ-ꓔꓼ ꓠꓯꓸ ꓘꓪ ꓟ ꓢꓲꓽ ꓒ ꓓꓽ ꓟ ꓠꓬ꓾ ꓥꓪ ꓔꓯ ꓣꓴ ꓠꓹ ꓟ ꓔ-ꓟ-ꓢꓷ ꓡꓳ ꓒꓱ ꓗꓪ ꓦꓴ ꓠꓬꓹ ꓡꓳ꓿
47011033	ꓖꓳ ꓡꓱ ꓥ ꓟꓲ ꓡꓳ ꓒꓱ ꓚꓬꓹ ꓗꓪ ꓟ ꓠꓬꓲ ꓟꓳ ꓓꓴ ꓗꓺ ꓘꓶꓽ ꓗꓪ ꓐꓰ꓾ ꓘꓹ ꓕꓴ ꓗꓪ ꓥꓪ ꓔꓯ ꓗꓶ ꓔ ꓢꓲ ꓩꓴ ꓬꓯꓼ ꓡꓰ ꓠꓬꓲ ꓬꓲ ꓡꓯꓼ ꓒꓯꓹ ꓗꓪ ꓐꓰ ꓡꓲꓹ ꓗꓷ ꓟꓶˍ ꓟ ꓥꓳ꓿
47012001	ꓥꓪ ꓘꓶ ꓘꓹˍ ꓟ ꓙꓲꓻ ꓖꓴ ꓟꓽ ꓙꓳˍ ꓟꓲ꓾ ꓡꓯꓽ ꓫꓵ ꓘꓶ ꓘꓹˍ ꓢꓰꓽ ꓥꓳ꓿ ꓮ ꓟꓶ ꓥꓪ ꓠꓬ ꓢꓲ ꓒ ꓦ ꓐꓬꓱꓽˍ ꓐꓰ ꓟꓳꓸ ꓖꓶˍ ꓟ ꓔꓯ ꓟꓳꓸ ꓐꓯ ꓛꓲ ꓬꓰ ꓝꓲ ꓠꓲꓹ ꓫꓵˍ ꓡꓳ꓿
47012002	ꓥꓪ ꓠꓬ ꓙꓲ-ꓢꓴ ꓠꓯS ꓗꓪ ꓔꓬ ꓢꓴ ꓕꓲ ꓣꓳ ꓔꓯ ꓢꓷˍ ꓡꓳ꓿ ꓕꓱ ꓕꓲ ꓣꓳ ꓔꓯ ꓠꓬ ꓧꓶꓸ ꓕꓯ ꓞꓲ ꓡꓲ ꓘꓳꓼ ꓗꓪ꓾ ꓟꓴꓽ ꓗꓪ ꓢ ꓔꓱꓹ ꓕꓲ ꓔꓱꓹ ꓗꓪ ꓛꓲ ꓛꓵꓽ ꓓꓯ ꓙꓰꓳ꓿ ꓬꓲ ꓖꓳ ꓓꓱ ꓬꓲ ꓑꓰꓹ ꓛꓵꓽ ꓓꓯ ꓙꓰ ꓥ ꓢꓷ?꓾ ꓥ ꓠꓬ ꓦ ꓐꓬꓱꓽ ꓟꓳꓻ ꓗꓷ ꓥ ꓢꓷ?꓾ ꓥꓪ ꓟꓽ ꓢꓷꓸ꓿ ꓪꓴ-ꓢ ꓠꓽ ꓢꓷˍ ꓡꓳ꓿
47012003	ꓥꓪ ꓠꓬ ꓕꓱ ꓡꓱ ꓫꓵꓽ ꓡ ꓞꓳ ꓕꓲ ꓣꓳ ꓔꓯ ꓢꓷˍ ꓟꓲ꓾ ꓬꓲ ꓔꓯ ꓧꓪꓽ ꓖꓳ ꓓꓱꓽ ꓗꓪ꓾ ꓥ ꓠꓬ ꓦ ꓗꓪ ꓛꓵꓽ ꓓꓯ ꓙꓰˍ ꓟ ꓥꓪ ꓟꓽ ꓢꓷꓸ꓿ ꓪꓴ-ꓢ ꓠꓽ ꓢꓷˍ ꓡꓳ꓿
47012004	ꓬꓲ ꓔꓯ ꓠꓬ ꓙꓳ-ꓢ-ꓖꓴ ꓗꓪ ꓛꓵꓽ ꓓꓯ ꓙꓰ ꓢꓲ꓾ ꓖꓳ ꓗꓪ ꓡ ꓞꓳ ꓐꓯ ꓟꓽ ꓗꓴꓸ ꓡꓳ ꓫꓵꓽˍ ꓐꓰ ꓐꓯ ꓟꓸ ꓟꓽ ꓓ ꓡꓳ ꓫꓵ ꓥꓳꓽ ꓑ ꓙꓽˍ ꓡꓳ꓿
47012005	ꓕꓱ ꓡꓱ ꓫꓵ ꓕꓲ ꓣꓳ ꓐꓱ ꓶ ꓥꓪ ꓘꓶ ꓘꓹ ꓠꓲꓹ ꓫꓵˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓢꓯꓼ ꓐꓽˍ ꓟ ꓗꓪ ꓐꓰ ꓟꓽ ꓥ ꓠꓬ꓾ ꓥꓪ ꓚꓲ ꓛꓬ ꓐꓱ ꓶ ꓠꓽ ꓟꓽ ꓘꓶ ꓘꓹ꓿
47012006	ꓥꓪ ꓠꓬ ꓘꓶ ꓘꓹ ꓠꓲꓹ ꓫꓵˍ ꓟꓲ꓾ ꓔꓱꓹ ꓟ ꓐꓯ ꓘꓶˍ ꓡꓰ ꓐꓯ ꓔꓬ ꓠꓬꓲ꓾ ꓥꓪ ꓠꓬ ꓞꓳ ꓙꓲꓽ ꓟꓽ ꓥ꓿ ꓮ ꓧꓪꓹ ꓢꓴ ꓠꓬ ꓥꓪ ꓟꓬꓱꓽ ꓔꓯ ꓡꓳꓸ ꓟꓳ ꓢꓲ꓾ ꓥ ꓠꓬ ꓥꓪ ꓐꓯ ꓘꓶꓽ ꓑꓶ ꓓꓴ꓾ ꓥꓪ ꓔꓯ ꓒꓵꓽ ꓙꓲꓽ ꓙꓳˍ ꓟ ꓕꓯ ꓢꓲ ꓒꓵꓽ ꓡ ꓟ ꓔꓯ ꓗꓳꓺ ꓚꓱ ꓠꓬꓲ꓾ ꓥꓪ ꓘꓶꓽ ꓘꓹ ꓟꓽ ꓑꓶꓸ꓿
47012007	ꓪꓴ-ꓢ ꓡꓰ ꓥꓪ ꓔꓯ ꓟꓳꓸ ꓖꓶ ꓡ ꓟ ꓮꓸ ꓓꓲꓽ ꓪꓴꓽˍ ꓟ ꓕꓱ ꓟꓬ ꓫꓵꓽ ꓗꓪ ꓐꓰ ꓥꓪ ꓟꓽ ꓘꓶ ꓘꓹ ꓟꓬꓽ ꓡꓰ ꓠꓹ ꓟ꓾ ꓥꓪ ꓧꓪꓽ ꓗꓪ ꓥꓪ ꓔꓯ ꓗꓸ ꓠꓻ ꓡꓰ ꓝꓲ ꓠꓹ ꓟ ꓢ-ꓓꓯ ꓬꓲ ꓝꓲ ꓓꓴ ꓛꓴꓽ ꓕꓲ ꓕꓷꓹ ꓥꓳꓹ ꓡꓰ ꓝꓲˍ ꓡꓳ꓿
47012008	ꓖꓳ ꓡꓱ ꓠꓬꓲ ꓛꓴꓽ ꓕꓱ ꓟ ꓥꓪ ꓗꓪ ꓐꓰ ꓓꓳ ꓙꓰ ꓠꓹ ꓟ꓾ ꓥꓪ ꓠꓬ ꓢꓲ ꓒ ꓔꓯ ꓢ ꓧꓪꓹ ꓓꓰꓽ ꓗꓷꓳ꓿
47012009	ꓖꓳ ꓡꓱ ꓥ ꓟꓲ ꓬꓲ ꓡꓰ ꓥꓪ ꓔꓯ꓾ ꓥꓪ ꓣꓱꓽ ꓛꓰ ꓠꓬ ꓠꓴ ꓐꓱ ꓶ ꓡꓳꓼˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓪꓽ ꓠꓬꓲˍ ꓟ ꓠꓬ ꓢꓯꓼ ꓐꓽˍ ꓟ ꓠꓯꓸꓼ ꓗꓪ ꓟꓳꓸ ꓖꓶ ꓓꓳ ꓡ ꓥꓳ꓾ ꓐꓰ ꓐꓯ ꓖꓶ ꓡꓺꓳ꓿ ꓖꓳ ꓡꓱ ꓠꓬꓲ ꓙꓲ-ꓢꓴ ꓪꓽ ꓠꓬꓲˍ ꓟ ꓥꓪ ꓔꓯ ꓚꓰꓹ ꓞꓹ ꓠꓹ ꓟ꓾ ꓥꓪ ꓢꓯꓼ ꓐꓽˍ ꓟ ꓗꓪ ꓐꓰ ꓮꓸ ꓓꓲꓽ ꓠꓲꓹ ꓒꓴ ꓢꓲ ꓪ ꓜꓲꓻ ꓘꓶ ꓘꓹ ꓥꓳ꓿
47012010	ꓖꓳ ꓡꓱ ꓠꓬꓲ ꓙꓲ-ꓢꓴ ꓐꓱ ꓶ ꓢꓯꓼ ꓐꓽˍ ꓟ ꓗꓪ꓾ ꓫꓸ ꓔꓳ ꓫ ꓒꓯꓼ ꓬꓰ ꓖꓶ ꓡ ꓟ ꓗꓪ꓾ ꓣꓱꓽ ꓟ ꓡꓳꓼˍ ꓟ ꓗꓪ꓾ ꓗꓸ ꓧꓪˍ ꓟ ꓐꓰ ꓠꓲꓹ ꓫꓸ ꓟꓬ ꓫˍ ꓟ ꓗꓪ ꓥꓪ ꓠꓲꓹ ꓘꓪ ꓫꓵˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓮ ꓕꓯ ꓢꓯꓼ ꓐꓽˍ ꓠꓬ ꓖꓳ ꓕꓯ ꓙꓲ-ꓢꓴ ꓠꓯS ꓗꓪ ꓥꓪ ꓢꓯꓼ ꓔꓰꓹ ꓡ ꓓꓴ ꓙꓳˍ ꓡꓳ꓿
47012011	ꓥꓪ ꓠꓬ ꓘꓶ ꓘꓹ ꓟ ꓗꓪ ꓞꓳ ꓙꓲꓽ ꓒꓬꓱꓼ ꓡꓺꓳ꓿ ꓠꓴ ꓪꓽ ꓡꓰ ꓥꓪ ꓔꓯ ꓟꓽ ꓓ ꓟꓽ ꓞꓽ ꓖꓳ ꓡꓱ ꓗꓷ ꓡꓰ ꓝꓲˍ ꓟ ꓥꓳ꓿ ꓥꓪ ꓠꓬ ꓝꓲ ꓓꓴ ꓥ ꓟ ꓔꓯ ꓠꓴ ꓪꓽ ꓡꓰ ꓣꓷꓠꓸ ꓙꓲꓽ ꓙꓳˍ ꓡꓳ ꓫꓵꓽ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓮꓸ ꓫꓵ ꓟꓽ ꓒꓵꓽ ꓢꓴ ꓥ ꓟꓲ꓾ ꓠꓴ ꓪꓽ ꓡꓰ ꓮꓸ ꓓꓲꓽ ꓪꓴꓽˍ ꓟ ꓝꓲ ꓓꓴ ꓚꓬꓹ ꓔ ꓢꓴ ꓐꓴ ꓔꓯ ꓖꓼ ꓟꓽ ꓟꓶ ꓟ ꓮꓸ ꓫꓵˍ ꓟꓲ ꓟꓽ ꓙꓳ꓿
47012012	ꓝꓲ ꓓꓴ ꓚꓵ ꓚꓵ ꓥ ꓢꓴ ꓔꓯ ꓛꓳ ꓞꓹ ꓟ ꓢꓷꓸ ꓙ ꓟꓳ ꓙ ꓓꓴ ꓙꓳˍ ꓟ ꓡꓰ ꓐꓰ꓾ ꓥꓪ ꓠꓬ ꓠꓴ ꓪ ꓗꓳ ꓡꓳ ꓗꓪ ꓢꓷ ꓡꓰ ꓓꓴˍ ꓐꓰ ꓓꓵꓽ ꓙ ꓟꓶ ꓓꓴˍ ꓐꓰ꓾ ꓪꓽ ꓠꓬꓲˍ ꓟ ꓟꓬꓱ ꓗꓪ ꓐꓰ꓾ ꓮꓸ ꓫꓵ ꓗꓪˍ ꓟꓲ ꓜꓲꓽ ꓢꓲ꓾ ꓥꓪˍ ꓟꓲ ꓝꓲ ꓓꓴ ꓥ ꓟ ꓠꓴ ꓪꓽ ꓗꓳ ꓡꓳ ꓗꓪ ꓬꓰ ꓟꓳꓸ ꓖꓶ ꓗꓷꓳ꓿
47012013	ꓠꓱꓸ ꓐꓯꓼ ꓘꓴ ꓜꓲ ꓞꓳ ꓔꓯ ꓔꓯꓺˍ ꓠꓬ꓾ ꓠꓴ ꓪꓽ ꓖꓼ ꓟꓽ ꓟꓶ ꓟ ꓮ ꓫꓵ ꓙꓳˍ ꓡ?꓿ ꓥꓪ ꓚꓲ ꓛꓬ ꓣꓱꓽ ꓓꓴ ꓑꓶꓸ ꓓꓴ ꓠꓴ ꓪꓽ ꓔꓯ ꓟꓽ ꓪꓴꓽ ꓧꓶ ꓝꓲˍ ꓟ ꓟꓽ ꓥ ꓠꓬ ꓖꓼ ꓟꓽ ꓟꓶ ꓟ ꓟꓽ ꓙꓳ꓿ ꓕꓱ ꓟ ꓗꓪ ꓥꓪ ꓛꓬ ꓡꓰ ꓠꓬ꓾ ꓥꓪ ꓔꓯ ꓖꓽ ꓖꓶ ꓡꓯ꓿
47012014	ꓮ ꓟꓶ ꓥꓪ ꓠꓴ ꓪꓽ ꓔꓬ ꓗꓪ ꓡꓻˍ ꓐꓰ ꓙꓽ ꓖꓶˍ ꓟ ꓠꓬ꓾ ꓢ ꓧꓪꓹ ꓕꓲ ꓧꓪꓹ ꓟ ꓥꓳ꓿ ꓥꓪ ꓠꓬ ꓠꓴ ꓪꓽ ꓔꓯ ꓪꓴꓽ ꓧꓶꓻ ꓡꓰ ꓝꓲ ꓠꓲꓹ ꓟꓽ ꓫꓵ꓿ ꓮ ꓡꓲꓳ ꓐꓯ ꓠꓬ ꓥꓪ ꓧꓪˍ ꓟ ꓠꓽ ꓠꓴ ꓪꓽ ꓒꓵꓽ ꓶ ꓟꓽ ꓥ꓾ ꓠꓴ ꓪꓽ ꓔꓯ ꓧꓪˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓤ ꓠꓱ ꓐꓴ ꓡꓰ ꓮꓽ ꓐ ꓮ ꓟ ꓐꓱ ꓶ ꓒꓴ ꓫ ꓔꓸ ꓖꓶꓽ ꓠꓯꓹ ꓟ ꓟꓽ ꓥ꓿ ꓮꓽ ꓐ ꓮ ꓟ ꓡꓰ ꓤ ꓠꓱ ꓐꓴ ꓐꓱ ꓶ ꓫ ꓔ ꓖꓶ ꓠꓯꓹ ꓟ ꓥ ꓡꓳ꓿
47012015	ꓕꓱ ꓟ ꓟ ꓑꓶ ꓓꓴ ꓥꓪ ꓠꓬ ꓠꓴ ꓪꓽ ꓦ ꓐꓱ ꓶ ꓠꓲꓹ ꓒꓴ ꓒꓴˍ ꓐꓰ ꓢꓯꓼ ꓕꓵꓼ ꓪꓴꓽ ꓧꓶ ꓠꓲꓹ ꓫꓵˍ ꓡꓳ꓿ ꓥꓪ ꓚꓲ ꓛꓬ ꓖꓳ ꓓꓱꓽˍ ꓟꓲ ꓠꓴ ꓪꓽ ꓐꓱ ꓶ ꓖꓶꓽ ꓗꓷ ꓓꓻˍ ꓡꓳ꓿ ꓠꓴ ꓪꓽ ꓔꓯ ꓥꓪ ꓪꓻ ꓜꓲ ꓠꓲꓹ ꓠꓵˍ ꓠꓬ꓾ ꓠꓴ ꓪꓽ ꓥꓪ ꓔꓯ ꓠꓲ ꓠꓵˍ ꓟ ꓠꓵ ꓠꓲꓹ ꓪꓻ ꓜꓲ ꓣꓳ ꓡꓰˍ ꓡ?
47012016	ꓥꓪ ꓡꓰ ꓠꓴ ꓪꓽ ꓔꓯ ꓟꓽ ꓪꓴꓽ ꓧꓶ ꓡꓰ ꓝꓲ ꓟ ꓗꓪ ꓐꓰ꓾ ꓥꓪ ꓠꓽ ꓠꓲꓹ ꓖꓳꓼ ꓢꓲ ꓠꓴ ꓪꓽ ꓔꓯ ꓠꓸ ꓣꓴꓻ ꓟꓶ ꓡꓰ ꓝꓲꓳ꓾ ꓐꓰ ꓐꓯ ꓢꓴ ꓙꓳˍ ꓟꓽ ꓢꓷꓸ꓿
47012017	ꓠꓴ ꓪꓽ ꓔꓬ ꓗꓪ ꓥꓪ ꓡꓰ ꓝꓲ ꓩꓴ ꓡ ꓢꓴ ꓖꓳ ꓟꓬ ꓣꓳꓺ ꓗꓪ꓾ ꓮ ꓡꓲ ꓕꓲ ꓣꓳ ꓗꓪ ꓐꓰ ꓠꓴ ꓪꓽ ꓔꓯ ꓥꓪ ꓡꓰ ꓒꓬꓸ ꓜꓽ ꓗꓷ ꓡ?
47012018	ꓥꓪ ꓠꓬ ꓕꓲ-ꓔꓳ ꓔꓯ ꓢꓯꓼ ꓖꓶ ꓢꓲ꓾ ꓮꓸ ꓬꓲꓼ ꓖꓳ ꓕꓲ ꓣꓳ ꓔꓯ ꓬꓲˍ ꓐꓰ ꓕꓲ ꓛꓳꓺꓼ ꓝꓲ ꓩꓴ ꓡꓺꓳ꓿ ꓕꓲ-ꓔꓳ ꓡꓰ ꓠꓴ ꓪꓽ ꓔꓯ ꓮꓸ ꓡꓲ ꓕꓲ ꓫꓵ ꓗꓪ ꓗꓶꓸ ꓜꓽ ꓗꓷ ꓡ? ꓥꓪ ꓠꓴꓽ ꓠꓬ ꓮꓸ ꓫꓵ ꓬꓰˍ ꓟꓲ ꓕꓲ ꓠꓲꓹ ꓕꓲ ꓦꓻˍ ꓡꓰꓽ ꓥ ꓢꓲ꓾ ꓛꓲ ꓓꓴꓻ ꓕꓲ ꓓꓴˍ ꓗꓪ ꓚˍ ꓡꓳ꓾ ꓟꓽ ꓥ ꓡ?
47012019	ꓥꓪ ꓕꓱ ꓟꓬ ꓛꓲ ꓐꓯˍ ꓟ ꓠꓬ꓾ ꓚꓲ ꓛꓬ ꓐꓱ ꓶ ꓒꓶ ꓔꓳꓹ ꓘꓶꓽ ꓫ ꓕꓱˍ ꓡꓳ꓾ ꓐꓰ ꓓꓵꓽ ꓙꓽˍ ꓡ? ꓥꓪ ꓠꓴꓽ ꓠꓽ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓢꓲ꓾ ꓪꓴ-ꓢ ꓒꓬꓱꓽ ꓕꓯ ꓗꓪ ꓫꓸ ꓕꓱˍ ꓟ ꓥ ꓡꓳ꓿ ꓠꓲꓹ ꓠꓵ ꓢꓴ ꓐꓴꓳ꓾ ꓥꓪ ꓠꓴꓽ ꓬꓰˍ ꓟ ꓮꓽ ꓙꓵ ꓠꓬ ꓠꓴ ꓪꓽ ꓔꓯ ꓪꓴꓽ ꓡ ꓟꓴ ꓡ ꓝꓲ ꓠꓹ ꓟ ꓥ ꓡꓳ꓿
47012020	ꓮ ꓧꓪꓹ ꓥꓪ ꓡꓻ ꓕꓯ꓾ ꓠꓴ ꓪꓽ ꓠꓬ ꓥꓪ ꓥꓳ ꓡꓳꓸ ꓔ ꓟ ꓡꓰ ꓐꓰ ꓟꓽ ꓗꓹ ꓞꓹ ꓟ ꓐꓰ꓾ ꓥꓪˍ ꓟꓲ ꓠꓴ ꓪꓽ ꓥꓳ ꓡꓳꓸ ꓔ ꓟ ꓡꓰ ꓐꓰ ꓟꓽ ꓗꓹ ꓞꓹ ꓟ ꓔꓯ ꓗꓳ ꓚꓱˍ ꓡꓳ꓿ ꓮ ꓧꓪꓹ꓾ ꓢꓯꓼ ꓡꓯꓽ ꓘꓳˍ ꓟ꓾ ꓟꓬ ꓦꓯꓸˍ ꓟ꓾ ꓠꓲꓹ ꓛꓰˍ ꓟ꓾ ꓗꓪꓺ ꓡꓯꓽ ꓘꓳˍ ꓟ꓾ ꓪ ꓕꓱˍ ꓟ꓾ ꓢꓴ ꓘꓽ ꓚꓺˍ ꓟ꓾ ꓠꓲꓹ ꓘꓹˍ ꓟ꓾ ꓢꓴꓺ ꓔꓴ ꓡ ꓟ꓾ ꓕꓱ ꓡꓱ ꓡꓳ ꓫꓵꓽ ꓙꓳˍ ꓟ ꓔꓯ ꓗꓳꓺ ꓚꓱˍ ꓡꓳ꓿
47012021	ꓥꓪ ꓝꓮꓲ ꓡ ꓕꓯ ꓬꓲ ꓪꓽ ꓮꓽ ꓟꓬꓹ ꓣꓳ ꓠꓬ꓾ ꓬꓲ ꓪꓽ ꓧꓶꓸ ꓕꓯ ꓞꓳ ꓙꓳꓻ ꓗꓷ ꓠꓬꓲ ꓟ ꓡꓰ ꓐꓰ꓾ ꓟꓽ ꓫꓬꓻ ꓟꓽ ꓖꓼ ꓟ꓾ ꓟꓽ ꓢꓲ ꓟꓽ ꓫꓬ ꓟ ꓐꓰ꓾ ꓦꓯꓸ ꓠꓲꓹ ꓙꓵꓽˍ ꓟ꓾ ꓕꓱ ꓡꓱ ꓡꓳ ꓫꓵ ꓝꓴꓲ ꓗꓪ ꓐꓰ ꓟꓽ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓠꓬꓲ꓾ ꓥꓪ ꓠꓲꓹ ꓥꓴꓻ ꓢꓲ꓾ ꓥꓪ ꓪꓴ-ꓢ ꓡꓰ ꓠꓴ ꓪꓽ ꓟꓲꓽ ꓙꓬ ꓗꓪ ꓝꓮꓲ ꓕꓲ ꓧꓪꓹ ꓥꓪ ꓔꓯ ꓫꓸ ꓔꓳ ꓡꓰ ꓝꓲˍ ꓟ ꓔꓯ ꓗꓳ ꓚꓱˍ ꓡꓳ꓿
47013001	ꓕꓱ ꓟ ꓠꓬ ꓠꓴ ꓪꓽ ꓔꓬ ꓗꓪ ꓥꓪ ꓡꓻ ꓠꓹ ꓟ ꓢ ꓧꓪꓹ ꓕꓲ ꓧꓪꓹ ꓟ ꓥꓳ꓿ ꓢꓲꓽ ꓫꓬ ꓕꓳ ꓶ ꓗꓪ ꓐꓳ ꓔ ꓟ ꓡꓰ ꓐꓰ꓾ ꓫꓵꓽ ꓪꓴꓻ ꓙꓳˍ ꓠꓬ꓾ ꓢꓷꓸ ꓙ ꓟꓳ ꓙ ꓢꓴ ꓠꓬꓲꓽ ꓢ ꓣꓳ ꓗꓪ ꓐꓰ ꓓꓰꓺ ꓘꓶꓽ ꓕꓶꓻ ꓡꓰ ꓝꓲ ꓠꓯꓹ ꓡꓳ꓿
47013002	ꓧꓶꓸ ꓕꓯ ꓠꓴ ꓪꓽ ꓔꓬ ꓗꓪ ꓥꓪ ꓠꓬꓲꓽ ꓧꓪꓹ ꓕꓲ ꓧꓪꓹ ꓡꓻ ꓕꓯ ꓐꓯ ꓖꓶ ꓗꓷ ꓟ ꓡꓰ ꓐꓰ꓾ ꓠꓴ ꓪˍ ꓐꓰ ꓥꓪ ꓟꓽ ꓔꓬ ꓥ ꓟꓲ ꓮ ꓟꓶˍ ꓡꓰ ꓐꓯ ꓖꓶˍ ꓠꓬꓲ꓾ ꓧꓶꓸ ꓕꓯ ꓝꓴꓲ ꓬꓰ ꓢꓴ ꓖꓳ ꓕꓲ ꓧꓳꓽˍ ꓐꓰ ꓠꓱꓸ ꓐꓯꓼ ꓝꓴꓲ ꓬꓰ ꓢꓴ ꓮꓽ ꓙꓵ ꓔꓯ꓾ ꓥꓪ ꓝꓮꓲ ꓕꓲ ꓧꓪꓹ ꓡꓻ ꓕꓯ ꓠꓲꓹ ꓟ ꓟꓽ ꓦꓲ ꓖꓶ꓿
47013003	ꓥꓪ ꓠꓯꓸꓼ ꓗꓪ ꓙꓲ-ꓢꓴ ꓫꓸ ꓕꓱꓻˍ ꓟ ꓗꓸ ꓚꓵ ꓠꓴ ꓪꓽ ꓧꓪ ꓔꓬ ꓠꓬꓲ꓾ ꓗꓸ ꓚꓵ ꓖꓳ ꓟ ꓬꓲ ꓡꓰ ꓠꓴ ꓪꓽ ꓔꓯ ꓟꓳꓸ ꓖꓶ ꓡ ꓥꓳ꓿ ꓙꓲ-ꓢꓴ ꓠꓽ ꓠꓴ ꓪꓽ ꓔꓯ ꓟꓳꓸ ꓢꓯꓼ ꓐꓽˍ ꓟ ꓟꓽ ꓥ꓿ ꓠꓴ ꓪꓽ ꓗꓳ ꓡꓳ ꓗꓪ ꓪꓽ ꓠꓬꓲ ꓠꓬꓲˍ ꓡꓰꓽ ꓟꓳꓸ ꓖꓶ ꓡ ꓥꓳ꓿
47013004	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓔꓯ ꓠꓽ ꓢꓯꓼ ꓐꓽˍ ꓟ ꓗꓪ ꓕꓯꓼ ꓔꓶꓸ ꓗꓷˍ ꓟꓲ꓾ ꓪꓴ-ꓢ ꓪꓽ ꓠꓬꓲˍ ꓟ ꓗꓪ ꓐꓰ ꓬꓲ ꓢꓯꓸ ꓔꓬ ꓡꓳ꓿ ꓥꓪ ꓠꓴꓽ ꓠꓬ ꓬꓲ ꓢꓯꓼ ꓐꓽˍ ꓟ ꓔꓯ ꓑꓯꓹ ꓟꓶ ꓗꓷˍ ꓟꓲ꓾ ꓪꓴ-ꓢ ꓪꓽ ꓠꓬꓲˍ ꓟ ꓠꓯS ꓗꓪ ꓬꓲꓸˍ ꓐꓰ ꓕꓲ ꓪꓺꓼ ꓢꓯꓸ ꓔꓬ ꓢꓲ꓾ ꓥꓪ ꓠꓴ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓢꓯꓼ ꓕꓵꓼ ꓔꓬ ꓟ ꓥ ꓡꓳ꓿
47013005	ꓠꓴ ꓪꓽ ꓚꓲ ꓛꓬ ꓔꓯ ꓟꓰꓹ ꓠꓬꓲ ꓢꓲ꓾ ꓠꓴ ꓪꓽ ꓠꓬ ꓙꓵꓻ ꓠꓲꓹ ꓠꓯꓸꓼ ꓗꓪ ꓔꓬ ꓟꓽ ꓔꓬ꓾ ꓐꓰ꓾ ꓚꓲ ꓛꓬ ꓔꓯ ꓚꓬꓹ ꓠꓬꓲ꓿ ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓦ ꓗꓪ ꓫꓴꓺ ꓡꓰ ꓢꓴ ꓟꓽ ꓥ ꓕꓯ ꓠꓽ꓾ ꓠꓴ ꓪꓽ ꓠꓯꓸꓼ ꓗꓪ ꓬꓰ-ꓢꓴ ꓙꓲ-ꓢꓴ ꓔꓬ ꓟ ꓠꓴ ꓪꓽ ꓢꓷꓸˍ ꓥꓳ꓾ ꓟꓽ ꓥ ꓡ?
47013006	ꓥꓪ ꓠꓴꓽ ꓔꓯˍ ꓟꓲ꓾ ꓟꓰꓹ ꓠꓬꓲ ꓗꓷ ꓠꓬ꓾ ꓦ ꓗꓪ ꓫꓴꓺ ꓡꓰ ꓢꓴ ꓟꓽ ꓥ ꓟ ꓠꓴ ꓪꓽ ꓢꓷꓸ ꓪ ꓓꓻˍ ꓥꓳ꓾ ꓐꓰ ꓥꓪ ꓥꓳ ꓡꓳꓸˍ ꓡꓳ꓿
47013007	ꓠꓴ ꓪꓽ ꓠꓬ ꓟꓽ ꓜꓳꓽ ꓟ ꓕꓲ ꓫꓵꓽˍ ꓟꓲ ꓕꓽ ꓬꓰ ꓪ ꓝꓲ꓾ ꓐꓰ ꓪꓴ-ꓢ ꓔꓯ ꓥꓪ ꓠꓴꓽ ꓪꓽ ꓘꓴˍ ꓡꓳ꓿ ꓕꓱ ꓟ ꓠꓬ ꓢꓴ ꓡꓰ ꓥꓪ ꓠꓴꓽ ꓠꓽ ꓓꓻ ꓒ ꓥ ꓟ ꓔꓯ ꓡꓳꓸ ꓓꓳ ꓡ ꓝꓲ ꓠꓹ ꓟ ꓟꓽ ꓥ꓿ ꓥꓪ ꓠꓴꓽ ꓠꓬ ꓫꓴꓺ ꓡꓰ ꓟ ꓡꓰ ꓐꓰ ꓗꓹ ꓟꓲ꓾ ꓠꓴ ꓪꓽ ꓠꓬ ꓜꓳꓽˍ ꓟ ꓬꓰ ꓪ ꓠꓹ ꓟ ꓥ ꓡꓳ꓿
47013008	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠꓽ ꓔꓱꓹ ꓚꓵˍ ꓟ ꓔꓯ ꓔꓳꓹ ꓠꓹ ꓟ ꓮꓸ ꓫꓵ ꓬꓰ ꓟꓽ ꓐ ꓡ꓿ ꓔꓱꓹ ꓚꓵˍ ꓟ ꓐꓱ ꓶˍ ꓡꓰꓽ ꓬꓰ ꓐ ꓡ ꓡꓳ꓿
47013009	ꓥꓪ ꓠꓴꓽ ꓢꓯꓼ ꓐꓽˍ ꓟꓲ ꓠꓴ ꓪꓽ ꓢꓯꓼ ꓔꓰꓹˍ ꓠꓬ꓾ ꓥꓪ ꓠꓴꓽ ꓗꓹ ꓛꓲˍ ꓡꓳ꓿ ꓝꓮꓲ ꓥꓪ ꓠꓴꓽ ꓠꓬ ꓠꓴ ꓪꓽ ꓟꓬꓽ ꓠꓬꓲ ꓜꓳꓽ ꓓꓰ ꓡꓰ ꓠꓹ ꓟ ꓐꓱ ꓶˍ ꓟꓲ ꓪꓽ ꓘꓴˍ ꓡꓳ꓿
47013010	ꓢꓲ ꓒ ꓡꓰ ꓥꓪ ꓔꓯ ꓖꓶ ꓡ ꓟ ꓙꓵꓽ ꓪꓽ ꓠꓬ ꓠꓴ ꓪꓽ ꓔꓯ ꓪꓴꓽ ꓡ ꓟꓴ ꓡ ꓝꓲ ꓠꓹ ꓟ ꓥ ꓡꓳ꓿ ꓠꓴ ꓪꓽ ꓔꓯ ꓒꓬꓹ ꓗꓷ ꓠꓹ ꓟ ꓟꓽ ꓥ꓿ ꓖꓳ ꓡꓱ ꓠꓬꓲ ꓠꓴ ꓪꓽ ꓔꓬ ꓗꓪ ꓥꓪ ꓛꓲ ꓡ ꓕꓯ꓾ ꓙꓵꓽ ꓪ ꓕꓱ ꓟ ꓔꓯ ꓛꓳ ꓢꓲ ꓡꓲꓽ ꓡꓲꓽˍ ꓡꓰ ꓬꓰ ꓟꓽ ꓛꓵ ꓠꓹ ꓟ꓾ ꓥꓪ ꓟꓽ ꓡ ꓕꓯˍ ꓡꓰ ꓕꓱ ꓟꓬ ꓫꓵꓽ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
47013011	ꓡꓳꓹ ꓬꓰˍ ꓟ ꓕꓲ ꓘꓶꓽ ꓠꓬ꓾ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓧꓪ ꓧꓪˍ ꓔꓬ꓿ ꓜꓳꓽ ꓓꓰ ꓟ ꓔꓯ ꓖꓼ ꓙꓰ꓿ ꓠꓲꓹ ꓗꓴ ꓟꓬ ꓗꓴ ꓖꓶˍ ꓟ ꓟꓶ ꓝꓲ꓿ ꓕꓲ ꓠꓲꓹ ꓕꓲ ꓪꓽˍ ꓬꓰ꓿ ꓧꓳꓹ ꓡꓯꓼ ꓘꓳ ꓔꓬ꓿ ꓖꓳ ꓡꓱ ꓠꓬ ꓠꓵ ꓠꓲꓹˍ ꓐꓰ ꓢꓲ ꓡꓲ ꓟ ꓬꓲ ꓪꓴ-ꓢ ꓠꓬ ꓠꓴ ꓪꓽˍ ꓐꓰ ꓔꓬ ꓥꓳ꓿
47013012	ꓕꓲ ꓣꓳ ꓛꓳꓽ ꓕꓲ ꓣꓳ ꓢꓲꓽ ꓢꓲ ꓫꓬꓻ ꓫꓬˍ ꓡꓰ ꓐꓳꓼ ꓢꓲ ꓒꓵꓽ ꓗ ꓬꓰ ꓡꓯꓽ ꓘꓳ꓿
47013013	ꓕꓱ ꓗꓪ ꓔꓬ ꓟ ꓦ ꓡꓱ ꓢꓴ ꓮꓽ ꓙꓵ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿
48001001	-
48001002	ꓝꓲ ꓓꓴ ꓒꓳ-ꓡꓳ ꓥꓪˍ ꓐꓰ꓾ ꓕꓱ ꓗꓪ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓡꓰ꓾ ꓖ-ꓡ-ꓕꓲ-ꓬ ꓗꓪ ꓟ ꓘꓴ ꓜꓲ ꓞꓳ ꓮꓽ ꓙꓵ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓥꓪ ꓝꓲ ꓓꓴ ꓬꓰˍ ꓟ ꓠꓬ ꓞꓳ ꓤ ꓡꓰ ꓬꓰ ꓝꓲˍ ꓟ ꓟꓽ ꓥ꓿ ꓞꓳ ꓤ ꓙꓵꓽ ꓪ ꓗꓪ ꓐꓰ ꓬꓰˍ ꓟˍ ꓟꓲ ꓟꓽ ꓥ꓿ ꓬꓰ-ꓢꓴ ꓙꓲ-ꓢꓴˍ ꓐꓰ ꓬꓲ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓴ ꓐꓹ ꓐ ꓪꓴ-ꓢ ꓡꓰ ꓝꓲ ꓔ ꓟ ꓥ ꓡꓳ꓿
48001003	ꓐꓹ ꓐ ꓪꓴ-ꓢˍ ꓐꓰ ꓣꓳꓽ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
48001004	ꓙꓲ-ꓢꓴ ꓠꓬ ꓣꓳꓽ ꓐꓹ ꓐ ꓪꓴ-ꓢ ꓠꓲꓹ ꓡꓶꓽ ꓔꓯ ꓛꓳ ꓢꓲ꓾ ꓥꓶˍ ꓟ ꓕꓱ ꓕꓲ ꓤꓶꓻ ꓗꓪ ꓐꓰ ꓣꓳꓽ ꓔꓯ ꓚꓬꓴ ꓓꓳ ꓡ ꓠꓹ ꓟ꓾ ꓣꓳꓽ ꓝꓴꓲ ꓑꓶꓸ ꓓꓴ ꓬꓲ ꓚꓲ ꓛꓬ ꓖꓳ ꓓꓱ ꓖꓶꓽ ꓗꓷꓳ꓿
48001005	ꓪꓴ-ꓢ ꓔꓯ ꓕꓲ ꓞꓲꓼ ꓕꓲ ꓑ ꓟꓬꓱ ꓓꓳꓽ ꓙꓳ ꓝꓲ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓿
48001006	ꓠꓴ ꓪꓽ ꓠꓬ ꓙꓲ-ꓢꓴ ꓣꓱꓽ ꓛꓰ ꓡꓰ ꓠꓴ ꓪꓽ ꓔꓯ ꓘꓴꓻ ꓢꓴ ꓖꓳ ꓕꓲ ꓣꓳꓽ ꓔꓯ ꓕꓱ ꓘꓶꓻ ꓠꓲꓹ ꓞ ꓧꓹ ꓗꓷ ꓢꓲ꓾ ꓶꓼ ꓓꓳ ꓫꓱꓹ ꓓꓳꓽ ꓬꓲ ꓔꓱꓹ ꓬꓲ ꓕꓲ ꓟ ꓔꓯ ꓘꓳꓻ ꓣꓴˍ ꓠꓬꓲ ꓥꓪ ꓓꓵꓽ ꓙꓽ ꓟꓶˍ ꓡꓳ꓿
48001007	ꓚꓵ ꓚꓵ ꓐꓯˍ ꓠꓬ ꓠꓴ ꓪꓽ ꓘꓳꓻ ꓣꓴ ꓗꓷ ꓟ ꓕꓱ ꓟ ꓠꓬ ꓶꓼ ꓓꓳ ꓫꓱꓹ ꓓꓳꓽ ꓬꓲ ꓔꓱꓹ ꓬꓲ ꓕꓲ ꓟ ꓠꓽ ꓟꓽ ꓥ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓔꓯ ꓘꓶꓻ ꓡꓶ ꓡꓰ ꓝꓲ ꓠꓹ ꓟ꓾ ꓙꓲ-ꓢꓴ ꓬꓲ ꓶꓼ ꓓꓳ ꓫꓱꓹ ꓓꓳꓽ ꓔꓯ ꓧꓶꓸ ꓡꓰ ꓝꓲ ꓠꓲꓹ ꓫꓵ ꓢꓴ ꓕꓲ ꓐꓱ ꓙꓳˍ ꓡꓳ꓿
48001008	ꓥꓪ ꓠꓴꓽ ꓡꓰ ꓠꓴ ꓪꓽ ꓔꓯ ꓚ ꓟꓸ ꓖꓶꓽ ꓗꓷ ꓟ ꓟꓽ ꓥ ꓥ꓾ ꓥꓪ ꓠꓴꓽ ꓥ ꓟꓲ꓾ ꓟꓴꓽ ꓗꓪ ꓝꓲ ꓓꓴ ꓥ ꓟꓲ꓾ ꓶꓼ ꓓꓳ ꓫꓱꓹ ꓓꓳꓽ ꓬꓲ ꓔꓱꓹ ꓬꓲ ꓕꓲ ꓫꓵꓽ ꓠꓴ ꓪꓽ ꓔꓯ ꓚ ꓟꓸ ꓖꓶ ꓐꓷˍ ꓠꓬ꓾ ꓬꓲ ꓔꓯ ꓙꓱꓽ ꓔ ꓟ ꓗꓷ ꓡꓰ ꓝꓲ꓿
48001009	ꓥꓪ ꓠꓴꓽ ꓧꓶꓸ ꓕꓯ ꓐꓯ ꓗꓷ ꓟ ꓡꓰ ꓐꓰ꓾ ꓮ ꓟꓶ ꓥꓪ ꓝꓮꓲ ꓕꓲ ꓧꓪꓹ ꓐꓯˍ ꓢꓰꓽ ꓥꓳ꓿ ꓠꓴ ꓪꓽ ꓧꓶꓸ ꓕꓯ ꓘꓳꓻ ꓣꓴ ꓗꓷ ꓟ ꓶꓼ ꓓꓳꓽ ꓫꓱꓹ ꓓꓳ ꓟꓽ ꓥ ꓥ꓾ ꓬꓲ ꓔꓱꓹ ꓬꓲ ꓕꓲ ꓫꓵꓽ ꓠꓴ ꓪꓽ ꓔꓯ ꓚ ꓟꓸ ꓖꓶ ꓢꓴ ꓙꓳˍ ꓠꓬ꓾ ꓬꓲ ꓔꓯ ꓙꓱꓽ ꓔ ꓟ ꓗꓷ ꓡꓰ ꓝꓲ꓿
48001010	ꓮ ꓟꓶ ꓥꓪ ꓠꓬ ꓞꓳ ꓤ ꓠꓲꓹ ꓒꓴˍ ꓟ ꓔꓯ ꓧꓪˍ ꓟ ꓥ ꓡ? ꓥ ꓠꓬ ꓪꓴ-ꓢ ꓠꓲꓹ ꓒꓴˍ ꓟ ꓔꓯ ꓧꓪˍ ꓟ ꓥ ꓡ? ꓥ ꓠꓬ ꓞꓳ ꓤ ꓠꓲꓹ ꓒꓴ ꓡ ꓠꓹ ꓟ ꓢꓯꓼ ꓕꓵꓼˍ ꓟ ꓥ ꓡ? ꓥꓪ ꓠꓬ ꓞꓳ ꓤ ꓠꓲꓹ ꓒꓴ ꓡ ꓠꓹ ꓟ ꓢꓯꓼ ꓕꓵꓼ ꓔꓬ ꓟ ꓥ ꓐꓷˍ ꓠꓬ꓾ ꓥꓪ ꓠꓽ ꓙꓲ-ꓢꓴ ꓚꓳ ꓑꓸ ꓟꓽ ꓥꓻꓳ꓿
48001011	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓡꓰ ꓚ ꓟꓸ ꓖꓶˍ ꓟ ꓶꓼ ꓓꓳꓽ ꓫꓱꓹ ꓓꓳ ꓠꓬ꓾ ꓞꓳ ꓤ ꓚꓴꓽ ꓬꓲꓹ ꓗꓪ ꓐꓰ ꓓꓳ ꓡ ꓟ ꓟꓽ ꓥ ꓟ ꓠꓴ ꓪꓽ ꓔꓯ ꓥꓪ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
48001012	ꓶꓼ ꓓꓳꓽ ꓫꓱꓹ ꓓꓳ ꓕꓱ ꓟ ꓠꓬ ꓞꓳ ꓤ ꓗꓪ ꓐꓰ ꓟꓶˍ ꓟ ꓟꓽ ꓥ꓿ ꓢꓴ ꓡꓰ ꓥꓪ ꓔꓯ ꓟꓸ ꓖꓶ ꓡ ꓟˍ ꓟꓲ ꓟꓽ ꓥ꓿ ꓬꓰ-ꓢꓴ ꓙꓲ-ꓢꓴ ꓡꓰ ꓟꓳꓸ ꓖꓶ ꓡ ꓟ ꓥ ꓡꓳ꓿
48001013	ꓧꓶꓸ ꓕꓯ ꓬꓴ-ꓔ ꓢꓳꓺ ꓗꓪ ꓥꓪ ꓮ ꓡꓲ ꓞꓳ ꓙꓳ ꓗꓷ ꓟ ꓐꓰ꓾ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓥꓪ ꓮ ꓘꓶꓻ ꓛꓲ ꓗꓸ ꓧꓪ ꓢꓲ ꓐꓬ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ ꓗꓷ ꓟ ꓠꓴ ꓪꓽ ꓑ ꓙꓽ ꓠꓬꓲꓳ꓿
48001014	ꓥꓪ ꓠꓬ ꓥꓪ ꓫꓵꓽ ꓥꓪ ꓪꓳꓼ ꓗꓳ ꓡꓳ ꓗꓪ ꓟ ꓥꓪ ꓕꓲꓽ ꓙꓷꓻ ꓢꓴ ꓮꓽ ꓟꓬꓹ ꓣꓳ ꓕꓯꓽ ꓢꓲ ꓬꓴ-ꓔ ꓢꓳꓺ ꓗꓪ ꓓꓻ ꓒꓽ ꓕꓲ ꓣꓳ ꓥ ꓢꓲ꓾ ꓥꓪ ꓒꓵꓽ ꓒ ꓐꓴ ꓡꓲꓽ ꓒꓰꓼ ꓗꓪ ꓮꓽ ꓘꓶꓸ ꓐꓰ ꓮꓽ ꓘꓶꓸ ꓠꓲꓹ ꓟ ꓡꓱꓻ ꓗꓷꓳ꓿
48001015	ꓖꓳ ꓡꓱ ꓥ ꓟꓲ ꓥꓪ ꓟꓹ ꓟ ꓤꓽ ꓘꓶꓻ ꓗꓪ ꓔꓬ ꓢꓰꓽ ꓕꓯˍ ꓡꓰ ꓥꓪ ꓔꓯ ꓢꓲ ꓚꓰꓸ ꓔ ꓢꓲ꓾ ꓣꓱꓽ ꓛꓰ ꓗꓪ ꓐꓰ ꓥꓪ ꓔꓯ ꓘꓴꓻ ꓢꓴ ꓪꓴ-ꓢ ꓡꓰ꓾
48001016	ꓥꓪ ꓔꓯ ꓐꓶꓽ ꓞꓳ ꓗꓳ ꓡꓳ ꓗꓪ ꓬꓲ ꓮ ꓐꓲ ꓓꓳꓽ ꓚ ꓟꓸ ꓖꓶ ꓝꓲ ꓠꓹ ꓟ꓾ ꓥꓪ ꓗꓪ ꓐꓰ ꓬꓲ ꓤ ꓔꓲꓸ ꓟꓳꓸ ꓖꓶ ꓓꓳ ꓡ ꓝꓲ ꓠꓲꓹ ꓒꓴˍ ꓕꓯ꓾ ꓥꓪ ꓠꓬ ꓞꓳ ꓤ ꓔꓯ ꓚꓴꓽ ꓬꓲꓹ ꓟꓽ ꓓꓰꓽ꓾ ꓖꓪˍ ꓟꓲ ꓟꓽ ꓖꓪ ꓙꓱ꓿
48001017	ꓙꓱ-ꓣꓴ-ꓢ-ꓡꓱ ꓗꓪ ꓔꓬ ꓟ꓾ ꓥꓪ ꓧꓶꓸ ꓕꓯ ꓗꓪˍ ꓡꓰ ꓝꓲ ꓓꓴ ꓣꓱꓽ ꓔꓬ ꓢꓴ ꓐꓴ ꓔꓯˍ ꓟꓲ ꓟꓽ ꓙꓰ ꓙꓰ꓾ ꓬꓹ-ꓡ-ꓑꓷ ꓗꓪ ꓙꓰ ꓢꓲ꓾ ꓖꓳ ꓗꓸ ꓠꓯꓸ ꓠꓬ ꓔ-ꓟ-ꓢꓷ ꓗꓪ ꓬꓲꓼ ꓙꓰꓳ꓿
48001018	ꓢ ꓘꓳꓼ ꓗꓸ ꓠꓯꓸ ꓒꓲ-ꓕꓱ ꓔꓯ ꓜꓲꓻ ꓡꓯꓽ ꓘꓳ ꓠꓹ ꓟ꓾ ꓥꓪ ꓠꓬ ꓙꓱ-ꓣꓴ-ꓢ-ꓡꓱ ꓗꓪ ꓙꓰ ꓢꓲ ꓬꓲˍ ꓐꓰ ꓞꓲ ꓥꓪꓽ ꓠꓬꓲ ꓔꓬ ꓗꓷꓳ꓿
48001019	ꓖꓳ ꓕꓯ ꓢꓲ ꓒ ꓬꓲ ꓠꓬꓲ ꓤ ꓬ-ꓗꓴ ꓟꓽ ꓥ ꓠꓬ ꓠꓱꓸ ꓐꓯꓼ ꓝꓲ ꓓꓴ ꓮꓽ ꓟ ꓔꓯˍ ꓟꓲ ꓟꓽ ꓜꓲꓻ ꓡꓯꓽ ꓘꓳ꓿
48001020	ꓠꓴ ꓪꓽ ꓔꓯ ꓥꓪ ꓕꓱ ꓡꓱ ꓐꓳ ꓖꓶˍ ꓟ ꓠꓬ ꓗꓶꓸ ꓘꓶꓽ ꓟꓽ ꓥ꓾ ꓐꓰ ꓪꓴ-ꓢ ꓟꓲꓽ ꓙꓬꓽ ꓗꓪ ꓥꓪ ꓐꓯˍ ꓥꓳ꓿
48001021	ꓖꓳ ꓗꓸ ꓠꓯꓸ ꓥꓪ ꓠꓬ ꓫꓲ-ꓡꓲ-ꓬˍ ꓐꓰ ꓚꓲ-ꓡꓲ-ꓚꓬ ꓗꓪ ꓛꓲ ꓬꓰꓳ꓿
48001022	ꓖꓳ ꓕꓯ ꓬꓴ-ꓔ ꓟꓵꓽ ꓗꓪ ꓟ꓾ ꓙꓲ-ꓢꓴ ꓠꓯS ꓗꓪ ꓔꓬ ꓟ ꓘꓴ ꓜꓲ ꓞꓳ ꓐꓴ ꓠꓬ ꓥꓪ ꓒꓬꓱꓽ ꓔꓯ ꓟꓽ ꓟꓳꓻ ꓠꓬꓲ꓿
48001023	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ꓾ ꓧꓶꓸ ꓕꓯ ꓥꓪ ꓠꓴꓽ ꓔꓯ ꓗꓸ ꓧꓪ ꓢꓴ ꓠꓽ ꓬꓲ ꓡꓰ ꓒꓬꓹ ꓗꓷˍ ꓐꓰ ꓬꓰˍ ꓟ ꓙꓵꓻ ꓠꓲꓹ ꓙ ꓖꓴ ꓔꓯ ꓮ ꓟꓶ ꓚ ꓟꓸ ꓖꓶ ꓔꓬ ꓡꓳ꓾ ꓐꓯ ꓔꓬ ꓟ ꓔꓯ ꓑ ꓙꓽ ꓡꓰ ꓠꓬꓲ꓾
48001024	ꓬꓲ ꓪꓽ ꓠꓬ ꓥꓪ ꓑꓶꓸ ꓓꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
48002001	ꓞꓲ ꓡꓲ ꓘꓳꓼ ꓗ ꓠꓯ꓾ ꓥꓪˍ ꓐꓰ ꓐ-ꓠ-ꓐ ꓠꓬ ꓕꓲ-ꓔꓳ ꓔꓯ ꓧꓳꓽ ꓔ ꓢꓲ ꓙꓱ-ꓣꓴ-ꓢ-ꓡꓱ ꓗꓪ ꓝꓮꓲ ꓙꓰ ꓗꓷꓳ꓿
48002002	ꓕꓱ ꓟ ꓠꓬ ꓪꓴ-ꓢ ꓡꓰ ꓥꓪ ꓔꓯ ꓟꓳꓸ ꓖꓶ ꓡ ꓟ ꓕꓲ ꓫꓵ ꓟꓶ ꓗꓷ ꓠꓬꓲ꓾ ꓐꓶꓽ ꓞꓳ ꓗꓳ ꓡꓳ ꓗꓪ ꓥꓪ ꓚ ꓟꓸ ꓖꓶˍ ꓟ ꓶꓼ ꓓꓳꓽ ꓫꓱꓹ ꓓꓳ ꓙ ꓖꓴ ꓕꓱ ꓟ ꓙꓱ-ꓣꓴ-ꓢ-ꓡꓱ ꓗꓪ ꓟ ꓞꓳ ꓪꓴꓽ ꓞꓳ ꓔꓲ ꓐꓴ ꓔꓯ ꓐꓯ ꓖꓶ ꓠꓹ ꓟ ꓙꓰ ꓗꓷ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓔꓷꓹ ꓗꓷ ꓟ ꓐꓰ ꓔꓷꓹ ꓔꓬ ꓟ ꓮꓽ ꓔꓳˍ ꓡꓰ ꓗꓷ ꓡꓰˍ ꓟ ꓔꓯ ꓗꓳ ꓚꓱ ꓠꓬꓲ꓾ ꓖꓳ ꓗꓪ ꓧꓳꓽ ꓪꓴꓸ ꓟꓴ ꓢꓴ ꓐꓴ ꓔꓯˍ ꓡꓰꓽ ꓘꓳ ꓫꓱꓸ ꓫꓱ ꓗꓪ ꓐꓯ ꓟꓳꓸ ꓖꓶꓽ ꓗꓷꓳ꓿
48002003	ꓥꓪ ꓔꓯ ꓛꓳ ꓙꓰ ꓢꓴ ꓕꓲ-ꓔꓳ ꓠꓬ ꓦꓲ-ꓡꓲ ꓡꓽ ꓞꓳ ꓥ ꓥˍ ꓟꓲ꓾ ꓬꓲ ꓪꓽ ꓡꓰ ꓬꓲ ꓔꓯ ꓶˍ ꓟ ꓗ ꓫꓵ ꓟꓽ ꓛꓳ ꓟꓽ ꓓ꓾ ꓐꓰ ꓟꓽ ꓐꓯ꓿
48002004	ꓖꓳ ꓡꓱ ꓥ ꓟꓲ ꓘꓳ ꓫꓱꓸ ꓫꓱˍ ꓐꓰ ꓘꓴ ꓜꓲ ꓞꓳ ꓗꓪ ꓓꓵꓽ ꓡ ꓟ ꓟꓽ ꓔꓱꓹ ꓟ ꓬꓲꓼ ꓤ ꓠꓬꓲ ꓤ ꓐꓴ ꓠꓬ ꓣꓳꓽ ꓔꓯ ꓚꓳ ꓑꓸ ꓒꓬꓱꓼ ꓡ ꓝꓲ ꓠꓹ ꓟ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓣꓳꓽ ꓙꓳˍ ꓟ ꓚꓳ ꓪꓴꓸ ꓙꓵꓽ ꓪ ꓔꓯ ꓛꓽ ꓠꓬꓲ ꓕꓺ ꓠꓬꓲ ꓡ ꓡꓳ꓿
48002005	ꓖꓳ ꓡꓱ ꓥ ꓟꓲ ꓶꓼ ꓓꓳꓽ ꓫꓱꓹ ꓓꓳ ꓬꓲ ꓔꓱꓹ ꓚꓵˍ ꓟ ꓐꓯ ꓘꓶꓽ ꓠꓬ ꓠꓴ ꓪꓽˍ ꓐꓰ ꓮ ꓕꓯˍ ꓟꓲ ꓙꓳ ꓝꓲ ꓠꓹ ꓟ꓾ ꓥꓪ ꓠꓴꓽ ꓠꓽ ꓬꓲ ꓪꓽ ꓔꓯ ꓮ ꓔꓲꓸˍ ꓟꓲ ꓟꓽ ꓙꓵꓺ ꓖꓶ꓿
48002006	ꓞꓳ ꓔꓲ ꓟꓬꓱꓺ ꓓꓳꓽ ꓟꓯꓻ ꓔ ꓢꓴ ꓖꓳ ꓕꓲ ꓧꓳꓽ ꓡꓰ ꓥꓪ ꓔꓯ ꓮꓸ ꓫꓵꓽ ꓡꓴꓽ ꓖꓶ ꓡ ꓟ ꓟꓽ ꓙꓳ꓿ (ꓪꓴ-ꓢ ꓠꓬ ꓞꓳ ꓒꓬꓱꓽ ꓔꓯ ꓡꓳꓸ ꓢꓴ ꓟꓽ ꓥ ꓠꓬꓲ꓾ ꓬꓲ ꓪꓽ ꓮꓸ ꓫꓵꓽ ꓒꓬꓱ ꓫꓬꓹˍ ꓟꓲ ꓖꓳ ꓟ ꓔꓯ ꓥꓪ ꓮꓸ ꓫꓵꓽ ꓟꓽ ꓚꓬꓹ꓿)
48002007	ꓖꓳ ꓡꓱ ꓥ ꓟꓲ ꓬꓴ-ꓔ ꓡꓽ ꓞꓳ ꓔꓯ ꓶꓼ ꓓꓳꓽ ꓫꓱꓹ ꓓꓳ ꓚꓺ ꓟꓸ ꓠꓹ ꓟ ꓠꓬ ꓒꓲ-ꓕꓱ ꓔꓯ ꓡꓯꓼ ꓙꓱ ꓖꓶ ꓔ ꓟ ꓡꓰ ꓐꓰ꓾ ꓓ ꓔꓯ ꓟꓸ ꓠꓹ ꓟ ꓠꓬ ꓥꓪ ꓔꓯ ꓡꓯꓼ ꓙꓱ ꓖꓶ ꓔ ꓟ ꓔꓯ ꓬꓲ ꓪꓽ ꓟꓳˍ ꓡꓳ꓿
48002008	ꓮ ꓡꓲꓳ ꓐꓯ ꓠꓬ ꓬꓴ-ꓔ ꓡꓽ ꓞꓳ ꓗꓳ ꓡꓳ ꓗꓪ ꓝꓲ ꓓꓴ ꓟꓬꓱꓽ ꓣꓱꓽ ꓢꓴ ꓒꓲ-ꓕꓱ ꓠꓯꓸꓼ ꓗꓪ ꓢꓯꓼ ꓕꓵꓼ ꓢꓴ ꓪꓴ-ꓢ ꓠꓬ꓾ ꓥꓪ ꓠꓯꓸꓼ ꓗꓪˍ ꓟꓲ ꓢꓯꓼ ꓕꓵ ꓢꓲ ꓐꓶꓽ ꓞꓳ ꓐꓴ ꓐꓱ ꓶ ꓥꓪ ꓔꓯ ꓝꓲ ꓓꓴ ꓒꓬꓱꓼ ꓡ ꓝꓲꓳ꓿
48002009	ꓖꓳ ꓡꓱ ꓢꓲ ꓥꓪ ꓔꓯ ꓖꓶ ꓡ ꓟ ꓣꓱꓽ ꓛꓰ ꓔꓯ ꓬꓲ ꓪꓽ ꓟꓳˍ ꓕꓯ꓾ ꓥꓪ ꓠꓴ ꓠꓬ ꓐꓶꓽ ꓞꓳ ꓔꓯ ꓟꓸ ꓙꓰ ꓠꓹ ꓟ ꓐꓰ꓾ ꓬꓲ ꓪꓽ ꓠꓬ ꓬꓴ-ꓔ ꓡꓽ ꓞꓳ ꓔꓯ ꓙꓰ ꓠꓹ ꓟ꓾ ꓘꓴ ꓜꓲ ꓞꓳ ꓬꓲꓻ ꓘꓴꓻ ꓡꓰ ꓐꓰ ꓚꓬꓹ ꓔ ꓟ ꓬ-ꓗꓴ ꓐꓰ ꓒꓲ-ꓕꓱ ꓐꓰ ꓬꓳ-ꓦ ꓡꓰ꓾ ꓐ-ꓠ-ꓐ ꓐꓰ ꓥꓪ ꓔꓯ ꓘꓳꓻ ꓣꓴ ꓡ ꓢꓲ꓾ ꓪꓴ-ꓢ ꓟꓬꓱꓽ ꓗꓪ ꓙꓻ ꓡꓯꓽ ꓘꓳ ꓟ ꓟꓶ ꓡꓰ ꓠꓹ ꓟ ꓡꓯꓼ ꓒꓯꓹ ꓧꓪꓸ ꓖꓶ ꓡꓺꓳ꓿
48002010	ꓖꓳ ꓡꓱ ꓢꓲ ꓞꓳ ꓫꓸ ꓔꓯ ꓟꓽ ꓟꓲ ꓡꓰ ꓠꓹ ꓟ ꓬꓲ ꓪꓽ ꓡꓰ ꓬꓲꓼ ꓠꓬꓲꓸ ꓖꓶ ꓡꓺꓳ꓿ ꓞꓳ ꓫꓸ ꓔꓯ ꓣꓱꓽ ꓙˍ ꓟ ꓕꓱ ꓕꓲ ꓫꓵꓽ ꓠꓬ ꓥꓪˍ ꓟꓲ ꓬꓲ ꓖꓳ ꓡꓱ ꓬꓰ ꓠꓹ ꓟ ꓠꓲꓹ ꓡꓱꓻ ꓔꓬ ꓟ ꓥ ꓡꓳ꓿
48002011	ꓖꓳ ꓗꓸ ꓠꓯꓸ ꓒꓲ-ꓕꓱ ꓠꓬ ꓮ-ꓕꓲ-ꓬ ꓗꓪ ꓛꓲ ꓡ ꓕꓯ ꓬꓲ ꓔꓯ ꓕꓼ ꓙꓲꓽ ꓙꓳˍ ꓠꓬꓲ꓾ ꓥꓪ ꓬꓲ ꓔꓯ ꓒꓬꓱꓽ ꓔꓳꓹ ꓟꓬ ꓔꓳꓹ ꓕꓼ ꓗꓷꓳ꓿
48002012	ꓮ ꓡꓲꓳ ꓐꓯ ꓠꓬ ꓬ-ꓗꓴ ꓔꓯˍ ꓐꓰ ꓡꓻ ꓟ ꓖꓳ ꓕꓲ ꓧꓳꓽ ꓟꓽ ꓛꓲ ꓡ ꓧꓶ ꓕꓯ꓾ ꓬꓲ ꓠꓬ ꓐꓶꓽ ꓞꓳˍ ꓐꓰ ꓕꓲ ꓪꓺꓼ ꓜ ꓜꓽˍ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓛꓲ ꓡ ꓠꓬ ꓬꓲ ꓠꓽ ꓶꓺ ꓔ ꓢꓴ ꓕꓲ ꓧꓳꓽ ꓔꓯ ꓙꓳꓺ ꓠꓬꓲ꓾ ꓙꓵꓺ ꓙꓰ ꓢꓲ ꓚꓲ ꓛꓬ ꓔꓯ ꓐꓶꓽ ꓞꓳˍ ꓐꓰ ꓗꓳꓹ ꓞꓹ ꓝꓲˍ ꓡꓳ꓿
48002013	ꓠꓱꓸ ꓐꓯꓼ ꓟ ꓬꓴ-ꓔ ꓡꓽ ꓞꓳ ꓬꓲꓼ ꓤ ꓠꓬꓲ ꓤ ꓐꓴˍ ꓟꓲ ꓒꓲ-ꓕꓱ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽˍ ꓟ ꓔꓯ ꓛꓳ ꓢꓲ ꓐ-ꓠ-ꓐ ꓔꓯˍ ꓟꓲ ꓧꓳꓽ ꓪꓴꓸ ꓙꓰˍ ꓡꓳ꓿
48002014	ꓬꓲ ꓪꓽ ꓠꓬ ꓔꓱꓹ ꓚꓵˍ ꓟ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓔꓱꓹ ꓔꓱꓹꓼ ꓟꓽ ꓛꓳˍ ꓟ ꓔꓯ ꓥꓪ ꓟꓳꓻ ꓗꓷ ꓕꓯ꓾ ꓥꓪ ꓡꓰ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪ ꓒꓲ-ꓕꓱ ꓔꓯ꓾ ꓠꓴ ꓠꓬ ꓬꓴ-ꓔ ꓡꓽ ꓞꓳ ꓥ ꓢꓲ꓾ ꓬꓴ-ꓔ ꓡꓽ ꓞꓳˍ ꓡꓰ ꓐꓰ ꓟꓽ ꓥ ꓥ꓾ ꓐꓶꓽ ꓞꓳˍ ꓡꓰ ꓐꓰ ꓞꓳ ꓙꓳ ꓔꓬ ꓠꓬ꓾ ꓮ ꓡꓲ ꓗꓹ ꓠꓬꓲ ꓠꓴ ꓠꓬ ꓐꓶꓽ ꓞꓳ ꓔꓯ ꓟꓽ ꓓ ꓟꓽ ꓞ ꓬꓴ-ꓔ ꓡꓽ ꓞꓳˍ ꓡꓰ ꓐꓰ ꓞꓳ ꓙꓳ ꓔꓬ ꓝꓲˍ ꓡ?
48002015	ꓣꓳꓽ ꓠꓬ ꓦꓵꓻˍ ꓕꓯˍ ꓡꓰ ꓬꓴ-ꓔ ꓡꓽ ꓞꓳ ꓥ ꓢꓲ꓾ ꓝꓴꓲ ꓙꓳˍ ꓟ ꓐꓶꓽ ꓞꓳ ꓟꓽ ꓥˍ ꓟꓲ꓾
48002016	ꓞꓳ ꓤ ꓠꓬ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓟ ꓟꓽ ꓥ ꓥ꓾ ꓙꓲ-ꓢꓴ ꓬꓰ-ꓢꓴ ꓔꓯ ꓙꓵꓻˍ ꓟ ꓗꓪ ꓐꓰˍ ꓡꓰꓽ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓣꓳꓽ ꓢꓷꓸˍ ꓠꓬꓲ꓾ ꓣꓳꓽ ꓥ ꓟꓲ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓟꓽ ꓥ ꓥ꓾ ꓙꓲ-ꓢꓴ ꓔꓯ ꓙꓵꓻˍ ꓟ ꓗꓪ ꓐꓰ ꓔꓱꓹ ꓜꓳˍ ꓟ ꓚꓬꓹ ꓟꓶ ꓠꓹ ꓟ꓾ ꓙꓲ-ꓢꓴ ꓬꓰ-ꓢꓴ ꓔꓯ ꓙꓵꓻ ꓗꓷ ꓟ ꓥ ꓡꓳ꓿ ꓮꓽ ꓟ ꓥ ꓟꓲ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓟꓽ ꓥ꓿
48002017	ꓖꓳ ꓡꓱ ꓥ ꓟꓲ ꓣꓳꓽ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓠꓲꓹ ꓫꓵˍ ꓠꓬ꓾ ꓣꓳˍ ꓟꓲ ꓐꓶꓽ ꓞꓳˍ ꓡꓰ ꓐꓰ ꓝꓴꓲ ꓙꓳ ꓢꓴ ꓥ ꓟ ꓡꓳꓸ ꓓꓳ ꓡꓺꓳ꓿ ꓖꓳ ꓡꓱ ꓥ ꓠꓬ ꓙꓲ-ꓢꓴ ꓠꓽ ꓝꓴꓲ ꓔꓯ ꓣꓱꓽ ꓙ ꓢꓴ ꓥ ꓡ? ꓖꓳ ꓡꓱ ꓠꓽ ꓟꓽ ꓥ꓿
48002018	ꓥꓪ ꓡꓰ ꓒꓬꓹ ꓗꓷˍ ꓟ ꓔꓯ ꓥꓪ ꓝꓮꓲ ꓕꓲ ꓧꓪꓹ ꓫꓬꓹ ꓜꓶꓻˍ ꓠꓬ꓾ ꓥꓪ ꓠꓽ ꓛꓬꓻ ꓢꓴ ꓒꓬꓱꓼ ꓡ ꓟ ꓥ ꓡꓳ꓿
48002019	ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓪꓴ-ꓢ ꓔꓯ ꓟꓳꓸ ꓢꓯꓸ ꓔꓬ ꓠꓹ ꓟ꓾ ꓙꓵꓽ ꓗ ꓗꓪ ꓐꓰ ꓙꓵꓽ ꓗ ꓔꓯ ꓟꓳꓸ ꓫꓵꓳ꓿
48002020	ꓥꓪ ꓔꓯ ꓠꓬ ꓙꓲ-ꓢꓴˍ ꓐꓰ ꓕꓲꓽ ꓪꓺꓼ ꓕꓯꓼ ꓔꓶ ꓗꓷꓳ꓿ ꓮ ꓟꓶ ꓢꓯꓸ ꓔꓬ ꓟ ꓠꓽ ꓥꓪ ꓟꓽ ꓥ꓾ ꓙꓲ-ꓢꓴ ꓥꓪ ꓠꓯꓸꓼ ꓗꓪ ꓢꓯꓸ ꓔꓬ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓮ ꓟꓶ ꓧꓪꓽ ꓖꓳ ꓓꓱ ꓗꓪ ꓥꓪ ꓢꓯꓸ ꓔꓬ ꓟ ꓠꓬ꓾ ꓥꓪ ꓔꓯ ꓠꓲꓹ ꓠꓵ ꓢꓲ ꓥꓪ ꓐꓱ ꓶ ꓬꓲ ꓚꓲ ꓛꓬ ꓖꓳ ꓓꓱ ꓖꓶꓽ ꓗꓷ ꓟ ꓪꓴ-ꓢ ꓬꓲ ꓮ ꓐꓲ ꓔꓯ ꓙꓵꓻˍ ꓟ ꓗꓪ ꓐꓰ ꓢꓯꓸ ꓔꓬ ꓟ ꓥ ꓡꓳ꓿
48002021	ꓥꓪ ꓠꓬ ꓪꓴ-ꓢ ꓣꓱꓽ ꓛꓰ ꓔꓯ ꓖꓳꓽ ꓡꓰ ꓝꓲ ꓠꓲꓹ ꓟꓽ ꓫꓵ꓿ ꓮ ꓡꓲꓳ ꓐꓯ ꓠꓬ ꓔꓱꓹ ꓜꓳꓽˍ ꓟ ꓠꓬ ꓙꓵꓽ ꓗ ꓗꓪ ꓐꓰ ꓟꓶˍ ꓟ ꓥ ꓕꓯ ꓠꓽ꓾ ꓙꓲ-ꓢꓴ ꓫꓵꓻˍ ꓟ ꓠꓬ ꓮꓽ ꓔꓳˍ ꓡꓰꓽ ꓗꓷ ꓡꓰˍ ꓡꓳ ꓫꓵꓽ ꓥꓳ꓾ ꓐꓰ ꓐꓯ ꓖꓶꓽ ꓗꓷꓳ꓿
48003001	ꓙꓲꓽˍ ꓟ ꓖ-ꓡ-ꓕꓲ-ꓬ ꓢꓴꓳ꓾ ꓧꓶꓸ ꓕꓯ ꓠꓴ ꓪꓽ ꓠꓬ ꓬꓰ-ꓢꓴ ꓙꓲ-ꓢꓴ ꓔꓯ ꓕꓯꓼ ꓔꓶꓸ ꓗꓷ ꓟ ꓕꓱ ꓟ ꓜꓲꓻ ꓜꓲ ꓟꓵꓺ ꓟꓵ ꓢꓷꓸ ꓡꓰ ꓠꓬꓲꓳ꓿ ꓮ ꓟꓶ ꓮꓽ ꓟ ꓡꓰ ꓠꓴ ꓪꓽ ꓔꓯ ꓧꓳꓽ ꓪꓴꓸ ꓙꓰ ꓡ?
48003002	ꓠꓴ ꓪꓽ ꓔꓯ ꓥꓪ ꓕꓲ ꓫꓵꓽˍ ꓡꓰ ꓠ ꓠꓬꓲ ꓠꓲꓹ ꓫꓵˍ ꓡꓳ꓿ ꓠꓴ ꓪꓽ ꓢꓲ-ꓫꓬ-ꓟ-ꓦ ꓟꓶ ꓗꓷ ꓟ ꓠꓬ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓥ ꓡ? ꓥ ꓠꓬ ꓶꓼ ꓓꓳ ꓫꓱꓹ ꓓꓳꓽ ꓑ ꓙꓽ ꓢꓲ ꓙꓵꓻˍ ꓟ ꓗꓪ ꓐꓰ ꓥ ꓡ?
48003003	ꓠꓴ ꓪꓽ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓪꓴꓸ ꓔꓴ ꓗꓷ ꓢꓲ꓾ ꓮ ꓟꓶ ꓠꓬ ꓧꓪꓽ ꓖꓳ ꓓꓱ ꓢꓯꓼ ꓪꓽ ꓗꓪ ꓐꓰ ꓬꓰ ꓓꓳ ꓡꓰ ꓝꓲ ꓠꓲꓹ ꓫꓵˍ ꓡ? ꓠꓴ ꓪꓽ ꓠꓬ ꓕꓱ ꓘꓶꓻ ꓛꓲ ꓙꓲꓽˍ ꓡ?
48003004	ꓠꓴ ꓪꓽ ꓠꓬ ꓖꓳ ꓟꓬ ꓛꓲ ꓜꓲꓽ ꓗꓳꓸ ꓡ ꓟ ꓔꓯ ꓮꓽ ꓔꓳˍ ꓡꓰꓽ ꓗꓷ ꓡꓰ ꓝꓲˍ ꓥꓳ ꓪ? ꓚꓵ ꓚꓵ ꓮꓽ ꓔꓳˍ ꓡꓰ ꓗꓷ ꓡꓰˍ ꓟꓽ ꓢꓷꓸꓳ꓿
48003005	ꓪꓴ-ꓢ ꓡꓰ ꓠꓴ ꓪꓽ ꓔꓯ ꓢꓲ-ꓫꓬ-ꓟ-ꓦ ꓖꓶ ꓩꓴ ꓡ ꓢꓲ꓾ ꓠꓴ ꓪꓽ ꓗꓳ ꓡꓳ ꓗꓪ ꓪꓽ ꓠꓬꓲˍ ꓟ ꓟꓬꓱꓽ ꓬꓰˍ ꓟ ꓠꓬ꓾ ꓠꓴ ꓪꓽ ꓙꓵꓽ ꓗ ꓟꓬꓱꓽ ꓬꓰˍ ꓟ ꓗꓪ ꓐꓰ ꓥ ꓡ? ꓥ ꓠꓬ ꓶꓼ ꓓꓳꓽ ꓫꓱꓹ ꓓꓳ ꓑ ꓙꓽ ꓢꓲ ꓙꓵꓻˍ ꓟ ꓗꓪ ꓐꓰ ꓥ ꓡ?
48003006	ꓕꓳ ꓶ ꓗꓪ꓾ ꓮ-ꓐ-ꓡ-ꓦ ꓠꓬ ꓪꓴ-ꓢ ꓔꓯ ꓙꓵꓻˍ ꓠꓬꓲ꓾ ꓬꓲ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓖꓶꓽ ꓗꓷꓳ꓾ ꓐꓰ ꓐꓳ ꓔ ꓡꓳ꓿
48003007	ꓖꓳ ꓡꓱ ꓠꓬꓲ ꓙꓵꓻ ꓠꓲꓹ ꓙꓳ ꓢꓴ ꓠꓬ ꓮ-ꓐ-ꓡ-ꓦ ꓬꓲ ꓞꓲꓼ ꓤ ꓡꓯꓹ ꓤ ꓥ ꓟ ꓠꓴ ꓪꓽ ꓢꓷꓸ ꓠ ꓗꓹ ꓡꓳ꓿
48003008	ꓪꓴ-ꓢ ꓡꓰ ꓐꓶꓽ ꓞꓳ ꓔꓯ ꓙꓵꓻ ꓠꓲꓹ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶˍ ꓥꓳ꓾ ꓐꓯˍ ꓟ ꓶꓼ ꓓꓳ ꓫꓱꓹ ꓓꓳꓽ ꓕꓱ ꓟ ꓠꓬ ꓧꓶꓸ ꓕꓯˍ ꓡꓰ ꓢꓲꓽ ꓫꓬ ꓕꓳ ꓶ ꓗꓪ ꓐꓰ ꓮ-ꓐ-ꓡ-ꓦ ꓔꓯ ꓢꓷꓸ ꓡꓰ ꓝꓲ ꓢꓲ꓾ ꓞꓳ ꓫꓵꓽ ꓮꓽ ꓙꓵ ꓠꓬ ꓠꓴ ꓗꓪ ꓐꓰ ꓶꓼ ꓙꓳ ꓫꓱꓹ ꓙꓳˍ ꓥꓳ꓾ ꓐꓰ ꓐꓯ ꓖꓶꓽ ꓗꓷꓳ꓿
48003009	ꓖꓳ ꓡꓱ ꓠꓬꓲ ꓙꓵꓻ ꓠꓲꓹ ꓙꓳ ꓢꓴ ꓠꓬ꓾ ꓮ-ꓐ-ꓡ-ꓦˍ ꓐꓰ ꓕꓲ ꓡꓰꓹꓼ ꓶꓼ ꓙꓳ ꓫꓱꓹ ꓙꓳˍ ꓥꓳ꓿
48003010	ꓙꓵꓽ ꓗ ꓟꓬꓱꓽ ꓔꓯ ꓪꓽ ꓪꓴꓽ ꓘꓳꓹ ꓢꓴ ꓥ ꓕ ꓑꓳ ꓠꓬ ꓙꓱꓽ ꓔ ꓟ ꓠꓯꓸ ꓘꓪ ꓔꓬ ꓢꓰꓽ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓙꓵꓽ ꓗ ꓕꓳ ꓶ ꓗꓪ ꓐꓳ ꓔ ꓟ ꓥ ꓕ ꓑꓳ ꓔꓯ ꓮ ꓕꓯˍ ꓟꓲ ꓬꓲ ꓜꓶ ꓛꓳꓻ ꓔꓬ ꓢꓴ ꓟꓽ ꓥ ꓟ ꓮꓽ ꓙꓵ ꓠꓬ ꓙꓱꓽ ꓔ ꓟ ꓥ ꓡꓳ꓾ ꓐꓰ ꓐꓳ ꓔ ꓡꓳ꓿
48003011	ꓖꓳ ꓡꓱ ꓠꓬꓲ ꓙꓵꓽ ꓗ ꓗꓪ ꓐꓰ ꓪꓴ-ꓢ ꓟꓲꓽ ꓙꓬ ꓗꓪ ꓕꓲ ꓣꓳ ꓔꓯˍ ꓟꓲ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓟꓽ ꓟꓶ ꓟ ꓠꓬ ꓔꓲꓺ ꓢꓲꓽ ꓢꓲꓽˍ ꓡꓰ ꓟꓳꓻ ꓞꓹ ꓡꓳ꓿ ꓮ ꓡꓲꓳ ꓐꓯ ꓠꓬ꓾ ꓪꓴ-ꓢ ꓡꓰ ꓕꓳ ꓶ ꓗꓪ꓾ ꓔꓱꓹ ꓜꓳꓽ ꓢꓴ ꓠꓽ ꓙꓵꓻ ꓠꓲꓹ ꓗꓪ ꓐꓰ ꓢꓯꓸ ꓔꓬ ꓟꓶˍ ꓥꓳ꓾ ꓐꓰ ꓐꓳ ꓔ ꓡꓳ꓿
48003012	ꓙꓵꓽ ꓗ ꓠꓬ ꓙꓵꓻ ꓠꓲꓹ ꓗꓪ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓙꓵꓽ ꓗ ꓗꓪ ꓐꓯ ꓔ ꓟ ꓮꓽ ꓙꓵ ꓔꓯ ꓬꓲ ꓜꓶ ꓛꓳ ꓢꓴ ꓠꓬ ꓢꓯꓸ ꓔꓬ ꓟꓶˍ ꓥꓳ꓾ ꓐꓰ ꓐꓳ ꓔˍ ꓡꓳ꓿
48003013	ꓝꓮꓲ ꓠꓬ ꓕꓳ ꓶ ꓗꓪ꓾ ꓢꓲꓹ ꓜꓲꓻ ꓗꓪ ꓥꓳꓺ ꓔ ꓟ ꓮꓽ ꓟˍ ꓟꓲ ꓙꓱꓽ ꓔ ꓟ ꓥꓳ꓾ ꓐꓯ ꓔ ꓟ ꓡꓰ ꓐꓰ꓾ ꓙꓲ-ꓢꓴ ꓠꓬ ꓣꓳꓽ ꓐꓱ ꓶ ꓙꓱꓽ ꓔ ꓟ ꓒꓬꓱꓼ ꓡ ꓢꓲ꓾ ꓙꓵꓽ ꓗ ꓙꓱꓽ ꓘꓶꓽ ꓗꓪ ꓐꓰ ꓬꓲ ꓡꓰ ꓣꓳꓽ ꓔꓯ ꓚꓬꓴ ꓓꓳ ꓡꓺꓳ꓿
48003014	ꓕꓱ ꓟ ꓠꓽ ꓮ-ꓐ-ꓡ-ꓦ ꓔꓯ ꓖꓶ ꓔ ꓟ ꓶꓼ ꓤ ꓫꓱꓹ ꓤ ꓠꓬ꓾ ꓙꓲ-ꓢꓴ ꓬꓰ-ꓢꓴ ꓗꓪ ꓐꓰ ꓐꓶꓽ ꓞꓳ ꓐꓴˍ ꓟꓲ ꓟꓶ ꓡꓰ ꓢꓲ꓾ ꓖꓶꓽ ꓙ ꓟꓳˍ ꓟ ꓢꓲ-ꓫꓬ-ꓟ-ꓦ ꓠꓬ꓾ ꓙꓵꓻ ꓠꓲꓹ ꓗꓪ ꓐꓰ ꓣꓳꓽ ꓮꓽ ꓙꓵ ꓟꓶ ꓡꓰ ꓠꓹ ꓟ ꓥ ꓡꓳ꓿
48003015	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓥꓪ ꓠꓬ ꓣꓳꓽ ꓢꓷꓸˍ ꓟ ꓞꓳ ꓤ ꓪꓽ ꓤ ꓫꓵꓽ ꓪꓴꓻ ꓗꓪ ꓐꓰ ꓔꓯ ꓥꓳꓽ ꓣꓱꓽ ꓢꓲ ꓠꓴ ꓪꓽ ꓔꓯ ꓟꓸ ꓖꓶ ꓠꓲꓹ ꓫꓵˍ ꓡꓳ꓿ ꓞꓳ ꓤ ꓘꓶꓽ ꓫꓵꓽ ꓬꓰ ꓢꓲꓸ ꓐꓯ ꓞꓷꓹ ꓗꓷ ꓠꓬ ꓮꓽ ꓟˍ ꓟꓲ ꓖꓳ ꓟ ꓔꓯ ꓒꓬꓹ ꓗꓷ ꓟꓽ ꓓ꓾ ꓡꓴꓽˍ ꓟꓲ ꓡꓴꓽ ꓟꓽ ꓓ ꓟ ꓥ ꓡꓳ꓿
48003016	ꓪꓴ-ꓢ ꓙ ꓟꓳ ꓘꓶꓽ ꓠꓬ ꓮ-ꓐ-ꓡ-ꓦˍ ꓐꓰ ꓬꓲ ꓞꓲꓼ ꓤ ꓡꓯꓹ ꓤ ꓔꓯ ꓖꓶꓽ ꓗꓷ ꓟ ꓥꓳ꓿ ꓖꓳ ꓡꓱ ꓥ ꓟꓲ ꓕꓳ ꓶ ꓗꓪ꓾ ꓮꓽ ꓟꓬꓹ ꓣꓳ ꓔꓯ ꓖꓴˍ ꓟ ꓡꓰ ꓐꓰ꓾ ꓞꓲꓼ ꓤ ꓡꓯꓹ ꓤ ꓐꓴ꓾ ꓐꓰ ꓟꓽ ꓐꓯ ꓔ꓿ ꓕꓲ ꓣꓳ ꓔꓯˍ ꓡꓰ ꓖꓴ ꓢꓲ꓾ ꓞꓲ ꓤ ꓡꓯꓹ ꓤ꓾ ꓐꓰ ꓐꓯ ꓔ ꓡꓳ꓿ ꓕꓱ ꓟ ꓠꓬ ꓙꓲ-ꓢꓴ ꓔꓯ ꓐꓯ ꓔ ꓟ ꓥ ꓡꓳ꓿
48003017	ꓥꓪ ꓐꓯ ꓠꓲꓹ ꓫꓵˍ ꓟ ꓠꓬ ꓕꓱ ꓡꓱ ꓥꓳ꓿ ꓙ ꓟꓳ ꓗꓷ ꓗꓸ ꓠꓯꓸ ꓡꓲ ꓦꓬꓻ ꓢ ꓞꓲ ꓘꓳꓼ ꓗꓪ ꓢꓲꓸˍ ꓡꓰꓽ ꓖꓶ ꓡ ꓟ ꓙꓵꓽ ꓗ ꓡꓰ꓾ ꓪꓴ-ꓢ ꓐꓯ ꓞꓷꓹ ꓔ ꓟ ꓘꓶꓽ ꓫꓵꓽ ꓔꓯ ꓒꓬꓹ ꓗꓷ ꓢꓲ꓾ ꓬꓲ ꓙ ꓟꓳ ꓘꓶꓽ ꓔꓯ ꓖꓳꓽ ꓡꓰ ꓝꓲ ꓟꓽ ꓐ ꓡ꓿
48003018	ꓡꓯꓼ ꓪ ꓟꓶˍ ꓟ ꓠꓬ ꓙꓵꓽ ꓗ ꓗꓪ ꓐꓰ ꓥ ꓕꓯ ꓠꓽ꓾ ꓙ ꓟꓳ ꓘꓶꓽ ꓗꓪ ꓐꓰ ꓟꓽ ꓥ꓾ ꓐꓰ ꓗꓷ ꓡꓰˍ ꓥꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓠꓽ ꓙ ꓟꓳ ꓘꓶꓽ ꓗꓪ ꓐꓰ ꓮ-ꓐ-ꓡ-ꓦ ꓔꓯ ꓡꓯꓼ ꓪ ꓖꓶꓽ ꓗꓷꓳ꓿
48003019	ꓖꓳ ꓡꓱ ꓥ ꓠꓬ ꓙꓵꓽ ꓗ ꓠꓽ ꓮꓸ ꓫꓵꓽ ꓣꓱꓽ ꓬꓯꓼ ꓖꓴ ꓙꓳˍ ꓡ? ꓙꓵꓽ ꓗ ꓠꓬ ꓙ ꓟꓳ ꓔ ꓟ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓖꓳ ꓕꓲ ꓣꓳ ꓛꓲ ꓡ ꓗꓪ ꓛꓲ꓾ ꓛꓬꓻ ꓖꓴ ꓔꓯ ꓖꓴ ꓟꓸ ꓖꓶ ꓠꓹ ꓟ ꓖꓶ ꓔ ꓟ ꓥ ꓢꓲ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓜꓲꓽ ꓟꓳꓽ ꓕꓲ ꓣꓳ ꓗꓪ ꓐꓰ ꓡꓯꓼ ꓙꓱ ꓔ ꓟ ꓥ ꓡꓳ꓿
48003020	ꓖꓳ ꓡꓱ ꓥ ꓟꓲ ꓪꓴ-ꓢ ꓡꓰ ꓮ-ꓐ-ꓡ-ꓦ ꓔꓯ ꓠꓬ꓾ ꓜꓲꓽ ꓟꓳꓽ ꓟꓽ ꓣꓱꓽ ꓣꓱ꓾ ꓔꓱꓹ ꓔꓱꓹꓼ ꓐꓰ ꓙ ꓟꓳ ꓘꓶꓽ ꓖꓶꓽ ꓗꓷ ꓟ ꓥꓳ꓿
48003021	ꓖꓳ ꓡꓱ ꓥ ꓠꓬ ꓙꓵꓽ ꓗ ꓡꓰ ꓪꓴ-ꓢ ꓙ ꓟꓳ ꓘꓶꓽ ꓔꓯ ꓔꓳꓹˍ ꓟ ꓥ ꓡ? ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓡꓰ ꓞꓳ ꓤ ꓔꓯ ꓢꓯꓼ ꓟꓬ ꓖꓶ ꓐ ꓡ ꓕꓯ ꓠꓽ꓾ ꓔꓱꓹ ꓜꓳꓽˍ ꓟ ꓠꓬ ꓚꓵ ꓚꓵ ꓙꓵꓽ ꓗ ꓗꓪ ꓐꓰ ꓓꓳ ꓡ ꓠ ꓗꓹ ꓡꓳ ꓫꓵꓽ ꓥ ꓡꓳ꓿
48003022	ꓖꓳ ꓡꓱ ꓥ ꓟꓲ ꓕꓳ ꓶ ꓗꓪ꓾ ꓟꓲ ꓠꓯ ꓡꓽ ꓞꓳ ꓮꓽ ꓙꓵ ꓔꓯ ꓝꓴꓲ ꓡꓰ ꓞꓳꓹ ꓔ ꓟ ꓠꓬ꓾ ꓙꓲ-ꓢꓴ ꓠꓯS ꓗꓪ ꓙꓳˍ ꓟ ꓙ ꓟꓳ ꓘꓶꓽ ꓔꓯ ꓙꓵꓻ ꓠꓲꓹ ꓗꓪ ꓐꓰ ꓟꓶ ꓡꓰ ꓝꓲ ꓠꓹ ꓟ ꓥ ꓡꓳ꓾ ꓐꓰ ꓐꓯ ꓔ ꓡꓳ꓿
48003023	ꓙꓵꓻ ꓠꓲꓹ ꓙ ꓖꓴ ꓟꓽ ꓛꓲ ꓡ ꓕ ꓑꓳ꓾ ꓣꓳꓽ ꓔꓯ ꓠꓬ ꓙꓵꓽ ꓗ ꓠꓯꓸ ꓘꓪ ꓐꓱꓺ ꓔ ꓡꓳ꓿
48003024	ꓖꓳ ꓡꓱ ꓠꓬꓲ ꓙꓵꓻ ꓠꓲꓹ ꓗꓪ ꓐꓰ ꓣꓳꓽ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓝꓲ ꓢꓲ꓾ ꓙꓲ-ꓢꓴ ꓔꓬ ꓗꓪ ꓣꓳꓽ ꓔꓯ ꓧꓳꓽ ꓛꓲ ꓬꓰ ꓝꓲ ꓠꓹ ꓟ꓾ ꓙꓵꓽ ꓗ ꓠꓬ ꓤ ꓟꓸ ꓠꓱꓺ ꓑꓱ ꓢꓴ ꓥ ꓡꓳ꓿
48003025	ꓖꓳ ꓡꓱ ꓥ ꓟꓲ ꓮ ꓟꓶ ꓙꓵꓻ ꓠꓲꓹ ꓦꓬꓼ ꓠꓬꓲ ꓛꓲ ꓡ ꓠꓬꓲ꓾ ꓣꓳꓽ ꓠꓬ ꓕꓱ ꓡꓱ ꓖꓳ ꓑꓳ ꓤ ꓟꓸ ꓠꓱꓺ ꓑꓱ ꓢꓴ ꓠꓯꓸ ꓘꓪ ꓟꓽ ꓔꓬꓳ꓿
48003026	ꓙꓲ-ꓢꓴ ꓬꓰ-ꓢꓴ ꓔꓯ ꓙꓵꓻˍ ꓟ ꓗꓪ ꓐꓰ ꓠꓴ ꓪꓽ ꓮꓽ ꓙꓵ ꓠꓬ ꓪꓴ-ꓢ ꓤꓽ ꓐꓴ ꓥ ꓡꓳ꓿
48003027	ꓮ ꓡꓲꓳ ꓐꓯ ꓠꓬ ꓖꓳ ꓓꓱ ꓔꓲꓹ ꓟ ꓗꓪ ꓐꓰ ꓙꓲ-ꓢꓴ ꓔꓯ ꓝꓱꓺ ꓡꓰ ꓢꓴ ꓠꓴ ꓪꓽ ꓮꓽ ꓙꓵ ꓠꓬ꓾ ꓐꓵ ꓞꓶꓽ ꓖꓪꓽˍ ꓟ ꓡꓰ ꓐꓰ ꓙꓲ-ꓢꓴ ꓔꓯ ꓖꓪꓽ ꓗꓷꓳ꓿
48003028	ꓬꓴ-ꓔ ꓡꓽ ꓞꓳ ꓥ ꓟꓲ꓾ ꓦꓲ-ꓡꓲ ꓡꓽ ꓞꓳ ꓥ ꓟꓲ꓾ ꓚꓳ ꓑꓸ ꓥ ꓟꓲ꓾ ꓚꓳ ꓪꓴꓸ ꓥ ꓟꓲ꓾ ꓞꓳ ꓑꓸ ꓤ ꓥ ꓟꓲ ꓤ ꓟꓶ ꓤ ꓥ ꓟꓲ꓾ ꓟꓽ ꓐꓱꓻꓳ꓿ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓮꓽ ꓙꓵ ꓕꓲ ꓟˍ ꓡꓰꓽ ꓒꓬꓱꓼ ꓡꓺꓳ꓿
48003029	ꓠꓴ ꓪꓽ ꓠꓬ ꓙꓲ-ꓢꓴ ꓔꓯ ꓟ ꓥ ꓕꓯ ꓠꓽ꓾ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓢꓲ꓾ ꓙ ꓟꓳ ꓘꓶꓽ ꓗꓪ ꓐꓯˍ ꓟ ꓡꓰ ꓐꓰ ꓡꓯꓼ ꓪ ꓟꓶ ꓢꓴ ꓥ ꓡꓳ꓿
48004001	ꓥꓪ ꓐꓯ ꓔꓬ ꓟ ꓠꓬ ꓕꓱ ꓡꓱ ꓥꓳ꓿ ꓡꓯꓼ ꓪ ꓟꓶ ꓠꓯꓹ ꓢꓴ ꓠꓬ ꓮꓽ ꓙꓵ ꓟ ꓬꓲ ꓢꓲ ꓒ ꓥꓻ ꓥ ꓟꓲ꓾ ꓬꓲ ꓤ ꓠꓱ ꓤ ꓥ ꓢꓰꓽ ꓕꓯ ꓠꓬ ꓚꓳ ꓑꓸˍ ꓐꓰ ꓕꓲ ꓡꓰꓹꓼ ꓥ ꓢꓲ꓾
48004002	ꓬꓲ ꓐꓹ ꓐ ꓝꓰꓹ ꓔ ꓟ ꓦꓬꓼ ꓠꓬꓲ ꓟꓽ ꓛꓲ ꓡ ꓕ ꓑꓳꓸ꓾ ꓬꓲ ꓠꓽ ꓤ ꓠꓱ ꓠꓬꓲꓺ ꓢꓴˍ ꓐꓰ ꓦꓲ ꓙꓵꓽ ꓢꓴ ꓠꓯꓸ ꓘꓪ ꓔꓬ ꓡꓳ꓿
48004003	ꓖꓳ ꓟ ꓡꓰ ꓐꓰ ꓣꓳˍ ꓟꓲ ꓤ ꓠꓱ ꓤ ꓥ ꓢꓰꓽ ꓕꓯ꓾ ꓟꓲ ꓠꓯ ꓞꓳ ꓚꓱꓹ ꓪꓽ ꓚꓱꓹ ꓚꓳ ꓑꓸ ꓬꓰ ꓗꓷꓳ꓿
48004004	ꓖꓳ ꓡꓱ ꓥ ꓟꓲ ꓦꓬꓼ ꓠꓬꓲ ꓐꓲ ꓡ ꓕꓯ ꓤ ꓟꓶ ꓤ ꓡꓰ ꓙꓵꓽ ꓗ ꓠꓯꓸ ꓘꓪ ꓦꓵꓻ ꓔ ꓟ ꓪꓴ-ꓢ ꓬꓲ ꓮ ꓐꓲ ꓔꓯ ꓬꓲ ꓡꓰ ꓝꓲ ꓩꓴ ꓡ ꓢꓲ꓾
48004005	ꓙꓵꓽ ꓗ ꓠꓯꓸ ꓘꓪ ꓔꓬ ꓢꓴ ꓔꓯ ꓫꓴꓹ ꓣꓴ ꓗꓷ ꓢꓲꓸ ꓠꓬꓲ꓾ ꓣꓳꓽ ꓔꓯ ꓤꓽ ꓙꓵꓽ ꓪ ꓟꓶ ꓡꓰ ꓝꓲꓳ꓿
48004006	ꓠꓴ ꓪꓽ ꓠꓬ ꓤꓽ ꓐꓴ ꓥ ꓠꓬꓲ꓾ ꓪꓴ-ꓢ ꓡꓰ ꓬꓲ ꓮ ꓐꓲ ꓦꓻ ꓔꓯ ꓠꓴ ꓪꓽ ꓠꓲꓹ ꓟ ꓗꓪ ꓝꓲ ꓩꓴ ꓡ ꓢꓲ꓾ ꓮꓽ ꓐ꓾ ꓐꓹ ꓐ꓾ ꓘꓴ ꓔꓬ ꓡꓳ꓿
48004007	ꓖꓳ ꓡꓱ ꓠꓬꓲ ꓕꓱ ꓡꓱ ꓖꓳ ꓑꓳ ꓠꓴ ꓪꓽ ꓠꓬ ꓚꓳ ꓑꓸ ꓟꓽ ꓥ꓾ ꓬꓲ ꓤꓽ ꓥ ꓡꓳ꓿ ꓬꓲ ꓤꓽ ꓥ ꓕꓯ ꓠꓽ ꓪꓴ-ꓢ ꓡꓯꓼ ꓪꓺ ꓟꓶ ꓢꓴ ꓥ ꓡꓳ꓿
48004008	ꓧꓶꓸ ꓕꓯ ꓠꓴ ꓪꓽ ꓪꓴ-ꓢ ꓔꓯ ꓟꓽ ꓢꓷꓸ ꓕꓯ꓾ ꓬꓲ ꓚꓰ ꓬꓲ ꓪꓴꓸ ꓗꓪ ꓐꓰ ꓢꓲꓺ ꓟꓽ ꓥ ꓢꓴ ꓔꓯ ꓚꓳ ꓑꓸ ꓔꓯꓹ ꓗꓷꓳ꓿
48004009	ꓮ ꓟꓶ ꓠꓴ ꓪꓽ ꓠꓬ ꓪꓴ-ꓢ ꓔꓯ ꓢꓷꓸ ꓡꓰ ꓢꓲ꓾ ꓥ ꓠꓬ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓧꓪ ꓟꓶ ꓡꓰ ꓗꓸ ꓠꓯ꓾ ꓠꓴ ꓪꓽ ꓠꓬ ꓮ ꓡꓲ ꓗꓷ ꓡꓰ ꓠꓬꓲ ꓒꓳꓹ ꓬꓲꓼ ꓙꓰ ꓢꓲ ꓢꓯꓼ ꓐꓽˍ ꓟ ꓐꓰ ꓣꓱꓽ ꓬꓯꓼ ꓖꓴ ꓟꓽ ꓙꓳ ꓟ ꓞꓳ ꓚꓱꓹ ꓪꓽ ꓚꓱꓹ ꓚꓳ ꓑꓸ ꓬꓰ ꓠꓲꓹ ꓫꓵˍ ꓢꓰꓽ ꓡ?
48004010	ꓠꓴ ꓪꓽ ꓠꓬ ꓦꓬꓼ ꓠꓬꓲˍ ꓐꓰ ꓦ ꓐˍ ꓐꓰ ꓝꓲꓸˍ ꓐꓰ ꓘꓳꓼ ꓔꓯ ꓚꓲꓸˍ ꓡꓳ꓿
48004011	ꓠꓴ ꓪꓽ ꓐꓱ ꓶ ꓥꓪ ꓢꓯꓼ ꓕꓵꓼ ꓗꓷ ꓟ ꓠꓬ ꓮꓽ ꓔꓳ ꓗꓷ ꓡꓰ ꓟꓽ ꓢꓷꓸꓳ꓾ ꓐꓰ ꓥꓪ ꓗꓳ ꓚꓱˍ ꓡꓳ꓿
48004012	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓠꓬ ꓥꓪˍ ꓐꓰ ꓕꓲ ꓡꓰꓹꓼ ꓒꓬꓱꓼ ꓡ ꓠꓹ ꓟ ꓠꓴ ꓪꓽ ꓔꓯ ꓓꓰꓽˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪˍ ꓟꓲ ꓠꓴ ꓪꓽˍ ꓐꓰ ꓕꓲ ꓡꓰꓹꓼ ꓗꓷ ꓡꓰꓳ꓿ ꓠꓴ ꓪꓽ ꓠꓬ ꓥꓪ ꓔꓯ ꓟꓽ ꓛꓬ ꓡꓰ ꓠꓬꓲ꓿
48004013	ꓥꓪ ꓡꓰ ꓠꓴ ꓪꓽ ꓔꓯ ꓶꓼ ꓓꓳꓽ ꓫꓱꓹ ꓓꓳ ꓬꓲ ꓪꓴꓸ ꓕꓲ ꓧꓪ ꓚ ꓟꓸ ꓖꓶ ꓪˍ ꓟ ꓠꓬ꓾ ꓥꓪ ꓖꓳ ꓓꓱ ꓗꓪ ꓠꓻ ꓓꓴ ꓙꓳˍ ꓟ ꓗꓪ ꓐꓰ ꓥ ꓟ ꓠꓴ ꓪꓽ ꓢꓷꓸˍ ꓡꓳ꓿
48004014	ꓖꓳ ꓡꓱ ꓢꓲ ꓥꓪ ꓠꓻˍ ꓟ ꓠꓬ ꓠꓴ ꓪꓽ ꓔꓯ ꓤꓹ ꓠꓬꓲ ꓓꓴ ꓕꓲ ꓫꓵꓽˍ ꓡꓰ ꓐꓰ ꓗꓷ ꓡꓰˍ ꓟꓲ꓾ ꓠꓴ ꓪꓽ ꓥꓪ ꓔꓯ ꓟꓳꓻ ꓟꓽ ꓟꓵꓺ ꓟꓽ ꓬꓰ꓿ ꓠꓲꓹˍ ꓟꓲ ꓟꓽ ꓠꓲꓹ ꓜꓲ꓿ ꓠꓴ ꓪꓽ ꓠꓽ ꓪꓴ-ꓢ ꓝꓲ ꓓꓴ ꓔꓯ ꓘꓳꓻ ꓣꓴˍ ꓟ ꓡꓰ ꓐꓰ꓾ ꓥ ꓠꓬ ꓙꓲ-ꓢꓴ ꓬꓰ-ꓢꓴ ꓔꓯ ꓘꓳꓻ ꓣꓴˍ ꓟ ꓡꓰ ꓐꓰ ꓥꓪ ꓔꓯ ꓘꓳꓻ ꓣꓴ ꓡꓺꓳ꓿
48004015	ꓖꓳ ꓕꓯꓽˍ ꓡꓰ ꓠꓴ ꓪꓽ ꓙꓳˍ ꓟ ꓗꓹ ꓛꓲ ꓓꓴ ꓮ ꓡꓲ ꓗꓪ ꓙꓰ ꓗꓷ ꓡ? ꓠꓴ ꓪꓽ ꓐꓻ ꓡ ꓕꓯ ꓠꓽ꓾ ꓠꓴ ꓪꓽ ꓟꓬ ꓢꓶꓽˍ ꓟꓲ ꓗꓳꓸ ꓓꓳ ꓡ ꓢꓲ ꓥꓪ ꓔꓯ ꓖꓶ ꓠꓲꓹ ꓒꓴˍ ꓡꓳ ꓫꓵ ꓥ ꓟ꓾ ꓠꓴ ꓪꓽ ꓐꓱ ꓶ ꓥꓪ ꓢꓷꓸ ꓙ ꓟꓳ ꓙ ꓑꓶꓸˍ ꓡꓳ꓿
48004016	ꓥꓪ ꓡꓰ ꓠꓴ ꓪꓽ ꓔꓯ ꓔꓱꓹˍ ꓟ ꓐꓯ ꓖꓶˍ ꓟ ꓗꓪ ꓐꓰ꓾ ꓥꓪ ꓠꓬ ꓠꓴ ꓪꓽ ꓔꓯ ꓛꓴꓽ ꓙꓳ ꓢꓴ ꓒꓬꓱꓼ ꓡ ꓡ?
48004017	ꓠꓱꓸ ꓐꓯꓼ ꓕꓲ ꓧꓳꓽ ꓟ ꓡꓰ ꓠꓴ ꓪ ꓔꓯ ꓠꓲꓹ ꓡꓱꓻ ꓡꓱˍ ꓡꓰ ꓧꓪ ꓡ ꓟ ꓠꓬ꓾ ꓠꓴ ꓪꓽ ꓙꓲ ꓖꓴ ꓟꓶ ꓝꓲ ꓠꓹ ꓟ ꓟꓽ ꓥ꓿ ꓠꓴ ꓪꓽ ꓠꓬ ꓬꓲ ꓪꓽ ꓚꓱꓹ ꓗꓪ ꓠꓲꓹ ꓡꓱ ꓡ ꓢꓲ꓾ ꓥꓪ ꓠꓴ ꓔꓯˍ ꓐꓰ ꓗꓳꓹ ꓞꓹ ꓝꓲ ꓠꓹ ꓟ ꓥ ꓡꓳ꓿
48004018	ꓥꓪ ꓠꓴꓻ ꓪˍ ꓐꓰ ꓔꓬ ꓕꓯˍ ꓡꓰꓽ ꓟꓽ ꓞꓲ꓾ ꓮ ꓕꓯˍ ꓟꓲ ꓬꓲ ꓖꓳ ꓡꓱ ꓙꓲˍ ꓟ ꓟꓬꓱꓽ ꓗꓪ ꓠꓲꓹ ꓡꓱˍ ꓠꓬ ꓙꓲˍ ꓡꓳ꓿
48004019	ꓥꓪ ꓠꓲꓹ ꓠꓵˍ ꓟ ꓤ ꓠꓱ ꓐꓴꓳ꓾ ꓠꓴ ꓪꓽ ꓠꓬ ꓙꓲ-ꓢꓴ ꓒꓬꓱꓽ ꓟꓽ ꓶꓻ ꓡꓰ ꓕ ꓑꓳ꓾ ꓠꓴ ꓪꓽ ꓐꓱ ꓶ ꓥꓪ ꓠꓬ ꓦꓵꓻ ꓠ ꓜꓲꓽ ꓔꓬ ꓢꓴˍ ꓡꓰ ꓐꓰ ꓠꓻ ꓜꓲꓽ ꓔꓬ ꓥꓳ꓿
48004020	ꓮ ꓟꓶ ꓠꓴ ꓪꓽ ꓔꓯ ꓥꓪ ꓟꓳꓻ ꓡꓯꓽ ꓘꓳ ꓪ ꓢꓲ꓾ ꓠꓴ ꓪꓽ ꓐꓱ ꓶ ꓕꓱ ꓡꓱ ꓓꓵꓽ ꓙꓽ ꓪꓴꓽ ꓧꓶ ꓟꓽ ꓛꓵ ꓐꓷˍ ꓠꓬ꓾ ꓮꓽ ꓘꓶꓸ ꓙꓲˍ ꓡꓳ ꓫꓵꓽ ꓥꓳ꓿
48004021	ꓙꓵꓽ ꓗ ꓠꓯꓸ ꓘꓪ ꓔꓬ ꓠꓲꓹ ꓫꓵ ꓢꓴ ꓐꓴꓳ꓾ ꓙꓵꓽ ꓗ ꓗꓪ ꓮ ꓡꓲ ꓐꓯ ꓔ ꓟ ꓠꓴ ꓪꓽ ꓟꓽ ꓢꓷꓸ ꓡ?
48004022	ꓙꓵꓽ ꓗ ꓕꓳ ꓶ ꓗꓪ꓾ ꓮ-ꓐ-ꓡ-ꓦ ꓬꓲ ꓤ ꓠꓬꓲꓽ ꓫꓵꓸ ꓙꓳˍ ꓡꓳ꓿ ꓕꓲ ꓣꓳ ꓠꓬ ꓚꓳ ꓟ ꓗꓪ ꓐꓰ꓾ ꓕꓲ ꓣꓳ ꓠꓬ ꓢꓲꓺ ꓟ ꓗꓪ ꓐꓰ ꓦꓵ ꓟꓶˍ ꓟ ꓥ ꓡꓳ꓾ ꓐꓰ ꓐꓳ ꓔ ꓡꓳ꓿
48004023	ꓖꓳ ꓡꓱ ꓥ ꓟꓲ ꓚꓳ ꓟ ꓗꓪ ꓐꓰ ꓦꓵ ꓔ ꓟ ꓠꓬ ꓧꓪꓽ ꓖꓳ ꓓꓱ ꓔꓯ ꓛꓳ ꓢꓲ ꓦꓵ ꓔ ꓟ ꓥ ꓡꓳ꓿ ꓢꓲꓺ ꓟ ꓗꓪ ꓐꓰ ꓦꓵ ꓔ ꓟ ꓠꓽ ꓙ ꓟꓳ ꓘꓶꓽ ꓗꓪ ꓐꓰ ꓥ ꓡꓳ꓿
48004024	ꓔꓯ ꓥꓳꓽ ꓬꓲ ꓟꓸ ꓟꓲꓽ ꓠꓬ ꓕꓱ ꓡꓱ ꓥꓳ꓿ ꓤ ꓟꓶ ꓕꓱ ꓠꓬꓲꓽ ꓟꓶꓽ ꓟ ꓠꓬ ꓘꓶꓽ ꓫꓵꓽ ꓠꓬꓲꓽ ꓟ ꓔꓯ ꓔꓯꓺ ꓔ ꓟ ꓥ ꓡꓳ꓿ ꓚꓳ ꓑꓸ ꓬꓰ ꓠꓹ ꓟ ꓤꓽ ꓦꓵꓻ ꓢꓴ ꓠꓬ ꓫꓬ-ꓚꓬꓼ ꓥ ꓢꓲ꓾ ꓬꓲ ꓠꓬ ꓢꓲ-ꓠ ꓪꓽ ꓚꓲ ꓗꓪ ꓟ ꓘꓶꓽ ꓫꓵꓽ ꓔꓯ ꓔꓯꓺ ꓔ ꓟ ꓥ ꓡꓳ꓿
48004025	ꓫꓬ-ꓚꓬꓼ ꓠꓬ ꓬ-ꓡ-ꓑꓷ ꓗꓪ ꓟ ꓢꓲ-ꓠ ꓪꓽ ꓚꓲ ꓥ ꓢꓲ꓾ ꓮ ꓟꓶ ꓙꓳˍ ꓟ ꓙꓱ-ꓣꓴ-ꓢ-ꓡꓱ ꓔꓯ ꓔꓯꓺ ꓬꓯꓼˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓱ-ꓣꓴ-ꓢ-ꓡꓱˍ ꓐꓰ ꓬꓲ ꓑ ꓫꓬꓼ ꓐꓴ ꓠꓬ ꓚꓳ ꓑꓸ ꓬꓰ ꓔꓬ ꓡꓳ꓿
48004026	ꓖꓳ ꓡꓱ ꓥ ꓟꓲ ꓟꓴꓽ ꓗꓪ ꓗꓪ ꓟ ꓙꓱ-ꓣꓴ-ꓢ-ꓡꓱ ꓠꓽ ꓢꓲꓺ ꓟ ꓥ ꓢꓲ꓾ ꓬꓲ ꓠꓬ ꓣꓳꓽ ꓐꓴ ꓟꓹ ꓟ ꓥ ꓡꓳ꓿
48004027	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓤ ꓠꓱ ꓟꓽ ꓦꓵꓻ ꓠꓬꓲ ꓟ ꓞꓳ ꓡꓱꓽ ꓟꓺꓳ꓾ ꓗꓹ ꓛꓲꓽ ꓔꓴ ꓡꓯ꓿ ꓦꓵꓻ ꓠꓻ ꓟꓽ ꓜꓲꓽ ꓠꓬꓲ ꓢꓴꓳ꓾ ꓢꓯꓼ ꓓꓽ ꓟ ꓡꓰ ꓘꓴ ꓔꓴ ꓡꓯ꓿ ꓮ ꓡꓲꓳ ꓐꓯ ꓠꓬ ꓒꓰ ꓔꓸ ꓢꓴ ꓬꓲ ꓤ ꓠꓱ ꓠꓬ꓾ ꓤ ꓖꓴ ꓙꓳ ꓢꓴ ꓬꓲ ꓤ ꓠꓱ ꓢꓶꓸ ꓟꓽ ꓞꓲ ꓟꓬꓽˍ ꓡꓳ꓾ ꓐꓰ ꓐꓳ ꓔ ꓡꓳ꓿
48004028	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓣꓳꓽ ꓐꓴ ꓠꓬ ꓬꓲ-ꓢˍ ꓡꓰ ꓐꓰ ꓙ ꓟꓳ ꓘꓶꓽ ꓬꓲ ꓤ ꓠꓱ ꓐꓴ ꓥ ꓡꓳ꓿
48004029	ꓖꓳ ꓕꓯ ꓧꓪꓽ ꓖꓳ ꓓꓱ ꓔꓯ ꓛꓳ ꓢꓲ ꓦꓵꓻ ꓔ ꓢꓴ ꓡꓰ꓾ ꓢꓲ-ꓫꓬ-ꓟ-ꓦ ꓔꓯ ꓛꓳ ꓢꓲ ꓦꓵ ꓔ ꓕꓲ ꓣꓳ ꓟ ꓔꓯ ꓗꓸ ꓧꓪ ꓟ ꓡꓰ ꓐꓰ꓾ ꓮ ꓟꓶˍ ꓟꓲ ꓬꓲ ꓖꓳ ꓡꓱ ꓗꓹ ꓡꓳ꓿
48004030	ꓖꓳ ꓡꓱ ꓥ ꓟꓲ ꓢꓲꓽ ꓫꓬ ꓕꓳ ꓶ ꓗꓪ ꓮ ꓡꓲ ꓐꓯ ꓡ? ꓚꓳ ꓟ ꓐꓰ ꓬꓲ ꓤ ꓔꓯ ꓖꓼ ꓓꓳ ꓗꓷ꓾ ꓮ ꓡꓲꓳ ꓐꓯ ꓠꓬ ꓚꓳ ꓟ ꓬꓲ ꓤ ꓠꓬ ꓢꓲꓺ ꓟ ꓬꓲ ꓤˍ ꓐꓰ ꓕꓲ ꓪꓺꓼ ꓡꓯꓼ ꓪ ꓟꓽ ꓟꓶ꓾ ꓐꓯˍ ꓡꓳ꓿
48004031	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓣꓳꓽ ꓐꓴ ꓠꓽ ꓚꓳ ꓟ ꓬꓲ ꓤꓽ ꓐꓴ ꓟꓽ ꓥ꓾ ꓢꓲꓺ ꓟ ꓬꓲ ꓤ ꓐꓴ ꓥ ꓡꓳ꓿
48005001	ꓣꓳꓽ ꓐꓴ ꓠꓬ ꓚꓳ ꓪꓴꓸ ꓙꓵꓽ ꓪ ꓙꓳ ꓠꓹ ꓟ꓾ ꓙꓲ-ꓢꓴ ꓡꓰ ꓣꓳꓽ ꓔꓯ ꓒꓶꓻ ꓩꓴ ꓗꓷꓳ꓿ ꓖꓳ ꓡꓱ ꓠꓬꓲ ꓩꓴ ꓗꓷ ꓟꓶ ꓡꓰ ꓟ ꓚꓳ ꓪꓴꓸˍ ꓡꓰ ꓐꓰ ꓕꓶꓻ ꓕꓶˍ ꓡꓰ ꓦꓰꓼ ꓔ ꓢꓲ꓾ ꓚꓳ ꓑꓸ ꓡꓽ ꓡꓰ ꓝꓮꓲ ꓕꓽ ꓓꓱꓼ ꓪ ꓡꓰ ꓝꓲ꓿
48005002	ꓒꓳ-ꓡꓳ ꓥꓪ ꓡꓰ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓠ ꓠꓹ꓾ ꓠꓴ ꓪꓽ ꓠꓬ ꓶˍ ꓟ ꓗꓺ ꓫꓵ ꓛꓳˍ ꓕꓯ ꓠꓽ꓾ ꓙꓲ-ꓢꓴ ꓠꓬ ꓠꓴ ꓪꓽ ꓐꓱ ꓶ ꓙꓲ ꓖꓴ ꓟꓽ ꓙꓳ꓿
48005003	ꓶˍ ꓟ ꓗꓺ ꓫꓵ ꓛꓳ ꓢꓴ ꓮꓽ ꓟ ꓥ ꓟꓲ꓾ ꓙꓵꓽ ꓗ ꓮꓽ ꓙꓵ ꓔꓯ ꓛꓳ ꓠꓹ ꓟ ꓐꓵ ꓞꓹ ꓟ ꓥ ꓡꓳ꓾ ꓐꓰ ꓥꓪ ꓢꓷꓸ ꓙ ꓟꓳ ꓙˍ ꓢꓰꓽ ꓥꓳ꓿
48005004	ꓙꓵꓽ ꓗ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓠꓲꓹ ꓫꓵ ꓢꓴ ꓠꓴ ꓪꓽ ꓠꓬ ꓙꓲ-ꓢꓴˍ ꓐꓰ ꓗꓳꓹ ꓞ ꓢꓲ꓾ ꓪꓴ-ꓢ ꓣꓱꓽ ꓛꓰ ꓔꓯ ꓡꓯꓼ ꓟꓽ ꓛꓲ ꓗꓷ ꓡꓰ ꓟ ꓥꓳ꓿
48005005	ꓮ ꓡꓲꓳ ꓐꓯ ꓠꓬ ꓣꓳꓽ ꓐꓴ ꓠꓽ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ꓾ ꓙꓵꓻ ꓠꓲꓹ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓡ ꓠꓹ ꓟ ꓥꓳ ꓡꓳꓸ ꓔ ꓓꓴ ꓔꓯ ꓡꓳꓺ ꓠꓬꓹ ꓔꓬ ꓟ ꓥ ꓡꓳ꓿
48005006	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓽ꓾ ꓶˍ ꓟ ꓥ ꓟꓲ꓾ ꓟꓽ ꓶˍ ꓟ ꓥ ꓟꓲ ꓮꓸ ꓫꓵꓽ ꓣꓱꓽ ꓟꓽ ꓬꓯꓼ꓿ ꓠꓵ ꓠꓲꓹ ꓗꓪ ꓐꓰ ꓢꓯꓼ ꓕꓵꓼ ꓓꓳ ꓡ ꓟ ꓙꓵꓻ ꓠꓲꓹˍ ꓡꓰꓽ ꓣꓱꓽ ꓬꓯꓼˍ ꓡꓳ꓿
48005007	ꓧꓶꓸ ꓕꓯ ꓠꓴ ꓪꓽ ꓠꓬ ꓬꓲ ꓜꓶ ꓐꓰ ꓔꓷꓹ ꓔꓬ ꓡꓳ꓿ ꓔꓱꓹ ꓚꓵˍ ꓟ ꓔꓯ ꓟꓽ ꓒꓵꓽ ꓛꓳ ꓠꓹ ꓟ ꓮꓽ ꓟ ꓡꓰ ꓠꓴ ꓪꓽ ꓔꓯ ꓝꓯꓼ ꓡꓯꓼ ꓗꓷ ꓡ?
48005008	ꓕꓱ ꓟ ꓠꓬ ꓠꓴ ꓪꓽ ꓔꓯ ꓘꓴꓻ ꓢꓴ ꓪꓴ-ꓢ ꓗꓪ ꓐꓰ ꓡꓻˍ ꓟ ꓟꓽ ꓥ꓿
48005009	ꓙꓵꓽ ꓧꓶꓽ ꓮ ꓔꓲꓸ ꓤ ꓡꓰ ꓕꓲ ꓘꓴꓸ ꓡꓱꓸꓼ ꓔꓯ ꓙꓵꓽ ꓡ ꓝꓲˍ ꓡꓳ꓿
48005010	ꓠꓴ ꓪꓽ ꓠꓬ ꓠꓱꓸ ꓐꓯꓼ ꓕꓲ ꓚꓱꓹ ꓗꓪ ꓟꓽ ꓪꓴꓸ ꓙꓰ꓾ ꓐꓰ ꓢꓲ ꓒ ꓠꓯꓸꓼ ꓗꓪ ꓥꓪ ꓦ ꓡꓱ ꓐꓳˍ ꓡꓳ꓿ ꓠꓴ ꓪꓽ ꓔꓯ ꓘꓶꓻ ꓡꓶꓽ ꓢꓴ ꓮꓽ ꓟ ꓥ ꓐꓯˍ ꓟꓲ꓾ ꓬꓲ ꓛꓬꓻ ꓒꓵꓽ ꓬꓲ ꓟꓯꓻ ꓠ ꓗꓹ ꓥꓳ꓿
48005011	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓬ ꓶˍ ꓟ ꓗ ꓫꓵ ꓛꓳ ꓠꓹ ꓟ ꓟꓸ ꓖꓶ ꓔꓬ ꓢꓰꓽ ꓐꓷˍ ꓠꓬ꓾ ꓢꓴ ꓡꓰ ꓥꓪ ꓔꓯ ꓟꓽ ꓗꓸ ꓧꓪ ꓡꓳ ꓫꓵꓽ ꓥꓳ꓿ ꓖꓳ ꓡꓱ ꓥ ꓕꓯ ꓠꓽ ꓡꓯꓼ ꓐꓳ ꓔꓶꓸ ꓓꓴ ꓟꓸ ꓟꓲꓽ ꓚˍ ꓟ ꓗꓪ ꓘꓶꓻ ꓡꓶ ꓓꓴ ꓟꓽ ꓙꓳˍ ꓡꓳ ꓫꓵꓽ ꓥ ꓡꓳ꓿
48005012	ꓠꓴ ꓪꓽ ꓔꓯ ꓘꓶꓻ ꓡꓶꓽ ꓢꓴ ꓐꓴ ꓬꓲ ꓪꓽ ꓚꓲ ꓛꓬ ꓔꓯꓸ ꓟ ꓕꓲꓽ ꓙꓪˍ ꓓꓶ ꓡꓳ ꓩꓴ ꓗꓷˍ ꓠꓬ ꓙꓲˍ ꓡꓳ ꓫꓵꓽ ꓥꓳ꓿
48005013	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓔꓯ ꓠꓬ ꓚꓳ ꓪꓴꓸ ꓣꓱꓽ ꓝꓲ ꓠꓹ ꓟ ꓘꓴ ꓔ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓚꓳ ꓪꓴꓸ ꓙꓵꓽ ꓪ ꓕꓱ ꓟ ꓔꓯ ꓠꓬ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽˍ ꓟ ꓬꓲ ꓚꓱꓹ ꓚ ꓠꓹ ꓟ ꓟꓽ ꓗꓷ ꓡꓰ ꓝꓲ ꓝꓲ꓾ ꓠꓴ ꓪꓽ ꓠꓬ ꓠꓵꓻ ꓠꓲꓹ ꓡꓰ ꓣꓱꓽ ꓙ ꓡꓯꓽ ꓘꓳ꓿
48005014	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓮꓽ ꓙꓵ ꓠꓬ꓾ ꓠꓴ ꓠꓽ ꓚꓲ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓢꓴ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓯˍ ꓟ ꓕꓱ ꓕꓲ ꓘꓶ ꓗꓪ ꓐꓲ ꓡꓰˍ ꓟ ꓥ ꓡꓳ꓿
48005015	ꓖꓳ ꓡꓱ ꓠꓬꓲ ꓠꓴ ꓪꓽ ꓟꓽ ꓘꓳꓼ ꓚꓵꓹ ꓡꓯꓽ ꓘꓳ ꓠꓹ ꓟ ꓤ ꓟꓳ꓿ ꓟꓽ ꓥ ꓠꓬ ꓠꓴ ꓪꓽ ꓛꓳ ꓠꓴ ꓪꓽ ꓐꓬꓺ ꓡꓰ ꓝꓲˍ ꓟ ꓗꓷ ꓡꓰˍ ꓥꓳ꓿
48005016	ꓥꓪ ꓐꓯ ꓖꓶˍ ꓠꓬꓲ꓾ ꓠꓴ ꓪꓽ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓞꓳ ꓙꓳˍ ꓠꓬ꓾ ꓧꓪꓽ ꓖꓳ ꓓꓱꓽ ꓦꓯꓸ ꓠꓲꓹ ꓙꓵꓽˍ ꓟ ꓠꓲꓹ ꓡꓶꓽ ꓟꓽ ꓬꓰ ꓓꓳ ꓡ꓿
48005017	ꓮ ꓡꓲꓳ ꓐꓯ ꓠꓬ ꓧꓪꓽ ꓠꓲꓹ ꓡꓶꓽ ꓠꓬ꓾ ꓢꓲ-ꓫꓬ-ꓟ-ꓦ ꓠꓲꓹ ꓡꓶꓽ ꓔꓯ ꓔꓳꓹ ꓡꓯꓽ ꓘꓳˍ ꓡꓳ꓿ ꓢꓲ-ꓫꓬ-ꓟ-ꓦˍ ꓟꓲ ꓧꓪꓽ ꓠꓲꓹ ꓡꓶꓽˍ ꓐꓰ ꓔꓳꓹ ꓡꓯꓽ ꓘꓳˍ ꓡꓳ꓿ ꓠꓴ ꓪꓽ ꓠꓲꓹ ꓫꓵˍ ꓟ ꓬꓰ ꓟꓽ ꓐ ꓡ ꓠꓹ ꓟ꓾ ꓕꓱ ꓠꓬꓲꓽ ꓫꓵꓽ ꓔꓳꓹ ꓡꓯꓽ ꓘꓳˍ ꓡꓳ꓿
48005018	ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓡꓰ ꓠꓴ ꓪꓽ ꓔꓯ ꓧꓳꓽ ꓔꓬ ꓕꓯ ꓠꓽ꓾ ꓠꓴ ꓪꓽ ꓠꓬ ꓙꓵꓽ ꓗ ꓠꓯꓸ ꓘꓪ ꓟꓽ ꓔꓬꓳ꓿
48005019	ꓔꓲ ꓢꓲꓽ ꓢꓲꓽˍ ꓡꓰ ꓟꓳꓻ ꓞꓹ ꓟ ꓧꓪꓽ ꓠꓲꓹ ꓡꓶꓽ ꓟꓬꓱꓽ ꓠꓬ꓾ ꓢꓴ ꓤ ꓟꓶ ꓔꓯ ꓛꓬˍ ꓟ꓾ ꓟꓽ ꓢꓲꓽ ꓟꓽ ꓫꓬꓻˍ ꓟ꓾ ꓡꓳꓸ ꓟꓽ ꓐꓲˍ ꓟ ꓬꓰˍ ꓟ꓾
48005020	ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼˍ ꓟ꓾ ꓥꓺ ꓟꓬꓱꓽ ꓬꓰˍ ꓟ꓾ ꓠꓲꓹ ꓜꓳ ꓡꓯꓽ ꓘꓳˍ ꓟ꓾ ꓢꓯꓼ ꓡꓯꓽ ꓘꓳˍ ꓟ꓾ ꓟꓬꓺ ꓔꓳꓹ ꓡꓯꓽ ꓘꓳˍ ꓟ꓾ ꓠꓲꓹ ꓟ ꓦꓶˍ ꓟ꓾ ꓐꓯ ꓔꓳꓹ ꓡꓯꓽ ꓘꓳˍ ꓟ꓾ ꓬꓲꓸ ꓐꓱꓻ ꓐꓱꓻ ꓡꓯꓽ ꓘꓳˍ ꓟ꓾ ꓬꓲꓸ ꓗꓪ ꓗꓪꓺ ꓡꓰˍ ꓟ꓾
48005021	ꓟꓬ ꓠꓯꓺˍ ꓟ꓾ ꓙꓲꓻ ꓒꓶꓽ ꓬꓲꓼˍ ꓟ꓾ ꓡꓷꓻ ꓖꓪꓺ ꓡꓶꓽˍ ꓟ ꓐꓰ꓾ ꓕꓱ ꓟꓬ ꓫꓵꓽˍ ꓡꓰ ꓐꓰ ꓗꓹ ꓟ ꓠꓱꓸ ꓐꓯꓼ ꓮꓽ ꓙꓵ ꓥ ꓡꓳ꓿ ꓕꓱ ꓟ ꓠꓬ ꓥꓪ ꓡꓰ ꓠꓴ ꓪꓽ ꓔꓯ ꓧꓶꓸ ꓕꓯ ꓐꓯ ꓖꓶˍ ꓟ ꓡꓰ ꓐꓰ ꓮ ꓟꓶˍ ꓟꓲ ꓝꓮꓲ ꓐꓯ ꓖꓶˍ ꓠꓬꓲ꓾ ꓕꓱ ꓡꓱ ꓫꓵꓽ ꓬꓰ ꓢꓴ ꓠꓬ ꓪꓴ-ꓢ ꓗꓴꓷꓼ ꓗꓪ ꓓꓵꓽ ꓡꓰ ꓟꓽ ꓓ꓿
48005022	ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓟ-ꓦ ꓗꓪ ꓐꓰ ꓓꓱꓼ ꓓꓳ ꓡ ꓟ ꓠꓽ꓾ ꓠꓵꓻ ꓠꓲꓹ꓾ ꓗꓹ ꓛꓲ ꓠꓲꓹ꓾ ꓢꓲ ꓡꓲ ꓟ꓾ ꓠꓲꓹ ꓟ ꓫꓵꓺˍ ꓟ꓾ ꓙꓽ ꓗꓳꓺˍ ꓟ꓾ ꓙꓲꓻˍ ꓟ꓾ ꓦ ꓡꓱ ꓐꓳˍ ꓟ꓾
48005023	ꓠꓴꓽ ꓠꓲꓹˍ ꓐꓰ ꓚꓲ ꓛꓬ ꓔꓯ ꓙꓵꓽ ꓘꓴˍ ꓟ ꓥ ꓡꓳ꓿ ꓕꓱ ꓡꓱꓳ ꓫꓵꓽ ꓔꓯ ꓗꓽ ꓔ ꓟ ꓙꓵꓽ ꓗ ꓟꓽ ꓙꓳ꓿
48005024	ꓖꓳ ꓡꓱ ꓠꓬꓲ ꓙꓲ-ꓢꓴ ꓬꓰ-ꓢꓴ ꓬꓲ ꓡꓽ ꓞꓳ ꓠꓬ꓾ ꓧꓪꓽ ꓠꓲꓹ ꓡꓶꓽ ꓗꓪ ꓦꓯꓸ ꓠꓲꓹ ꓙꓵꓽˍ ꓟ ꓐꓰ ꓠꓲꓹ ꓦꓯꓸ ꓟ ꓔꓯ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓔꓶꓸ ꓗꓷꓳ꓿
48005025	ꓣꓳꓽ ꓠꓬ ꓢꓲ-ꓫꓬ-ꓟ-ꓦ ꓗꓪ ꓐꓰ ꓢꓯꓸ ꓔꓬ ꓠꓬ꓾ ꓢꓲ-ꓫꓬ-ꓟ-ꓦ ꓗꓪ ꓐꓰˍ ꓟꓲ ꓞꓳ ꓙꓳ ꓡꓯ꓿
48005026	ꓣꓳꓽ ꓠꓬ ꓘꓶꓽ ꓘꓹ ꓠꓲꓹ ꓘꓹ ꓠꓬꓲ꓾ ꓛꓴꓸ ꓡꓯꓽ ꓘꓳ ꓠꓬꓲ꓾ ꓠꓲꓹ ꓦꓯꓸ ꓟꓬ ꓦꓯꓸ ꓠꓬꓲ ꓕꓽ ꓬꓰ ꓠꓯꓹ ꓡꓳ꓿
48006001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓡꓽ ꓞꓳ ꓕꓲ ꓣꓳ ꓔꓯ ꓝꓴꓲ ꓕꓲ ꓫꓵꓽ ꓡꓰ ꓧꓪꓸ ꓡꓰ ꓐꓷˍ ꓠꓬ꓾ ꓠꓴ ꓪꓽ ꓦ ꓢꓯꓼ ꓙꓳ ꓢꓴ ꓡꓰ ꓠꓴꓽ ꓠꓲꓹ ꓣꓱꓽ ꓢꓲꓸ ꓫꓬꓹ ꓔꓳꓹ ꓖꓶ꓿ ꓖꓳ ꓡꓱ ꓢꓲ ꓠꓴ ꓪꓽ ꓚꓲ ꓛꓬˍ ꓟꓲ ꓧꓪꓸ ꓛꓲꓽ ꓢꓲ꓾ ꓝꓴꓲ ꓗꓪ ꓟꓽ ꓓꓵ ꓡꓰ ꓠꓹ ꓟ ꓤ ꓟꓳ꓿
48006002	ꓙꓲ-ꓢꓴ ꓬꓲ ꓙꓵꓽ ꓗ ꓬꓰ ꓐꓲ ꓡꓰ ꓝꓲ ꓠꓹ ꓟ꓾ ꓠꓴ ꓪꓽ ꓕꓲ ꓣꓳ ꓛꓳꓽ ꓕꓲ ꓣꓳ ꓶꓻ ꓟꓯꓻ ꓙ ꓡꓯꓽ ꓘꓳ꓿
48006003	ꓡꓽ ꓞꓳ ꓕꓲ ꓣꓳ ꓠꓬ ꓮꓸ ꓫꓵˍ ꓟꓲ ꓟꓽ ꓥ ꓢꓲ ꓬꓲ ꓠꓬ꓾ ꓓꓻ ꓒꓽ ꓥ ꓡꓳ꓾ ꓓꓵꓽ ꓙꓽˍ ꓕꓯ ꓠꓽ꓾ ꓚꓲ ꓛꓬ ꓔꓯ ꓗꓶꓸˍ ꓟ ꓥ ꓡꓳ꓿
48006004	ꓮ ꓡꓲ ꓕꓲ ꓣꓳ ꓥ ꓟꓲ ꓬꓲ ꓚꓲ ꓛꓬ ꓬꓰˍ ꓟ ꓔꓯ ꓤꓹ ꓠꓬꓲ ꓗꓷ ꓗꓸ ꓠꓯꓸ ꓢꓲꓸˍ ꓡꓰꓽ ꓘꓶꓽ ꓘꓹ ꓑꓶꓸ ꓙꓳˍ ꓟꓲ꓾ ꓚꓲ ꓛꓬ ꓙꓲˍ ꓟ ꓟꓬꓱꓽ ꓗꓪ ꓘꓶꓽ ꓘꓹ ꓠꓯꓹ ꓡꓳ꓿ ꓢꓴ ꓔꓯ ꓔꓯꓺ ꓡꓯꓽ ꓘꓳ ꓟꓽ ꓛꓵ꓿
48006005	ꓮ ꓡꓲꓳ ꓐꓯ ꓠꓬ ꓮ ꓡꓲ ꓕꓲ ꓣꓳ ꓥ ꓟꓲ ꓬꓲ ꓚꓲ ꓛꓬ ꓶꓻ ꓬꓲ ꓟꓯꓻ ꓠ ꓗꓹ ꓥꓳ꓿
48006006	ꓶꓼ ꓓꓳꓽ ꓫꓱꓹ ꓓꓳ ꓢꓳ ꓟꓶ ꓡꓰ ꓢꓴ ꓠꓬ꓾ ꓬꓲ ꓙꓳˍ ꓟ ꓙꓲˍ ꓟ ꓖꓴꓽ ꓙꓴꓽ ꓗꓪ ꓐꓰ ꓟꓸ ꓢꓴ ꓔꓯ ꓣꓱꓽ ꓙ ꓠꓯꓹ ꓡꓳ꓿
48006007	ꓚꓲ ꓛꓬ ꓔꓯ ꓕꓽ ꓗꓶꓸ꓿ ꓪꓴ-ꓢ ꓔꓯ ꓟꓳꓻ ꓟꓽ ꓟꓵ ꓕꓽ ꓬꓰ꓿ ꓮ ꓡꓲꓳ ꓐꓯ ꓠꓬ ꓡꓽ ꓞꓳ ꓮꓸ ꓫꓵꓽ ꓫꓵꓸˍ ꓠꓬ ꓖꓳ ꓕꓲ ꓫꓵꓽˍ ꓡꓰꓽ ꓫ ꓟꓶˍ ꓡꓳ꓿
48006008	ꓚꓲ ꓛꓬ ꓧꓪꓽ ꓖꓳ ꓓꓱ ꓐꓱ ꓶˍ ꓡꓰ ꓫꓵꓸ ꓢꓴ ꓠꓬ꓾ ꓧꓪꓽ ꓖꓳ ꓓꓱ ꓗꓪ ꓛꓵꓽ ꓡꓰˍ ꓟ ꓫ ꓟꓶˍ ꓥꓳ꓿ ꓢꓲ-ꓫꓬ-ꓟ-ꓦ ꓔꓯ ꓛꓳ ꓢꓲ ꓫꓵꓸ ꓢꓴ ꓠꓽ꓾ ꓢꓲ-ꓫꓬ-ꓟ-ꓦ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓫ ꓟꓶˍ ꓥꓳ꓿
48006009	ꓣꓳꓽ ꓠꓬ ꓙꓲˍ ꓟ ꓬꓰˍ ꓟ ꓗꓪ ꓠꓲꓹ ꓟ ꓕꓽ ꓙꓬ ꓡꓰ ꓝꓲ ꓡꓯ꓿ ꓠꓲꓹ ꓟ ꓟꓽ ꓙꓬ ꓡꓰ ꓠꓬ ꓬꓲ ꓝꓲꓸ ꓛꓲ ꓡ ꓕꓯ ꓣꓳꓽ ꓶꓼ ꓫ ꓟꓶˍ ꓥꓳ꓿
48006010	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓬꓲ ꓝꓲꓸ ꓙꓳˍ ꓕꓯ ꓡꓰ ꓞꓳ ꓤ ꓥ ꓕ ꓑꓳ ꓔꓯ ꓙꓲˍ ꓟ ꓬꓰ ꓖꓶ ꓠꓯꓹ ꓡꓳ꓿ ꓙꓵꓻ ꓠꓲꓹ ꓗꓪ ꓟ ꓣꓳꓽ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓪꓻ ꓜꓲꓻ ꓬꓲ ꓕꓱ ꓡꓱ ꓙꓲˍ ꓟ ꓬꓰ ꓖꓶ ꓠꓯꓹ ꓡꓳ꓿
48006011	ꓥꓪ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓠꓴ ꓪꓽ ꓔꓯ ꓐꓳꓺ ꓖꓶˍ ꓟ ꓕꓳ ꓶ ꓝꓳꓹ ꓮ ꓪꓴꓻ ꓛꓲ ꓗꓹ ꓟ ꓔꓯ ꓡꓳꓸ ꓠꓬꓲ꓿
48006012	ꓧꓪꓽ ꓖꓳ ꓓꓱ ꓗꓪ ꓢꓴ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓲꓹ ꓫꓵ ꓢꓴˍ ꓐꓰ꓾ ꓙꓲ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓪꓴꓸ ꓠꓬꓲ ꓗꓸ ꓧꓪˍ ꓟ ꓟꓶ ꓠꓲꓹ ꓟꓽ ꓫꓵ ꓢꓴ ꓐꓴ ꓠꓬ꓾ ꓠꓴ ꓪꓽ ꓔꓯ ꓟꓽ ꓓ ꓟꓽ ꓞꓽ ꓶꓺ ꓟꓶ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
48006013	ꓶꓺˍ ꓟ ꓗꓺ ꓫꓵ ꓛꓳ ꓗꓷ ꓢꓴ ꓕꓱ ꓕꓲ ꓧꓳꓽ ꓠꓬ꓾ ꓚꓲ ꓛꓬ ꓠꓽ ꓙꓵꓽ ꓗ ꓔꓯ ꓟꓽ ꓒꓵꓽ ꓛꓳˍ ꓟꓲ꓾ ꓧꓪꓽ ꓖꓳ ꓓꓱ ꓗꓪ ꓬꓲ ꓪꓽ ꓘꓶꓽ ꓘꓹ ꓪ ꓠ ꓟ꓾ ꓠꓴ ꓪꓽ ꓔꓯ ꓶ ꓟꓶ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
48006014	ꓥꓪ ꓠꓬ ꓣꓳꓽ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓬꓲ ꓡꓯꓼ ꓐꓳ ꓔꓶꓸ ꓓꓴ ꓪꓴꓸ ꓠꓬꓲ ꓟꓽ ꓥ ꓠꓬ ꓮ ꓡꓲ ꓥ ꓟꓲ ꓘꓶꓽ ꓘꓹ ꓠꓲꓹ ꓟꓽ ꓫꓵ꓿ ꓡꓯꓼ ꓐꓳ ꓔꓶꓸ ꓓꓴ ꓕꓱ ꓟ ꓗꓪ ꓐꓰ꓾ ꓟꓲ ꓠꓯ ꓠꓬ ꓥꓪ ꓔꓯ ꓟꓳꓸ ꓕꓯꓼ ꓔꓶꓸ ꓔ ꓟ ꓥ ꓢꓲ꓾ ꓥꓪˍ ꓟꓲ ꓟꓲ ꓠꓯ ꓔꓯꓸ ꓟꓳꓸ ꓕꓯꓼ ꓔꓶꓸ ꓔ ꓟ ꓥ ꓡꓳ꓿
48006015	ꓮ ꓡꓲꓳ ꓐꓯ ꓠꓬ ꓶꓺˍ ꓟ ꓥ ꓟꓲ꓾ ꓟꓽ ꓶꓺˍ ꓟ ꓥ ꓟꓲ ꓮꓸ ꓫꓵꓽ ꓟꓽ ꓥ꓿ ꓡꓽ ꓞꓳ ꓫꓵꓼ ꓣꓱꓽˍ ꓟ ꓕꓱ ꓟ ꓡꓰ ꓚꓬꓹ ꓒꓵꓽˍ ꓡꓳ꓿
48006016	ꓕꓱ ꓡꓱ ꓞꓳ ꓙꓳ ꓔꓬ ꓟ ꓪꓴ-ꓢ ꓬꓲꓸ ꓬꓲ-ꓢꓷ-ꓡꓰ ꓐꓴ ꓕꓯ ꓢꓲ ꓗꓪ꓾ ꓢꓲ ꓡꓲ ꓟ ꓐꓰ ꓫꓱꓸ ꓤˍ ꓟ ꓬꓯꓼ ꓡ ꓝꓲ꓿
48006017	ꓕꓱ ꓡꓱ ꓖꓳ ꓑꓳ ꓮꓽ ꓟˍ ꓟꓲ ꓥꓪ ꓔꓯ ꓕꓽ ꓘꓶꓻ ꓡꓶꓽ ꓡ ꓝꓲ꓿ ꓮ ꓡꓲꓳ ꓐꓯ ꓠꓬ ꓥꓪ ꓖꓳ ꓓꓱ ꓗꓪ ꓬꓰ-ꓢꓴ ꓬꓲ ꓢꓷꓸ ꓡꓰ ꓓꓴ ꓠꓻ ꓓꓴꓻ ꓔꓳꓹ ꓠꓷꓼ ꓔ ꓡꓳ꓿
48006018	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓣꓳꓽ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽ ꓐꓰ ꓕꓲ ꓪꓺꓼ ꓙꓳ ꓝꓲ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓿
49001001	ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ ꓙꓲ-ꓢꓴ ꓬꓰ-ꓢꓴ ꓬꓲ ꓝꓲ ꓓꓴ ꓒꓳ-ꓡꓳ ꓥꓪ ꓡꓰ꓾ ꓬꓲ-ꓩꓴ-ꓢꓳ ꓗꓪ ꓔꓬ ꓟ ꓪꓴ-ꓢ ꓦ ꓡꓱ ꓢꓴ ꓐꓴ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓙꓵꓻ ꓠꓲꓹ ꓙꓳ ꓢꓴ ꓐꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿
49001002	ꓣꓳꓽ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
49001003	ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓐꓹ ꓐˍ ꓐꓰ꓾ ꓬꓲ ꓪꓴ-ꓢ ꓔꓯ ꓫꓸ ꓟꓳ ꓡꓯ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓦ ꓗꓪ ꓟ ꓶꓼ ꓤ ꓫꓱꓹ ꓤ ꓥ ꓕ ꓑꓳ ꓡꓰ꓾ ꓟꓴꓽ ꓗꓪ ꓕꓯ ꓢꓲ ꓗꓪ ꓣꓳꓽ ꓔꓯ ꓙꓲ-ꓢꓴ ꓠꓯꓸꓼ ꓗꓪ ꓶꓼ ꓥꓳꓽ ꓙꓱ ꓖꓶ ꓢꓲ꓾
49001004	ꓣꓳꓽ ꓠꓬ ꓬꓲ ꓟꓲꓽ ꓙꓬ ꓗꓪ ꓓꓰ ꓖꓴ ꓟꓽ ꓙꓳˍ ꓟ ꓚꓰꓸ ꓔ ꓢꓴ ꓒꓬꓱꓼ ꓡ ꓠꓹ ꓟ꓾ ꓟꓵ ꓟꓽ ꓔꓶ ꓟꓲ ꓟꓽ ꓔꓶ ꓕꓯˍ ꓡꓰ ꓙꓲ-ꓢꓴ ꓠꓯꓸꓼ ꓗꓪ ꓣꓳꓽ ꓔꓯ ꓢꓲꓺ ꓔ ꓡꓳ꓿
49001005	ꓝꓮꓲ ꓬꓲ ꓠꓬ ꓣꓳꓽ ꓔꓯ ꓠꓲꓹ ꓠꓵˍ ꓟ ꓑꓶꓸ ꓓꓴ ꓬꓲ ꓠꓲꓹ ꓡꓶꓽ ꓠꓲꓹ ꓒꓴˍ ꓟ ꓔꓯ ꓛꓳ ꓢꓲ꓾ ꓣꓳꓽ ꓔꓯ ꓬꓲ ꓚꓲ ꓛꓬ ꓤꓽ ꓐꓴ ꓒꓬꓱꓼ ꓡ ꓝꓲ ꓠꓹ ꓟ꓾ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓧꓶꓸ ꓕꓯˍ ꓡꓰ ꓝꓰꓹ ꓔ ꓡꓳ꓿
49001006	ꓕꓱ ꓟ ꓠꓬ ꓬꓲ ꓠꓲ-ꓠꓵ-ꓔ-ꓢꓴ ꓠꓯꓸꓼ ꓗꓪ ꓣꓳꓽ ꓔꓯ ꓠꓲꓹ ꓡꓳꓻ ꓡꓳˍ ꓡꓰ ꓖꓶ ꓡ ꓟ꓾ ꓟꓬꓱ ꓓꓳꓽ ꓙꓳˍ ꓟ ꓣꓱꓽ ꓛꓰ ꓔꓯ ꓓꓳꓹ ꓟꓴ ꓠꓹ ꓟ ꓥ ꓡꓳ꓿
49001007	-
49001008	ꓪꓴ-ꓢ ꓠꓬ ꓬꓲ ꓐꓳ ꓞꓹ ꓟ ꓣꓱꓽ ꓛꓰ ꓣꓳꓽ ꓔꓯ ꓧꓳꓸ ꓧꓳꓽ ꓖꓶ ꓡ ꓢꓲ꓾ ꓙꓲ-ꓢꓴ ꓠꓯꓸꓼ ꓗꓪ ꓬꓲ ꓫꓵꓽ ꓡꓰ ꓣꓳꓽ ꓔꓯ ꓫꓴꓹ ꓣꓴˍ ꓟ ꓐꓰ ꓛꓬꓻ ꓖꓴ ꓖꓽ ꓖꓶˍ ꓟ ꓟꓶ ꓡꓰ ꓝꓲꓳ꓿
49001009	ꓝꓮꓲ ꓬꓲ ꓠꓲꓹ ꓒꓴˍ ꓟ ꓚꓴꓽ ꓬꓲꓹ ꓔꓯ ꓛꓳ ꓢꓲ꓾ ꓙꓲ-ꓢꓴ ꓠꓯꓸꓼ ꓗꓪ ꓬꓲ ꓡꓰ ꓓꓶꓽ ꓔ ꓟ ꓚꓴꓽ ꓬꓲꓹˍ ꓐꓰ ꓬꓲ ꓠꓲꓹ ꓡꓶꓽ ꓚꓵ ꓘꓶꓽˍ ꓟꓲ ꓣꓳꓽ ꓔꓯ ꓢꓷꓸ ꓡꓰ ꓝꓲˍ ꓡꓳ꓿
49001010	ꓕꓱ ꓟ ꓠꓬ ꓝꓰꓹ ꓔ ꓟ ꓦꓬꓼ ꓠꓬꓲ ꓐꓲ ꓡ ꓕꓯ꓾ ꓟꓴꓽ ꓗꓪ ꓕꓯ ꓢꓲ ꓗꓪ ꓟ ꓐꓰ ꓟꓲ ꓠꓯ ꓕꓯ ꓢꓲ ꓗꓪ ꓟ ꓥ ꓕ ꓑꓳ꓾ ꓙꓲ-ꓢꓴ ꓙꓵꓽˍ ꓟ ꓠꓯꓸ ꓘꓪˍ ꓡꓰꓽ ꓗꓷ ꓡꓰ ꓝꓲ ꓠꓹ ꓟ ꓥ ꓡꓳ꓿
49001011	ꓝꓮꓲ ꓠꓬ ꓬꓲ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓙꓳˍ ꓟ ꓥ ꓕ ꓑꓳ ꓔꓯ ꓬꓰ ꓒꓬꓱꓼ ꓡ ꓢꓴ ꓠꓬ꓾ ꓬꓲ ꓚꓴꓽ ꓬꓲꓹ ꓗꓪ ꓐꓰ ꓙꓲ-ꓢꓴ ꓠꓯꓸꓼ ꓗꓪ ꓣꓳꓽ ꓔꓯ ꓢꓲ ꓚꓰꓸ ꓔ ꓢꓲ꓾ ꓬꓲ ꓠꓯꓸꓼ ꓗꓪ ꓣꓳꓽ ꓔꓯ ꓡꓯꓼ ꓪ ꓟꓶ ꓡꓰ ꓝꓲꓳ꓿
49001012	ꓕꓱ ꓟ ꓠꓬ ꓙꓲ-ꓢꓴ ꓔꓯ ꓬꓲ ꓪꓴꓸ ꓥꓳ ꓡꓳꓸ ꓗꓷ ꓢꓴ ꓣꓳꓽ ꓠꓬ ꓪꓴ-ꓢ ꓬꓲ ꓟꓬꓱ ꓓꓳꓽ ꓔꓯ ꓓꓳꓹ ꓟꓴ ꓠꓹ ꓟ ꓥ ꓡꓳ꓿
49001013	ꓠꓴ ꓪꓽˍ ꓟꓲ ꓔꓱꓹ ꓚꓵˍ ꓟ ꓐꓯ ꓘꓶꓽ ꓢꓯꓼ ꓟꓬ ꓝꓸ ꓓꓴ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓔꓯ ꓑ ꓙꓽ ꓢꓲ ꓙꓲ-ꓢꓴ ꓔꓯ ꓙꓵꓻ ꓗꓷ ꓠꓬꓲ꓾ ꓖꓶꓽ ꓙ ꓟꓳˍ ꓟ ꓢꓲ-ꓫꓬ-ꓟ-ꓦ ꓟꓶ ꓡꓰ ꓟ ꓗꓪ ꓐꓰ ꓙꓲ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓔꓳꓹ ꓠꓷꓼ ꓗꓷꓳ꓿
49001014	ꓪꓴ-ꓢ ꓬꓲ ꓚꓲ ꓛꓬ ꓑ ꓫꓬꓼ ꓔꓯ ꓫꓴꓹ ꓣꓴˍ ꓗꓪ ꓛꓲ꓾ ꓣꓳꓽ ꓡꓯꓼ ꓪ ꓟꓶˍ ꓟ ꓢꓷꓸ ꓡꓰ ꓓꓴ ꓠꓬ ꓢꓲ-ꓫꓬ-ꓟ-ꓦ ꓥ ꓡꓳ꓿ ꓕꓱ ꓟ ꓮꓽ ꓙꓵ ꓠꓬ ꓪꓴ-ꓢ ꓟꓬꓱ ꓓꓳꓽ ꓔꓯ ꓓꓳꓹ ꓟꓴ ꓠꓹ ꓟ ꓥ ꓡꓳ꓿
49001015	ꓕꓱ ꓟ ꓑꓶꓸ ꓓꓴˍ ꓐꓰ꓾ ꓝꓮꓲ ꓠꓴ ꓪꓽ ꓠꓬ ꓢꓲ ꓒꓽ ꓬꓰ-ꓢꓴ ꓔꓯ ꓙꓵꓻˍ ꓟ ꓐꓰ꓾ ꓬꓲ ꓔꓯ ꓦ ꓡꓱ ꓢꓴ ꓐꓴ ꓮꓽ ꓙꓵ ꓔꓯ ꓠꓲꓹ ꓠꓵˍ ꓟ ꓓꓳꓽ ꓥꓪ ꓑ ꓙꓽ ꓟꓶ ꓡꓰ ꓠꓬꓲ꓾
49001016	ꓥꓪˍ ꓟꓲ ꓠꓴ ꓪꓽ ꓐꓱ ꓶ ꓟꓽ ꓠꓽ ꓠ ꓫꓸ ꓟꓳ ꓢꓲ꓾ ꓥꓪ ꓪꓽ ꓘꓴˍ ꓟ ꓗꓪ ꓠꓴ ꓪꓽ ꓟꓬꓱ ꓞꓶꓻ ꓢꓲ ꓠꓬꓲ꓾
49001017	ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓪꓴ-ꓢ꓾ ꓐꓬꓱꓼ ꓡꓱ ꓡꓱꓼ ꓟ ꓐꓹ ꓐ ꓡꓰ ꓠꓴ ꓪꓽ ꓔꓯ ꓬꓲ ꓦ ꓖꓶ ꓩꓴ ꓡ ꓢꓲ꓾ ꓪꓴ-ꓢ ꓬꓲ ꓚꓲ ꓛꓬˍ ꓐꓰ ꓬꓲ ꓡꓰ ꓟꓳꓸ ꓖꓶ ꓡ ꓟ ꓔꓯ ꓟꓬꓽ ꓠꓬꓲ ꓢꓷꓸ ꓡꓰ ꓠꓹ ꓟ꓾ ꓠꓴ ꓪꓽ ꓔꓯ ꓦꓻ ꓗꓪ ꓟ ꓙꓽ ꓗꓴꓸ ꓠꓲꓹ ꓖꓶꓽ ꓡ ꓠꓹ ꓟ ꓐꓰ꓾
49001018	ꓠꓴ ꓪꓽ ꓠꓲꓹ ꓟ ꓟꓬ ꓢꓶꓽ ꓠꓬꓲ ꓟꓳꓻ ꓡ ꓝꓲ ꓠꓹ ꓟˍ ꓟꓲ ꓓꓰꓽˍ ꓡꓳ꓿ ꓕꓱ ꓟ ꓠꓬ ꓣꓳꓽ ꓔꓯ ꓬꓲ ꓡꓰ ꓘꓴˍ ꓟ ꓣꓱꓽ ꓛꓰ ꓗꓪ ꓥꓳ ꓡꓳꓸ ꓓꓴ ꓮꓸ ꓫꓵ ꓥ ꓟ ꓐꓰ꓾ ꓣꓳꓽ ꓪꓴ-ꓢ ꓔꓯ ꓦ ꓡꓱ ꓢꓴ ꓐꓴ ꓗꓳ ꓡꓳ ꓗꓪ ꓬꓲ ꓡꓯꓼ ꓪ ꓟꓬꓱ ꓓꓳꓽ ꓮ ꓘꓶꓻ ꓛꓲ ꓐꓳ ꓞꓹ ꓟ ꓔꓯ ꓠꓴ ꓪꓽ ꓢꓷꓸ ꓡꓰ ꓠꓹ ꓟ ꓥ ꓡꓳ꓿
49001019	ꓝꓮꓲ ꓠꓬ ꓣꓳꓽ ꓙꓵꓻ ꓢꓴ ꓐꓴ ꓔꓯ ꓟꓳꓸ ꓬꓲ ꓪꓽ ꓠꓬꓲˍ ꓟ ꓠꓬ꓾ ꓮꓸ ꓓꓲꓽ ꓪꓴꓽˍ ꓟ ꓥ ꓟ ꓠꓴ ꓪꓽ ꓢꓷꓸ ꓡꓰ ꓠꓹ ꓟˍ ꓟꓲ ꓥ ꓡꓳ꓿
49001020	ꓪꓽ ꓠꓬꓲˍ ꓟ ꓕꓱ ꓟ ꓠꓬ꓾ ꓪꓴ-ꓢ ꓡꓰ ꓙꓲ-ꓢꓴ ꓔꓯ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓲ꓾ ꓟꓴꓽ ꓗꓪ ꓕꓯ ꓢꓲ ꓬꓲ ꓡꓯꓼ ꓙ ꓕꓲꓽ ꓛꓱ ꓗꓪ ꓠꓬꓲꓸ ꓠꓸ ꓝꓲ ꓢꓲ꓾
49001021	ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ꓾ ꓙꓵꓽ ꓪ ꓙꓳ ꓢꓴ ꓐꓴˍ ꓐꓰ꓾ ꓪꓽ ꓠꓬꓲ ꓢꓴ ꓐꓴˍ ꓐꓰ꓾ ꓢꓲꓽ ꓒ ꓣꓱꓽ ꓢꓴ ꓮꓽ ꓙꓵ ꓟ ꓕꓯ ꓢꓲ ꓮꓽ ꓘꓶꓸ ꓟꓴˍ ꓟ ꓗꓪ꓾ ꓕꓱ ꓕꓲꓽ ꓤꓶꓻ ꓗꓪˍ ꓡꓰ ꓟꓽ ꓞꓲ꓾ ꓡ ꓠꓹ ꓟ ꓕꓲ ꓤꓶꓻ ꓗꓪˍ ꓟꓲ꓾ ꓟꓬꓱꓺ ꓔ ꓟ ꓟꓬꓱ ꓥ ꓕ ꓑꓳ ꓕꓯ ꓢꓲ ꓮꓽ ꓘꓶ ꓟꓴˍ ꓟ ꓗꓪ ꓠꓬꓲꓸ ꓠꓸ ꓝꓲˍ ꓟ꓾ ꓙꓲ-ꓢꓴ ꓠꓯꓸꓼ ꓗꓪ ꓣꓱꓽ ꓗꓷ ꓟ ꓪꓽ ꓠꓬꓲˍ ꓟ ꓢꓯꓼ ꓔꓯ ꓐꓯˍ ꓟ ꓥ ꓡꓳ꓿
49001022	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓙꓳˍ ꓟ ꓥ ꓕ ꓑꓳ ꓔꓯ꓾ ꓙꓲ-ꓢꓴ ꓛꓲ ꓒꓯꓹ ꓠꓯꓸ ꓘꓪ ꓬꓲ ꓙꓵꓽˍ ꓟ ꓔꓯ ꓛꓳ ꓝꓲ ꓢꓲ꓾ ꓘꓴ ꓜꓲ ꓞꓳ ꓔꓯ ꓟꓳꓸ ꓮꓽ ꓙꓵ ꓟ ꓗꓪ꓾ ꓪꓴꓸ ꓓꓵ ꓣꓱꓽ ꓠꓹ ꓟ ꓙꓵꓽ ꓪꓽ ꓬꓲ ꓔꓯ ꓖꓶꓽ ꓗꓷꓳ꓿
49001023	ꓘꓴ ꓜꓲ ꓞꓳ ꓠꓬ ꓬꓰ-ꓢꓴ ꓙꓲ-ꓢꓴ ꓬꓲ ꓖꓳ ꓓꓱ ꓥ ꓢꓲ꓾ ꓮ ꓡꓲ ꓗꓪˍ ꓟꓲ ꓙꓳˍ ꓟ ꓥ ꓕ ꓑꓳ ꓔꓯ ꓐꓲꓺ ꓡꓰ ꓝꓲ ꓢꓴ ꓬꓲꓸ ꓐꓲ ꓡ ꓓꓴ ꓥ ꓡꓳ꓿
49002001	ꓠꓴ ꓪꓽ ꓠꓬ ꓛꓬꓻ ꓖꓴ ꓥꓳꓽ ꓖꓴˍ ꓐꓰ ꓝꓴꓲ ꓗꓪ ꓫꓵꓻ ꓞ ꓢꓴ ꓬꓰ ꓠꓬꓲꓳ꓿
49002002	ꓖꓳ ꓕꓯ ꓠꓴ ꓪꓽ ꓠꓬ ꓟꓲ ꓠꓯ ꓕꓱ ꓟ ꓚꓱꓹˍ ꓐꓰ꓾ ꓟꓵꓽ ꓪꓴ ꓗꓪ ꓟ ꓙꓵꓽ ꓪ ꓪꓴꓸ ꓓꓵ ꓣꓱꓽ ꓢꓴ ꓬꓲ ꓚꓱꓹ ꓚ ꓢꓲ ꓞꓳ ꓙꓳ ꓗꓷꓳ꓿ ꓖꓳ ꓟ ꓠꓬ ꓟꓽ ꓠ ꓡꓳꓹ ꓟꓽ ꓒꓵꓽ ꓛꓳ ꓢꓴ ꓐꓴ ꓠꓯꓸꓼ ꓗꓪ ꓮ ꓟꓶˍ ꓟꓲ ꓢꓯꓼ ꓕꓵꓼ ꓔꓬ ꓟ ꓦ ꓥ ꓡꓳ꓿
49002003	ꓧꓶꓸ ꓕꓯ ꓣꓳꓽˍ ꓟꓲ ꓬꓲ ꓪꓽˍ ꓡꓰ ꓐꓰ ꓧꓪꓽ ꓖꓳ ꓓꓱ ꓐꓰ ꓦꓯꓸ ꓠꓲꓹ ꓙꓵꓽˍ ꓟ ꓗꓪ ꓞꓳ ꓙꓳ ꓗꓷ ꓢꓲ꓾ ꓧꓪꓽ ꓗꓪ ꓐꓰ ꓓꓵꓽ ꓙˍ ꓟ ꓐꓰ꓾ ꓧꓪꓽ ꓠꓲꓹ ꓟ ꓡꓰ ꓠꓲꓹ ꓫꓵˍ ꓟ ꓬꓰ ꓢꓲ ꓠꓬꓲ꓾ ꓠꓱꓸ ꓐꓯꓼ ꓢꓴˍ ꓐꓰ ꓕꓲꓽ ꓡꓰꓹꓼ ꓚꓰꓺ ꓠꓲꓹ ꓗꓪ ꓐꓰ ꓦꓶꓻ ꓠꓲꓹ ꓬꓲ ꓤꓽ ꓠꓱ ꓐꓴ ꓬꓰ ꓠꓬꓲꓳ꓿
49002004	ꓖꓳ ꓡꓱ ꓥ ꓟꓲ ꓫꓱꓸ ꓤ ꓠꓲꓹ ꓐꓳ ꓞꓹ ꓢꓴ ꓪꓴ-ꓢ ꓠꓬ꓾ ꓬꓲ ꓠꓵ ꓠꓲꓹ ꓓꓽ ꓟ ꓡꓰ ꓣꓳꓽ ꓔꓯ ꓠꓲꓹ ꓠꓵˍ ꓠꓬꓲ꓾
49002005	ꓣꓳꓽ ꓠꓬ ꓣꓳꓽ ꓛꓬꓻ ꓖꓴ ꓗꓪ ꓫꓵꓻ ꓞꓹ ꓕꓯ꓾ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓣꓳꓽ ꓔꓯ ꓢꓯꓸ ꓡ ꓝꓲꓳ꓿ (ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠ ꓣꓱꓽ ꓛꓰ ꓗꓪ ꓐꓰ ꓢꓯꓼ ꓟꓬ ꓟꓶ ꓗꓷ ꓢꓴ ꓥ ꓡꓳ꓿)
49002006	ꓪꓴ-ꓢ ꓡꓰ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓣꓳꓽ ꓔꓯ ꓢꓯꓸ ꓡ ꓝꓲ ꓢꓲ꓾ ꓬꓲˍ ꓐꓰ ꓕꓲ ꓪꓺꓼ ꓟꓴꓽ ꓗꓪ ꓕꓯ ꓢꓲ ꓗꓪ ꓣꓳꓽ ꓔꓯ ꓠꓬꓲꓸ ꓠꓸ ꓝꓲˍ ꓡꓳ꓿
49002007	ꓕꓱ ꓟ ꓠꓬ ꓬꓲ ꓡꓰ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓣꓳꓽ ꓔꓯ ꓙꓽ ꓗꓳˍ ꓟ ꓐꓰ꓾ ꓣꓳꓽ ꓐꓱ ꓶ ꓬꓲ ꓣꓱꓽ ꓛꓰ ꓮ ꓓꓲꓽ ꓐꓳ ꓞꓹ ꓟ꓾ ꓡ ꓠꓹ ꓟ ꓤꓶꓻ ꓗꓪ ꓟꓳꓸ ꓖꓶ ꓓꓳ ꓡ ꓠꓹ ꓟ ꓥ ꓡꓳ꓿
49002008	ꓮ ꓡꓲꓳ ꓐꓯ ꓠꓬ ꓣꓱꓽ ꓛꓰ ꓗꓪ ꓐꓰ꓾ ꓙꓵꓻ ꓠꓲꓹ ꓑꓶ ꓓꓴ ꓠꓴ ꓪꓽ ꓢꓯꓼ ꓟꓬ ꓝ ꓟꓶ ꓗꓷ ꓟ ꓥ ꓡꓳ꓿ ꓕꓱ ꓟ ꓠꓽ ꓚꓲ ꓛꓬ ꓗꓪ ꓐꓰ ꓟꓽ ꓥ꓾ ꓪꓴ-ꓢ ꓡꓯꓼ ꓫꓴ ꓥ ꓡꓳ꓿
49002009	ꓢꓯꓼ ꓟꓬ ꓟꓶˍ ꓟ ꓠꓬ ꓚꓲ ꓛꓬ ꓟꓬꓱꓽ ꓬꓰ ꓢꓯꓼ ꓕꓵˍ ꓟ ꓗꓪ ꓐꓰ ꓟꓽ ꓥ ꓠꓬꓲ꓾ ꓮꓽ ꓟˍ ꓟꓲ ꓘꓶꓽ ꓘꓹ ꓓꓴ ꓟꓽ ꓙꓳ꓿
49002010	ꓮ ꓡꓲꓳ ꓐꓯ ꓠꓬ ꓣꓳꓽ ꓠꓽ ꓬꓲ ꓡꓯꓼ ꓟꓬꓱꓽ ꓥ ꓢꓲ꓾ ꓙꓲˍ ꓟ ꓟꓬꓱꓽ ꓬꓰ ꓠꓹ ꓟ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓚꓰꓼ ꓔ ꓟ ꓥ ꓡꓳ꓿ ꓙꓲˍ ꓟ ꓟꓬꓱꓽ ꓬꓰ ꓠꓹ ꓟ꓾ ꓪꓴ-ꓢ ꓠꓬ ꓧꓶꓸ ꓕꓯˍ ꓡꓰ ꓣꓳꓽ ꓐꓱ ꓶ ꓙꓽ ꓖꓶ ꓔ ꓟ ꓥ ꓡꓳ꓿
49002011	ꓖꓳ ꓡꓱ ꓠꓬꓲ ꓧꓶꓸ ꓕꓯ ꓠꓴ ꓪꓽ ꓠꓬ ꓧꓪꓽ ꓖꓳ ꓓꓱ ꓗꓪ ꓐꓶꓽ ꓞꓳ ꓥ ꓟ ꓔꓯ ꓓꓵꓽ ꓙꓽ ꓠꓬꓲ꓿ ꓶꓺ ꓔ ꓟ ꓬꓴ-ꓔ ꓡꓽ ꓞꓳ ꓐꓴ ꓡꓰ ꓠꓴ ꓪꓽ ꓔꓯ ꓟꓽ ꓶꓺ ꓔ ꓢꓴ꓾ ꓐꓰ ꓘꓴˍ ꓡꓳ꓿ ꓕꓱ ꓟ ꓠꓬ ꓧꓪꓽ ꓖꓳ ꓓꓱ ꓗꓪ ꓡꓯꓼ ꓒꓯꓹ ꓡꓰ ꓶꓺˍ ꓟ ꓗ ꓫꓵ ꓬꓰˍ ꓟ ꓔꓯ ꓐꓯˍ ꓟ ꓥ ꓡꓳ꓿
49002012	ꓖꓳ ꓕꓯ ꓠꓴ ꓪꓽ ꓠꓬ ꓙꓲ-ꓢꓴˍ ꓐꓰ ꓗꓳꓹ ꓞ ꓢꓲ꓾ ꓬꓲ-ꓢꓷ-ꓡꓰ ꓑ ꓫꓬꓼ ꓗꓪˍ ꓟꓲ ꓟꓽ ꓚꓬꓹ ꓔ꓿ ꓠꓴ ꓪꓽ ꓠꓬ ꓙ ꓟꓳ ꓘꓶꓽ ꓬꓲ ꓘꓶꓽ ꓫꓵꓽ ꓔꓯ ꓟꓳꓸ ꓐꓶꓽ ꓒ ꓥ ꓢꓲ꓾ ꓟꓲ ꓠꓯ ꓗꓪ ꓥꓳ ꓡꓳꓸ ꓓꓴ ꓟꓽ ꓙꓳ ꓢꓴˍ ꓐꓰ꓾ ꓪꓴ-ꓢ ꓟꓽ ꓙꓳ ꓢꓴ ꓥ ꓟ ꓔꓯ ꓓꓵꓽ ꓙꓽ ꓠꓬꓲ꓿
49002013	ꓖꓳ ꓡꓱ ꓥ ꓟꓲ ꓧꓶꓸ ꓕꓯ ꓶꓽ ꓤ ꓗꓳꓹ ꓞ ꓢꓴ ꓠꓴ ꓪꓽ ꓔꓯ ꓠꓬ꓾ ꓮ ꓟꓶ ꓠꓽ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓬꓲ ꓫꓵꓽ ꓗꓪ ꓐꓰ ꓕꓲꓺ ꓡꓯꓽ ꓘꓳ ꓡꓰ ꓝꓲꓳ꓿
49002014	ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓣꓳꓽ ꓧꓳꓹ ꓡꓯꓽ ꓘꓳ ꓓꓴ ꓢꓲ ꓡꓲ ꓟ ꓥ ꓠꓬꓲ꓾ ꓣꓳꓽ ꓠꓬꓲꓽ ꓫꓵꓽ ꓟ ꓔꓯ ꓕꓲ ꓫꓵꓽˍ ꓡꓰ ꓒꓬꓱꓼ ꓡ ꓝꓲ ꓢꓲ ꓠꓬꓲ꓾ ꓣꓳꓽ ꓠꓬꓲꓽ ꓗꓴꓸ ꓚꓸꓼ ꓗꓪ ꓕꓴꓽ ꓔ ꓟ ꓚꓬꓹ ꓔꓯ ꓒꓬꓹ ꓩꓴ ꓗꓷꓳ꓿
49002015	ꓝꓮꓲ ꓣꓳꓽ ꓛꓴꓽ ꓙꓳ ꓡꓯꓽ ꓘꓳˍ ꓟ ꓔꓯ ꓠꓬ ꓬꓲ ꓖꓳ ꓓꓱꓽ ꓗꓪ ꓐꓰ ꓟꓽ ꓙꓳ ꓗꓷ ꓡꓰ ꓝꓲ ꓢꓲ꓾ ꓕꓵꓼ ꓪꓽˍ ꓐꓰ ꓙꓵꓽ ꓚꓱꓹ ꓙꓳˍ ꓟ ꓙꓵꓽ ꓗ ꓔꓯˍ ꓟꓲ ꓒꓬꓹ ꓩꓴ ꓗꓷꓳ꓿ ꓕꓱ ꓟ ꓠꓬ ꓙꓲ-ꓢꓴ ꓡꓰ ꓞꓳ ꓫꓵꓽ ꓕꓱ ꓠꓬꓲꓽ ꓫꓵꓽ ꓗꓪ ꓐꓰ ꓬꓲ ꓚꓲ ꓛꓬ ꓠꓯꓸꓼ ꓗꓪ ꓞꓳ ꓤ ꓬꓲ ꓫꓵꓼ ꓕꓲ ꓫꓵꓽ ꓚꓰꓼ ꓓꓳ ꓡ ꓢꓲ ꓧꓳꓹ ꓡꓯꓽ ꓘꓳ ꓡꓰ ꓝꓲ ꓠꓹ ꓟ ꓥ ꓡꓳ꓿
49002016	ꓝꓮꓲ ꓠꓬ ꓡꓯꓼ ꓐꓳ ꓔꓶꓸ ꓓꓴ ꓡꓰ ꓛꓴꓽ ꓙꓳ ꓡꓯꓽ ꓘꓳˍ ꓟ ꓔꓯ ꓟꓶꓽ ꓬꓰ ꓝꓲ ꓢꓲ꓾ ꓠꓬꓲꓽ ꓫꓵ ꓡꓱꓸꓼ ꓔꓯ ꓕꓲ ꓖꓳ ꓓꓱˍ ꓗꓪ꓾ ꓪꓴ-ꓢˍ ꓐꓰ ꓧꓳꓹ ꓡꓰ ꓝꓲ ꓠꓹ ꓟˍ ꓟꓲ ꓥ ꓡꓳ꓿
49002017	ꓖꓳ ꓡꓱ ꓠꓬꓲ ꓙꓲ-ꓢꓴ ꓡ ꓢꓲ꓾ ꓶꓽ ꓤ ꓗꓪ ꓔꓬ ꓟ ꓐꓶꓽ ꓞꓳ ꓐꓴ ꓠꓴ ꓪꓽ ꓔꓯˍ ꓟꓲ꓾ ꓒ ꓕꓲꓺꓼ ꓗꓪ ꓔꓬ ꓟ ꓬꓴ-ꓔ ꓡꓽ ꓞꓳ ꓐꓴ ꓔꓯˍ ꓟꓲ꓾ ꓧꓳꓹ ꓡꓰ ꓓꓴ ꓢꓲ ꓡꓲ ꓟ ꓓꓳꓽ ꓚ ꓟꓸ ꓖꓶ ꓡꓺꓳ꓿
49002018	ꓮ ꓡꓲꓳ ꓐꓯ ꓠꓬ ꓣꓳꓽ ꓠꓬꓲ ꓫꓵꓽ ꓡꓱꓸꓼ ꓠꓬ ꓬꓲ ꓠꓯꓸꓼ ꓗꓪ ꓢꓲ-ꓫꓬ-ꓟ-ꓦ ꓬꓲ ꓕꓲ ꓣꓳˍ ꓗꓪ ꓐꓰ ꓐꓹ ꓐ ꓟꓲꓽ ꓙꓬ ꓗꓪ ꓓꓵꓽ ꓡꓰ ꓓꓻˍ ꓟ ꓙꓵꓽ ꓪꓽ ꓙꓳ ꓡꓰꓳ꓿
49002019	ꓖꓳ ꓡꓱ ꓠꓬꓲ ꓕꓱ ꓡꓱ ꓖꓳ ꓑꓳ ꓠꓴ ꓪꓽ ꓠꓬ ꓐꓶꓽ ꓒˍ ꓐꓰ ꓞꓳ ꓬꓯꓼ ꓟꓽ ꓥꓻꓳ꓿ ꓠꓴ ꓪꓽ ꓠꓽ ꓦ ꓡꓱ ꓢꓴ ꓐꓴˍ ꓐꓰ ꓕꓲꓽ ꓡꓰꓹꓼ ꓐꓰ ꓪꓴ-ꓢ ꓬꓲ ꓑ ꓫꓬꓼ ꓐꓴ ꓥ ꓢꓲ꓾ ꓪꓴ-ꓢ ꓬꓲ ꓕꓲꓽ ꓦꓲ ꓢꓴ ꓐꓴ ꓥ ꓡꓳ꓿
49002020	ꓠꓴ ꓪꓽ ꓠꓬ ꓝꓲ ꓓꓴ ꓐꓴˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓰ ꓫꓬꓹ ꓔ ꓟ ꓦꓲ ꓚꓰ ꓕꓯ ꓢꓲ ꓗꓪ ꓜꓶꓻ ꓔ ꓟ ꓦꓲ ꓥ ꓡꓳ꓿ ꓙꓲ-ꓢꓴ ꓬꓰ-ꓢꓴ ꓠꓽ ꓦꓲ ꓚꓰ ꓖꓳ ꓟ ꓬꓲ ꓡꓳꓺ ꓓꓰ ꓓꓽ ꓟ ꓥꓳ꓿
49002021	ꓕꓲ ꓦꓲ ꓡꓱꓸꓼ ꓠꓬ ꓬꓲ ꓠꓯꓸꓼ ꓗꓪ ꓜꓯꓻ ꓜꓳꓽ ꓡꓰ ꓟ ꓗꓪ ꓐꓰ꓾ ꓢꓲ ꓒꓽ ꓠꓯꓸꓼ ꓗꓪ ꓪꓴꓽ ꓡ ꓢꓲ ꓠꓬꓲ꓾ ꓢꓲꓽ ꓫꓬ ꓦꓲ ꓕꓲ ꓦꓲ ꓒꓬꓱꓼ ꓡ ꓢꓲ꓾
49002022	ꓢꓲ-ꓫꓬ-ꓟ-ꓦ ꓗꓪ ꓐꓰ ꓪꓴ-ꓢ ꓬꓲ ꓔꓬ ꓖꓴ ꓒꓬꓱꓼ ꓡ ꓠꓹ ꓟ꓾ ꓠꓴ ꓪꓽ ꓔꓯ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓜꓶꓻ ꓔ ꓟ ꓥ ꓡꓳ꓿
49003001	ꓖꓳ ꓡꓱ ꓠꓬꓲ ꓠꓴ ꓪꓽ ꓐꓶꓽ ꓞꓳ ꓑꓶꓸ ꓓꓴ ꓙꓲ-ꓢꓴ ꓬꓰ-ꓢꓴ ꓐꓱ ꓶ ꓐꓱ ꓔ ꓢꓴ ꓒꓳ-ꓡꓳ ꓥꓪ ꓔꓯ ꓠꓬ꓾
49003002	ꓠꓴ ꓪꓽ ꓙꓲ ꓖꓴ ꓐꓱ ꓶ ꓪꓴ-ꓢ ꓣꓱꓽ ꓛꓰ ꓗꓪ ꓣꓱꓽ ꓙˍ ꓟ ꓟꓬꓱꓽ ꓡꓯꓼ ꓙꓱ ꓖꓶ ꓔ ꓟ ꓠꓴ ꓪꓽ ꓑ ꓙꓽ ꓗꓷ ꓐꓷˍ ꓥꓳ꓿
49003003	ꓮ ꓡꓲꓳ ꓐꓯ ꓠꓬ ꓚꓵ ꓘꓶꓽ ꓕꓱ ꓟ ꓪꓴ-ꓢ ꓡꓰ ꓥꓪ ꓔꓯ ꓢꓷꓸ ꓡꓰ ꓝꓲˍ ꓟ꓾ ꓧꓶꓸ ꓕꓯ ꓥꓪ ꓡꓰ ꓠꓴ ꓪꓽ ꓔꓯ ꓓꓴꓸ ꓓꓴꓸ ꓤ ꓐꓳ ꓖꓶꓽ ꓗꓷꓳ꓿
49003004	ꓕꓳ ꓶ ꓕꓱ ꓟ ꓠꓴ ꓪꓽ ꓵˍ ꓕꓯ꓾ ꓙꓲ-ꓢꓴ ꓬꓲ ꓚꓵ ꓘꓶꓽ ꓔꓯ ꓥꓪ ꓙꓽ ꓜꓲꓼˍ ꓟ ꓠꓴ ꓪꓽ ꓢꓷꓸ ꓡꓰ ꓓꓻˍ ꓡꓳ꓿
49003005	ꓚꓵ ꓘꓶꓽ ꓕꓱ ꓟ ꓠꓬ ꓗꓳꓸ ꓗꓷ ꓟ ꓤꓶꓻ ꓐꓴ ꓔꓯ ꓟꓽ ꓢꓷꓸ ꓡꓰ ꓝꓲ ꓠꓬꓲ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓠꓬ ꓪꓴ-ꓢ ꓡꓰ ꓬꓲ ꓢꓲ-ꓫꓬ-ꓟ-ꓦ ꓗꓪ ꓐꓰ꓾ ꓬꓲ ꓡꓰ ꓢꓲ ꓚꓰꓸ ꓔ ꓟ ꓝꓲ ꓓꓴ ꓐꓴˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓟꓳꓸ ꓖꓶ ꓡꓺꓳ꓿
49003006	ꓚꓵ ꓘꓶꓽ ꓕꓱ ꓟ ꓠꓬ ꓕꓱ ꓡꓱ ꓥꓳ꓿ ꓐꓶꓽ ꓞꓳ ꓐꓴˍ ꓟꓲ ꓬꓴ-ꓔ ꓡꓽ ꓞꓳ ꓐꓴˍ ꓐꓰ ꓕꓲꓽ ꓡꓰꓹꓼ ꓐꓰ ꓡꓯꓼ ꓪ ꓟꓶ ꓢꓴ ꓥ ꓢꓲ꓾ ꓬꓰ-ꓢꓴ ꓙꓲ-ꓢꓴ ꓬꓲ ꓖꓳ ꓓꓱꓽ ꓗꓪ ꓟ ꓡꓯꓼ ꓗ ꓥ ꓢꓲ ꓠꓬꓲ꓾ ꓬꓲ ꓠꓯꓸꓼ ꓗꓪ ꓶꓼ ꓓꓳ ꓫꓱꓹ ꓓꓳ ꓗꓪ ꓐꓰ ꓙ ꓟꓳ ꓘꓶꓽ ꓕꓲꓽ ꓡꓰꓹꓼ ꓟꓶ ꓢꓴ ꓥ ꓡꓳ꓿
49003007	ꓪꓴ-ꓢ ꓠꓬ ꓬꓲ ꓪꓽ ꓠꓬꓲˍ ꓟ ꓔꓯ ꓛꓳ ꓢꓲ꓾ ꓥꓪ ꓔꓯ ꓬꓲ ꓣꓱꓽ ꓛꓰ ꓡꓯꓼ ꓫꓴ ꓖꓶ ꓡ ꓢꓲ ꓠꓬꓲ꓾ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓗꓪ ꓣꓱꓽ ꓙ ꓢꓴ ꓬꓰ ꓝꓲˍ ꓡꓳ꓿
49003008	ꓥꓪ ꓠꓬ ꓪꓴ-ꓢ ꓦ ꓡꓱ ꓢꓴ ꓐꓴ ꓮꓽ ꓙꓵ ꓟ ꓠꓯꓸ ꓘꓪ ꓮꓸ ꓓꓲꓽ ꓣꓳ ꓓꓰˍ ꓟ ꓕꓲ ꓣꓳ ꓥ ꓟꓲ꓾ ꓪꓴ-ꓢ ꓡꓰ ꓬꓲ ꓣꓱꓽ ꓛꓰ ꓕꓱ ꓟ ꓥꓪ ꓔꓯ ꓖꓶ ꓡ ꓢꓲ꓾ ꓟꓰꓹ ꓖꓴ ꓟꓽ ꓓ ꓡꓳ ꓫꓵꓽ ꓙꓲ-ꓢꓴ ꓬꓲ ꓐꓳ ꓞꓹ ꓟ ꓕꓱ ꓟ ꓐꓶꓽ ꓞꓳ ꓔꓯ ꓚ ꓟꓸ ꓖꓶ ꓠꓹ ꓟ ꓟꓬꓱꓽ ꓖꓶ ꓡꓺꓳ꓿
49003009	ꓝꓮꓲ ꓠꓬ ꓙꓳˍ ꓟ ꓥ ꓕ ꓑꓳ ꓔꓯ ꓚꓰꓼ ꓢꓴ ꓪꓴ-ꓢ ꓠꓯꓸꓼ ꓗꓪ꓾ ꓮꓽ ꓟꓬꓹ ꓤꓶꓻ ꓕꓯˍ ꓡꓰ ꓚꓵ ꓔ ꓟ ꓚꓵ ꓘꓶꓽ ꓗꓪ ꓣꓱꓽ ꓙˍ ꓟ ꓟꓬꓱꓽ ꓮꓸ ꓫꓵ ꓥ ꓟ ꓞꓳ ꓤ ꓥ ꓕ ꓑꓳꓸ ꓔꓯ ꓟꓳꓻ ꓝꓲ ꓠꓹ ꓟ ꓣꓱꓽ ꓛꓰ ꓕꓱ ꓟˍ ꓟꓲ ꓥꓪ ꓔꓯ ꓖꓶ ꓡꓺꓳ꓿
49003010	ꓕꓱ ꓟ ꓠꓬ ꓪꓴ-ꓢ ꓙ ꓗꓴꓸ ꓠꓲꓹ ꓮ ꓟꓬꓹ ꓒꓳꓹ ꓙꓳˍ ꓟ꓾ ꓮ ꓟꓶ ꓘꓴ ꓜꓲ ꓞꓳ ꓗꓪ ꓐꓰ ꓟꓵꓽ ꓪꓴꓽ ꓗꓪ ꓟ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ꓾ ꓙꓵꓽ ꓪ ꓙꓳ ꓢꓴ ꓐꓴ ꓔꓯ ꓢꓷꓸ ꓡꓰ ꓝꓲ ꓠꓹ ꓟ ꓥ ꓢꓲ꓾
49003011	ꓣꓳꓽ ꓢꓲ ꓒꓽ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓣꓳꓽ ꓔꓯ ꓟꓳꓸ ꓖꓶ ꓡ ꓟ ꓪꓴ-ꓢ ꓬꓲ ꓕꓲ ꓞꓲꓼ ꓕꓲ ꓑ ꓟ ꓚꓴꓽ ꓬꓲꓹ ꓥ ꓡꓳ꓿
49003012	ꓣꓳꓽ ꓠꓬ ꓙꓲ-ꓢꓴ ꓔꓯ ꓙꓵꓻˍ ꓟ ꓗꓪ ꓐꓰ꓾ ꓬꓲ ꓠꓯꓸꓼ ꓗꓪ ꓠꓲꓹ ꓪꓴꓽ ꓓꓴ ꓙꓳ ꓢꓲ꓾ ꓦ ꓡꓱ ꓐꓳ ꓐꓳˍ ꓡꓰ ꓬꓲ ꓗꓪ ꓐꓰ ꓪꓴ-ꓢ ꓟꓲꓽ ꓙꓬ ꓗꓪ ꓓꓵ ꓡꓰ ꓓꓻˍ ꓟ ꓙꓵꓽ ꓪ ꓙꓳˍ ꓡꓳ꓿
49003013	ꓖꓳ ꓡꓱ ꓠꓬꓲ ꓠꓴ ꓪꓽ ꓐꓱ ꓶ ꓥꓪ ꓫꓸ ꓙꓵꓻˍ ꓟ ꓑꓶꓸ ꓓꓴ ꓠꓴ ꓪꓽ ꓠꓲꓹ ꓟ ꓟꓽ ꓙꓬ ꓡꓰ ꓠꓹ ꓟ ꓠꓴ ꓪꓽ ꓔꓯ ꓥꓪ ꓓꓰꓽˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓫꓸ ꓙꓵꓻˍ ꓟ ꓕꓱ ꓟ ꓠꓬ ꓠꓴ ꓪꓽ ꓟꓬꓱ ꓓꓳꓽ ꓥ ꓡꓳ꓿
49003014	-
49003015	ꓕꓱ ꓟ ꓑꓶ ꓓꓴ ꓥꓪ ꓠꓬ ꓟꓴꓽ ꓗꓪˍ ꓐꓰ ꓟꓲ ꓠꓯ ꓕꓯ ꓢꓲ ꓗꓪ ꓟ ꓞꓳ ꓪꓳꓼ ꓥ ꓕ ꓑꓳ ꓔꓯ ꓟꓬꓱꓺ ꓟꓬꓱ ꓖꓶ ꓢꓴ ꓐꓹ ꓐ ꓟꓲꓽ ꓙꓬ ꓗꓪ ꓛꓲ ꓝꓲꓸ ꓖꓶ ꓢꓲ ꓕꓱ ꓡꓱ ꓶꓼ ꓓꓰˍ ꓡꓳ꓿
49003016	ꓐꓹ ꓐ ꓡꓰ ꓬꓲ ꓐꓳ ꓞꓹ ꓟ ꓟꓬꓱ ꓓꓳꓽ ꓮ ꓡꓲ ꓙꓳˍ ꓠꓬ꓾ ꓬꓲ ꓦ ꓗꓪ ꓐꓰ ꓠꓴ ꓪꓽ ꓠꓲꓹ ꓟ ꓠꓯꓸꓼ ꓗꓪ ꓪꓽ ꓠꓬꓲˍ ꓟ ꓢꓯꓼ ꓖꓳ ꓡꓱ ꓖꓶ ꓡ ꓠꓹ ꓟ꓾
49003017	ꓠꓴ ꓪꓽ ꓙꓵꓻ ꓠꓲꓹ ꓑꓶ ꓓꓴ ꓙꓲ-ꓢꓴ ꓠꓬ ꓠꓴ ꓪꓽ ꓠꓲꓹ ꓟ ꓠꓯꓸꓼ ꓗꓪ ꓔꓬ ꓡ ꓟ ꓗꓪ ꓐꓰ꓾ ꓠꓴ ꓪꓽ ꓠꓬ ꓠꓵꓻ ꓠꓲꓹ ꓗꓪ ꓬꓲ ꓚꓰ ꓜꓳꓺ ꓕꓶꓻ ꓡꓰ ꓢꓲ꓾
49003018	ꓙꓲ-ꓢꓴ ꓠꓵ ꓠꓲꓹ ꓮ ꓦꓲꓺ ꓛꓲ꓾ ꓮꓸ ꓫꓵꓺ ꓛꓲ꓾ ꓮ ꓟꓴ ꓛꓲ꓾ ꓮ ꓠꓯꓸ ꓛꓲ ꓙꓳˍ ꓟ꓾ ꓠꓴ ꓪꓽ ꓠꓬ ꓪꓴ-ꓢ ꓔꓯ ꓦ ꓡꓱ ꓢꓴ ꓐꓴ ꓮꓽ ꓙꓵꓽˍ ꓐꓰ ꓕꓲꓽ ꓡꓰꓹꓼ꓾ ꓙꓽ ꓜꓲꓼˍ ꓟ ꓢꓯꓼ ꓙꓳ ꓡ ꓠꓹ ꓟ ꓐꓰ꓾
49003019	ꓙꓽ ꓜꓲꓼˍ ꓟ ꓥ ꓕ ꓑꓳ ꓕꓯ ꓢꓲ ꓘꓳꓻ ꓙꓰ ꓟ ꓙꓲ-ꓢꓴ ꓠꓵ ꓠꓲꓹ ꓔꓯ ꓠꓴ ꓪꓽ ꓢꓷꓸ ꓡꓰ ꓢꓲ꓾ ꓪꓴ-ꓢ ꓐꓲꓺ ꓞꓹ ꓟ ꓮꓽ ꓙꓵ ꓠꓴ ꓪꓽ ꓔꓯ ꓐꓲ ꓡꓰ ꓝꓲ ꓠꓹ ꓟ ꓓꓰꓽˍ ꓡꓳ꓿
49003020	ꓮ ꓟꓶ ꓣꓳꓽ ꓠꓯꓸꓼ ꓗꓪ ꓢꓯꓼ ꓕꓵꓼ ꓔꓬ ꓟ ꓪꓽ ꓠꓬꓲˍ ꓟ ꓔꓯ ꓛꓳ ꓢꓲ꓾ ꓣꓳꓽ ꓓꓰꓽˍ ꓟ ꓐꓰ ꓓꓵꓽ ꓙꓽˍ ꓟ ꓮꓽ ꓙꓵ ꓟ ꓕꓯꓽ ꓢꓲ ꓘꓳꓻ ꓙꓰˍ ꓗꓪ ꓛꓲ꓾ ꓐꓯ ꓖꓴ ꓟꓽ ꓓ ꓓ ꓬꓰ ꓐ ꓡ ꓢꓴ ꓔꓯ꓾
49003021	ꓘꓴ ꓜꓲ ꓞꓳˍ ꓐꓰ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓕꓲꓽ ꓤꓶꓻ ꓡꓰ ꓕꓲ ꓤꓶꓻ꓾ ꓕꓲ ꓞꓲꓼ ꓕꓲ ꓑ ꓟꓬꓱ ꓓꓳꓽ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
49004001	ꓖꓳ ꓡꓱ ꓠꓬꓲ ꓢꓲꓺ ꓒ ꓐꓱ ꓶ ꓐꓱ ꓞꓹ ꓢꓴ ꓥꓪ ꓡꓰ ꓠꓴ ꓪꓽ ꓔꓯ ꓘꓶꓸ ꓖꓶˍ ꓠꓬꓲ꓾ ꓠꓴ ꓪꓽ ꓔꓯ ꓘꓴꓻ ꓔ ꓟ ꓗꓪ ꓘꓴ ꓒꓵꓽ ꓒꓵˍ ꓡꓰꓽ ꓞꓳ ꓙꓳ꓿
49004002	ꓮꓸ ꓫꓵꓽ ꓗꓪˍ ꓟꓲ ꓙꓻ ꓣꓳꓽˍ ꓟ ꓐꓰ ꓠꓴꓽ ꓠꓲꓹˍ ꓐꓰ ꓠꓲꓹ ꓟ ꓫꓵˍ ꓟ ꓣꓱꓽ ꓢꓲ꓾ ꓠꓵꓻ ꓠꓲꓹ ꓡꓰ ꓕꓲ ꓣꓳ ꓛꓳꓽ ꓕꓲ ꓣꓳ ꓜꓲꓽ ꓡꓯꓽ ꓘꓳ꓿
49004003	ꓧꓳꓹ ꓡꓯꓽ ꓘꓳˍ ꓟ ꓠꓲꓹ ꓟ ꓡꓰ ꓞꓳꓹ ꓞ ꓢꓲ꓾ ꓢꓲ-ꓫꓬ-ꓟ-ꓦ ꓡꓰ ꓖꓶ ꓡ ꓟ ꓕꓲ ꓠꓲꓹ ꓕꓲ ꓪꓽ ꓬꓰˍ ꓟ ꓠꓲꓹ ꓟ ꓟꓽ ꓒꓲꓼ ꓬꓰ ꓠꓹ ꓟ ꓢꓯꓼ ꓕꓵꓼ꓿
49004004	ꓠꓴ ꓪꓽ ꓔꓯ ꓘꓴꓻˍ ꓟ ꓠꓬ꓾ ꓥꓳ ꓡꓳꓸ ꓓꓴ ꓕꓲ ꓟꓻꓼ ꓗꓪ ꓘꓴ ꓔ ꓟ ꓡꓰ ꓐꓰ꓾ ꓖꓳ ꓓꓱꓽˍ ꓟꓲ ꓕꓲ ꓟˍ ꓥꓳ꓿ ꓢꓲ-ꓫꓬ-ꓟ-ꓦˍ ꓟꓲ ꓕꓲ ꓣꓳˍ ꓥꓳ꓿
49004005	ꓢꓲ ꓒꓽˍ ꓟꓲ ꓕꓲ ꓣꓳˍ ꓥꓳ꓿ ꓙꓵꓻ ꓠꓲꓹˍ ꓟꓲ ꓕꓲ ꓟˍ ꓥꓳ꓿ ꓖꓳ ꓓꓱ ꓔꓲꓹ ꓟˍ ꓟꓲ ꓕꓲ ꓟˍ ꓥꓳ꓿
49004006	ꓮꓽ ꓙꓵ ꓟ ꓕꓯꓽ ꓢꓲ ꓗꓪ꓾ ꓮꓽ ꓙꓵ ꓟ ꓗꓳ ꓡꓳ ꓗꓪ꓾ ꓮꓽ ꓙꓵ ꓟ ꓠꓯꓸꓼ ꓗꓪ ꓔꓬ ꓟ꓾ ꓮꓽ ꓙꓵ ꓢꓴ ꓐꓹ ꓐ ꓐꓰ ꓪꓴ-ꓢˍ ꓟꓲ ꓕꓲ ꓣꓳˍ ꓡꓰꓽ ꓥꓳ꓿
49004007	ꓖꓳ ꓡꓱ ꓥ ꓟꓲ ꓙꓲ-ꓢꓴ ꓬꓲ ꓡꓯꓼ ꓫꓴ ꓮ ꓡꓲ ꓙꓳˍ ꓠꓬ꓾ ꓣꓳꓽ ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓣꓱꓽ ꓛꓰ ꓬꓲ ꓖꓳ ꓡꓱ ꓐꓱꓻ ꓖꓶ ꓡ ꓟ ꓥ ꓡꓳ꓿
49004008	ꓖꓳ ꓡꓱ ꓠꓬꓲ ꓕꓳ ꓶ ꓗꓪ꓾ ꓬꓲ ꓠꓬ ꓕꓯꓽ ꓢꓲ ꓗꓪ ꓓꓯ ꓙꓰˍ ꓕꓯ꓾ ꓪꓳꓽ ꓞꓹ ꓢꓴ ꓔꓯ ꓬꓲ ꓡꓳꓽ ꓔꓯꓹ ꓙꓰ ꓢꓲ꓾ ꓞꓳ ꓤ ꓔꓯ ꓡꓯꓼ ꓫꓴ ꓖꓶˍ ꓡꓳ꓾ ꓐꓰ ꓐꓳ ꓔ ꓡꓳ꓿
49004009	(ꓬꓲ ꓓꓯ ꓙꓰˍ ꓡꓳ꓾ ꓐꓯˍ ꓟ ꓠꓬ꓾ ꓬꓲ ꓠꓬ ꓧꓶꓸ ꓕꓯˍ ꓡꓰ ꓟꓲ ꓠꓯ ꓠꓯꓸ ꓘꓪˍ ꓟꓲ ꓬꓯꓼ ꓙꓰ ꓠꓬꓲˍ ꓡꓳ ꓟꓽ ꓥ ꓡ?
49004010	ꓬꓯꓼ ꓙꓰ ꓢꓴ ꓖꓳ ꓕꓲ ꓣꓳ ꓠꓬ ꓙꓳˍ ꓟ ꓥ ꓕ ꓑꓳ ꓗꓪ ꓔꓬ ꓐꓲ ꓡꓰ ꓠꓹ ꓟ꓾ ꓟꓴꓽ ꓗꓪ ꓮꓽ ꓙꓵ ꓟ ꓕꓯ ꓢꓲ ꓶꓽ ꓤꓻ ꓗꓪ ꓓꓯ ꓙꓰ ꓢꓴ ꓖꓳ ꓕꓲ ꓣꓳ ꓥ ꓢꓰꓽ ꓡꓳ꓿)
49004011	ꓬꓲ ꓖꓶꓽ ꓡ ꓟ ꓡꓯꓼ ꓫꓴ ꓠꓬ꓾ ꓝꓲ ꓓꓴ ꓬꓰ ꓠꓹ ꓟ ꓕꓲ ꓐꓱ꓾ ꓟꓷꓽ ꓠꓷꓹ ꓝ ꓢꓴ ꓬꓰ ꓠꓹ ꓟ ꓕꓲ ꓐꓱ꓾ ꓶꓼ ꓓꓳ ꓫꓱꓹ ꓓꓳ ꓟꓸ ꓒꓬꓱ ꓢꓴ ꓬꓰ ꓠꓹ ꓟ ꓕꓲ ꓐꓱ꓾ ꓟꓬꓱꓽ ꓡꓳꓸ ꓢꓴˍ ꓐꓰ ꓟꓸ ꓢꓴ ꓬꓰ ꓠꓹ ꓟ ꓕꓲ ꓐꓱ ꓥ ꓢꓲ꓾
49004012	ꓣꓱꓽ ꓙˍ ꓟ ꓟꓬꓱꓽ ꓗꓪ ꓦ ꓡꓱ ꓢꓴ ꓐꓴ ꓔꓯ ꓙꓽ ꓖꓶ ꓖꓴ ꓡꓰ ꓝꓲ ꓢꓲ ꓠꓬꓲ꓾ ꓙꓲ-ꓢꓴ ꓖꓳ ꓓꓱ ꓥ ꓟ ꓘꓴ ꓜꓲ ꓞꓳ ꓔꓯ ꓜꓶꓻ ꓟꓴ ꓡ ꓝꓲˍ ꓟ ꓗꓪ ꓐꓰ꓾
49004013	ꓣꓳꓽ ꓮꓽ ꓙꓵ ꓠꓬ ꓙꓵꓻ ꓠꓲꓹˍ ꓐꓰ ꓪꓴ-ꓢ ꓬꓲ ꓮ ꓐꓲ ꓔꓯ ꓢꓷꓸˍ ꓟ ꓗꓪ꓾ ꓕꓲ ꓠꓲꓹ ꓟˍ ꓡꓰ ꓒꓬꓱꓼ ꓡ ꓗꓸ ꓠꓯꓸ ꓪꓴꓽ ꓓꓰ ꓡꓰ ꓢꓲ꓾ ꓙꓲ-ꓢꓴ ꓬꓲ ꓔꓯꓺ ꓓꓴ ꓔꓯ ꓖꓼ ꓟꓶ ꓡꓰˍ ꓗꓪ ꓛꓲ꓾ ꓦ ꓗꓪ ꓪꓴꓽ ꓓꓰ ꓡꓰˍ ꓟ ꓡꓽ ꓞꓳ ꓒꓬꓱꓼ ꓡ ꓠꓹ ꓟ ꓥ ꓡꓳ꓿
49004014	ꓕꓱ ꓟ ꓠꓬ ꓣꓳꓽ ꓠꓽ ꓕꓱ ꓡꓱ ꓖꓳ ꓑꓳ ꓞꓳ ꓤ ꓥ ꓟꓬꓱꓽˍ ꓐꓰ꓾ ꓖꓳꓼ ꓠꓲꓹˍ ꓐꓰ꓾ ꓗꓶꓸˍ ꓟ ꓚꓴꓽ ꓬꓲꓹˍ ꓐꓰ꓾ ꓟꓸ ꓟꓲꓽ ꓬꓲ ꓫꓵꓽ ꓬꓲ ꓙꓰꓽ ꓗꓪ ꓟꓲꓽ ꓦꓲ ꓡꓰ ꓙꓱꓼ ꓙꓰ ꓙꓱ ꓡ ꓗꓹ ꓟ ꓤ ꓠꓱ ꓤˍ ꓡꓰ ꓐꓰ ꓟꓽ ꓬꓰ ꓠꓹ ꓟ ꓥ ꓡꓳ꓿
49004015	ꓖꓳ ꓟˍ ꓡꓰ ꓟꓽ ꓞꓲ꓾ ꓣꓳꓽ ꓠꓽ ꓠꓵ ꓠꓲꓹ ꓠꓯꓸꓼ ꓗꓪ ꓔꓱꓹ ꓘꓶꓽ ꓫꓸ ꓕꓱ ꓢꓲ꓾ ꓮꓸ ꓫꓵꓽ ꓗꓪˍ ꓟꓲ ꓣꓳꓽ ꓪꓴꓸ ꓓꓵ ꓥ ꓟ ꓙꓲ-ꓢꓴ ꓠꓯꓸꓼ ꓗꓪ ꓪꓴꓽ ꓡ ꓟꓴ ꓡ ꓠꓯꓹ ꓡꓳ꓿
49004016	ꓕꓲ ꓖꓳ ꓓꓱꓽ ꓡꓱꓸꓼ ꓠꓬ ꓙꓲ-ꓢꓴ ꓗꓪ ꓐꓰ ꓜꓯꓻ ꓜꓳꓽ ꓡꓰ ꓢꓲ꓾ ꓬꓲ ꓝꓲꓸ ꓬꓲ ꓟꓲˍ ꓐꓰ ꓬꓲ ꓡꓯꓼ ꓗ ꓥ ꓕ ꓑꓳ ꓥꓳꓺ ꓡꓯꓽ ꓘꓳ ꓞꓹ ꓢꓲ ꓠꓬꓲ꓾ ꓡꓯꓼ ꓗ ꓮ ꓡꓲ ꓕꓲ ꓗꓸˍ ꓟꓲ ꓮ ꓡꓲ ꓢꓯꓼ ꓕꓵꓼ ꓙꓲꓽ ꓙꓳˍ ꓠꓬ ꓖꓳ ꓡꓱ ꓢꓯꓼ ꓕꓵꓼˍ ꓟ ꓗꓪ ꓐꓰ ꓙꓲ-ꓢꓴ ꓬꓲ ꓖꓳ ꓓꓱꓽ ꓥ ꓟ ꓬꓲ ꓘꓴ ꓜꓲ ꓞꓳ ꓔꓯ ꓪꓴꓽ ꓡ ꓝꓲ ꓢꓲ꓾ ꓠꓵ ꓠꓲꓹ ꓗꓪ ꓜꓶꓻ ꓟꓴ ꓡ ꓝꓲ ꓠꓹ ꓟ ꓥ ꓡꓳ꓿
49004017	ꓖꓳ ꓡꓱ ꓠꓬꓲ ꓥꓪ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓘꓶꓸ ꓖꓶˍ ꓠꓬꓲ꓾ ꓬꓲ ꓖꓳꓽ ꓔꓯˍ ꓡꓰꓽ ꓓꓵꓽ ꓙꓽˍ ꓟ ꓟꓽ ꓦ ꓡꓱ ꓢꓴ ꓐꓴ ꓞꓳꓻ ꓙꓳˍ ꓟ ꓡꓰ ꓐꓰ ꓕꓽ ꓞꓳ ꓙꓳ꓿
49004018	ꓬꓲ ꓪꓽ ꓠꓬ ꓠꓲꓹ ꓟ ꓩꓴ ꓢꓴ ꓥ ꓢꓲ꓾ ꓙꓽ ꓠꓲꓹ ꓗꓪ ꓠꓯ ꓞꓲꓹ ꓡꓰ ꓠꓬꓲ ꓪꓴ-ꓢ ꓔꓯˍ ꓟꓲ ꓟꓽ ꓢꓷꓸ꓿ ꓪꓴ-ꓢ ꓬꓲ ꓢꓯꓼ ꓟꓬ ꓗꓪ ꓐꓰˍ ꓟꓲ ꓶꓽ ꓤ ꓗꓳꓹ ꓞꓹ ꓡꓳ꓿
49004019	ꓬꓲ ꓪꓽ ꓠꓬ ꓫꓸ ꓔꓳ ꓟꓽ ꓗꓴꓸ ꓢꓲ꓾ ꓟꓽ ꓫꓬꓻ ꓟꓽ ꓖꓼ ꓟ ꓬꓲ ꓫꓵꓽ ꓬꓲ ꓙꓰˍ ꓐꓰ ꓠꓲꓹ ꓦꓯꓸˍ ꓟ ꓟꓬꓱꓽ ꓟꓬꓽ ꓠꓬꓲ ꓟꓬꓽ ꓠꓬꓲ ꓬꓰ ꓠ ꓟ꓾ ꓦꓯꓸ ꓠꓲꓹ ꓙꓵꓽˍ ꓟ ꓗꓪ ꓚꓲ ꓛꓬ ꓔꓯ ꓡꓯꓼ ꓙꓱ ꓗꓷ ꓢꓴ ꓐꓴ ꓥꓳ꓿
49004020	ꓖꓳ ꓡꓱ ꓥ ꓟꓲ ꓙꓲ-ꓢꓴ ꓗꓪ ꓐꓰ ꓠꓴ ꓪꓽ ꓢꓳ ꓟꓶ ꓗꓷ ꓟ ꓠꓬ ꓖꓳ ꓡꓱ ꓞꓳ ꓙꓳ ꓠꓹ ꓟ ꓟꓽ ꓥ꓿
49004021	ꓔꓱꓹ ꓚꓵˍ ꓟ ꓠꓬ ꓬꓰ-ꓢꓴ ꓠꓯS ꓗꓪˍ ꓡꓰꓽ ꓙꓳˍ ꓠꓬꓲ꓾ ꓠꓴ ꓪꓽ ꓠꓬ ꓶꓼ ꓓꓳ ꓫꓱꓹ ꓓꓳ ꓑ ꓙꓽ ꓟꓶ ꓡꓰ ꓢꓲ ꓬꓲ ꓠꓯS ꓗꓪ ꓟꓸ ꓔ ꓢꓴ ꓐꓴ ꓥ ꓕꓯ ꓠꓽ꓾
49004022	ꓠꓴ ꓪꓽ ꓣꓱ ꓝꓳꓺ ꓡꓰ ꓟ ꓡ ꓞꓳ ꓡꓵ ꓗꓶꓸˍ ꓟ ꓐꓰ ꓦꓯꓸ ꓠꓲꓹ ꓙꓵˍ ꓟ ꓐꓰ ꓐꓬ ꓡꓰ ꓛꓵꓽ ꓡꓰ ꓓꓴ ꓔꓯ ꓡꓵꓸ ꓦ ꓗꓷ꓿
49004023	ꓠꓴ ꓪꓽ ꓦꓻˍ ꓐꓰ ꓓꓵꓽ ꓙˍ ꓟ ꓔꓯ ꓬꓲ ꓫꓵꓼ ꓡꓵꓸ ꓗꓷ ꓢꓲ꓾ ꓡꓽ ꓞꓳ ꓫꓵꓼ ꓣꓱ꓿
49004024	ꓡꓽ ꓞꓳ ꓫꓵꓼ ꓕꓱ ꓟ ꓠꓬ ꓪꓴ-ꓢ ꓬꓲ ꓒꓬꓱꓽ ꓔꓯ ꓛꓳ ꓢꓲ꓾ ꓔꓱꓹ ꓜꓳˍ ꓟ ꓐꓰ꓾ ꓔꓱꓹ ꓟ ꓠꓯꓸꓼ ꓗꓪ ꓚꓰꓼ ꓔ ꓟ ꓥ ꓡꓳ꓿
49004025	ꓖꓳ ꓡꓱ ꓠꓬꓲ ꓠꓴ ꓪꓽ ꓮꓽ ꓟ ꓥ ꓟꓲ ꓗꓶꓸˍ ꓟ ꓔꓯ ꓡꓵꓸ ꓗꓷ ꓢꓲ꓾ ꓠꓶꓽ ꓛꓳꓽ ꓕꓲ ꓛꓳꓽˍ ꓐꓰ ꓔꓱꓹ ꓘꓶꓽ ꓫꓸ ꓕꓱ ꓡꓯꓽ ꓘꓳ꓿ ꓮ ꓡꓲꓳ ꓐꓯ ꓠꓬ ꓣꓳꓽ ꓮꓽ ꓙꓵ ꓢꓴ ꓠꓽ ꓕꓲ ꓖꓳ ꓓꓱꓽˍ ꓗꓪ ꓟ ꓡꓯꓼ ꓗ ꓛꓳꓽ ꓒꓯꓹ ꓥ ꓡꓳ꓿
49004026	ꓠꓴ ꓪꓽ ꓠꓲꓹ ꓟ ꓦꓶˍ ꓟꓲ ꓝꓴꓲ ꓬꓰˍ ꓟ ꓕꓽ ꓗꓷ ꓡꓰ ꓝꓲ꓿ ꓟꓲꓽ ꓟꓲ ꓓꓵ ꓡꓰˍ ꓗꓪ ꓛꓲ ꓠꓲꓹ ꓟ ꓕꓽ ꓦꓶ꓿
49004027	ꓝꓮꓲ ꓠꓬ ꓠꓲꓽ ꓪ ꓔꓲ ꓔꓯ ꓔꓬ ꓖꓴ ꓕꓽ ꓙꓵꓺ ꓖꓶ꓿
49004028	ꓧꓶꓸ ꓕꓯ ꓘꓴꓽ ꓢꓴ ꓠꓬ ꓕꓱ ꓡꓱ ꓖꓳ ꓑꓳ ꓕꓽ ꓘꓴꓽ꓿ ꓣꓱꓽ ꓟꓽ ꓡꓳꓼ ꓢꓴ ꓔꓯ ꓖꓶꓽ ꓓꓴ ꓙꓳ ꓠꓹ ꓟ ꓢꓯꓼ ꓕꓵꓼ ꓢꓲ꓾ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓙꓲˍ ꓟ ꓟꓬꓱꓽ ꓬꓰ ꓠꓯꓹ ꓡꓳ꓿
49004029	ꓠꓴ ꓪꓽ ꓟꓷꓽ ꓠꓷꓹ ꓗꓪ ꓐꓰ ꓟꓽ ꓫꓬꓻ ꓥꓳꓽ ꓕꓲ ꓘꓶꓽˍ ꓟꓲ ꓕꓽ ꓓꓳ ꓡ ꓝꓲ꓿ ꓑ ꓙꓽ ꓢꓴ ꓔꓯ ꓙꓲꓻ ꓖꓴ ꓟꓶ ꓝꓲ ꓠꓹ ꓟ꓾ ꓞꓳ ꓤ ꓪꓴꓽ ꓡ ꓟꓴ ꓡ ꓓꓴ ꓣꓱꓽ ꓬꓯꓼˍ ꓡꓳ ꓫꓵꓽˍ ꓡꓰ ꓫꓸ ꓕꓱ꓿
49004030	ꓝꓮꓲ ꓠꓬ ꓫꓴ ꓣꓴˍ ꓟ ꓦꓬꓼ ꓠꓬꓲ ꓗꓪ ꓛꓲ ꓠꓴ ꓪꓽ ꓔꓯ ꓔꓳꓹ ꓠꓷꓼ ꓔ ꓢꓴ꓾ ꓪꓴ-ꓢ ꓬꓲ ꓢꓲ-ꓫꓬ-ꓟ-ꓦ ꓔꓯ ꓠꓲꓹ ꓟ ꓕꓽ ꓫꓸ ꓡꓰ ꓝꓲ꓿
49004031	ꓠꓲꓹ ꓟ ꓘꓪꓽˍ ꓟ꓾ ꓠꓲꓹ ꓖꓳꓼˍ ꓟ꓾ ꓠꓲꓹ ꓟ ꓦꓶˍ ꓟ꓾ ꓑꓱꓹ ꓡꓯꓽ ꓘꓳˍ ꓟ꓾ ꓙꓱꓽ ꓕꓼˍ ꓟ ꓐꓰ꓾ ꓢꓴ ꓔꓯ ꓠꓻ ꓡꓰ ꓝꓲˍ ꓟ ꓮꓽ ꓙꓵ ꓠꓴ ꓪꓽ ꓠꓯꓸꓼ ꓗꓪ ꓐꓰ ꓡꓳ ꓦ ꓗꓷ꓿
49004032	ꓠꓴ ꓪꓽ ꓠꓬ ꓕꓲ ꓣꓳ ꓛꓳꓽ ꓕꓲ ꓣꓳ ꓙꓽ ꓗꓳ ꓡꓯꓽ ꓘꓳ ꓢꓲ꓾ ꓠꓴꓽˍ ꓟ ꓠꓲꓹ ꓟ ꓙꓳ ꓢꓲ ꓠꓬꓲ꓾ ꓙꓲ-ꓢꓴ ꓠꓯꓸꓼ ꓗꓪ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓖꓽ ꓖꓶ ꓗꓷ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓖꓽ ꓖꓶ ꓡꓯꓽ ꓘꓳ꓿
49005001	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓪꓴ-ꓢ ꓠꓲꓹ ꓠꓵˍ ꓟ ꓤ ꓠꓱ ꓐꓴ ꓥ ꓟ ꓡꓰ ꓐꓰ ꓪꓴ-ꓢ ꓔꓯ ꓔꓯꓺ ꓢꓳ ꓢꓴ ꓬꓰ꓿
49005002	ꓙꓲ-ꓢꓴ ꓠꓬ ꓣꓳꓽ ꓔꓯ ꓠꓲꓹ ꓠꓵ ꓢꓲ꓾ ꓪꓴ-ꓢ ꓠꓲꓹ ꓒꓴˍ ꓟ ꓫꓳꓺ ꓠꓱ ꓓꓴˍ ꓐꓰ ꓢꓰꓼ ꓔꓲ ꓓꓴ ꓬꓰ ꓠꓹ ꓟ꓾ ꓚꓲ ꓛꓬ ꓖꓳ ꓓꓱꓽ ꓖꓶꓽ ꓗꓷ ꓟ ꓡꓰ ꓐꓰ ꓠꓵ ꓠꓲꓹ ꓚꓱꓹ ꓗꓪ ꓚ꓿
49005003	ꓠꓴ ꓪꓽ ꓠꓬ꓾ ꓪꓴ-ꓢ ꓔꓯ ꓦ ꓡꓱ ꓢꓴ ꓐꓴ ꓞꓳ ꓙꓳ ꓙꓲꓽ ꓙꓳˍ ꓟ ꓡꓰ ꓐꓰ꓾ ꓟꓽ ꓢꓲꓽ ꓟꓽ ꓫꓬꓻ ꓟ ꓐꓰ꓾ ꓟꓽ ꓫꓬꓻ ꓟꓽ ꓖꓼ ꓟ ꓮꓽ ꓙꓵˍ ꓐꓰ ꓠꓲꓹ ꓦꓯꓸˍ ꓟ ꓠꓬ꓾ ꓠꓴ ꓪꓽ ꓗꓳ ꓡꓳ ꓗꓪ ꓬꓲ ꓟꓬꓱꓺˍ ꓟꓲ ꓕꓽ ꓞꓶ ꓪ ꓝꓲ꓿
49005004	ꓠꓲꓹ ꓒꓳꓹ ꓥꓳꓽ ꓥ ꓟꓲ꓾ ꓢꓯꓺ ꓥꓳꓽ ꓫꓸ ꓕꓱˍ ꓟ ꓥ ꓟꓲ꓾ ꓗꓸ ꓟꓽ ꓘꓳꓽ ꓟ ꓪꓽ ꓫꓱꓻ ꓥꓳꓽ ꓓꓷꓼˍ ꓟ ꓥ ꓟꓲ ꓕꓽ ꓙꓳ ꓝꓲ꓿ ꓕꓱ ꓡꓱ ꓡꓳ ꓫꓵ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓙꓳ ꓟꓽ ꓒꓰꓸ꓿ ꓟꓬꓽ ꓠꓬꓲ ꓙꓲˍ ꓟ ꓠꓽ ꓪꓴ-ꓢ ꓔꓯ ꓫꓸ ꓟꓳˍ ꓟ ꓥ ꓡꓳ꓿
49005005	ꓮ ꓡꓲꓳ ꓐꓯ ꓠꓬ ꓟꓽ ꓢꓲ ꓟꓽ ꓫꓬꓻ ꓟ ꓬꓰ ꓢꓴ ꓥ ꓟꓲ꓾ ꓟꓽ ꓫꓬꓻ ꓟꓽ ꓖꓼ ꓟ ꓡꓽ ꓞꓳ ꓥ ꓟꓲ꓾ ꓠꓲꓹ ꓦꓯꓸ ꓢꓴ ꓥ ꓟꓲ꓾ ꓙꓲ-ꓢꓴˍ ꓐꓰ ꓪꓴ-ꓢ ꓗꓴꓷ ꓗꓪ ꓮꓸ ꓫꓵ ꓡꓯꓼ ꓪ ꓟꓽ ꓙꓳ ꓟ ꓠꓴ ꓪꓽ ꓚꓵ ꓚꓵ ꓢꓷꓸˍ ꓡꓳ꓿ ꓕꓱ ꓡꓱ ꓡꓳ ꓫꓵ ꓡꓽ ꓞꓳ ꓠꓽ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓰ ꓕꓲ ꓡꓰꓹꓼ ꓥꓳ꓿
49005006	ꓠꓴ ꓪꓽ ꓮꓽ ꓟ ꓔꓯˍ ꓟꓲ ꓢꓴ ꓘꓶꓽ ꓖꓳꓽ ꓡꓰ ꓕꓽ ꓗꓶꓸ ꓪ ꓡꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓕꓱ ꓟꓬ ꓫꓵꓽ ꓪꓴꓸ ꓠꓬꓲ ꓪꓴ-ꓢ ꓦꓶꓻ ꓠꓲꓹ ꓠꓬ ꓟꓽ ꓒꓵꓽ ꓛꓳ ꓢꓴ ꓐꓴ ꓔꓯ ꓬꓯꓼ ꓡ ꓥꓳ꓿
49005007	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓬꓲ ꓪꓽˍ ꓐꓰ ꓔꓺ ꓡꓯꓽ ꓘꓳ ꓢꓴ ꓕꓽ ꓬꓰ꓿
49005008	ꓮ ꓡꓲꓳ ꓐꓯ ꓠꓬ ꓧꓶꓸ ꓕꓯ ꓠꓴ ꓪꓽ ꓠꓽ ꓠꓯ ꓞꓲꓹ ꓟ ꓗꓪ ꓔꓬ ꓠꓬꓲꓳ꓿ ꓮ ꓟꓶ ꓠꓽ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓠꓬ ꓠꓬꓲ ꓟꓳꓻ ꓓꓴ ꓥ ꓠꓬꓲ꓾ ꓠꓬꓲ ꓟꓳꓻ ꓓꓴ ꓤ ꓠꓱ ꓐꓴˍ ꓡꓰ ꓐꓰ ꓞꓳ ꓙꓳ꓿
49005009	ꓮ ꓡꓲꓳ ꓐꓯˍ ꓠꓬ ꓠꓬꓲ ꓟꓳꓻ ꓓꓴ ꓡꓰ ꓓꓱꓼ ꓓꓳ ꓡ ꓟ ꓬꓲ ꓢꓶꓽ ꓠꓬ꓾ ꓙꓲˍ ꓟ ꓐꓰ꓾ ꓔꓱꓹ ꓜꓳꓽˍ ꓟ ꓐꓰ ꓔꓱꓹ ꓟ ꓥ ꓡꓳ꓿
49005010	ꓮ ꓡꓲ ꓕꓲ ꓫꓵꓽ ꓡꓰ ꓢꓲ ꓒꓽ ꓔꓯ ꓠꓲꓹ ꓒꓴ ꓡꓰ ꓝꓲˍ ꓟ ꓔꓯ ꓚꓬꓹ ꓠꓬꓲ ꓢꓲ ꓬꓰ ꓠꓯꓹ ꓡꓳ꓿
49005011	ꓮꓸ ꓫꓵ ꓙꓲ ꓖꓴ ꓟꓽ ꓙꓳˍ ꓟ ꓠꓯ ꓞꓲꓹ ꓟ ꓟꓬꓱꓽ ꓬꓰ ꓢꓴ ꓐꓴˍ ꓐꓰ ꓕꓽ ꓔꓺ ꓡꓯꓽ ꓘꓳ꓿ ꓟꓬꓽ ꓠꓬꓲ ꓙꓲˍ ꓟ ꓠꓬ ꓬꓲ ꓪꓽ ꓛꓬꓻ ꓖꓴ ꓥꓳꓽ ꓖꓴ ꓔꓯ ꓟꓳꓸ ꓖꓶ ꓓꓳ ꓡ ꓝꓲ ꓠꓯꓹ ꓡꓳ꓿
49005012	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓡꓰ ꓘꓳ ꓫꓱꓸ ꓫꓱ ꓗꓪ ꓬꓰˍ ꓡꓳ ꓫꓵꓽ ꓠꓬ ꓐꓯˍ ꓟꓲ ꓫꓸ ꓔꓳ ꓓꓴ ꓥ ꓡꓳ꓿
49005013	ꓖꓳ ꓡꓱ ꓥ ꓟꓲ ꓮꓸ ꓫꓵ ꓔꓯˍ ꓟꓲ ꓠꓬꓲ ꓟꓳꓻ ꓓꓴ ꓡꓬꓸ ꓖꓶꓽ ꓗꓷ ꓠꓬ ꓟꓳꓻ ꓓꓻˍ ꓟ ꓥ ꓠꓬꓲ꓾ ꓠꓬꓲ ꓟꓳꓻ ꓓꓴ ꓡꓰ ꓮ ꓡꓲ ꓫꓵꓽ ꓔꓯˍ ꓟꓲ ꓖꓴ ꓟꓳꓸ ꓖꓶ ꓓꓳ ꓡ ꓟ ꓥ ꓡꓳ꓿
49005014	ꓖꓳ ꓡꓱ ꓠꓬꓲ ꓕꓳ ꓶ ꓗꓪ꓾ ꓬꓲꓼ ꓟꓶ ꓢꓴ ꓐꓴꓳ꓾ ꓧꓪꓸ ꓛꓲ ꓡ ꓢꓲ ꓫꓵꓻˍ ꓟ ꓗꓪ ꓐꓰ ꓔꓴ ꓡꓯ꓿ ꓖꓳ ꓡꓱ ꓠꓬ ꓙꓲ-ꓢꓴ ꓡꓰ ꓠꓴ ꓔꓯ ꓣꓳꓺ ꓖꓶ ꓡ ꓥꓳ꓾ ꓐꓰ ꓐꓯˍ ꓟ ꓥ ꓡꓳ꓿
49005015	ꓖꓳ ꓡꓱ ꓠꓬꓲ ꓠꓴ ꓪꓽ ꓮ ꓡꓲ ꓞꓳ ꓙꓳ ꓠꓹ ꓟ ꓬꓲ ꓜꓶ ꓤ ꓟꓳ꓿ ꓞꓳ ꓙꓲꓽˍ ꓡꓰ ꓐꓰ ꓕꓽ ꓬꓰ꓿ ꓙꓽ ꓗꓴ ꓠꓲꓹ ꓙꓳ ꓢꓴˍ ꓡꓰ ꓐꓰ ꓬꓰ꓿
49005016	ꓮ ꓟꓶ ꓠꓬ ꓥꓶꓺˍ ꓟ ꓦꓬꓼ ꓠꓬꓲ ꓥ ꓠꓬꓲ꓾ ꓬꓲ ꓙꓵꓹ ꓮꓽ ꓔꓳ ꓟꓽ ꓑꓹ ꓒꓲꓼ ꓬꓰ ꓝꓲ ꓠꓹ ꓟ ꓤ ꓟꓳ꓿
49005017	ꓠꓴ ꓪꓽ ꓠꓬ ꓞꓳ ꓙꓲꓽ ꓟꓽ ꓬꓰ ꓬꓰ꓾ ꓢꓲ ꓒꓽ ꓠꓲꓹ ꓡꓶꓽ ꓮ ꓡꓲ ꓥ ꓟ ꓙꓽ ꓜꓲꓼ ꓢꓴ ꓬꓰ꓿
49005018	ꓙꓲꓻ ꓒꓶꓽ ꓬꓲꓼ ꓢꓲ ꓐꓬ ꓡꓰ ꓢꓴ ꓙꓳˍ ꓠꓬꓲ꓾ ꓠꓴ ꓪꓽ ꓠꓬ ꓙꓲ ꓒꓶꓽ ꓬꓲꓼ ꓢꓴ ꓕꓽ ꓬꓰ꓿ ꓠꓴ ꓪꓽ ꓔꓯ ꓠꓽ ꓢꓲ-ꓫꓬ-ꓟ-ꓦˍ ꓡꓰꓽ ꓐꓲ ꓞꓹ ꓝꓲ ꓢꓲ꓾
49005019	ꓟꓴꓽ ꓖꓪꓽ ꓕꓳ ꓶ ꓚꓱꓹˍ ꓐꓰ ꓫꓱꓸ ꓖꓶ ꓟꓴꓽ ꓖꓪꓽˍ ꓐꓰ꓾ ꓦ ꓖꓪ ꓓꓴ ꓡꓰ ꓕꓲ ꓣꓳ ꓛꓳꓽ ꓕꓲ ꓣꓳ ꓫꓸ ꓕꓱ ꓡꓯꓽ ꓘꓳ꓿ ꓝꓮꓲ ꓠꓬ ꓠꓴ ꓪꓽ ꓠꓲꓹ ꓟ ꓗꓪ ꓠ ꓠꓹ ꓢꓻˍ ꓟ ꓡꓰ ꓢꓲ ꓒꓽ ꓔꓯ ꓫꓱꓸ ꓖꓶ ꓓꓴ ꓖꓪ ꓢꓲ꓾
49005020	ꓐꓹ ꓐ ꓪꓴ-ꓢ ꓔꓯ ꓠꓬ ꓮ ꓕꓯˍ ꓟꓲ꓾ ꓮꓸ ꓫꓵ ꓗꓪˍ ꓟꓲ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱ ꓗꓪ ꓐꓰ ꓫꓸ ꓟꓳ ꓖꓶ꓿
49005021	ꓙꓲ-ꓢꓴ ꓔꓯ ꓙꓳꓺ ꓒꓵꓽˍ ꓟ ꓠꓯꓸꓼ ꓗꓪ ꓠꓴ ꓪꓽ ꓕꓲ ꓣꓳ ꓛꓳ ꓕꓲ ꓣꓳ ꓠ ꓡꓳꓹ ꓡꓯꓽ ꓘꓳ꓿
49005022	ꓤ ꓟꓶ ꓣꓱꓽ ꓢꓴ ꓐꓴꓳ꓾ ꓢꓲ ꓒꓽ ꓙꓵꓽˍ ꓟ ꓔꓯ ꓛꓳꓻˍ ꓟ ꓡꓰ ꓐꓰ꓾ ꓠꓴ ꓪꓽ ꓤ ꓖꓴ ꓙꓵꓽˍ ꓟ ꓔꓯ ꓛꓳ꓿
49005023	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓠꓽ ꓘꓴ ꓜꓲ ꓞꓳ ꓬꓲ ꓪꓴꓸ ꓓꓵ ꓥ ꓟ ꓡꓰ ꓐꓰ꓾ ꓤꓽ ꓖꓴˍ ꓟꓲ ꓤ ꓟꓶ ꓪꓴꓸ ꓓꓵ ꓥ ꓡꓳ꓿ ꓙꓲ-ꓢꓴ ꓬꓲ ꓚꓲ ꓛꓬ ꓠꓬ ꓬꓲ ꓖꓳ ꓓꓱꓽ ꓥ ꓟ ꓘꓴ ꓜꓲ ꓞꓳ ꓔꓯ ꓢꓯꓼ ꓟꓬ ꓝꓸ ꓖꓶ ꓢꓴ ꓥ ꓡꓳ꓿
49005024	ꓘꓴ ꓜꓲ ꓞꓳ ꓠꓽ ꓙꓲ-ꓢꓴ ꓙꓵꓽˍ ꓟ ꓔꓯ ꓛꓳˍ ꓟ ꓡꓰ ꓐꓰ꓾ ꓤ ꓟꓶ ꓣꓱꓽ ꓢꓴ ꓐꓴˍ ꓟꓲ꓾ ꓮꓸ ꓫꓵꓽ ꓗꓪˍ ꓟꓲ ꓬꓲ ꓤꓽ ꓖꓴ ꓙꓵꓽˍ ꓟ ꓔꓯ ꓛꓳ ꓠꓯꓹ ꓡꓳ꓿
49005025	ꓤ ꓖꓴ ꓣꓱꓽ ꓢꓴ ꓐꓴꓳ꓾ ꓙꓲ-ꓢꓴ ꓡꓰ ꓘꓴ ꓜꓲ ꓞꓳ ꓔꓯ ꓠꓲꓹ ꓠꓵ ꓢꓲ꓾ ꓘꓴ ꓜꓲ ꓞꓳ ꓐꓱ ꓶ ꓬꓲ ꓚꓲ ꓛꓬ ꓖꓳ ꓓꓱ ꓖꓶꓽ ꓗꓷ ꓟ ꓡꓰ ꓐꓰ꓾ ꓠꓴ ꓪꓽ ꓤ ꓟꓶ ꓐꓴ ꓔꓯˍ ꓟꓲ ꓬꓲ ꓖꓳ ꓡꓱ ꓠꓲꓹ ꓠꓵ꓿
49005026	ꓕꓱ ꓟ ꓠꓬ ꓙꓲ-ꓢꓴ ꓡꓰ ꓪꓴ-ꓢ ꓐꓯ ꓘꓶꓽˍ ꓐꓰ ꓬꓲꓻ ꓙꓬ ꓡꓰ ꓞꓲꓽˍ ꓟ ꓗꓪ ꓐꓰ ꓘꓴ ꓜꓲ ꓞꓳ ꓔꓯ ꓫꓬꓻ ꓡꓰ ꓝꓲ ꓢꓲ꓾ ꓢꓲ ꓚꓰꓸ ꓔ ꓟ ꓟꓶ ꓝꓲ ꓠꓹ ꓟ ꓐꓰ꓾
49005027	ꓘꓴ ꓜꓲ ꓞꓳ ꓠꓬ ꓤꓰꓽ ꓞꓹ ꓟ ꓐꓰ ꓝꓲꓹ ꓞꓹ ꓟ ꓟꓽ ꓙꓳ ꓟ꓾ ꓠꓱꓸ ꓐꓯꓼ ꓬꓲ ꓐꓼ ꓮꓸ ꓫꓵꓽˍ ꓟꓲ ꓟꓽ ꓙꓳ ꓙꓳ꓾ ꓚꓰꓸ ꓔ ꓟ ꓒꓬꓱꓼ ꓡ ꓢꓲ꓾ ꓢꓲ ꓒꓽ ꓬꓲ ꓚꓲ ꓛꓬ ꓠꓬ ꓟꓬꓱ ꓓꓳꓽ ꓢꓽ ꓓꓳꓽ ꓙꓳˍ ꓟ ꓘꓴ ꓜꓲ ꓞꓳ ꓔꓯ ꓘꓳ ꓣꓴ ꓟꓶ ꓡꓰ ꓠꓹ ꓟ ꓥ ꓡꓳ꓿
49005028	ꓖꓳ ꓟ ꓡꓰ ꓐꓰ ꓤꓽ ꓖꓴ ꓣꓱꓽ ꓢꓴ ꓐꓴˍ ꓟꓲ꓾ ꓬꓲ ꓪꓽ ꓚꓲ ꓛꓬ ꓖꓳ ꓓꓱ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ ꓤꓽ ꓟꓶ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓿ ꓬꓲ ꓤ ꓟꓶ ꓔꓯ ꓠꓲꓹ ꓠꓵ ꓢꓴ ꓠꓬ ꓚꓲ ꓛꓬ ꓔꓯ ꓠꓲꓹ ꓠꓵˍ ꓟ ꓥ ꓡꓳ꓿
49005029	ꓮ ꓡꓲꓳ ꓐꓯ ꓠꓬ ꓚꓲ ꓛꓬ ꓖꓳ ꓓꓱ ꓔꓯ ꓠꓲꓹ ꓜꓳ ꓢꓴ ꓮꓽ ꓟˍ ꓟꓲ ꓟꓽ ꓙꓳ꓿ ꓙꓲ-ꓢꓴ ꓡꓰ ꓘꓴ ꓜꓲ ꓞꓳ ꓔꓯ ꓙꓽ ꓗꓳ ꓢꓲ ꓦꓵꓻ ꓙꓽˍ ꓟ ꓡꓰ ꓐꓰ꓾ ꓬꓲˍ ꓟꓲ ꓬꓲ ꓚꓲ ꓛꓬ ꓖꓳ ꓓꓱ ꓔꓯ ꓙꓽ ꓗꓳ ꓢꓲ ꓦꓵꓻ ꓙꓽˍ ꓡꓳ꓿
49005030	ꓮ ꓡꓲꓳ ꓐꓯ ꓠꓬ ꓣꓳꓽ ꓠꓽ ꓬꓲ ꓖꓳ ꓓꓱꓽ ꓗꓪ ꓟ ꓡꓯꓼ ꓗꓸ ꓥ ꓡꓳ꓿
49005031	ꓢꓲꓽ ꓫꓬ ꓕꓳ ꓶ ꓗꓪ꓾ ꓕꓱ ꓟ ꓑꓶꓸ ꓓꓴ ꓞꓳ ꓑꓸ ꓤ ꓠꓬ ꓬꓲ ꓐꓹ ꓐ ꓟꓹ ꓟ ꓐꓰ ꓧꓹ ꓗꓷ ꓢꓲ꓾ ꓬꓲ ꓤꓽ ꓟꓶ ꓔꓯ ꓝꓱꓺ ꓡꓰˍ ꓥꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓠꓬꓲꓽ ꓟ ꓠꓬ ꓕꓲ ꓧꓪꓽˍ ꓡꓰ ꓒꓬꓱꓼ ꓬꓰˍ ꓥꓳ꓾ ꓐꓯˍ ꓡꓳ꓿
49005032	ꓚꓵ ꓘꓶꓽ ꓕꓱ ꓟ ꓠꓬ ꓠꓯꓸˍ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓬ ꓙꓲ-ꓢꓴˍ ꓐꓰ ꓘꓴ ꓜꓲ ꓞꓳ ꓔꓯ ꓖꓴꓺ ꓢꓲ ꓐꓯˍ ꓟ ꓥ ꓡꓳ꓿
49005033	ꓠꓴ ꓪꓽ ꓠꓽ ꓕꓲ ꓣꓳ ꓡꓰ ꓕꓲ ꓣꓳ ꓚꓲ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ ꓚꓲ ꓛꓬ ꓤ ꓟꓶ ꓔꓯ ꓠꓲꓹ ꓠꓵ꓿ ꓤ ꓟꓶˍ ꓟꓲ ꓬꓲ ꓤꓽ ꓖꓴ ꓔꓯ ꓒꓵꓽ ꓠꓹ ꓟ ꓧꓪꓸ ꓛꓲ ꓠ ꓗꓹ ꓡꓳ꓿
49006001	ꓤ ꓠꓱ ꓐꓴꓳ꓾ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓐꓹ ꓐ ꓟꓹ ꓟ ꓔꓯ ꓒꓵꓽ ꓛꓳ꓿ ꓕꓱ ꓡꓱ ꓬꓰˍ ꓟ ꓠꓬ ꓜꓳꓽˍ ꓟ ꓥ ꓡꓳ꓿
49006002	-
49006003	ꓙ ꓟꓳ ꓘꓶꓽ ꓕꓱꓹ ꓞꓹ ꓟ ꓕꓵꓼ ꓪꓽ ꓬꓲ ꓪꓴꓸ ꓕꓲ ꓚꓱꓹ ꓗꓪ꓾ ꓠꓴ ꓪꓽ ꓶꓼ ꓙꓳ ꓫꓱꓹ ꓙꓳ ꓠꓹ ꓟˍ ꓐꓰ ꓟꓲ ꓠꓯ ꓗꓪ ꓟꓶ ꓤ ꓢꓯꓸ ꓔꓬ ꓪ ꓠꓹ ꓟ꓾ ꓠꓴ ꓪꓽ ꓐꓹ ꓐ ꓟꓹ ꓟ ꓔꓯ ꓒꓵꓽ꓾ ꓐꓰ ꓐꓯ ꓔ ꓡꓳ꓿
49006004	ꓮꓽ ꓐꓽ ꓣꓱꓽ ꓢꓴ ꓐꓴꓳ꓾ ꓠꓴ ꓪꓽ ꓤ ꓠꓱ ꓐꓴ ꓠꓲꓹ ꓟ ꓦꓶ ꓡ ꓚꓱꓹ ꓕꓽ ꓬꓰ꓿ ꓬꓲ ꓪꓽ ꓔꓯ ꓠꓽ ꓢꓲ ꓒꓽ ꓟꓸ ꓟꓲꓽˍ ꓐꓰ ꓬꓲ ꓟꓸ ꓚꓱꓹ ꓗꓪ ꓦꓵꓻ ꓙꓽ꓿
49006005	ꓚꓳ ꓑꓸ ꓐꓴꓳ꓾ ꓙꓲ-ꓢꓴ ꓔꓯ ꓒꓵꓽ ꓛꓳˍ ꓟ ꓡꓰ ꓐꓰ꓾ ꓠꓴ ꓪꓽ ꓧꓪꓽ ꓖꓳ ꓓꓱ ꓗꓪ ꓟ ꓢꓲꓺ ꓒꓽ ꓣꓱꓽ ꓢꓴ ꓐꓴ ꓔꓯ꓾ ꓙꓳꓺ ꓠꓬꓲ ꓛꓱꓽ ꓠꓬꓲ ꓠꓲꓹ ꓟ ꓕꓲ ꓔꓱꓹˍ ꓡꓰ ꓣꓱꓽ ꓢꓲ ꓒꓵꓽ ꓛꓳ꓿
49006006	ꓬꓲ ꓪꓽ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓹ ꓟ꓾ ꓟꓬ ꓢꓶꓽ ꓟꓳˍ ꓟ ꓗꓪˍ ꓡꓰꓽ ꓣꓱꓽ ꓙˍ ꓟ ꓕꓽ ꓬꓰ꓿ ꓕꓲ ꓠꓲꓹ ꓟ ꓡꓱꓸꓼ ꓪꓴ-ꓢ ꓠꓲꓹ ꓡꓶꓽ ꓛꓳ ꓢꓴ ꓙꓲ-ꓢꓴ ꓚꓳ ꓑꓸ ꓐꓴ ꓬꓰ ꓙꓲꓽ ꓙꓳˍ ꓟ ꓡꓰ ꓐꓰ ꓬꓰ꓿
49006007	ꓞꓳ ꓤ ꓐꓱ ꓶ ꓟꓽ ꓥ ꓥ꓾ ꓣꓳ ꓢꓲ ꓒꓽ ꓐꓱ ꓶ ꓥꓳ꓾ ꓐꓰ ꓚꓬꓹ ꓢꓲ꓾ ꓠꓲꓹ ꓒꓴ ꓒꓴˍ ꓡꓰꓽ ꓣꓱꓽ ꓙ꓿
49006008	ꓮ ꓡꓲꓳ ꓐꓯ ꓠꓬ ꓚꓳ ꓑꓸ ꓥ ꓟꓲ꓾ ꓚꓳ ꓪꓴꓸ ꓥ ꓟꓲ꓾ ꓮ ꓡꓲ ꓕꓲ ꓣꓳ ꓥ ꓟꓲ꓾ ꓙꓲˍ ꓟ ꓮꓸ ꓫꓵ ꓕꓲ ꓫꓵꓽ ꓬꓰˍ ꓠꓬ꓾ ꓣꓳ ꓢꓲ ꓒꓽ ꓡꓰ ꓬꓲ ꓔꓯ ꓡꓯꓼ ꓫꓴ ꓖꓶ ꓡ ꓥꓳ꓾ ꓐꓰ ꓠꓴ ꓪꓽ ꓢꓷꓸˍ ꓡꓳ꓿
49006009	ꓢꓲꓺ ꓒꓽ ꓣꓱꓽ ꓢꓴ ꓐꓴꓳ꓾ ꓠꓴ ꓪꓽ ꓚꓳ ꓑꓸ ꓐꓴ ꓔꓯˍ ꓟꓲ ꓖꓳ ꓟ ꓡꓰ ꓐꓰ ꓙꓲˍ ꓟ ꓬꓰ ꓖꓶ ꓢꓲ꓾ ꓬꓲ ꓪꓽ ꓔꓯ ꓮꓽ ꓔꓳ ꓕꓽ ꓚꓳꓹ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽˍ ꓐꓰ ꓠꓴ ꓪꓽ ꓢꓲ ꓒꓽ ꓠꓬ ꓟꓴꓽ ꓗꓪ ꓕꓯ ꓢꓲ ꓗꓪ ꓔꓬ ꓢꓲ꓾ ꓬꓲ ꓠꓬ ꓞꓳ ꓒꓬꓱꓽ ꓢꓲꓺ ꓢꓴ ꓟꓽ ꓥ ꓟ ꓠꓴ ꓪꓽ ꓢꓷꓸˍ ꓡꓳ꓿
49006010	ꓡꓳꓹ ꓬꓰ ꓟ ꓕꓲ ꓘꓶꓽ ꓠꓬ꓾ ꓢꓲ ꓒꓽˍ ꓐꓰ ꓬꓲ ꓪꓽ ꓠꓬꓲˍ ꓟ ꓢꓯꓼ ꓠꓯꓸꓼ ꓗꓪ ꓠꓴ ꓪꓽ ꓢꓯꓼ ꓙꓳ ꓔꓬ꓿
49006011	ꓠꓴ ꓪꓽ ꓠꓬ ꓢ-ꓓꓯ ꓠꓲꓹ ꓖꓳꓼˍ ꓟ ꓚꓴꓽ ꓬꓲꓹ ꓔꓯ ꓗꓽ ꓔ ꓘꓴ ꓠꓹ ꓟ꓾ ꓪꓴ-ꓢ ꓟꓯꓼ ꓖꓪꓽ ꓓꓴ ꓮꓽ ꓙꓵ ꓡꓱS ꓖꓪꓽ ꓔ꓿
49006012	ꓮ ꓡꓲꓳ ꓐꓯ ꓠꓬ ꓣꓳꓽ ꓠꓽ ꓫꓵꓽ ꓙꓳ ꓧꓪꓽ ꓙꓳˍ ꓟ ꓞꓳ ꓤ ꓔꓯ ꓓꓶꓽ ꓡꓯꓽ ꓘꓳ ꓔꓬ ꓟ ꓟꓽ ꓥ꓿ ꓣꓳꓽ ꓠꓽ ꓟꓵꓽ ꓪꓴ ꓗꓪ ꓥꓶꓻˍ ꓟ ꓦ ꓜꓴꓻ ꓪꓴꓸ ꓓꓵ ꓣꓱꓽ ꓢꓴ ꓐꓴˍ ꓐꓰ꓾ ꓙꓵꓽ ꓪ ꓙꓳ ꓢꓴ ꓐꓴˍ ꓐꓰ꓾ ꓠꓯ ꓞꓲꓹ ꓟ ꓟꓲ ꓠꓯ ꓕꓱ ꓟ ꓔꓯ ꓙꓵꓽ ꓢꓴ ꓐꓴˍ ꓐꓰ ꓓꓶꓽ ꓡꓯꓽ ꓘꓳˍ ꓟ ꓥ ꓡꓳ꓿
49006013	ꓖꓳ ꓡꓱ ꓠꓬꓲ ꓥꓶˍ ꓟ ꓦꓬꓼ ꓠꓬꓲ ꓗꓪ ꓬꓲ ꓪꓽ ꓔꓯ ꓠꓴ ꓪꓽ ꓗꓽ ꓔ ꓘꓴ ꓠꓹ ꓟ꓾ ꓝꓮꓲ ꓮꓸ ꓫꓵꓽˍ ꓟꓲ ꓬꓰ ꓓꓳ ꓡꓰ ꓗꓸ ꓠꓯꓸ ꓠꓴ ꓪꓽ ꓦꓰꓼ ꓞꓹ ꓘꓴ ꓠꓹ ꓟ꓾ ꓪꓴ-ꓢ ꓟꓯꓼ ꓣꓱꓽ ꓓꓴ ꓮꓽ ꓙꓵ ꓡꓱS ꓣꓴ ꓖꓪꓽ ꓔ꓿
49006014	ꓠꓴ ꓪꓽ ꓙꓴꓽ ꓝꓲꓸ ꓗꓪ ꓠꓬ ꓔꓱꓹ ꓚꓵˍ ꓟ ꓙꓽ ꓧꓶꓹ ꓡꓰ ꓧꓶꓹ ꓔ ꓢꓲ꓾ ꓠꓴ ꓪꓽ ꓳ'ꓺ ꓟꓶ ꓔꓺ ꓓꓴ ꓠꓬ ꓔꓱꓹ ꓜꓳꓽˍ ꓟ ꓬꓰ ꓢꓲ ꓠꓬꓲ꓾
49006015	ꓠꓴ ꓪꓽ ꓛꓲ ꓒꓯꓹ ꓗꓪ ꓠꓬ ꓢꓲ ꓡꓲ ꓟ ꓶꓼ ꓓꓳ ꓫꓱꓹ ꓓꓳ ꓡꓰ ꓙꓽ ꓖꓶ ꓔꓸ ꓟ ꓛꓲꓺ ꓠꓲꓺ ꓠꓲ ꓢꓲ꓾ ꓕꓶꓻ ꓕꓶˍ ꓡꓰ ꓦꓰꓼ ꓔ꓿
49006016	ꓮꓽ ꓙꓵ ꓟ ꓕꓯ ꓢꓲ ꓗꓪ ꓠꓬ꓾ ꓥꓶˍ ꓟ ꓖꓳ ꓕꓲ ꓣꓳ ꓬꓲ ꓮ ꓔꓳꓸ ꓚꓬ ꓚꓱꓹ ꓮꓽ ꓙꓵ ꓔꓯ ꓠꓴ ꓪꓽ ꓢꓰꓼ ꓟꓶꓽ ꓡꓰ ꓝꓲ ꓐ ꓡ ꓟ ꓙꓵꓻ ꓠꓲꓹ ꓚꓬꓺ ꓠꓲꓺ ꓣꓴ ꓔꓯꓹ ꓔ꓿
49006017	ꓝꓮꓲ ꓠꓬ ꓚꓬꓴ ꓟꓶˍ ꓟ ꓪꓴꓸ ꓛꓴꓽ ꓘꓳꓹ ꓔ ꓢꓲ ꓢꓲ-ꓫꓬ-ꓟ-ꓦ ꓮ ꓕꓽ ꓟꓶꓽ ꓛꓴ ꓣꓴ ꓔ꓿ ꓮ ꓕꓽ ꓟꓶꓽ ꓛꓴ ꓕꓱ ꓟ ꓠꓬ ꓪꓴ-ꓢ ꓐꓯ ꓘꓶꓽ ꓥ ꓡꓳ꓿
49006018	ꓮ ꓡꓲ ꓕꓲ ꓝꓲꓸ ꓗꓪˍ ꓟꓲ꓾ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓪ ꓘꓴˍ ꓟ ꓐꓰ ꓶꓼ ꓓꓰꓽˍ ꓟ ꓮꓽ ꓙꓵ ꓡꓰ ꓶꓼ ꓓꓰꓽ ꓪꓽ ꓘꓴ꓿ ꓕꓱ ꓡꓱ ꓬꓰˍ ꓟ ꓗꓪ ꓧꓪꓸ ꓛꓲꓽ ꓛꓲ꓾ ꓮ ꓕꓯˍ ꓟꓲ ꓦ ꓡꓱ ꓢꓴ ꓐꓴ ꓮꓽ ꓙꓵ ꓐꓱ ꓶ ꓶꓼ ꓓꓰꓽ ꓪ ꓘꓴ꓿
49006019	ꓥꓪ ꓐꓱ ꓶˍ ꓟꓲ ꓪꓽ ꓘꓴ ꓙ꓿ ꓥꓪ ꓠꓬ ꓠꓲꓹ ꓪꓴꓽ ꓪꓴˍ ꓡꓰ ꓘꓶꓽ ꓒꓴ ꓢꓲ꓾ ꓐꓯ ꓙꓻ ꓙꓳ ꓙꓳˍ ꓡꓰ ꓶꓼ ꓓꓳ ꓫꓱꓹ ꓓꓳ ꓬꓲ ꓚꓵ ꓘꓶꓽ ꓐꓯ ꓟꓸ ꓖꓶ ꓐ ꓡ ꓠꓹ ꓟ ꓪ ꓘꓴ ꓙ꓿
49006020	ꓕꓱ ꓕꓲ ꓝꓲꓸ ꓗꓪ ꓥꓪ ꓠꓬ ꓐꓱ ꓓꓴꓽ ꓗꓪ ꓔꓬ ꓥ ꓟꓲ꓾ ꓥꓪ ꓠꓬ ꓶꓼ ꓓꓳ ꓫꓱꓹ ꓓꓳꓽ ꓐꓱ ꓶ ꓪꓴ-ꓢ ꓡꓰ ꓝꓲ ꓔ ꓟ ꓬꓲ ꓗꓴꓷꓼ ꓝꓲ ꓓꓴ ꓥ ꓡꓳ꓿ ꓖꓳ ꓡꓱ ꓠꓬꓲ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓐꓱ ꓶ ꓠꓲꓹ ꓪꓴꓽ ꓪꓴˍ ꓡꓰ ꓫꓸ ꓕꓱ ꓐ ꓡ ꓠꓹ ꓟ ꓪꓽ ꓘꓴ ꓙ꓿
49006021	ꓖꓳ ꓡꓱ ꓥ ꓟꓲ ꓥꓪ ꓮ ꓡꓲ ꓥ ꓟ ꓓꓳꓽ ꓠꓬ꓾ ꓢꓲ ꓒꓽ ꓠꓯꓸꓼ ꓗꓪ ꓦ ꓡꓱ ꓐꓳˍ ꓟ ꓣꓱꓽ ꓙ ꓢꓴ ꓠꓲꓹ ꓠꓵˍ ꓟ ꓠꓬꓲ ꓤ ꓕꓲ-ꓚꓲ-ꓗꓴ ꓡꓰ꓾ ꓠꓴ ꓪꓽ ꓔꓯ ꓮꓽ ꓙꓵ ꓢꓷꓸ ꓡꓰ ꓝꓲˍ ꓥꓳ꓿
49006022	ꓥꓪ ꓠꓴꓽ ꓙ ꓖꓴ ꓠꓴ ꓪꓽ ꓢꓷꓸ ꓡꓰ ꓠꓹ ꓟ ꓐꓰ꓾ ꓬꓲ ꓡꓰ ꓠꓴ ꓪꓽ ꓔꓯ ꓠꓲꓹ ꓟ ꓗꓴ ꓖꓶ ꓠꓹ ꓟ꓾ ꓥꓪ ꓡꓰ ꓬꓲ ꓔꓯ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡ ꓟ ꓥꓳ꓿
49006023	ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓟꓶ ꓟ ꓠꓵ ꓠꓲˍ ꓐꓰ ꓙꓵꓻ ꓠꓲꓹ ꓠꓯꓸꓼ ꓗꓪ꓾ ꓬꓲꓼ ꓤ ꓠꓬꓲ ꓤ ꓐꓴ ꓠꓴ ꓪꓽ ꓠꓬ ꓢꓲ ꓡꓲ ꓟ ꓟꓶ ꓝꓲ꓿
49006024	ꓐꓬ ꓡꓰ ꓟꓽ ꓓ ꓟ ꓠꓵ ꓠꓲꓹ ꓡꓰ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓔꓯ ꓠꓲꓹ ꓠꓵ ꓢꓴ ꓥ ꓕ ꓑꓳ ꓔꓯ ꓪꓴ-ꓢ ꓡꓰ ꓣꓱꓽ ꓛꓰ ꓖꓶ ꓡ ꓝꓲ꓿
50001001	ꓙꓲ-ꓢꓴ ꓬꓰ-ꓢꓴ ꓚꓳ ꓑꓸ ꓒꓳ-ꓡꓳ ꓥꓪˍ ꓐꓰ ꓕꓲ-ꓟꓳ-ꓕꓲ-ꓪꓴ ꓡꓰ꓾ ꓒꓲ-ꓡꓲ-ꓒꓲ ꓗꓪ ꓔꓬ ꓟ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓪꓴ-ꓢ ꓦ ꓡꓱ ꓢꓴ ꓐꓴ ꓮꓽ ꓙꓵˍ ꓐꓰ ꓟꓬꓱꓽ ꓡꓳꓸ ꓢꓴ ꓐꓴˍ ꓐꓰ ꓟꓬꓱꓽ ꓙ ꓢꓴ ꓐꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿
50001002	ꓣꓳ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
50001003	ꓠꓴ ꓪꓽ ꓔꓯ ꓮ ꓕꓯꓽ ꓓꓵꓽ ꓙꓽ ꓛꓲ ꓡ ꓠꓬ ꓖꓳ ꓕꓯꓽ ꓠꓴ ꓪꓽ ꓑꓶꓸ ꓓꓴ ꓥꓪ ꓪꓴ-ꓢ ꓔꓯ ꓫꓸ ꓟꓳˍ ꓡꓳ꓿
50001004	ꓠꓴ ꓪꓽ ꓮꓽ ꓙꓵ ꓢꓴ ꓐꓱ ꓶ ꓥꓪ ꓠꓬ ꓮ ꓕꓯˍ ꓟꓲ ꓗꓹ ꓛꓲ ꓛꓲˍ ꓡꓰ ꓪꓽ ꓘꓴˍ ꓡꓳ꓿
50001005	ꓮ ꓡꓲꓳ ꓐꓯ ꓠꓬ ꓬꓲ ꓪꓴꓸ ꓕꓲ ꓠꓬꓲ ꓗꓪ ꓐꓰ ꓮ ꓟꓶ ꓗꓪ ꓛꓲ꓾ ꓠꓴ ꓪꓽ ꓠꓬ ꓶꓼ ꓓꓳ ꓫꓱꓹ ꓓꓳ ꓐꓯ ꓒꓬꓱ ꓙꓰˍ ꓟ ꓗꓪ ꓥꓪˍ ꓐꓰ ꓑꓯꓹ ꓡꓯꓽ ꓘꓳ ꓢꓴ ꓥ ꓠꓬꓲ ꓥꓪ ꓫꓸ ꓟꓳ ꓔꓬ ꓡꓳ꓿
50001006	ꓠꓴ ꓪꓽ ꓠꓯꓸꓼ ꓗꓪ ꓙꓲꓻˍ ꓟ ꓟꓬꓱꓽ ꓬꓰ ꓪꓴꓸ ꓔꓴ ꓢꓴ ꓪꓴ-ꓢ ꓡꓰ꓾ ꓬꓰ-ꓢꓴ ꓙꓲ-ꓢꓴ ꓦꓬꓼ ꓠꓬꓲ ꓗꓪ ꓛꓲ ꓟꓬꓱꓽ ꓖꓳ ꓟ ꓔꓯ ꓬꓰ ꓓꓳ ꓡꓰ ꓝꓲˍ ꓥꓳ꓾ ꓐꓰ ꓥꓪ ꓦꓻ ꓡꓱ ꓐꓳˍ ꓡꓳ꓿
50001007	ꓠꓴ ꓪꓽ ꓮꓽ ꓙꓵ ꓢꓴ ꓠꓬ ꓮ ꓕꓯꓽˍ ꓟꓲ ꓥꓪ ꓠꓲꓹ ꓟ ꓗꓪ ꓓꓯꓹ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓐꓱ ꓶ ꓕꓱ ꓡꓱ ꓓꓵꓽ ꓙꓽ ꓙꓲꓽ ꓙꓳˍ ꓡꓳ꓿ ꓞꓳꓹ ꓚ ꓡꓰ ꓥꓪ ꓔꓯ ꓞꓳꓹ ꓞ ꓕꓯˍ ꓟꓲ꓾ ꓶꓼ ꓓꓳ ꓫꓱꓹ ꓓꓳ ꓐꓱ ꓶ ꓒꓶꓻ ꓔꓳꓹ ꓢꓲ ꓬꓲ ꓗꓸ ꓚꓵ ꓐꓯ ꓟꓳꓸ ꓖꓶˍ ꓟ ꓗꓪˍ ꓟꓲ꓾ ꓠꓴ ꓪꓽ ꓮꓽ ꓙꓵ ꓢꓴ ꓠꓬ ꓥꓪˍ ꓐꓰ ꓕꓲꓽ ꓡꓰꓹꓼ ꓪꓴ-ꓢ ꓣꓱꓽ ꓛꓰ ꓟꓬꓱꓽ ꓕꓱ ꓟ ꓗꓪ ꓑꓯꓹ ꓡꓯꓽ ꓘꓳ ꓔꓬ ꓢꓴ ꓐꓴ ꓥꓳ꓿
50001008	ꓙꓲ-ꓢꓴ ꓬꓰ-ꓢꓴ ꓫꓱ ꓤ ꓠꓲꓹ ꓠꓯꓸꓼ ꓗꓪ꓾ ꓠꓴ ꓪꓽ ꓮꓽ ꓙꓵ ꓢꓴ ꓔꓯ ꓥꓪ ꓮ ꓘꓶꓻ ꓛꓲ ꓢꓲꓼ ꓙꓬˍ ꓟ ꓔꓯ ꓟꓳꓸ꓾ ꓪꓴ-ꓢ ꓠꓬ ꓥꓪ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿
50001009	ꓥꓪ ꓠꓬ ꓕꓱ ꓡꓱ ꓪꓽ ꓘꓴ ꓔꓬ ꓥꓳ꓾ ꓢꓷꓸ ꓠꓲꓹˍ ꓐꓰ ꓦꓰꓽ ꓐ ꓡ ꓟ ꓥ ꓕ ꓑꓳꓸ ꓗꓪ꓾ ꓠꓴ ꓪꓽ ꓠꓵ ꓠꓲꓹ ꓮꓽ ꓟꓬꓹ ꓪꓴꓽ ꓡ ꓢꓲ꓾
50001010	ꓟꓬꓽ ꓠꓬꓲ ꓙꓲꓻˍ ꓟ ꓔꓯ ꓠꓴ ꓪꓽ ꓦꓰꓽ ꓐ ꓡ ꓢꓲ ꓠꓬꓲ꓾ ꓙꓲ-ꓢꓴ ꓦꓬꓼ ꓠꓬꓲ ꓗꓪ ꓛꓲ꓾ ꓓꓰ ꓖꓴ ꓟꓽ ꓙꓳ ꓙꓳ ꓠꓲꓹ ꓔꓱ ꓠꓲꓹ ꓓꓰˍ ꓟ ꓒꓬꓱꓼ ꓡ ꓠꓹ ꓟ ꓐꓰ꓾
50001011	ꓙꓲ-ꓢꓴ ꓬꓰ-ꓢꓴ ꓗꓪ ꓐꓰ ꓠꓴ ꓪꓽ ꓔꓯ ꓠꓬ ꓔꓱꓹ ꓜꓳꓽˍ ꓟ ꓡꓰ ꓬꓰ ꓓꓳ ꓡ ꓟ ꓟꓬꓱꓽ ꓐꓲ ꓡꓰ ꓢꓲ꓾ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓓꓴˍ ꓐꓰ ꓫꓱꓸ ꓖꓶ ꓓꓴ ꓒꓬꓱꓼ ꓡ ꓠꓹ ꓟ ꓪꓽ ꓘꓴ ꓙ ꓔꓬ ꓥꓳ꓿
50001012	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓔꓯ ꓗꓷ ꓡꓰˍ ꓟ ꓠꓬ ꓶꓼ ꓓꓳ ꓫꓱꓹ ꓓꓳꓽ ꓟꓬꓽ ꓠꓬꓲ ꓒꓬꓱ ꓙꓰ ꓓꓴ ꓒꓬꓱꓼ ꓡ ꓟ꓾ ꓠꓴ ꓪꓽ ꓔꓯ ꓥꓪ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
50001013	ꓥꓪ ꓔꓯ ꓞꓳꓹˍ ꓟ ꓠꓬ ꓙꓲ-ꓢꓴ ꓐꓱ ꓶ ꓥ ꓟ꓾ ꓪ ꓔꓲ ꓙ ꓗꓪ ꓟ ꓕꓲ ꓟꓯꓼ ꓙ ꓡꓱꓸꓼˍ ꓐꓰ ꓠꓱꓸ ꓐꓯꓼ ꓢꓴ ꓮꓽ ꓙꓵˍ ꓟꓲ ꓢꓷꓸ ꓡꓰꓳ꓿
50001014	ꓖꓳ ꓟ ꓡꓰ ꓟꓽ ꓞꓲ꓾ ꓢꓲ ꓒ ꓠꓯꓸꓼ ꓗꓪ ꓟ ꓬꓲꓼ ꓤ ꓠꓬꓲ ꓤ ꓮꓽ ꓟꓬꓹ ꓕꓲ ꓐꓱ ꓠꓬ꓾ ꓥꓪ ꓞꓳꓹ ꓚ ꓑꓶꓸ ꓓꓴ ꓠꓲꓹ ꓪꓴꓽ ꓡ ꓢꓲ꓾ ꓟꓽ ꓙꓳꓺ ꓙꓳ ꓪꓴ-ꓢ ꓐꓯ ꓘꓶꓽ ꓪꓻ ꓜꓲꓻ ꓚ ꓑꓶꓸ ꓡꓰꓳ꓿
50001015	ꓕꓲ ꓐꓱ ꓠꓽ ꓟꓬ ꓦꓯꓸˍ ꓟ ꓐꓰ ꓢꓯꓼ ꓡꓯꓽ ꓘꓳˍ ꓟ ꓗꓪ ꓐꓰ ꓙꓲ-ꓢꓴ ꓟꓸ ꓟꓲꓽ ꓚ ꓔꓬ ꓟ ꓚꓵ ꓚꓵ ꓥ ꓡꓳ꓿
50001016	ꓕꓲ ꓧꓳꓽ ꓠꓬ ꓶꓼ ꓓꓳ ꓫꓱꓹ ꓓꓳ ꓟꓬꓱꓽ ꓗꓪ ꓔ ꓙ ꓠꓹ ꓟ ꓥꓪ ꓔꓯ ꓢꓲ ꓚꓰꓸ ꓔ ꓟ ꓬꓲ ꓪꓽ ꓢꓷꓸˍ ꓠꓬꓲ꓾ ꓠꓵ ꓠꓲꓹ ꓗꓪ ꓐꓰ ꓚˍ ꓡꓳ꓿
50001017	ꓕꓲ ꓧꓳꓽ ꓠꓽ꓾ ꓞꓳꓹ ꓚ ꓗꓪ ꓥꓪ ꓔꓯ ꓟꓬꓽ ꓠꓬꓲ ꓫꓸ ꓙꓵ ꓝꓲ ꓠꓹ ꓟ ꓓꓵꓽ ꓙꓽ ꓢꓲ꓾ ꓔꓱꓹˍ ꓟ ꓗꓪ ꓐꓰ ꓟꓽ ꓥ ꓥ꓾ ꓠꓲꓹ ꓦꓯꓸˍ ꓟ ꓚꓴꓽ ꓬꓲꓹ ꓗꓪ ꓐꓰ ꓙꓲ-ꓢꓴ ꓟꓸ ꓟꓲꓽ ꓚˍ ꓡꓳ꓿
50001018	ꓗꓶꓸˍ ꓟ ꓚꓴꓽ ꓬꓲꓹ ꓗꓪ ꓐꓰ ꓚˍ ꓟꓲ꓾ ꓔꓱꓹˍ ꓟ ꓗꓪ ꓐꓰ ꓚˍ ꓟꓲ꓾ ꓮ ꓡꓲ ꓥ ꓟꓲ ꓙꓲ-ꓢꓴ ꓟꓸ ꓟꓲꓽ ꓚ ꓒꓬꓱ ꓙꓰˍ ꓟ ꓗꓪ ꓐꓰ ꓥꓪ ꓗꓹ ꓛꓲ ꓢꓲ꓾ ꓡꓯꓽ ꓫꓵ ꓗꓹ ꓛꓲˍ ꓥꓳ꓿
50001019	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓶꓼ ꓓꓰˍ ꓟ ꓐꓰ ꓬꓰ-ꓢꓴ ꓙꓲ-ꓢꓴ ꓬꓲ ꓦ ꓡꓰ ꓬꓰ ꓙˍ ꓟ ꓗꓪ ꓐꓰ꓾ ꓥꓪ ꓔꓯ ꓕꓱ ꓟꓬ ꓫꓵ ꓔꓳꓹ ꓜꓳꓽˍ ꓟꓲ ꓥꓪ ꓐꓱ ꓶ ꓡꓲꓹ ꓗꓷ ꓟꓶ ꓓꓴ ꓒꓬꓱ ꓡ ꓥꓳ꓾ ꓐꓰ ꓥꓪ ꓢꓷꓸˍ ꓡꓳ꓿
50001020	ꓮ ꓡꓲ ꓕꓲ ꓫꓵ ꓗꓪˍ ꓟꓲ ꓥꓪ ꓠꓬ ꓫꓸ ꓔꓳ ꓓꓴ ꓟꓽ ꓙꓳ ꓠꓹ ꓟ꓾ ꓮ ꓕꓯˍ ꓟꓲ ꓦ ꓡꓱ ꓐꓳ ꓢꓲ ꓥꓳ ꓡꓳꓸˍ ꓟ ꓡꓰ ꓐꓰ꓾ ꓮ ꓟꓶˍ ꓟꓲ ꓥꓪ ꓠꓲꓹ ꓪꓴꓽ ꓢꓲ꓾ ꓫꓵꓻ ꓥ ꓟꓲ ꓢꓯꓸ ꓥ ꓟꓲ꓾ ꓥꓪ ꓗꓪ ꓐꓰ ꓙꓲ-ꓢꓴ ꓟꓬꓱ ꓓꓳꓽ ꓓꓳ ꓡ ꓝꓲ ꓠꓲꓹ ꓫꓵˍ ꓡꓳ꓿
50001021	ꓮ ꓡꓲꓳ ꓐꓯ ꓠꓬ ꓥꓪ ꓢꓯꓸ ꓔꓬ ꓟ ꓠꓬ ꓙꓲ-ꓢꓴ ꓐꓱ ꓶ ꓢꓯꓸ ꓔꓬ ꓟꓶˍ ꓟ ꓥ ꓢꓲ꓾ ꓥꓪ ꓫꓵꓻˍ ꓟ ꓠꓬ ꓥꓪ ꓐꓱ ꓶ ꓙꓲꓻ ꓖꓴ ꓬꓲ ꓐꓶꓹ ꓟꓶˍ ꓟ ꓥ ꓡꓳ꓿
50001022	ꓖꓳ ꓡꓱ ꓥ ꓟꓲ ꓧꓪꓽ ꓖꓳ ꓓꓱ ꓗꓪ ꓥꓪ ꓢꓯꓸ ꓔꓬ ꓢꓰꓽ ꓠꓬ ꓙꓲꓻ ꓖꓴ ꓙꓳˍ ꓟ ꓟꓬꓱꓽ ꓬꓰ ꓪˍ ꓥꓳ꓿ ꓖꓳ ꓡꓱ ꓠꓬꓲ ꓮ ꓡꓲ ꓕꓲ ꓫꓵꓽ ꓟ ꓔꓯ ꓢꓲ ꓠꓯꓹ ꓟ ꓥꓪ ꓟꓽ ꓢꓷꓸꓳ꓿
50001023	ꓥꓪ ꓠꓬ ꓕꓱ ꓠꓬꓲꓽ ꓗꓴꓸ ꓚꓸꓼ ꓗꓪ ꓓꓵꓽ ꓙꓽ ꓫꓸ ꓡꓳ꓿ ꓥꓪ ꓠꓽ ꓟꓲ ꓠꓯˍ ꓐꓰ ꓧꓹ ꓗꓷ ꓢꓲ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓔꓬ ꓬꓰ ꓠꓲꓹ ꓫꓵˍ ꓡꓳ ꓫꓵꓽ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ ꓪꓻ ꓜꓲꓻ ꓙꓲꓻˍ ꓟ ꓥ ꓡꓳ꓿
50001024	ꓖꓳ ꓡꓱ ꓥ ꓟꓲ ꓥꓪ ꓧꓪꓽ ꓖꓳ ꓓꓱ ꓗꓪ ꓢꓯꓸ ꓔꓬ ꓠꓬ꓾ ꓠꓴ ꓪꓽ ꓐꓱ ꓶ ꓟꓬꓽ ꓠꓬꓲ ꓣꓱꓽ ꓬꓯꓼ ꓖꓴ ꓙꓳˍ ꓡꓳ꓿
50001025	ꓖꓳ ꓡꓱ ꓠꓬꓲ ꓥꓪ ꓢꓯꓸ ꓔꓬ ꓪ ꓢꓲ꓾ ꓠꓴ ꓪꓽ ꓙꓵꓻ ꓠꓲꓹ ꓪꓴꓽ ꓡ ꓟꓴ ꓡ ꓓꓴˍ ꓐꓰ ꓗꓹ ꓛꓲ ꓓꓴ ꓐꓱ ꓶ꓾ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲ ꓪꓺꓼ ꓔꓬ ꓪˍ ꓥꓳ꓾ ꓐꓰ ꓙꓵꓻˍ ꓡꓳ꓿
50001026	ꓖꓳ ꓟˍ ꓡꓰ ꓟꓽ ꓞꓲ꓾ ꓠꓴ ꓪꓽ ꓔꓬ ꓗꓪ ꓥꓪ ꓝꓮꓲ ꓕꓲ ꓧꓪꓹ ꓛꓲ ꓡ ꓠꓬ꓾ ꓠꓴ ꓪꓽ ꓠꓽ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓥꓪ ꓑꓶꓸ ꓓꓴ ꓟꓬꓽ ꓠꓬꓲ ꓗꓹ ꓛꓲ ꓓꓴ ꓙꓳˍ ꓥꓳ꓿
50001027	ꓮ ꓡꓲ ꓥ ꓟꓲ ꓠꓴ ꓪꓽ ꓠꓬ ꓙꓲ-ꓢꓴ ꓶꓼ ꓓꓳ ꓫꓱꓹ ꓓꓳ ꓔꓯ ꓒꓵꓽ ꓛꓳˍ ꓟ ꓗꓪ ꓞꓳ ꓙꓳ ꓔꓬ꓿ ꓖꓳ ꓡꓱ ꓠꓬ ꓠꓴ ꓪꓽˍ ꓐꓰ ꓥꓪ ꓔꓬ ꓥ ꓟꓲ ꓟꓽ ꓔꓬ ꓥ ꓟꓲ꓾ ꓠꓴ ꓪꓽ ꓓꓳꓽˍ ꓡꓰ ꓑ ꓙꓽ ꓪ ꓥ ꓟꓲ꓾ ꓠꓴ ꓪꓽ ꓠꓬ ꓕꓲ ꓠꓲꓹ ꓕꓲ ꓦˍ ꓡꓰ ꓶꓼ ꓓꓳ ꓫꓱꓹ ꓓꓳ ꓔꓯ ꓒꓵꓽˍ ꓟ ꓙꓵꓻ ꓚꓱꓹ ꓗꓪ ꓢꓯꓼ ꓕꓵꓼ ꓢꓲ ꓦꓰꓼ ꓕꓶ ꓞꓹ ꓟ ꓥꓪ ꓢꓷꓸ ꓡꓰˍ ꓥꓳ꓿
50001028	ꓠꓴ ꓪꓽ ꓔꓯ ꓔꓳꓹ ꓢꓴ ꓔꓯ ꓟꓽ ꓙꓳ ꓙꓳ ꓕꓱ ꓡꓱ ꓦꓰꓼ ꓞꓹ ꓟ ꓗꓪ ꓐꓰ꓾ ꓬꓲ ꓪꓽ ꓠꓬ ꓟꓶꓽ ꓡꓰ ꓢꓴ ꓥ ꓟ ꓟꓳꓸ ꓖꓶ ꓓꓳ ꓡ ꓢꓲ꓾ ꓠꓴ ꓪꓽ ꓠꓽ ꓪꓴ-ꓢ ꓗꓪ ꓐꓰ ꓚꓬꓴ ꓟꓶ ꓢꓴ ꓥ ꓡꓳ꓾ ꓐꓰ ꓢꓷꓸ ꓡꓰ ꓓꓴ ꓒꓬꓱ ꓡ ꓥꓳ꓿
50001029	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓙꓲ-ꓢꓴ ꓑꓶꓸ ꓓꓴ ꓖꓶ ꓔ ꓟ ꓣꓱꓽ ꓛꓰ ꓠꓬ꓾ ꓬꓲ ꓔꓯ ꓙꓵꓻ ꓠꓹ ꓟˍ ꓡꓰ ꓟꓽ ꓞꓲ꓾ ꓬꓲ ꓐꓱ ꓶ ꓫꓸ ꓙꓵ ꓠꓹ ꓟˍ ꓟꓲ ꓥ ꓡꓳ꓿
50001030	ꓖꓳ ꓡꓱ ꓠꓬꓲ ꓠꓴ ꓪꓽˍ ꓟꓲ ꓥꓪˍ ꓐꓰ ꓕꓲꓽ ꓡꓰꓹꓼ ꓛꓴꓽ ꓙꓳ ꓢꓴ ꓔꓯ ꓔꓳꓹ ꓡꓯꓽ ꓘꓳ ꓔꓬ ꓟ ꓥ ꓡꓳ꓿ ꓧꓶꓸ ꓕꓯ ꓥꓪ ꓮ ꓡꓲ ꓔꓳꓹ ꓡꓯꓽ ꓘꓳ ꓗꓷ ꓟ ꓠꓴ ꓪꓽ ꓢꓷꓸ ꓠꓬꓲ ꓟ ꓡꓰ ꓐꓰ꓾ ꓮ ꓟꓶˍ ꓟꓲ ꓬꓲ ꓖꓳ ꓡꓱ ꓥ ꓟ ꓠꓴ ꓪꓽ ꓑ ꓙꓽ ꓐꓷˍ ꓥꓳ꓿
50002001	ꓠꓴ ꓪꓽ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓠꓬꓲ ꓢꓯꓼ ꓖꓶ ꓡꓯꓽ ꓘꓳ ꓓꓴˍ ꓐꓰ꓾ ꓠꓵ ꓠꓲꓹ ꓗꓪ ꓗꓴ ꓖꓶꓽ ꓡꓯꓽ ꓘꓳ ꓓꓴˍ ꓐꓰ꓾ ꓢꓲ-ꓫꓬ-ꓟ-ꓦ ꓗꓪ ꓙ ꓡꓯꓽ ꓘꓳˍ ꓟ ꓐꓰ ꓠꓲꓹ ꓟ ꓜꓲꓺˍ ꓟ ꓐꓰ꓾ ꓫꓱꓸ ꓤ ꓡꓯꓽ ꓘꓳˍ ꓟ ꓙꓳˍ ꓕꓯ ꓠꓽ꓾
50002002	ꓕꓲ ꓠꓲꓹ ꓕꓲ ꓪꓽ ꓬꓰ ꓢꓲ꓾ ꓠꓵ ꓠꓲꓹ ꓕꓲꓽ ꓡꓰꓹꓼ ꓙꓳ ꓢꓲ ꓠꓬꓲ꓾ ꓕꓲ ꓠꓲꓹ ꓕꓲ ꓦ ꓬꓰˍ ꓟ ꓗꓪ ꓐꓰ ꓥꓪ ꓗꓹ ꓛꓲ ꓠꓲꓹ ꓐꓲ ꓡ ꓝꓲ꓿
50002003	ꓮꓸ ꓫꓵ ꓗꓪˍ ꓟꓲ ꓚꓲ ꓛꓬ ꓙꓲ ꓖꓴ ꓟꓶ ꓠꓹ ꓟ ꓡꓰ ꓗꓪꓺ ꓡꓯꓽ ꓘꓳˍ ꓟ ꓐꓰ ꓟꓬꓱ ꓓꓳꓽ ꓬꓲ ꓖꓳꓽ ꓧꓪˍ ꓟ ꓕꓽ ꓬꓰ꓿ ꓮꓽ ꓟ ꓥ ꓟꓲ ꓙ ꓣꓳꓽˍ ꓟ ꓠꓲꓹ ꓟ ꓡꓰ ꓚꓲ ꓛꓬ ꓕꓯꓽ ꓢꓲ ꓢꓴꓻ ꓔꓯ ꓪꓻ ꓜꓲꓻ ꓒꓵꓽˍ ꓟ ꓚꓬꓹ꓿
50002004	ꓠꓴ ꓪꓽ ꓮꓽ ꓟ ꓥ ꓟꓲ ꓚꓲ ꓛꓬ ꓙꓲ ꓖꓴ ꓐꓱ ꓶˍ ꓡꓰ ꓕꓽ ꓓꓵꓽ ꓙ꓿ ꓢꓴ ꓐꓱ ꓶˍ ꓟꓲ ꓓꓵꓽ ꓙꓽ ꓙ꓿
50002005	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓓꓯꓹ ꓟ ꓠꓲꓹ ꓟ ꓕꓱ ꓟ ꓠꓬ ꓠꓴ ꓪꓽ ꓠꓯꓸꓼ ꓗꓪˍ ꓟꓲ ꓓꓯꓹ ꓝꓲ꓿
50002006	ꓬꓲ ꓠꓬ ꓪꓴ-ꓢ ꓒꓬꓱꓽ ꓙꓳ ꓞꓹ ꓥ ꓟꓲ꓾ ꓪꓴ-ꓢˍ ꓐꓰ ꓔꓱꓺ ꓪꓴꓸꓼ ꓥ ꓟ ꓟꓬꓱ ꓓꓳꓽ ꓔꓯ ꓩꓴ ꓗꓷ ꓟꓽ ꓬꓯꓼ꓾ ꓐꓰ ꓟꓽ ꓓꓵꓽ ꓙꓽ ꓙ꓾
50002007	ꓬꓲ ꓠꓬ ꓚꓲ ꓛꓬ ꓔꓯ ꓧꓳꓸ ꓩꓴ ꓗꓷ ꓢꓲ꓾ ꓚꓳ ꓑꓸ ꓒꓬꓱꓽ ꓣꓴ ꓢꓲ ꓠꓬꓲ ꓞꓳ ꓤ ꓒꓬꓱꓽ ꓶꓻ ꓡꓰꓳ꓿
50002008	ꓬꓲ ꓠꓬ ꓞꓳ ꓤ ꓒꓬꓱꓽ ꓙꓳ ꓞꓹ ꓢꓲ꓾ ꓙ ꓣꓳ ꓢꓲ ꓠꓬꓲ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓫꓵꓻˍ ꓗꓪ ꓛꓲ ꓒꓵꓽ ꓛꓳ ꓗꓷꓳ꓿
50002009	ꓖꓳ ꓟ ꓑꓶ ꓓꓴ ꓪꓴ-ꓢ ꓡꓰ ꓬꓲ ꓔꓯ ꓮ ꓟꓴꓹ ꓟꓴ ꓓꓳꓹ ꓟꓴ ꓗꓷ ꓢꓲ꓾ ꓟꓬꓱ ꓥ ꓕ ꓑꓳꓸ ꓕꓯꓽ ꓢꓲ ꓪꓴꓽˍ ꓟ ꓟꓬꓱ ꓕꓲ ꓟ ꓖꓶꓽ ꓗꓷꓳ꓿
50002010	ꓕꓱ ꓟ ꓗꓪ ꓐꓰ ꓟꓴꓽ ꓗꓪ ꓕꓯ ꓢꓲ ꓗꓪ ꓔꓬ ꓢꓴˍ ꓐꓰ꓾ ꓟꓲ ꓠꓯ ꓗꓪ ꓔꓬ ꓢꓴˍ ꓐꓰ꓾ ꓟꓲ ꓠꓯ ꓠꓯꓸ ꓘꓪ ꓔꓬ ꓢꓴ ꓮꓽ ꓙꓵ ꓠꓬ ꓬꓰ-ꓢꓴ ꓟꓬꓱ ꓑꓶꓸ ꓓꓴ ꓛꓲ ꓝꓲꓸ ꓖꓶ ꓢꓲ꓾
50002011	ꓐꓹ ꓐ ꓪꓴ-ꓢ ꓔꓯ ꓟꓬꓱ ꓓꓳꓽ ꓟꓶ ꓝꓲ ꓠꓹ ꓟ꓾ ꓬꓰ-ꓢꓴ ꓙꓲ-ꓢꓴ ꓠꓬ ꓢꓲ ꓒꓽ ꓥꓳ꓾ ꓐꓰ ꓡꓺ ꓛꓱ ꓥ ꓕ ꓑꓳꓸ ꓣꓷꓠꓸ ꓠꓹ ꓟ ꓥ ꓡꓳ꓿
50002012	ꓖꓳ ꓡꓱ ꓠꓬꓲ ꓥꓪ ꓠꓲꓹ ꓠꓵ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓮ ꓕꓯˍ ꓟꓲ ꓒꓵꓽ ꓛꓳˍ ꓟ ꓡꓰ ꓐꓰ꓾ ꓥꓪ ꓠꓬ ꓠꓴ ꓪꓽˍ ꓐꓰ ꓔꓬ ꓕꓯˍ ꓡꓰ ꓟꓽ ꓞꓲ꓾ ꓮ ꓟꓶ ꓥꓪ ꓟꓽ ꓔꓬ ꓕꓯ ꓥ ꓟꓲ ꓪꓻ ꓜꓲꓻ ꓮꓽ ꓘꓶꓸ ꓒꓵꓽ ꓛꓳ ꓢꓲ꓾ ꓠꓴ ꓪꓽ ꓢꓯꓼ ꓟꓬ ꓝꓸ ꓟꓶˍ ꓟ ꓠꓬ ꓙꓳꓺ ꓠꓬꓲ ꓛꓱꓽ ꓠꓬꓲ ꓬꓰ ꓓꓳ ꓡꓯ꓿
50002013	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓲꓹ ꓒꓴˍ ꓟ ꓠꓲꓹ ꓡꓶꓽ ꓔꓯ꓾ ꓠꓴ ꓪꓽ ꓠꓲꓹˍ ꓟꓲ ꓠꓲꓹ ꓫꓵ ꓢꓲ꓾ ꓬꓰˍ ꓟꓲ ꓬꓰ ꓐ ꓡ ꓝꓲ ꓠꓹ ꓟ ꓠꓴ ꓪꓽ ꓠꓯꓸꓼ ꓗꓪ ꓢꓯꓼ ꓕꓵꓼ ꓢꓴ ꓠꓬ ꓪꓴ-ꓢ ꓬꓲ ꓥ ꓡꓳ꓿
50002014	ꓠꓴ ꓪꓽ ꓠꓬ ꓛꓬꓻ ꓖꓴˍ ꓐꓰ ꓠꓲꓹ ꓟ ꓠꓬꓲꓽ ꓔꓱꓹ ꓣꓱˍ ꓟ ꓟꓽ ꓙꓳ ꓙꓳ꓾ ꓖꓳꓼˍ ꓟ ꓐꓰ ꓡꓯꓽ ꓧꓻˍ ꓟ ꓕꓲ ꓤꓶꓻ ꓢꓴ ꓗꓳꓺ ꓡꓳ ꓗꓪ꓾ ꓓꓰ ꓖꓴ ꓟꓽ ꓙꓳ ꓟ꓾ ꓢꓲ ꓫꓬˍ ꓟ ꓪꓴ-ꓢ ꓬꓲ ꓤ ꓠꓱ ꓐꓴ ꓒꓬꓱꓼ ꓡ ꓠꓹ ꓟ꓾ ꓮꓸ ꓫꓵꓽ ꓗꓪˍ ꓟꓲ ꓱ'ꓽ ꓠꓱꓽˍ ꓟ ꓐꓰ ꓐꓯ ꓔꓳꓹ ꓡꓯꓽ ꓘꓳˍ ꓟ ꓟꓽ ꓙꓳ ꓙꓳ ꓬꓰ꓿ ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓗꓴ ꓤ ꓡꓰ ꓐꓰ ꓣꓳꓺ ꓔꓬ ꓟ ꓠꓬꓲ ꓟꓳꓻ ꓓꓴ ꓥ ꓠꓬꓲ꓾
50002016	ꓢꓯꓼ ꓟꓬ ꓐꓯ ꓘꓶꓽ ꓔꓯ ꓕꓶꓻ ꓕꓶˍ ꓡꓰ ꓣꓴ ꓔ꓿ ꓕꓱ ꓟ ꓠꓬ ꓙꓲ-ꓢꓴ ꓦꓬꓼ ꓠꓬꓲ ꓗꓪ꓾ ꓥꓪ ꓔꓷꓹˍ ꓟ ꓐꓰ ꓥꓪ ꓢꓯꓼ ꓕꓵꓼ ꓪꓴꓽ ꓧꓶˍ ꓟ ꓠꓬ ꓮꓽ ꓔꓳˍ ꓡꓰ ꓟꓽ ꓥ꓾ ꓐꓰ ꓥꓪ ꓠꓲꓹ ꓘꓪ ꓫꓵ ꓓꓴ ꓙꓳ ꓠꓹ ꓟ ꓥ ꓡꓳ꓿
50002017	ꓠꓴ ꓪꓽ ꓙꓵ ꓠꓲꓹˍ ꓐꓰ ꓣꓱꓽ ꓙ ꓟ ꓟꓬꓱꓽ ꓔꓲꓺ ꓓꓴ ꓕꓯ ꓢꓲ ꓗꓪ꓾ ꓥꓪ ꓢꓯꓼ ꓟꓬ ꓔꓯ ꓧꓳꓸ ꓔꓲꓺ ꓓꓴ ꓡꓰ ꓐꓰ ꓔꓲꓺ ꓗꓷ ꓠ ꓗꓹˍ ꓟꓲ꓾ ꓥꓪ ꓠꓲꓹ ꓘꓪ ꓫꓵ ꓢꓲ꓾ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲꓽ ꓡꓰꓹꓼ ꓗꓹ ꓛꓲˍ ꓥꓳ꓿
50002018	ꓖꓳ ꓟ ꓡꓰ ꓐꓰ ꓠꓴ ꓪꓽˍ ꓟꓲ ꓗꓹ ꓛꓲꓽ ꓢꓲ ꓥꓪˍ ꓐꓰ ꓕꓲ ꓡꓰꓹꓼ ꓠꓲꓹ ꓒꓴ ꓡꓯ꓿
50002019	ꓥꓪ ꓠꓬ ꓠꓴ ꓪꓽ ꓮ ꓡꓲ ꓞꓳ ꓙꓳ ꓔꓬ ꓟ ꓓꓳꓽ ꓑ ꓙꓽ ꓢꓲ ꓠꓲꓹ ꓗꓴ ꓟꓶ ꓠꓹ ꓟ꓾ ꓕꓲ-ꓟꓳ-ꓕꓲ-ꓪꓴ ꓔꓯ ꓠꓴ ꓪꓽ ꓔꓬ ꓗꓪ ꓮꓸ ꓟꓲꓸ ꓝꓲ ꓩꓴ ꓡ ꓠꓹ ꓟ꓾ ꓢꓲ ꓒ ꓬꓰ-ꓢꓴ ꓠꓯꓸꓼ ꓗꓪ ꓥꓳ ꓡꓳꓸ ꓔꓬ ꓥꓳ꓿
50002020	ꓠꓴ ꓪꓽ ꓮ ꓡꓲ ꓞꓳ ꓙꓳˍ ꓟ ꓔꓯ꓾ ꓚꓵ ꓚꓵ ꓠꓲꓹ ꓟ ꓥꓳꓺ ꓢꓴ ꓬꓲˍ ꓡꓰ ꓐꓰ ꓥꓪ ꓠꓱꓸ ꓐꓯꓼ ꓟꓽ ꓙꓳ꓿
50002021	ꓠꓱꓸ ꓐꓯꓼ ꓢꓴ ꓠꓽ ꓚꓲ ꓛꓬ ꓙꓲ ꓖꓴ ꓐꓱ ꓶˍ ꓡꓰꓽ ꓓꓵꓽ ꓙꓽ ꓢꓲ꓾ ꓙꓲ-ꓢꓴ ꓬꓰ-ꓢꓴ ꓐꓱ ꓶ ꓟꓽ ꓓꓵꓽ ꓙ꓿
50002022	ꓖꓳ ꓡꓱ ꓥ ꓟꓲ ꓕꓲ-ꓟꓳ-ꓕꓲ-ꓪꓴ ꓠꓽ ꓦ ꓡꓱ ꓐꓳˍ ꓟ ꓔꓯ ꓠꓴ ꓪꓽ ꓢꓷꓸˍ ꓡꓳ꓿ ꓤ ꓠꓱ ꓠꓬ ꓬꓲ ꓐꓹ ꓐꓽˍ ꓐꓰ ꓕꓲ ꓪꓺꓼ ꓢꓯꓼ ꓕꓵꓼˍ ꓟ ꓡꓰ ꓐꓰ꓾ ꓬꓲ ꓠꓬ ꓶꓼ ꓓꓳ ꓫꓱꓹ ꓓꓳ ꓟꓬꓱꓽ ꓗꓪ ꓥꓪˍ ꓐꓰ ꓕꓲꓽ ꓡꓰꓹꓼ ꓣꓱꓽ ꓙ ꓢꓴ ꓥꓳ꓿
50002023	ꓖꓳ ꓡꓱ ꓠꓬꓲ ꓥꓪ ꓔꓯ ꓮ ꓡꓲ ꓗꓷ ꓡꓰ ꓠꓯꓹ ꓟ ꓒꓻ ꓢꓷꓸ ꓗꓷ ꓟꓶꓽ ꓕꓯ꓾ ꓬꓲ ꓔꓯ ꓠꓲꓹ ꓞ ꓝꓲ ꓩꓴ ꓡ ꓠꓹ ꓟ ꓥꓳ ꓡꓳꓸ ꓔꓬ ꓥꓳ꓿
50002024	ꓟꓶ ꓤ ꓟꓽ ꓥ ꓠꓬ ꓥꓪ ꓚꓲ ꓛꓬˍ ꓟꓲ ꓡ ꓪˍ ꓥꓳ꓾ ꓐꓰ ꓢꓲ ꓒ ꓠꓯꓸꓼ ꓗꓪ ꓦ ꓡꓱ ꓐꓳˍ ꓡꓳ꓿
50002025	ꓥꓪ ꓠꓬ ꓬꓲ-ꓑ-ꓩꓴ-ꓓꓲ-ꓕꓴ ꓔꓯˍ ꓟꓲ ꓠꓴ ꓪꓽ ꓔꓬ ꓗꓪ ꓬꓲꓼ ꓡ ꓝꓲ ꓠꓹ ꓟ ꓓꓵꓽ ꓙˍ ꓡꓳ꓿ ꓬꓲ ꓠꓬ ꓥꓪ ꓠꓬꓲ ꓤˍ ꓐꓰ꓾ ꓥꓪ ꓟꓬꓱꓽ ꓬꓰ ꓛꓳꓽ ꓒꓯꓹˍ ꓐꓰ꓾ ꓟꓯꓼ ꓬꓰ ꓛꓳꓽ ꓒꓯꓹˍ ꓐꓰ꓾ ꓥꓪ ꓣꓱꓽ ꓬꓯꓼˍ ꓟ ꓗꓪ꓾ ꓥꓪ ꓔꓯ ꓬꓰ ꓙ ꓝꓲ ꓠꓹ ꓟ꓾ ꓠꓴ ꓪꓽ ꓝꓲ ꓓꓴˍ ꓐꓰ ꓣꓱꓽ ꓙ ꓢꓴ ꓥ ꓡꓳ꓿
50002026	ꓬꓲ ꓠꓽ ꓠꓴ ꓪꓽ ꓮꓽ ꓙꓵ ꓢꓴ ꓔꓯ ꓢꓲꓼ ꓙꓬ ꓔꓬ ꓢꓲ꓾ ꓬꓲ ꓠꓻ ꓔꓬ ꓟ ꓓꓳꓽ ꓔꓯ ꓠꓴ ꓪꓽ ꓑ ꓙꓽ ꓗꓷ ꓟ ꓬꓲ ꓢꓷꓸ ꓡꓰ ꓕꓯ꓾ ꓬꓲˍ ꓟꓲ ꓠꓴ ꓪ ꓐꓱ ꓶ ꓠꓲꓹ ꓟ ꓫꓸ ꓡꓰꓳ꓿
50002027	ꓬꓲ ꓠꓽ ꓚꓵ ꓚꓵ ꓮꓽ ꓡ ꓫꓵꓻ ꓠ ꓛꓲ ꓠꓻ ꓗꓷꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓬꓲ ꓔꓯ ꓫꓱꓸ ꓤ ꓗꓷꓳ꓿ ꓬꓲ ꓔꓯˍ ꓡꓰꓽ ꓟꓽ ꓞꓲ꓾ ꓥꓪ ꓠꓲꓹ ꓟ ꓫꓸˍ ꓟ ꓕꓯ ꓢꓲ ꓠꓲꓹ ꓟ ꓫꓸˍ ꓟ ꓟꓽ ꓗꓷ ꓡꓰ ꓠꓹ ꓟ ꓥꓪ ꓔꓯˍ ꓟꓲ ꓪꓴ-ꓢ ꓫꓱꓸ ꓤ ꓢꓲ ꓬꓲ ꓔꓯ ꓓꓻ ꓡꓰ ꓝꓲꓳ꓿
50002028	ꓖꓳ ꓡꓱ ꓠꓬꓲ ꓠꓴ ꓪꓽ ꓬꓲ ꓔꓯ ꓝꓮꓲ ꓕꓲ ꓧꓪ ꓟꓳˍ ꓕꓯ ꓗꓹ ꓛꓲ ꓡꓰ ꓢꓲ꓾ ꓥꓪ ꓓꓵꓽ ꓙꓽ ꓪꓴꓽ ꓧꓶꓻˍ ꓟˍ ꓟꓲ ꓡꓳꓻ ꓡꓰ ꓠꓹ ꓟ ꓥꓪ ꓠꓬ ꓬꓲ ꓔꓯ ꓬꓲꓼ ꓡ ꓝꓲ ꓠ ꓟ ꓪꓻ ꓜꓲꓻ ꓠꓲꓹ ꓡꓱˍ ꓡꓳ꓿
50002029	ꓖꓳ ꓡꓱ ꓠꓬꓲ ꓢꓲ ꓒ ꓠꓯꓸꓼ ꓗꓪ ꓗꓹ ꓛꓲ ꓛꓲˍ ꓡꓰ ꓬꓲ ꓔꓯ ꓘꓳꓻ ꓣꓴ꓿ ꓕꓱ ꓡꓱ ꓡꓳ ꓫꓵꓽ ꓡꓽ ꓞꓳ ꓔꓯ ꓠꓽ ꓒꓵꓽ ꓙꓲꓽ ꓙꓳˍ ꓡꓳ꓿
50002030	ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓙꓲ-ꓢꓴ ꓟꓬꓱꓽ ꓑꓶ ꓓꓴ ꓮꓽ ꓡ ꓫꓵꓻ ꓗꓪ ꓛꓲ꓾ ꓠꓴ ꓪꓽ ꓥꓪ ꓔꓯ ꓣꓱꓽ ꓙ ꓟꓽ ꓡꓳꓼ ꓟ ꓗꓪ ꓐꓲ ꓡꓰ ꓝꓲ ꓠꓹ ꓟ ꓫꓵꓻ ꓗꓳ ꓑꓵꓺ ꓗꓷꓳ꓿
50003001	ꓝꓮꓲ ꓕꓲ ꓘꓶ ꓠꓬ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓢꓲ ꓒ ꓠꓯꓸꓼ ꓗꓪ ꓗꓹ ꓛꓲ꓿ ꓐꓯ ꓘꓶꓽ ꓕꓱ ꓟ ꓠꓴ ꓪꓽ ꓔꓯ ꓥꓪ ꓝꓮꓲ ꓐꓳ ꓖꓶ ꓠꓹ ꓟ ꓥꓪ ꓐꓱ ꓶ ꓫꓸ ꓟ ꓟꓽ ꓥ꓿ ꓥꓪ ꓕꓱ ꓡꓱ ꓐꓯˍ ꓟ ꓠꓬ ꓠꓴ ꓪꓽ ꓔꓯ ꓕꓶꓻ ꓡꓰ ꓝꓲ ꓠꓹ ꓟ ꓥ ꓡꓳ꓿
50003002	ꓶꓺˍ ꓟ ꓗ ꓫꓵ ꓟꓽ ꓓ ꓟ ꓞꓽ ꓛꓳ ꓝꓲ ꓠꓲꓹ ꓫꓵˍ ꓟ꓾ ꓥꓶˍ ꓟ ꓟꓬꓱꓽ ꓬꓰ ꓢꓴ ꓮꓸ ꓠꓽ ꓖꓳ ꓕꓲ ꓧꓳꓽ ꓔꓯ ꓤ ꓟꓳ꓿
50003003	ꓪꓴ-ꓢ ꓦ ꓗꓪ ꓐꓰ ꓪꓴꓸ ꓓꓵ ꓕꓱꓼ ꓢꓲ꓾ ꓙꓲ-ꓢꓴ ꓬꓰ-ꓢꓴ ꓔꓯ ꓪꓽ ꓪꓴꓽ ꓘꓳꓹ ꓢꓲ ꓠꓬꓲ꓾ ꓧꓪꓽ ꓖꓳ ꓓꓱ ꓗꓪ ꓟ ꓞꓳ ꓚꓱꓹ ꓪꓽ ꓚꓱꓹ ꓔꓯ ꓟꓽ ꓦ ꓡꓱ ꓢꓴ ꓣꓳꓽ ꓠꓬ ꓶꓺ ꓔ ꓢꓴ ꓬꓲ ꓚꓵ ꓟ ꓥ ꓡꓳ꓿
50003004	ꓧꓪꓽ ꓖꓳ ꓓꓱ ꓗꓪ ꓟ ꓞꓳ ꓚꓱꓹ ꓪꓽ ꓚꓱꓹ ꓔꓯ ꓠꓱꓸ ꓐꓯꓼ ꓢꓴ ꓦ ꓡꓱ ꓐꓳ ꓓꓻˍ ꓟ ꓙꓳˍ ꓕꓯ ꓠꓽ꓾ ꓥꓪ ꓪꓻ ꓜꓲꓻ ꓙꓳˍ ꓡꓳ꓿
50003005	ꓮ ꓡꓲꓳ ꓐꓯ ꓠꓬ ꓥꓪ ꓠꓽ ꓬꓲ-ꓢꓷ-ꓡꓰ ꓕꓲ ꓫꓵꓽ꓾ ꓐꓰ-ꓠꓬ-ꓟꓲ ꓕꓲ ꓪꓳꓼ ꓟ ꓦꓲ-ꓐꓱ-ꓣꓴ ꓡꓽ ꓞꓳ ꓚꓵ ꓥ ꓢꓲ꓾ ꓦꓰꓼ ꓠꓬꓲ ꓕꓲ ꓠꓬꓲ ꓗꓪ ꓶꓺˍ ꓟ ꓗ ꓫꓵ ꓟꓶ ꓗꓷ ꓢꓴ ꓥꓳ꓿ ꓙꓵꓽ ꓗ ꓔꓯ ꓟꓳꓸ ꓐꓯˍ ꓠꓬ꓾ ꓥꓪ ꓠꓽ ꓒ-ꓡꓲ-ꓢꓷ ꓡꓽ ꓞꓳ ꓥ ꓡꓳ꓿
50003006	ꓠꓲꓹ ꓟ ꓡꓱˍ ꓟ ꓔꓯꓸ ꓟꓳꓸ ꓐꓯˍ ꓠꓬ꓾ ꓥꓪ ꓠꓽ ꓘꓴ ꓜꓲ ꓞꓳ ꓔꓯ ꓗꓸ ꓧꓪ ꓢꓴ ꓥ ꓢꓲ꓾ ꓙꓵꓽ ꓗ ꓗꓪ ꓔꓱꓹ ꓜꓳꓽˍ ꓟ ꓔꓯ ꓟꓳꓸ ꓐꓯˍ ꓠꓬ ꓓꓰ ꓖꓴ ꓟꓽ ꓙꓳ ꓢꓴ ꓥ ꓡꓳ꓿
50003007	ꓖꓳ ꓡꓱ ꓥ ꓟꓲ ꓧꓶꓸ ꓕꓯ ꓥꓪ ꓐꓱ ꓶ ꓙꓲ ꓖꓴ ꓙꓳˍ ꓡꓳ꓾ ꓐꓰ ꓓꓵꓽ ꓙꓽ ꓔ ꓟ ꓔꓯ ꓠꓬ꓾ ꓮ ꓟꓶ ꓠꓽ ꓥꓪ ꓡꓰ ꓙꓲ-ꓢꓴ ꓐꓱ ꓶ ꓒꓲꓼ ꓬꓰ ꓓꓴ ꓚꓬꓹ ꓗꓷꓳ꓿
50003008	ꓚꓵ ꓚꓵ ꓙꓲ-ꓢꓴ ꓬꓰ-ꓢꓴ ꓥꓪ ꓢꓲ ꓒꓽ ꓔꓯ ꓢꓷꓸˍ ꓟ ꓠꓬ ꓮꓸ ꓓꓲꓽ ꓒꓵꓽˍ ꓟ ꓥ ꓠꓬꓲ꓾ ꓥꓪ ꓠꓬ ꓮꓽ ꓙꓵ ꓡꓱS ꓒꓲꓼ ꓬꓰ ꓓꓴ ꓚꓬꓹ ꓗꓷꓳ꓿ ꓥꓪ ꓠꓬ ꓙꓲ-ꓢꓴ ꓟꓶ ꓡꓰ ꓠꓹ ꓟ꓾ ꓬꓲ ꓐꓱ ꓶ ꓥꓪ ꓮꓽ ꓙꓵ ꓡꓱS ꓑꓹ ꓒꓲꓼ ꓗꓷ ꓢꓲ꓾ ꓡꓳ ꓗꓷ ꓓꓴˍ ꓡꓰꓽ ꓚꓬꓹ ꓔ ꓡꓳ꓿
50003009	ꓕꓱ ꓟ ꓠꓬ ꓥꓪ ꓠꓽ ꓬꓲ ꓠꓯS ꓗꓪ ꓔꓬ ꓢꓴ ꓒꓬꓱꓼ ꓡ ꓢꓲ꓾ ꓙꓵꓽ ꓗ ꓗꓪ ꓐꓰ ꓡꓻˍ ꓟ ꓚꓲ ꓛꓬ ꓔꓱꓹ ꓜꓳꓽˍ ꓟ ꓟꓽ ꓥ ꓥ꓾ ꓙꓲ-ꓢꓴ ꓔꓯ ꓙꓵꓻˍ ꓟ ꓗꓪ ꓐꓰ ꓟꓶˍ ꓟ ꓔꓱꓹ ꓜꓳꓽˍ ꓟ ꓥ ꓡꓳ꓿ ꓔꓱꓹ ꓜꓳꓽˍ ꓟ ꓕꓱ ꓟ ꓠꓬ꓾ ꓙꓵꓻ ꓠꓲꓹ ꓑꓶꓸ ꓓꓴ ꓪꓴ-ꓢ ꓗꓪ ꓐꓰ ꓟꓶˍ ꓟ ꓥ ꓡꓳ꓿
50003010	ꓥꓪ ꓠꓬ ꓙꓲ-ꓢꓴ ꓔꓯ ꓢꓷꓸ ꓡꓰ ꓢꓲ꓾ ꓬꓲ ꓢꓯꓸ ꓬꓲꓼ ꓡ ꓟ ꓪꓽ ꓠꓬꓲˍ ꓟ ꓐꓰ꓾ ꓬꓲ ꓫꓸ ꓙꓵꓻˍ ꓟ ꓔꓯˍ ꓟꓲ ꓑꓯꓹ ꓟꓶ ꓡꓰ ꓢꓲ ꓠꓬꓲ꓾
50003011	ꓬꓲ ꓫꓵꓻˍ ꓟ ꓒꓬꓱꓽ ꓥꓪ ꓶꓻ ꓡꓰ ꓗꓸ ꓠꓯ꓾ ꓥꓪˍ ꓟꓲ ꓫꓵꓻˍ ꓟ ꓗꓪ ꓐꓰ ꓢꓯꓸˍ ꓟ ꓗꓪ ꓓꓵꓽ ꓡꓰ ꓟꓶ ꓠꓹ ꓟ ꓥꓪ ꓥꓳ ꓡꓳꓸ ꓔꓬ ꓡꓳ꓿
50003012	ꓥꓪ ꓠꓬ ꓮ ꓟꓶˍ ꓡꓰ ꓟꓶ ꓡꓰꓳ꓾ ꓮ ꓟꓶˍ ꓡꓰ ꓜꓳꓽ ꓓꓰ ꓡꓰꓳ꓾ ꓐꓯˍ ꓟ ꓠꓽ ꓟꓽ ꓥ꓿ ꓙꓲ-ꓢꓴ ꓬꓰ-ꓢꓴ ꓠꓬ ꓥꓪ ꓔꓯ ꓡꓯꓼ ꓫꓴ ꓟꓶ ꓡꓰ ꓝꓲ ꓠꓲꓹ ꓫꓵ ꓢꓲ ꓥꓪ ꓔꓯ ꓚꓬꓴ ꓗꓷ ꓠꓬꓲ꓾ ꓥꓪ ꓠꓬ ꓡꓯꓼ ꓫꓴ ꓖꓳ ꓟ ꓟꓶ ꓡꓰ ꓠꓹ ꓟ ꓥꓳ ꓡꓳꓸ ꓢꓲ ꓔꓷꓹ ꓙꓰ ꓔꓬ ꓟ ꓥ ꓡꓳ꓿
50003013	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓥꓪ ꓠꓬ ꓟꓶ ꓗꓷꓳ꓾ ꓐꓰ ꓟꓽ ꓚꓬꓹ ꓢꓰ꓿ ꓖꓳ ꓡꓱ ꓥ ꓟꓲ ꓥꓪ ꓠꓽ ꓕꓲ ꓫꓵꓽˍ ꓡꓰ ꓬꓰˍ ꓡꓳ꓿ ꓗꓸ ꓠꓯꓸ ꓢꓲ ꓟ ꓔꓯ ꓟꓲ ꓡꓰ ꓢꓲ꓾ ꓟꓲꓸ ꓙꓬꓽ ꓔꓯ ꓟꓳꓸ ꓡꓯꓼ ꓢꓲ ꓠꓬꓲ꓾
50003014	ꓪꓴ-ꓢ ꓡꓰ ꓕꓯꓽ ꓢꓲ ꓗꓪ ꓐꓰ ꓙꓲ-ꓢꓴ ꓠꓯꓸꓼ ꓗꓪ ꓥꓪ ꓔꓯ ꓘꓴꓻˍ ꓟ ꓡꓯꓼ ꓫꓴ ꓟꓶ ꓠꓹ ꓟ꓾ ꓥꓪ ꓠꓬ ꓧꓪꓸ ꓡꓰ ꓖꓴ ꓔꓯ ꓟꓳꓸ ꓑꓵꓺ ꓙꓰ ꓔꓬ ꓡꓳ꓿
50003015	ꓖꓳ ꓡꓱ ꓠꓬꓲ ꓣꓳꓽ ꓦ ꓗꓪ ꓪꓴꓽ ꓓꓰ ꓡꓰ ꓢꓴ ꓗꓳꓺ ꓡꓳ ꓗꓪ ꓠꓬ ꓕꓱ ꓡꓱ ꓫꓵꓽ ꓠꓲꓹ ꓟ ꓣꓱꓽ ꓡꓯ꓿ ꓠꓱꓸ ꓐꓯꓼ ꓕꓲ ꓫꓵꓽ ꓫꓵ ꓔꓯ ꓟꓳꓸ ꓠꓴ ꓪꓽ ꓓꓵꓽ ꓙˍ ꓟ ꓟꓽ ꓫꓱꓸ ꓓꓴ ꓙꓳˍ ꓠꓬ꓾ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓬꓲ ꓠꓲꓹ ꓡꓶꓽ ꓟꓳꓸ ꓖꓶ ꓡ ꓥꓳ꓿
50003016	ꓬꓲ ꓡꓰ꓾ ꓣꓳ ꓘꓳ ꓣꓴ ꓟꓶ ꓗꓷ ꓟ ꓟꓬ ꓛꓲ ꓕꓶꓻ ꓕꓶˍ ꓡꓰ ꓣꓴ ꓔ ꓢꓲ ꓞꓳ ꓙꓳꓻ ꓡꓯ꓿
50003017	ꓬꓲꓼ ꓠꓬꓲ ꓐꓴꓳ꓾ ꓥꓪ ꓠꓴꓽ ꓡꓰ ꓟꓸ ꓖꓶꓽ ꓗꓷ ꓟ ꓡꓰ ꓐꓰ ꓛꓳ ꓔꓬ ꓢꓴ ꓔꓯ ꓬꓲ ꓜꓶ ꓡꓳꓸ ꓔ꓿ ꓠꓴ ꓪꓽ ꓠꓬ ꓕꓲ ꓛꓳꓺꓼ ꓐꓰ ꓥꓪ ꓔꓯ ꓔꓯꓺ ꓢꓳ ꓢꓴ ꓬꓰ ꓢꓲ ꓞꓳ ꓙꓳ ꓡꓯ꓿
50003018	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓡꓯꓼ ꓐꓳ ꓔꓶꓸ ꓓꓴ ꓔꓯ ꓛꓴꓽ ꓙꓳ ꓢꓴ ꓬꓰ ꓢꓲ ꓞꓳ ꓙꓳ ꓔꓬ ꓢꓴ ꓮꓽ ꓟꓬꓹ ꓙꓳˍ ꓡꓳ꓿ ꓬꓲ ꓪꓽ ꓬꓰˍ ꓟ ꓠꓴ ꓪꓽ ꓔꓯ ꓥꓪ ꓮꓽ ꓟꓬꓹ ꓧꓪꓹ ꓐꓯ ꓖꓶꓽ ꓗꓷꓳ꓿ ꓮ ꓟꓶˍ ꓟꓲ ꓥꓴ ꓠꓬꓲ ꓐꓰ ꓠꓴ ꓪꓽ ꓔꓯ ꓐꓯ ꓖꓶˍ ꓢꓰꓽ ꓥꓳ꓿
50003019	ꓬꓲ ꓪꓽ ꓢꓲꓺ ꓠꓬ ꓚꓲ ꓛꓬ ꓦꓰꓼ ꓟ ꓥ ꓢꓲ꓾ ꓫꓸ ꓔꓳ ꓓꓴ ꓔꓯ ꓠꓬ ꓘꓶꓽ ꓘ ꓓꓴ ꓚꓬꓹ ꓢꓲ ꓠꓬꓲ꓾ ꓟꓲ ꓠꓯ ꓗꓪ ꓟ ꓔꓯˍ ꓡꓰ ꓠꓲꓹ ꓥꓳˍ ꓠꓬꓲ꓾ ꓬꓲ ꓪꓽ ꓠꓽ ꓐꓬ ꓡꓰˍ ꓟ ꓗꓪ ꓡꓳꓹ ꓬꓰˍ ꓥꓳ꓿
50003020	ꓖꓳ ꓡꓱ ꓥ ꓟꓲ ꓣꓳ ꓠꓽ ꓟꓴꓽ ꓗꓪ ꓗꓪ ꓟ ꓑ ꓫꓬꓼ ꓥ ꓢꓲ꓾ ꓠꓬꓱꓻ ꓗꓪ ꓐꓰ ꓡꓻ ꓠꓹ ꓟ ꓚꓬꓴ ꓢꓲ ꓒ ꓕꓲ ꓣꓳ ꓔꓯ ꓡꓳꓺ ꓠꓬꓹ ꓔꓬ ꓟ ꓥ ꓡꓳ꓿ ꓬꓲ ꓠꓬ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓥ ꓡꓳ꓿
50003021	ꓬꓲ ꓡꓰ ꓙꓳˍ ꓟ ꓥ ꓕ ꓑꓳꓸ ꓬꓲ ꓚꓲ ꓛꓬ ꓙꓵꓽˍ ꓟ ꓠꓯꓸ ꓘꓪ ꓗꓷ ꓡꓰ ꓝꓲˍ ꓟ ꓢꓯꓼ ꓔꓯ ꓛꓳ ꓢꓲ꓾ ꓣꓳ ꓟꓽ ꓒꓵꓽ ꓟ ꓖꓳ ꓓꓱ ꓔꓯ ꓠꓬ ꓬꓲ ꓐꓬꓱꓼ ꓡꓱꓼ ꓡꓱꓼ ꓟ ꓖꓳ ꓓꓱ ꓒꓬꓱꓽˍ ꓡꓰ ꓐꓰ ꓑꓶꓸ ꓡꓰ ꓝꓲˍ ꓥꓳ꓿
50004001	ꓖꓳ ꓡꓱ ꓠꓬꓲ ꓥꓪ ꓠꓲꓹ ꓠꓵ ꓢꓲ ꓢꓲꓼ ꓙꓬ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓗꓹ ꓛꓲ ꓓꓴˍ ꓐꓰ ꓟꓬꓱ ꓓꓳꓽ ꓪꓴꓸ ꓛꓴꓽ ꓥ ꓟ ꓥꓪ ꓠꓲꓹ ꓠꓵ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓢꓲ ꓒ ꓠꓯꓸꓼ ꓗꓪ ꓕꓱ ꓡꓱ ꓦꓰꓼ ꓕꓶꓻ ꓞ꓿
50004002	ꓬꓴ-ꓪ-ꓔꓲˍ ꓐꓰ ꓢꓶ-ꓔꓴ-ꓚꓲ ꓔꓯˍ ꓟꓲ ꓥꓪ ꓘꓶꓸ ꓖꓶˍ ꓠꓬꓲ꓾ ꓢꓲ ꓒ ꓠꓯꓸꓼ ꓗꓪ ꓕꓲ ꓠꓲꓹ ꓟˍ ꓡꓰꓽ ꓬꓰ꓿
50004003	ꓚꓵ ꓚꓵ ꓥꓪˍ ꓐꓰ ꓕꓲ ꓛꓳꓺꓼ ꓔꓱꓹˍ ꓟ ꓟꓬꓱꓽ ꓬꓰ ꓛꓳꓽ ꓒꓯꓹꓳ꓾ ꓤꓽ ꓟꓶ ꓤ ꓕꓱ ꓠꓬꓲꓽ ꓣꓳ ꓔꓯ ꓬꓰ ꓙ ꓠꓹ ꓟ ꓠꓴ ꓔꓯˍ ꓟꓲ ꓓꓰꓽˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓥꓪˍ ꓐꓰ ꓕꓲ ꓛꓳꓺꓼ ꓶꓼ ꓓꓳ ꓫꓱꓹ ꓓꓳ ꓗꓪ ꓢꓯꓼ ꓕꓵꓼ ꓪꓴꓽ ꓧꓶꓻ ꓢꓴ ꓥ ꓡꓳ꓿ ꓝꓮꓲ ꓗꓷ-ꓡꓲ-ꓟꓰˍ ꓐꓰ ꓠꓱꓸ ꓐꓯꓼ ꓟꓬꓱꓽ ꓬꓰ ꓛꓳꓽ ꓒꓯꓹ ꓐꓴˍ ꓟꓲ ꓥꓪ ꓙꓳˍ ꓡꓳ꓿ ꓬꓲ ꓪꓽ ꓟꓬꓱꓺ ꓠꓬ ꓢꓯꓼ ꓟꓬ ꓕꓳ ꓶ ꓗꓪ ꓓꓯꓹ ꓡꓳ꓿
50004004	ꓮ ꓕꓯˍ ꓟꓲ ꓢꓲ ꓒ ꓠꓯꓸꓼ ꓗꓪ ꓗꓹ ꓛꓲ ꓔꓬ꓾ ꓗꓹ ꓛꓲ ꓔꓬ꓾ ꓐꓰ ꓥꓪ ꓝꓮꓲ ꓐꓯˍ ꓥꓳ꓿
50004005	ꓠꓴ ꓪꓽ ꓠꓲꓹ ꓟ ꓠꓴꓽˍ ꓟ ꓠꓬ ꓞꓳ ꓤ ꓮꓽ ꓙꓵ ꓡꓰ ꓡꓳꓸ ꓓꓳ ꓡ ꓝꓲ꓿ ꓢꓲ ꓒ ꓠꓬ ꓣꓳ ꓒ ꓕꓲꓺꓼ ꓗꓪ ꓔꓬ ꓡꓳ꓿
50004006	ꓮꓸ ꓫꓵ ꓗꓪˍ ꓟꓲ ꓟꓽ ꓙꓽ ꓫꓸ ꓫꓸ꓾ ꓪꓽ ꓘꓴˍ ꓟ ꓐꓰ꓾ ꓶꓼ ꓓꓰꓽˍ ꓟ ꓐꓰ꓾ ꓫꓸ ꓟꓳˍ ꓟ ꓡꓰ ꓠꓴ ꓪꓽ ꓓꓰꓽˍ ꓟ ꓪꓴ-ꓢ ꓔꓯ ꓢꓷꓸ ꓡꓰ ꓝꓲ꓿
50004007	ꓖꓳ ꓡꓱ ꓢꓲ ꓙꓽ ꓜꓲꓼˍ ꓟ ꓥ ꓕ ꓑꓳꓸ ꓕꓯ ꓢꓲ ꓘꓳꓻ ꓙꓰˍ ꓟ ꓪꓴ-ꓢ ꓬꓲ ꓢꓲ ꓡꓲ ꓟ ꓠꓬ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ꓾ ꓠꓴ ꓪꓽ ꓠꓲꓹ ꓟ ꓐꓰ ꓠꓴ ꓪꓽ ꓓꓵꓽ ꓙˍ ꓟ ꓔꓯ ꓔꓺ ꓙ ꓡꓳꓸ ꓙˍ ꓥꓳ꓿
50004008	ꓝꓮꓲ ꓕꓲ ꓘꓶ ꓠꓬ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓔꓱꓹˍ ꓟ ꓮꓸ ꓫꓵ ꓥ ꓟꓲ꓾ ꓒꓵꓽ ꓠꓯꓹ ꓟ ꓮꓸ ꓫꓵ ꓥ ꓟꓲ꓾ ꓜꓳꓽ ꓓꓰꓺ ꓟ ꓮꓸ ꓫꓵ ꓥ ꓟꓲ꓾ ꓢꓲꓽ ꓫꓬꓻ ꓟ ꓮꓸ ꓫꓵ ꓥ ꓟꓲ꓾ ꓘꓳꓻ ꓣꓴ ꓓꓻ ꓟ ꓮꓸ ꓫꓵ ꓥ ꓟꓲ꓾ ꓙꓲꓻˍ ꓟ ꓟꓬꓱ ꓓꓳꓽ ꓙꓳˍ ꓟ ꓮꓸ ꓫꓵ ꓥ ꓟꓲ꓾ ꓙꓲꓻ ꓓꓰ ꓡꓰ ꓟ ꓐꓰ ꓫꓱꓸ ꓖꓶ ꓒꓵꓽˍ ꓟ ꓮꓸ ꓫꓵ ꓙꓳˍ ꓠꓬ꓾ ꓕꓱ ꓡꓱ ꓡꓳ ꓫꓵꓽ ꓔꓯ ꓓꓵꓽ ꓙꓽ ꓔ꓿
50004009	ꓥꓪ ꓗꓪ ꓐꓰ ꓠꓴ ꓪꓽ ꓢꓳ ꓟꓶ ꓟ ꓐꓰ꓾ ꓘꓳꓻ ꓣꓴ ꓟꓶ ꓟ ꓐꓰ꓾ ꓑ ꓙꓽ ꓗꓷ ꓟ ꓐꓰ ꓡꓳꓸ ꓟꓳꓻ ꓗꓷ ꓟ ꓕꓱ ꓟꓬ ꓫꓵꓽ ꓠꓴ ꓪꓽˍ ꓟꓲ ꓬꓰ꓿ ꓖꓳ ꓡꓱ ꓠꓬ ꓢꓲ ꓡꓲ ꓟ ꓖꓶ ꓢꓴ ꓪꓴ-ꓢ ꓠꓽ ꓠꓴ ꓪꓽˍ ꓐꓰ ꓕꓲ ꓪꓺꓼ ꓔꓬ ꓥꓳ꓿
50004010	ꓕꓱ ꓟꓶ ꓛꓲ ꓗꓷ ꓡꓰ ꓥ ꓟꓲ꓾ ꓠꓴ ꓪꓽ ꓥꓪ ꓔꓯ ꓠꓲꓹ ꓟ ꓥꓳꓺˍ ꓟ ꓝꓮꓲ ꓕꓲ ꓧꓪꓹ ꓟꓳꓸ ꓖꓶ ꓓꓳ ꓡ ꓠꓬꓲ꓾ ꓢꓲ ꓒ ꓠꓯꓸꓼ ꓗꓪ ꓥꓪ ꓮꓽ ꓘꓶꓸ ꓗꓹ ꓛꓲˍ ꓡꓳ꓿ ꓧꓶꓸ ꓕꓯˍ ꓡꓰ ꓠꓴ ꓪꓽ ꓠꓬ ꓚꓵ ꓚꓵ ꓥꓪ ꓔꓯ ꓠꓲꓹ ꓟ ꓥꓳꓺˍ ꓟ ꓥꓪ ꓢꓷꓸˍ ꓡꓳ꓿ ꓖꓳ ꓡꓱ ꓥ ꓟꓲ ꓠꓴ ꓪ ꓥꓪ ꓔꓯ ꓬꓰ ꓙ ꓠꓹ ꓟ ꓬꓲ ꓑꓶꓸ ꓟꓽ ꓪ꓿
50004011	ꓥꓪ ꓠꓬ ꓣꓱꓽ ꓟꓽ ꓡꓳꓼ ꓠꓬꓲ ꓐꓯˍ ꓟ ꓟꓽ ꓥ꓿ ꓮ ꓡꓲꓳ ꓐꓯ ꓠꓬ ꓥꓪ ꓮ ꓡꓲ ꓔꓬ ꓠ ꓗꓷ ꓡꓰˍ ꓟꓲ ꓠꓲꓹ ꓘꓪꓽ ꓫꓵ ꓠꓹ ꓟ ꓥꓪ ꓢꓳ ꓟꓶ ꓡꓰꓳ꓿
50004012	ꓣꓱꓽ ꓟꓽ ꓡꓳꓼ ꓟ ꓗꓪ ꓮ ꓡꓲ ꓞꓳ ꓙꓳ ꓠꓹ ꓟ ꓐꓰ꓾ ꓣꓱꓽ ꓖꓴ ꓟꓽ ꓓ ꓟ ꓗꓪ ꓮ ꓡꓲ ꓐꓰ ꓞꓳ ꓙꓳ ꓠꓹ ꓟ ꓥꓪ ꓢꓷꓸ ꓡꓰꓳ꓿ ꓐꓳ ꓡ ꓥ ꓟꓲ꓾ ꓟꓷꓼ ꓡ ꓥ ꓟꓲ꓾ ꓮꓽ ꓟꓬꓹ ꓙꓳˍ ꓟꓲ꓾ ꓣꓱꓽ ꓟꓽ ꓡꓳꓼˍ ꓟꓲ꓾ ꓮ ꓡꓲ ꓗꓷ ꓡꓰˍ ꓟꓲ꓾ ꓮꓸ ꓫꓵ ꓗꓪˍ ꓟꓲ꓾ ꓮ ꓡꓲ ꓐꓰ ꓞꓳ ꓙꓳ ꓠꓹ ꓟ ꓚꓵ ꓘꓶꓽ ꓕꓱ ꓟ ꓥꓪ ꓢꓳ ꓟꓶ ꓡꓰꓳ꓿
50004013	ꓥꓪ ꓔꓯ ꓢꓯꓼ ꓧꓳꓽ ꓖꓶ ꓡ ꓢꓴ ꓬꓲ ꓗꓪ ꓐꓰ ꓮꓸ ꓫꓵˍ ꓟꓲ ꓥꓪ ꓬꓰ ꓐ ꓡ ꓡꓳ꓿
50004014	ꓖꓳ ꓡꓱ ꓥ ꓟꓲ ꓥꓪ ꓫꓸ ꓙꓵꓻˍ ꓟ ꓗꓪ ꓠꓴ ꓪꓽ ꓑꓯꓹ ꓡꓯꓽ ꓘꓳˍ ꓟ ꓕꓱ ꓟ ꓠꓬ꓾ ꓠꓴ ꓪꓽ ꓙꓲꓻˍ ꓟ ꓬꓰˍ ꓟ ꓥ ꓡꓳ꓿
50004015	ꓒꓲ-ꓡꓲ-ꓒꓲ ꓢꓴꓳ꓾ ꓶꓼ ꓓꓳ ꓫꓱꓹ ꓓꓳ ꓚ ꓪꓴꓸ ꓔꓴˍ ꓟ ꓗꓪ꓾ ꓥꓪ ꓠꓬ ꓟ-ꓢꓲ-ꓓꓳ ꓗꓪ ꓐꓰ ꓓꓳ ꓙꓰˍ ꓕꓯ꓾ ꓟꓬꓱꓽ ꓕꓱ ꓟ ꓗꓪ ꓠꓴ ꓪꓽ ꓟꓽ ꓥ ꓠꓬ ꓥꓪˍ ꓐꓰ ꓑꓯꓹ ꓡꓯꓽ ꓘꓳˍ ꓟ ꓠꓱꓸ ꓐꓯꓼ ꓘꓴ ꓜꓲ ꓞꓳ ꓟꓽ ꓙꓳ ꓟ ꓠꓴ ꓪꓽ ꓢꓷꓸˍ ꓡꓳ꓿
50004016	ꓕꓰ-ꓢ-ꓡꓳ-ꓠꓲ-ꓬ ꓗꓪ ꓔꓬ ꓕꓯꓽˍ ꓟꓲ꓾ ꓥꓪ ꓣꓱꓽ ꓬꓯꓼˍ ꓟ ꓗꓪ ꓠꓴ ꓪꓽ ꓡꓰ ꓕꓲ ꓧꓪꓹ ꓗꓸ ꓠꓯꓸ ꓕꓲ ꓧꓪꓹ ꓖꓶ ꓩꓴ ꓡꓺꓳ꓿
50004017	ꓥꓪ ꓠꓬ ꓠꓴ ꓪꓽ ꓡꓰ ꓖꓶ ꓡ ꓟ ꓔꓯ ꓧꓪˍ ꓟ ꓟꓽ ꓥ꓿ ꓟꓬꓽ ꓠꓬꓲ ꓠꓽ ꓠꓴ ꓪꓽ ꓶꓻ ꓡꓯꓼ ꓕꓳ ꓶ ꓗꓪ ꓬꓲ ꓐꓵꓽ ꓬꓲ ꓐꓶꓹ ꓟꓬꓽ ꓡ ꓠꓹ ꓟ ꓐꓱ ꓶ ꓥ ꓡꓳ꓿
50004018	ꓠꓴ ꓪꓽ ꓡꓰ ꓖꓶ ꓩꓴ ꓡ ꓟ ꓡꓯꓼ ꓫꓴ ꓠꓬ ꓬꓲ-ꓑ-ꓩꓴ-ꓓꓲ-ꓕꓴ ꓗꓪ ꓐꓰ ꓥꓪ ꓣꓴ ꓟꓶ ꓡꓰ ꓠꓬꓲ꓾ ꓥꓪ ꓠꓽ ꓣꓱꓽ ꓬꓯꓼˍ ꓟ ꓕꓯꓽ ꓢꓲˍ ꓟꓲ ꓙꓳ ꓡꓰꓳ꓿ ꓡꓯꓼ ꓫꓴ ꓕꓱ ꓟ ꓠꓬ ꓫꓳꓺ ꓠꓱˍ ꓟ ꓐꓵꓽ ꓥ ꓢꓲ꓾ ꓪꓴ-ꓢ ꓘꓳꓻ ꓣꓴ ꓠꓲꓹ ꓫꓵˍ ꓟ ꓐꓰ ꓠꓲꓹ ꓒꓴˍ ꓟ ꓔꓲ ꓓꓴ ꓥ ꓡꓳ꓿
50004019	ꓥꓪ ꓪꓴ-ꓢ ꓠꓽ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ꓾ ꓬꓲ ꓐꓬꓱꓼ ꓡꓱꓼ ꓡꓱˍ ꓟ ꓒꓵꓽ ꓶ ꓐꓳ ꓞꓹ ꓟ ꓔꓯ ꓛꓳ ꓢꓲ꓾ ꓠꓴ ꓪꓽ ꓣꓱꓽ ꓬꓯꓼ ꓟ ꓥ ꓕ ꓑꓳꓸ ꓖꓶ ꓐꓲ ꓡ ꓝꓲˍ ꓥꓳ꓿
50004020	ꓣꓳꓽ ꓐꓹ ꓐ ꓪꓴ-ꓢ ꓔꓯ ꓕꓲ ꓞꓲꓼ ꓕꓲ ꓑ ꓟꓬꓱ ꓓꓳꓽ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
50004021	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓔꓬ ꓟ ꓢꓲ ꓚꓰꓸ ꓔ ꓢꓴ ꓮꓽ ꓙꓵ ꓔꓯ ꓥꓪ ꓐꓱ ꓶ ꓒꓵꓽ ꓗꓹ ꓬꓰ ꓖꓶ꓿ ꓥꓪˍ ꓐꓰ ꓕꓲ ꓪꓺꓼ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴ ꓡꓰ ꓠꓴ ꓪꓽ ꓔꓯ ꓒꓵꓽ ꓗꓹ ꓬꓰ ꓩꓴ ꓡ ꓡꓳ꓿
50004022	ꓕꓻˍ ꓔꓬ ꓟ ꓪꓴ-ꓢ ꓦ ꓡꓱ ꓢꓴ ꓐꓴ ꓮꓽ ꓙꓵ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓢꓲ-ꓢ ꓙ ꓗꓪ ꓔꓬ ꓢꓴ ꓡꓰ ꓪꓻ ꓜꓲꓻ ꓒꓵꓽ ꓗꓹ ꓬꓰ ꓩꓴ ꓡ ꓡꓳ꓿
50004023	ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽ ꓐꓰ ꓕꓲ ꓪꓺꓼ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
51001001	ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ ꓙꓲ-ꓢꓴ ꓬꓰ-ꓢꓴ ꓬꓲ ꓝꓲ ꓓꓴ ꓬꓰˍ ꓟ ꓒꓳ-ꓡꓳ ꓥꓪˍ ꓐꓰ꓾ ꓣꓳꓽ ꓠꓬꓲ ꓤꓽ ꓕꓲ-ꓟꓳ-ꓕꓲ-ꓪꓴ ꓡꓰ꓾
51001002	ꓗꓳ-ꓡꓳ-ꓫꓲ ꓗꓪ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓟ ꓪꓴ-ꓢ ꓔꓯ ꓦ ꓡꓱ ꓢꓴ ꓐꓴˍ ꓐꓰ ꓦ ꓡꓱ ꓐꓳˍ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓣꓳꓽ ꓐꓹ ꓐ ꓪꓴ-ꓢ ꓗꓪ ꓐꓰ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
51001003	ꓥꓪ ꓠꓴꓽ ꓠꓬ ꓠꓴ ꓪꓽ ꓐꓱ ꓶ ꓮ ꓕꓯˍ ꓟꓲ ꓪꓽ ꓘꓴ ꓢꓲ꓾ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓐꓹ ꓐ ꓪꓴ-ꓢ ꓔꓯ ꓫꓸ ꓟꓳ ꓔꓬ ꓥꓳ꓿
51001004	ꓕꓱ ꓟ ꓠꓬ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓙꓵꓻ ꓠꓲꓹ ꓙꓳˍ ꓟ ꓐꓰ꓾ ꓦ ꓡꓱ ꓢꓴ ꓐꓴ ꓮꓽ ꓙꓵ ꓐꓱ ꓶ ꓠꓴ ꓪꓽ ꓠꓵ ꓠꓲꓹ ꓙꓳˍ ꓟ ꓥꓪ ꓠꓴꓽ ꓑ ꓙꓽ ꓗꓷ ꓢꓲ꓾
51001005	ꓟꓴꓽ ꓗꓪ ꓕꓯꓽ ꓢꓲ ꓗꓪ ꓠꓴ ꓪꓽ ꓐꓱ ꓶ ꓫꓺ ꓗꓶ ꓔ ꓟ ꓥꓳ ꓡꓳꓸ ꓓꓴ ꓗꓪ ꓐꓰ ꓡꓻˍ ꓟ ꓙꓵꓻ ꓠꓲꓹˍ ꓐꓰ ꓠꓵ ꓠꓲꓹ ꓑꓶꓸ ꓓꓴ꓾ ꓥꓪ ꓠꓴꓽ ꓠꓬ ꓮ ꓕꓯˍ ꓟꓲ ꓪꓴ-ꓢ ꓔꓯ ꓫꓸ ꓟꓳ ꓔꓬ ꓥꓳ꓿ ꓥꓳ ꓡꓳꓸ ꓓꓴ ꓓꓳꓽ ꓕꓱ ꓟ ꓠꓬ꓾ ꓠꓴ ꓪꓽ ꓔꓯ ꓚ ꓛꓲ ꓬꓰˍ ꓟ ꓔꓱꓹˍ ꓟ ꓶꓼ ꓓꓳ ꓫꓱꓹ ꓓꓳ ꓐꓯ ꓘꓶꓽ ꓗꓪ ꓐꓰ ꓠꓴ ꓪꓽ ꓑ ꓙꓽ ꓗꓷ ꓟ ꓥ ꓡꓳ꓿
51001006	ꓪꓴ-ꓢ ꓣꓱꓽ ꓛꓰ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓠꓴ ꓪꓽ ꓑ ꓙꓽ ꓗꓷ ꓢꓲ ꓔꓱꓹˍ ꓟ ꓔꓯ ꓠꓴ ꓪꓽ ꓙꓽ ꓜꓲꓼ ꓡꓰ ꓗꓸ ꓠꓯꓸ꓾ ꓠꓴ ꓪꓽ ꓗꓳꓺ ꓡꓳ ꓗꓪ ꓶꓼ ꓓꓳ ꓫꓱꓹ ꓓꓳ ꓬꓲ ꓢꓶꓽ ꓮꓽ ꓟꓬꓹ ꓓꓱꓼ ꓡ ꓟ ꓡꓰ ꓐꓰ꓾ ꓟꓵꓽ ꓗꓳꓹ ꓓꓵꓺ ꓓꓵ ꓗꓪˍ ꓟꓲ ꓶꓼ ꓓꓳ ꓫꓱꓹ ꓓꓳ ꓚ ꓒꓬꓱ ꓙꓰ ꓢꓲ꓾ ꓬꓲ ꓢꓶꓽ ꓮꓽ ꓟꓬꓹ ꓓꓱꓼ ꓡ ꓔꓬ ꓡꓳ꓿
51001007	ꓠꓴ ꓪꓽ ꓠꓬ ꓶꓼ ꓓꓳ ꓫꓱꓹ ꓓꓳꓽ ꓕꓱ ꓟ ꓔꓯ ꓥꓪ ꓠꓴꓽ ꓠꓲꓹ ꓠꓵˍ ꓟ ꓚꓳ ꓑꓸ ꓛꓳꓽ ꓒꓯꓹ ꓬꓲ-ꓑ-ꓩꓴ ꓗꓪ ꓐꓰ ꓑ ꓙꓽ ꓟꓶˍ ꓟ ꓥ ꓡꓳ꓿ ꓬꓲ ꓠꓬ ꓥꓪ ꓠꓴꓽ ꓐꓱ ꓶ ꓦ ꓡꓱ ꓐꓳˍ ꓟ ꓙꓲ-ꓢꓴ ꓟꓬꓱꓽ ꓬꓰ ꓢꓴ ꓥ ꓡꓳ꓿
51001008	ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓠꓴ ꓪꓽ ꓠꓵ ꓠꓲꓹ ꓙꓳˍ ꓟ ꓓꓳꓽ ꓕꓱ ꓟ ꓬꓲ ꓡꓰ ꓥꓪ ꓠꓴꓽ ꓔꓯˍ ꓟꓲ ꓐꓯ ꓖꓶ ꓡꓺꓳ꓿
51001009	ꓖꓳ ꓡꓱ ꓠꓬꓲ ꓥꓪ ꓠꓴꓽˍ ꓟꓲ ꓕꓱ ꓟ ꓔꓯ ꓑ ꓙꓽ ꓗꓷ ꓕ ꓑꓳ꓾ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓦ ꓢꓷꓸ ꓠꓲꓹˍ ꓐꓰ ꓙꓽ ꓗꓴꓸ ꓠꓲꓹ ꓮꓽ ꓙꓵ ꓗꓪ ꓪꓴ-ꓢ ꓠꓲꓹ ꓡꓶꓽ ꓔꓯ ꓢꓷꓸˍ ꓟ ꓠꓲꓹ ꓟ ꓐꓲ ꓡꓰ ꓝꓲ ꓠꓹ ꓟ꓾ ꓟꓽ ꓠꓽ ꓠ ꓠꓴ ꓪꓽ ꓐꓱ ꓶ ꓪꓽ ꓘꓴ ꓙ ꓔꓬ ꓥꓳ꓿
51001010	ꓕꓱ ꓟ ꓠꓬ ꓠꓴ ꓪꓽ ꓠꓽ ꓢꓲ ꓒꓽ ꓠꓵꓻˍ ꓟ ꓡꓰ ꓐꓰ ꓞꓳ ꓙꓳ ꓐ ꓡ ꓢꓲ꓾ ꓮ ꓕꓯˍ ꓟꓲ ꓬꓲ ꓠꓲꓹ ꓡꓶꓽ ꓛꓳ ꓐ ꓡ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓠꓬ ꓠꓴ ꓪꓽ ꓠꓽ ꓙꓲꓻˍ ꓟ ꓟꓬꓱꓽ ꓮꓽ ꓙꓵˍ ꓐꓰ꓾ ꓪꓴ-ꓢ ꓔꓯ ꓢꓷꓸˍ ꓟ ꓗꓪ ꓪꓴꓽ ꓡ ꓟꓴ ꓡ ꓠꓹ ꓟ ꓪꓽ ꓘꓴ ꓔꓬ ꓥꓳ꓿
51001011	ꓖꓳ ꓡꓱ ꓢꓲ꓾ ꓪꓴ-ꓢ ꓡꓰ ꓬꓲ ꓐꓬꓱꓽ ꓡꓱꓼˍ ꓟ ꓐꓰ ꓪꓽ ꓠꓬꓲˍ ꓟ ꓢꓯꓼ ꓗꓪ ꓐꓰ ꓠꓴ ꓪꓽ ꓔꓯ ꓢꓯꓼ ꓙꓳ ꓡ ꓝꓲ ꓢꓲ꓾ ꓠꓴ ꓪꓽ ꓠꓬ ꓮꓸ ꓫꓵ ꓗꓪˍ ꓟꓲ ꓠꓲꓹ ꓟ ꓫꓵ ꓢꓲ ꓠꓬꓲ꓾ ꓜꓲꓽ ꓘꓴ ꓠꓲꓹ ꓣꓱꓽ ꓐ ꓡ ꓠꓹ ꓟ ꓐꓰ꓾
51001012	ꓠꓴ ꓪꓽ ꓔꓯ ꓠꓬ ꓠꓬꓲ ꓟꓳꓻ ꓓꓴ ꓗꓪ ꓔꓬ ꓟ ꓦ ꓡꓱ ꓢꓴ ꓐꓴ ꓡꓯꓼ ꓪ ꓔꓯ ꓑꓯꓹ ꓟꓶ ꓒꓵꓽ ꓢꓴ ꓒꓬꓱꓼ ꓡ ꓝꓲˍ ꓠꓬꓲ꓾ ꓗꓹ ꓛꓲ ꓠꓲꓹ ꓡꓰ ꓐꓹ ꓐ ꓪꓴ-ꓢ ꓔꓯ ꓫꓸ ꓟꓳ ꓔꓬ ꓥꓳ꓿
51001013	ꓬꓲ ꓡꓰ ꓠꓯ ꓞꓲꓹ ꓟ ꓬꓲ ꓪꓽ ꓠꓬꓲˍ ꓟ ꓙꓵꓽ ꓪ ꓗꓪ ꓐꓰ ꓣꓳꓽ ꓔꓯ ꓚꓬꓴ ꓓꓳ ꓡ ꓢꓲ꓾ ꓬꓲ ꓠꓲꓹ ꓠꓵˍ ꓟ ꓮ ꓐꓲ ꓬꓲ ꓗꓴꓷ ꓗꓪ ꓣꓳ ꓔꓯ ꓧꓳꓽ ꓓꓵ ꓡꓰ ꓢꓲ ꓠꓬꓲ꓾
51001014	ꓙꓲ-ꓢꓴ ꓠꓯꓸꓼ ꓗꓪ ꓫꓴꓹ ꓣꓴˍ ꓟ ꓐꓰ ꓝꓴꓲ ꓖꓽ ꓖꓶˍ ꓟ ꓣꓳ ꓔꓯ ꓟꓶꓻ ꓡꓰ ꓝꓲꓳ꓿
51001015	ꓬꓰ-ꓢꓴ ꓠꓬ ꓟꓳꓻ ꓟꓽ ꓓ ꓟ ꓪꓴ-ꓢ ꓬꓲ ꓒꓬꓱꓽ ꓥ ꓢꓲ꓾ ꓚꓰꓼ ꓔ ꓟ ꓥ ꓕ ꓑꓳꓸ ꓧꓶꓸ ꓕꓯ ꓗꓪ ꓟ ꓥ ꓡꓳ꓿
51001016	ꓮ ꓡꓲꓳ ꓐꓯ ꓠꓬ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓗꓪ ꓐꓰ ꓚꓰꓼ ꓔ ꓟ ꓥ ꓡꓳ꓿ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓟ ꓥ ꓟꓲ꓾ ꓟꓲ ꓠꓯ ꓕꓯꓽ ꓢꓲ ꓗꓪ ꓟ ꓥ ꓟꓲ꓾ ꓟꓳꓻ ꓓꓻˍ ꓡꓳ ꓫꓵꓽ ꓥ ꓟꓲ꓾ ꓟꓳꓻ ꓟꓽ ꓓ ꓡꓳ ꓫꓵ ꓥ ꓟꓲ꓾ ꓥ ꓠꓬ ꓙꓵꓽ ꓠꓬꓲꓸ ꓕꓲ꓾ ꓥ ꓠꓬ ꓢꓲꓽ ꓒ ꓣꓱꓽ ꓢꓴ ꓐꓴ꓾ ꓥ ꓠꓬ ꓪꓴꓸ ꓓꓵ ꓣꓱꓽ ꓢꓴ ꓐꓴ꓾ ꓥ ꓠꓬ ꓙꓵꓽ ꓪ ꓣꓱꓽ ꓢꓴ ꓐꓴ ꓥ ꓟꓲ꓾ ꓮꓽ ꓙꓵ ꓠꓬ ꓬꓲ ꓗꓪ ꓐꓰ ꓬꓲ ꓐꓱ ꓶ ꓚꓰꓼ ꓔ ꓟ ꓥ ꓡꓳ꓿
51001017	ꓬꓲ ꓠꓬ ꓮꓸ ꓫꓵ ꓟꓽ ꓙꓳ ꓕꓯˍ ꓡꓰ ꓙꓳ ꓔꓬ ꓢꓲ꓾ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓠꓯꓸꓼ ꓗꓪ ꓥꓳꓺ ꓡꓯꓽ ꓘꓳ ꓞꓹ ꓡꓳ꓿
51001018	ꓘꓴ ꓜꓲ ꓞꓳ ꓠꓬ ꓬꓲ ꓖꓳ ꓓꓱꓽ ꓥ ꓢꓲ꓾ ꓬꓲ ꓠꓬ ꓘꓴ ꓜꓲ ꓞꓳ ꓬꓲ ꓪꓴꓸ ꓓꓵ ꓥ ꓡꓳ꓿ ꓝꓮꓲ ꓬꓲ ꓠꓬ ꓙꓳˍ ꓟ ꓥ ꓕ ꓑꓳꓸ ꓗꓪ ꓓꓽ ꓪꓴꓸ ꓒꓬꓱꓼ ꓡ ꓠꓹ ꓟ꓾ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓗꓷ ꓢꓴ ꓬꓲ ꓪꓴꓸ ꓕꓲ ꓣꓳ ꓟ ꓥ ꓡꓳ꓿
51001019	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓐꓲ ꓞꓹ ꓟ ꓮꓽ ꓙꓵ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓓꓯꓹ ꓠꓹ ꓟ ꓐꓹ ꓐ ꓪꓴ-ꓢ ꓠꓲꓹ ꓒꓴˍ ꓡꓳ꓿
51001020	ꓪꓴ-ꓢ ꓠꓬ ꓙꓲ-ꓢꓴ ꓗꓪ ꓐꓰ ꓙꓳˍ ꓟ ꓥ ꓕ ꓑꓳꓸ ꓔꓯ ꓬꓲ ꓚꓲ ꓛꓬˍ ꓐꓰ ꓧꓳꓹ ꓡꓰ ꓝꓲꓳ꓿ ꓟꓲ ꓠꓯ ꓕꓯꓽ ꓢꓲ ꓗꓪ ꓟ ꓥ ꓟꓲ꓾ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓟ ꓥ ꓟꓲ꓾ ꓙꓳˍ ꓟ ꓥ ꓕ ꓑꓳꓸ ꓔꓯ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓧꓳꓸ ꓡꓰ ꓟ ꓬꓰ-ꓢꓴ ꓫꓵꓽ ꓗꓪ ꓐꓰ ꓪꓴ-ꓢ ꓬꓲ ꓚꓲ ꓛꓬˍ ꓐꓰ ꓧꓳꓹ ꓡꓰ ꓝꓲꓳ꓿
51001021	ꓧꓶꓸ ꓕꓯ ꓠꓴ ꓪꓽ ꓠꓬ ꓥꓶˍ ꓟ ꓟꓬꓱꓽ ꓬꓰˍ ꓟ ꓑꓶꓸ ꓓꓴ ꓪꓴ-ꓢˍ ꓐꓰ ꓗꓳꓹ ꓞ ꓢꓲ꓾ ꓠꓴ ꓪꓽ ꓙꓽ ꓠꓲꓹ ꓗꓪ ꓬꓲꓸˍ ꓐꓰ ꓛꓴꓽ ꓙꓳ ꓢꓴ ꓬꓰ ꓗꓷˍ ꓟꓲ꓾
51001022	ꓮ ꓟꓶ ꓠꓽ ꓬꓰ-ꓢꓴ ꓫꓵꓻ ꓙ ꓗꓷ ꓟ ꓗꓪ ꓐꓰ ꓠꓴ ꓪꓽ ꓔꓯ ꓬꓲˍ ꓐꓰ ꓧꓳꓹ ꓡꓰ ꓝꓲꓳ꓿ ꓕꓱ ꓟ ꓠꓬ ꓠꓴ ꓪꓽ ꓔꓯ ꓚꓰꓸ ꓔ ꓟꓶ ꓡꓰ ꓝꓲ ꓢꓲ꓾ ꓓꓰꓺ ꓖꓴˍ ꓐꓰ ꓕꓼ ꓓꓴ ꓟꓽ ꓙꓳ ꓙꓳ ꓪꓴ-ꓢ ꓟꓲꓽ ꓙꓬ ꓗꓪ ꓧꓳꓽ ꓛꓲ ꓬꓰ ꓠꓹ ꓟ ꓥ ꓡꓳ꓿
51001023	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓙꓵꓻˍ ꓟ ꓙ ꓖꓴ ꓗꓪ ꓮ ꓕꓯˍ ꓟꓲ ꓚ ꓔꓬ ꓢꓲ꓾ ꓟꓽ ꓶꓹ ꓡꓵ ꓡꓰ ꓝꓲ ꓝꓲ ꓜꓳꓺ ꓕꓶꓻ ꓞꓹ ꓢꓲ ꓠꓬꓲ꓾ ꓠꓴ ꓪꓽ ꓑ ꓙꓽ ꓗꓷ ꓟ꓾ ꓟꓴꓽ ꓗꓪ ꓠꓯꓸ ꓘꓪ ꓔꓬ ꓢꓴ ꓥ ꓕ ꓑꓳꓸ ꓔꓯ ꓚ ꓙꓰˍ ꓟ ꓶꓼ ꓓꓳ ꓫꓱꓹ ꓓꓳ ꓬꓲ ꓥꓳ ꓡꓳꓸ ꓓꓴ ꓗꓪ ꓐꓰ ꓕꓽ ꓧꓹ ꓙꓰ꓿ ꓪꓴ-ꓢ ꓡꓰ ꓒꓳ-ꓡꓳ ꓥꓪ ꓔꓯ ꓠꓬ ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓗꓪ ꓣꓱꓽ ꓙ ꓢꓴ ꓬꓰ ꓝꓲˍ ꓟ ꓥ ꓡꓳ꓿
51001024	ꓮ ꓟꓶ ꓥꓪ ꓠꓬ ꓠꓴ ꓪꓽ ꓐꓱ ꓶ ꓫꓸ ꓙꓵꓻ ꓟꓶˍ ꓠꓬꓲ ꓗꓹ ꓛꓲˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓖꓳ ꓓꓱꓽ ꓥ ꓟ ꓘꓴ ꓜꓲ ꓞꓳ ꓐꓱ ꓶ ꓥꓪ ꓫꓸ ꓙꓵꓻˍ ꓟ ꓟꓽ ꓡꓳꓼ ꓟ ꓔꓯ꓾ ꓥꓪ ꓧꓪꓽ ꓖꓳ ꓓꓱ ꓗꓪ ꓐꓲ ꓡ ꓝꓲ ꓟ ꓥ ꓡꓳ꓿
51001025	ꓪꓴ-ꓢ ꓐꓯ ꓘꓶꓽ ꓮꓽ ꓙꓵ ꓡꓱS ꓟꓸ ꓪ ꓡꓰ ꓠꓹ ꓟ꓾ ꓠꓴ ꓪꓽ ꓐꓱ ꓶ ꓪꓴ-ꓢ ꓡꓰ ꓥꓪ ꓔꓯ ꓣꓱꓽ ꓙ ꓟꓬꓱꓽ ꓮ ꓡꓲ ꓡꓯꓼ ꓙꓱ ꓔ ꓠꓬ꓾ ꓘꓴ ꓜꓲ ꓞꓳ ꓔꓯ ꓖꓳ ꓡꓱ ꓣꓱꓽ ꓙ ꓢꓴ ꓬꓰ ꓝꓲˍ ꓟ ꓥ ꓡꓳ꓿
51001026	ꓐꓯ ꓘꓶꓽ ꓕꓱ ꓟ ꓠꓬ ꓗꓳꓸ ꓗꓷ ꓟ ꓦꓬꓼ ꓠꓬꓲˍ ꓐꓰ ꓤꓶꓻ ꓗꓪ ꓠꓽ ꓚꓵ ꓔ ꓟ ꓚꓵ ꓘꓶꓽ ꓥ ꓢꓲ꓾ ꓮ ꓟꓶ ꓠꓽ ꓬꓲ ꓔꓯ ꓦ ꓡꓱ ꓢꓴ ꓐꓴ ꓔꓯ ꓟꓳꓸ ꓖꓶꓽ ꓗꓷꓳ꓿
51001027	ꓐꓶꓽ ꓞꓳ ꓗꓳꓺ ꓡꓳ ꓗꓪ ꓚꓵ ꓘꓶꓽ ꓕꓱ ꓟ ꓬꓲ ꓟꓬꓱ ꓓꓳꓽ ꓮ ꓘꓶꓻ ꓛꓲ ꓐꓳ ꓞꓹ ꓟ꓾ ꓪꓴ-ꓢ ꓡꓰ ꓬꓲ ꓔꓯ ꓦ ꓡꓱ ꓢꓴ ꓐꓴ ꓔꓯ ꓢꓷꓸ ꓡꓰ ꓝꓲ ꓠꓲꓹ ꓒꓴˍ ꓡꓳ꓿ ꓚꓵ ꓘꓶ ꓕꓱ ꓟ ꓠꓽ ꓙꓲ-ꓢꓴ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓟ ꓕꓱ ꓟ ꓥ ꓢꓲ꓾ ꓟꓬꓱ ꓓꓳꓽ ꓟꓶ ꓠꓹ ꓟ ꓥꓳ ꓡꓳꓸ ꓔ ꓓꓴ ꓥ ꓡꓳ꓿
51001028	ꓥꓪ ꓠꓴꓽ ꓠꓬ ꓙꓲ-ꓢꓴ ꓬꓲ ꓙ ꓖꓴ ꓚ ꓟꓸ ꓖꓶˍ ꓕꓯ꓾ ꓪꓴ-ꓢ ꓡꓰ ꓖꓶ ꓡ ꓟ ꓙꓽ ꓗꓴꓸ ꓠꓲꓹ ꓮꓽ ꓙꓵ ꓣꓱꓽ ꓢꓲ꓾ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓘꓶꓸ ꓖꓶ ꓢꓲ ꓠꓬꓲ ꓟꓸ ꓖꓶˍ ꓡꓳ꓿ ꓥꓪ ꓠꓴꓽ ꓕꓱ ꓡꓱ ꓬꓰˍ ꓟ ꓠꓬ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓙꓲ-ꓢꓴ ꓠꓯꓸꓼ ꓗꓪ ꓜꓳꓽ ꓓꓰ ꓡꓰ ꓢꓴ ꓒꓬꓱꓼ ꓡ ꓝꓲ ꓢꓲ꓾ ꓪꓴ-ꓢ ꓔꓯ ꓡꓯꓼ ꓙꓱ ꓖꓶ ꓪ ꓠꓹ ꓟ ꓥ ꓡꓳ꓿
51001029	ꓕꓱ ꓟ ꓑꓶꓸ ꓓꓴ ꓥꓪ ꓠꓬ ꓬꓲ ꓖꓶ ꓡ ꓟ ꓪꓽ ꓠꓬꓲˍ ꓟ ꓢꓯꓼ ꓗꓪ ꓐꓰ ꓫꓵꓻ ꓗꓳ ꓑꓵꓺ ꓢꓲ ꓟꓬꓱꓽ ꓬꓰ ꓢꓯꓼ ꓕꓵꓼ ꓔꓬ ꓟ ꓥꓳ꓿
51002001	ꓠꓴ ꓪꓽˍ ꓐꓰ꓾ ꓡ-ꓪꓳ-ꓓꓲ-ꓫꓲ-ꓬ ꓢꓴˍ ꓐꓰ꓾ ꓥꓪ ꓔꓯ ꓒꓬꓱꓽ ꓔꓳꓹ ꓟꓬꓺ ꓔꓳꓹ ꓟꓽ ꓟꓳꓻ ꓠꓬꓲ ꓢꓴ ꓐꓴ ꓐꓱ ꓶ꓾ ꓥꓪ ꓠꓬ ꓮ ꓘꓶꓻ ꓛꓲ ꓢꓯꓼ ꓕꓵꓼ ꓔꓬ ꓟ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
51002002	ꓕꓱ ꓟ ꓠꓬ ꓬꓲ ꓪꓽ ꓠꓲꓹ ꓗꓴ ꓟꓶ ꓢꓲ꓾ ꓠꓵ ꓠꓲꓹ ꓡꓰ ꓥꓳꓺ ꓡꓯꓽ ꓘꓳ ꓞꓹ ꓢꓲ ꓠꓬꓲ꓾ ꓬꓲ ꓪꓽ ꓠꓬ ꓪꓴ-ꓢ ꓚꓵ ꓘꓶ ꓢꓷꓸ ꓡꓰ ꓠꓹ ꓟ ꓐꓰ꓾ ꓦ ꓡꓱ ꓐꓳ ꓓꓴ ꓮꓽ ꓙꓵ ꓒ ꓐꓲ ꓐꓲ ꓟꓶꓻ ꓡꓰ ꓗꓪ ꓛꓲ꓾ ꓙꓽ ꓗꓴꓸ ꓠꓲꓹ ꓙꓳ ꓡ ꓠꓹ ꓟ ꓥꓪ ꓢꓯꓼ ꓕꓵꓼ ꓔꓬ ꓟ ꓥ ꓡꓳ꓿ ꓚꓵ ꓘꓶ ꓕꓱ ꓟ ꓠꓬ ꓙꓲ-ꓢꓴ ꓥ ꓢꓲ꓾
51002003	ꓬꓲ ꓠꓯꓸꓼ ꓗꓪ ꓠꓬ ꓙꓽ ꓗꓴꓸ ꓠꓲꓹˍ ꓐꓰ ꓢꓷꓸ ꓠꓲꓹ ꓬꓲ ꓒꓵꓽ ꓶꓽ ꓥ ꓕ ꓑꓳꓸ ꓚꓵꓺ ꓞꓹ ꓡꓳ꓿
51002004	ꓥꓪ ꓕꓱ ꓡꓱ ꓐꓯˍ ꓟ ꓠꓬ꓾ ꓮꓽ ꓟ ꓥ ꓟꓲ ꓘꓶꓽ ꓟꓲꓻˍ ꓟ ꓡꓰ ꓠꓴ ꓪꓽ ꓔꓯ ꓟꓽ ꓟꓸ ꓒꓬꓹ ꓪ ꓠꓹ ꓟ ꓥ ꓡꓳ꓿
51002005	ꓮ ꓡꓲꓳ ꓐꓯ ꓠꓬ ꓥꓪ ꓖꓳ ꓓꓱ ꓠꓬ ꓠꓴ ꓪꓽˍ ꓐꓰ ꓕꓲ ꓪꓺꓼ ꓟꓽ ꓔꓬ ꓥ ꓟꓲ꓾ ꓦ ꓠꓯꓸꓼ ꓗꓪ ꓠꓴ ꓪꓽˍ ꓐꓰ ꓔꓬ ꓢꓲ꓾ ꓠꓴ ꓪꓽ ꓠꓬ ꓬꓲ ꓖ ꓙꓳ ꓙꓳˍ ꓡꓰ ꓞꓳ ꓙꓳ ꓢꓲ ꓠꓬꓲ꓾ ꓙꓲ-ꓢꓴ ꓔꓯ ꓕꓶꓻ ꓕꓶˍ ꓡꓰ ꓙꓵꓻ ꓔꓬ ꓟ ꓟꓳꓻ ꓞꓹ ꓠꓬꓲ ꓥꓪ ꓗꓹ ꓛꓲꓽˍ ꓡꓳ꓿
51002006	ꓮ ꓟꓶ ꓠꓴ ꓪꓽ ꓠꓬ ꓬꓰ-ꓢꓴ ꓙꓲ-ꓢꓴ ꓔꓯ ꓢꓲ ꓒꓽ ꓣꓱꓽ ꓝꓲ ꓠꓹ ꓟ ꓘꓳꓻ ꓣꓴ ꓗꓷ ꓠꓬꓲ꓾ ꓬꓲ ꓠꓯꓸꓼ ꓗꓪ ꓡꓯꓽ ꓫꓵ ꓞꓳ ꓙꓳ ꓢꓲ꓾
51002007	ꓬꓲ ꓚꓰ ꓜꓳ ꓕꓶꓻ ꓞꓹ ꓠꓬꓲ ꓐꓰ ꓪꓴꓽ ꓡ ꓟꓴ ꓡ ꓢꓲ ꓠꓬꓲ꓾ ꓠꓴ ꓪꓽ ꓔꓯ ꓟꓸ ꓖꓶꓽ ꓗꓷ ꓟ ꓡꓰ ꓐꓰ ꓙꓵꓻ ꓠꓲꓹ ꓗꓪ ꓕꓶꓻ ꓡꓰ ꓢꓲ꓾ ꓫꓸ ꓟꓳ ꓠꓲꓹ ꓐꓲ ꓡꓶꓽ ꓡꓶ ꓡꓰ ꓞꓳ ꓙꓳ ꓔꓬ꓿
51002008	ꓙꓲ-ꓢꓴ ꓔꓯ ꓟꓽ ꓛꓳ ꓛꓳ꓾ ꓞꓳ ꓤ ꓡꓰ ꓓꓵꓽ ꓙꓽ ꓓꓳ ꓡ ꓟ ꓟ ꓟꓲˍ ꓐꓰ꓾ ꓞꓳ ꓚꓱꓹ ꓪꓽ ꓚꓱꓹ ꓔꓯ ꓛꓳˍ ꓟ ꓢꓷꓸ ꓠꓲꓹ ꓢꓳꓺ ꓓꓴ ꓕꓲ ꓫꓵꓽˍ ꓐꓰ ꓗꓶꓸˍ ꓟ ꓘꓶꓽ ꓖꓳꓽ ꓗꓪ ꓐꓰ ꓢꓴ ꓡꓰ ꓠꓴ ꓪꓽ ꓔꓯ ꓟꓽ ꓧꓳꓽ ꓪꓴꓸ ꓙꓰ ꓝꓲ ꓠꓹ ꓟ ꓤ ꓟꓳ꓿
51002009	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓐꓲ ꓞꓹ ꓟ ꓢꓲꓺ ꓠꓲꓹ ꓮꓽ ꓙꓵ ꓠꓬ꓾ ꓙꓲ-ꓢꓴ ꓖꓳ ꓓꓱ ꓗꓪ ꓑꓰꓹ ꓑꓰꓹˍ ꓡꓰꓽ ꓓꓯꓹ ꓡꓳ꓿
51002010	ꓠꓴ ꓪꓽ ꓔꓯˍ ꓟꓲ ꓙꓲ-ꓢꓴ ꓠꓯꓸꓼ ꓗꓪ ꓐꓲ ꓡꓶꓽ ꓡꓰ ꓝꓲꓳ꓿ ꓬꓲ ꓠꓬ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓪ ꓙꓳ ꓢꓴ ꓥ ꓕ ꓑꓳꓸ ꓬꓲ ꓪꓴꓸ ꓓꓵ ꓥ ꓡꓳ꓿
51002011	ꓠꓴ ꓪꓽ ꓠꓬ ꓬꓲ ꓠꓯꓸꓼ ꓗꓪ ꓶꓺ ꓔ ꓟ ꓥ ꓡꓳ꓿ ꓕꓱ ꓟ ꓠꓬ ꓞꓳ ꓤ ꓡꓯꓼ ꓒꓯꓹ ꓡꓰ ꓶꓺ ꓔ ꓟ ꓟꓽ ꓥ꓿ ꓠꓴ ꓪꓽ ꓧꓪꓽ ꓠꓲꓹ ꓡꓶꓽ ꓔꓯ ꓡꓵꓸ ꓦ ꓗꓷ ꓝꓲ ꓠꓹ ꓟ꓾ ꓙꓲ-ꓢꓴ ꓡꓰ ꓬꓲ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓶꓺ ꓔ ꓟ ꓥ ꓡꓳ꓿
51002012	ꓝꓮꓲ ꓠꓬ ꓖꓳ ꓓꓱ ꓔꓲꓹˍ ꓟ ꓗꓪ ꓠꓴ ꓪꓽ ꓔꓯ ꓬꓰ-ꓢꓴˍ ꓐꓰ ꓕꓲ ꓛꓳꓺꓼ ꓔꓵꓸ ꓗꓷ ꓢꓲ꓾ ꓫꓵꓻˍ ꓟ ꓗꓪ ꓐꓰ ꓬꓲ ꓔꓯ ꓢꓯꓸ ꓬꓲꓼ ꓡ ꓝꓲ ꓢꓴ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓔꓯ ꓠꓴ ꓪꓽ ꓙꓵꓻˍ ꓟ ꓗꓪ ꓐꓰ꓾ ꓬꓲ ꓡꓰ ꓠꓴ ꓪꓽ ꓔꓯ ꓬꓰ-ꓢꓴˍ ꓐꓰ ꓕꓲ ꓛꓳꓺꓼ ꓢꓯꓸ ꓬꓲꓼ ꓡ ꓝꓲꓳ꓿
51002013	ꓧꓶꓸ ꓕꓯ ꓠꓴ ꓪꓽ ꓠꓬ ꓙꓵꓽ ꓗ ꓟꓽ ꓙꓳ ꓢꓴˍ ꓐꓰ ꓟꓽ ꓶꓺ ꓟꓶ ꓟ ꓡꓽ ꓞꓳ ꓥ ꓢꓲ꓾ ꓝꓴꓲ ꓠꓯꓸꓼ ꓗꓪ ꓫꓵꓻ ꓞ ꓢꓴ ꓥ ꓥˍ ꓟꓲ꓾ ꓮ ꓟꓶ ꓠꓬ ꓪꓴ-ꓢ ꓡꓰ ꓣꓳꓽ ꓛꓬꓻ ꓗꓷ ꓥꓳꓽ ꓗꓷ ꓟ ꓮꓽ ꓙꓵ ꓖꓽ ꓖꓶ ꓢꓲ꓾ ꓣꓳꓽ ꓔꓯ ꓬꓲ ꓡꓰ ꓬꓰ-ꓢꓴˍ ꓐꓰ ꓕꓲ ꓪꓺꓼ ꓢꓯꓸ ꓡ ꓝꓲꓳ꓿
51002014	ꓝꓮꓲ ꓠꓬ ꓣꓳꓽ ꓔꓯ ꓔꓳꓹˍ ꓟ ꓙꓵꓽ ꓗ ꓗꓪ ꓟ ꓙꓵꓽ ꓚꓱꓹ ꓔꓯ ꓬꓲ ꓡꓰ ꓒꓬꓹ ꓦ ꓗꓷ ꓢꓲ꓾ ꓣꓴ ꓔꓯꓹ ꓙꓰ ꓢꓲ ꓠꓬꓲ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓕꓯꓼ ꓗꓷꓳ꓿
51002015	ꓠꓲꓽ ꓜꓴꓻ ꓐꓴ ꓪꓴꓸ ꓓꓵ ꓣꓱꓽ ꓢꓴˍ ꓐꓰ ꓙꓵꓽ ꓪ ꓙꓳ ꓢꓴ ꓐꓴ ꓟꓯꓼ ꓶꓻ ꓤ ꓔꓯˍ ꓟꓲ ꓬꓲ ꓡꓰ ꓒꓬꓹ ꓔꓯꓹ ꓙꓰ ꓢꓲ꓾ ꓬꓲ ꓪꓽ ꓔꓯ ꓠꓬ ꓮꓽ ꓙꓵ ꓢꓴ ꓟꓲꓽ ꓙꓬꓽ ꓗꓪ ꓫꓸ ꓔꓳ ꓓꓴ ꓒꓬꓱꓼ ꓡ ꓝꓲ ꓢꓲ ꓠꓬꓲ꓾ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓐꓰ ꓬꓲ ꓪꓽ ꓔꓯ ꓧꓪꓸ ꓡꓰꓳ꓿
51002016	ꓖꓳ ꓡꓱ ꓠꓬꓲ ꓜ ꓓꓴ ꓓꓳꓻ ꓓꓴ꓾ ꓥ ꓠꓬ ꓑꓮꓲ ꓦꓬꓼ ꓠꓬꓲ꓾ ꓥ ꓠꓬ ꓦ ꓒꓴ ꓫꓵꓼ꓾ ꓥ ꓠꓬ ꓠꓽ ꓦꓬꓼ ꓠꓬꓲ ꓑꓶꓸ ꓓꓴ꓾ ꓮꓽ ꓟˍ ꓟꓲ ꓠꓴ ꓪꓽ ꓔꓯ ꓕꓽ ꓙꓽ ꓘꓶꓽ ꓝꓲ꓿
51002017	ꓕꓱ ꓟꓬ ꓫꓵꓽ ꓠꓬ ꓡ ꓠꓹ ꓟ ꓬꓲ ꓶꓻ ꓥꓳꓽ ꓥ ꓢꓲ꓾ ꓬꓲ ꓑꓰꓹ ꓚꓵ ꓠꓽ ꓙꓲ-ꓢꓴ ꓥ ꓡꓳ꓿
51002018	ꓚꓲ ꓛꓬ ꓔꓯ ꓘꓶꓻ ꓙꓵꓻ ꓢꓲ ꓙꓻ ꓣꓳꓽ ꓗꓶꓸˍ ꓟ ꓟꓸ ꓟꓲꓽˍ ꓐꓰ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯ ꓪꓴꓸ ꓓꓵ ꓕꓱꓼˍ ꓟ ꓟꓸ ꓟꓲꓽ ꓡꓰ꓾ ꓠꓴ ꓪꓽ ꓮꓽ ꓟ ꓔꓯˍ ꓟꓲ ꓡꓯꓼ ꓫꓴ ꓟꓶ ꓟꓽ ꓒꓵꓽ ꓢꓴ ꓕꓽ ꓗꓷ ꓡꓰ ꓝꓲ꓿ ꓕꓱ ꓡꓱ ꓫꓵꓽ ꓡꓽ ꓞꓳ ꓠꓬ ꓬꓲ ꓪꓽ ꓟꓳˍ ꓟ ꓦ ꓐꓬꓱꓽ ꓔꓯˍ ꓡꓰꓽ ꓬꓲ ꓓꓽ ꓟ ꓚꓬꓹ ꓢꓲ꓾ ꓧꓪꓽ ꓖꓳ ꓓꓱꓽ ꓚꓱꓹ ꓗꓪ ꓮꓽ ꓔꓳ ꓔꓳ ꓘꓶꓽ ꓘꓹ ꓢꓲ ꓠꓬꓲ꓾
51002019	ꓘꓴ ꓜꓲ ꓞꓳ ꓬꓲ ꓪꓴꓸ ꓓꓵ ꓣꓱꓽ ꓢꓴ ꓙꓲ-ꓢꓴ ꓔꓯ ꓕꓶꓻ ꓕꓶˍ ꓐꓰ ꓟꓽ ꓝꓸ ꓞꓹ ꓢꓴ ꓥ ꓡꓳ꓿ ꓕꓲ ꓖꓳ ꓓꓱ ꓡꓱꓸꓼ ꓬꓲ ꓝꓲꓸ ꓬꓲ ꓟꓲꓺˍ ꓐꓰ ꓬꓲ ꓙꓴꓽ ꓣꓱꓽ ꓬꓯꓼˍ ꓟ ꓮꓽ ꓙꓵ ꓠꓬ ꓪꓴꓸ ꓓꓵ ꓗꓪ ꓐꓰ ꓟꓶˍ ꓟ ꓥ ꓢꓲ꓾ ꓡꓯꓼ ꓗꓸ ꓮꓽ ꓙꓵˍ ꓟꓲ ꓥꓳꓺ ꓡꓯꓽ ꓘꓳ ꓞꓹ ꓢꓲ ꓠꓬꓲ꓾ ꓪꓴ-ꓢ ꓡꓰ ꓪꓴꓽ ꓡ ꓟꓴ ꓡ ꓝꓲˍ ꓟ ꓥ ꓡꓳ꓿
51002020	ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓟ ꓞꓳ ꓚꓱꓹ ꓪꓽ ꓚꓱꓹ ꓔꓯ ꓟꓳꓸ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓫꓵꓻ ꓗꓷ ꓟ ꓥ ꓐꓷˍ ꓠꓬ꓾ ꓮꓸ ꓫꓵ ꓪꓴꓸ ꓠꓬꓲ ꓟꓲ ꓠꓯ ꓗꓪ ꓟ ꓥ ꓟ ꓡꓰ ꓐꓰ ꓞꓳ ꓙꓳ ꓔꓬ ꓢꓰꓽ ꓡ?
51002021	ꓮꓸ ꓫꓵ ꓪꓴꓸ ꓠꓬꓲ꓾ ꓕꓽ ꓣꓴ꓾ ꓕꓽ ꓢꓳꓽ ꓠꓬꓲ꓾ ꓕꓽ ꓫꓱꓹ꓾ ꓐꓯˍ ꓟ ꓙꓵꓽ ꓚꓱꓹ ꓔꓯ ꓒꓵꓽ ꓛꓳˍ ꓢꓰꓽ ꓡ?
51002022	ꓕꓱ ꓟꓬ ꓫꓵꓽ ꓠꓬ ꓞꓳ ꓤ ꓟꓸ ꓘꓶˍ ꓐꓰ ꓕꓵꓼ ꓪꓽ ꓥ ꓠꓬꓲ꓾ ꓮꓽ ꓙꓵ ꓕꓱ ꓡꓱ ꓣꓱꓽ ꓕꓱ ꓡꓱ ꓟꓶꓽ ꓬꓰ ꓡꓳꓹ ꓬꓰ ꓓꓴˍ ꓡꓰꓽ ꓥꓳ꓿
51002023	ꓙꓻ ꓣꓳꓽ ꓗꓶꓸˍ ꓟ ꓐꓰ꓾ ꓟꓴꓽ ꓗꓪ ꓝꓲ ꓓꓴ ꓔꓯ ꓪꓴꓸ ꓓꓵ ꓕꓱꓼˍ ꓟ ꓐꓰ꓾ ꓚꓲ ꓛꓬ ꓖꓳ ꓓꓱ ꓔꓯ ꓘꓶꓻ ꓙꓵꓻˍ ꓟ ꓕꓱ ꓟꓬ ꓫꓵꓽ ꓠꓬ ꓙꓽ ꓗꓴꓸ ꓠꓲꓹ ꓒꓬꓱꓽ ꓶꓻ ꓞꓹˍ ꓟꓲ꓾ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽˍ ꓟ ꓔꓯ ꓗꓽ ꓔ ꓠꓹ ꓟ ꓮꓸ ꓫꓵ ꓣꓱꓽ ꓬꓯꓼ ꓖꓴ ꓟꓽ ꓙꓳ꓿
51003001	ꓠꓴ ꓪꓽ ꓔꓯ ꓠꓬ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓢꓯꓸ ꓡ ꓝꓲ ꓗꓷ ꓠꓬꓲ꓾ ꓟꓴꓽ ꓗꓪ ꓕꓯ ꓢꓲ ꓪꓴ-ꓢ ꓡꓯꓼ ꓙ ꓗꓪ ꓠꓬꓲꓸ ꓠꓸ ꓔꓬ ꓟ꓾ ꓙꓲ-ꓢꓴ ꓔꓬ ꓗꓪ ꓙꓳˍ ꓡꓳ ꓫꓵꓽ ꓔꓯ ꓠꓲꓹ ꓥꓳꓺ꓿
51003002	ꓠꓴ ꓪꓽ ꓠꓲꓹ ꓟ ꓠꓬ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓙꓳˍ ꓟ ꓔꓯ ꓠꓲꓹ ꓥꓳꓺ꓿ ꓟꓲ ꓠꓯ ꓗꓪ ꓙꓳˍ ꓟ ꓔꓯ ꓕꓽ ꓠꓲꓹ ꓥꓳ꓿
51003003	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓽ ꓫꓵꓻ ꓗꓷ ꓢꓲ꓾ ꓠꓴ ꓪꓽ ꓢꓯꓼ ꓟꓬ ꓠꓬ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓪꓴ-ꓢ ꓠꓯꓸꓼ ꓗꓪ ꓚꓵꓺ ꓔ ꓡꓳ꓿
51003004	ꓙꓲ-ꓢꓴ ꓠꓬ ꓣꓳꓽ ꓢꓯꓼ ꓟꓬ ꓥ ꓡꓳ꓿ ꓬꓲ ꓟꓳꓸ ꓖꓶ ꓡ ꓕꓯ꓾ ꓠꓴ ꓪꓽˍ ꓟꓲ ꓬꓲˍ ꓐꓰ ꓕꓲ ꓪꓺꓼ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓑꓯꓹ ꓟꓶˍ ꓥꓳ꓿
51003005	ꓖꓳ ꓡꓱ ꓠꓬꓲ ꓟꓲ ꓠꓯ ꓔꓯ ꓠꓲꓹ ꓥꓳꓺˍ ꓟ ꓠꓴ ꓪꓽ ꓡꓯꓼ ꓗꓸ ꓔꓯ ꓫꓵꓻ ꓝꓲ꓿ ꓕꓱ ꓟ ꓠꓬ꓾ ꓟꓽ ꓢꓲ ꓟꓽ ꓫꓬꓻ ꓟ꓾ ꓟꓽ ꓫꓬꓻ ꓟꓽ ꓖꓼ ꓟ꓾ ꓦꓯꓸ ꓠꓲꓹ ꓙꓵꓽ ꓟ꓾ ꓟꓽ ꓙꓲ ꓟ ꓔꓯ ꓠꓲꓹ ꓫꓵˍ ꓟ ꓐꓰ ꓠꓲ ꓦꓯꓸ ꓟ ꓥ ꓡꓳ꓿ ꓠꓲ ꓦꓯꓸˍ ꓟ ꓠꓬ ꓠꓲꓽ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼˍ ꓟ ꓐꓰ ꓕꓲ ꓡꓰꓹꓼ ꓥ ꓡꓳ꓿
51003006	ꓕꓱ ꓟꓬ ꓫꓵꓽ ꓬꓰ ꓢꓴ ꓐꓴ ꓕꓯꓽ ꓢꓲ ꓗꓪ ꓪꓴ-ꓢ ꓬꓲ ꓦꓶꓻ ꓠꓲꓹ ꓬꓯꓼ ꓡ ꓥꓳ꓿
51003007	ꓧꓶꓸ ꓕꓯ ꓕꓱ ꓡꓱ ꓫꓵꓽ ꓗꓪ ꓠꓴ ꓪꓽ ꓢꓯꓸ ꓔꓬ ꓕꓯ꓾ ꓠꓴ ꓪꓽˍ ꓟꓲ ꓕꓱ ꓡꓱ ꓫꓵ ꓚꓱꓹ ꓗꓪ ꓚ ꓗꓷꓳ꓿
51003008	ꓖꓳ ꓡꓱ ꓠꓬꓲ ꓮ ꓟꓶ ꓠꓴ ꓪꓽ ꓠꓬ꓾ ꓠꓲꓹ ꓟ ꓦꓶˍ ꓟ꓾ ꓠꓲꓹ ꓛꓰꓹˍ ꓟ꓾ ꓠꓲꓹ ꓟ ꓗꓶꓺˍ ꓟ꓾ ꓝꓯꓼ ꓡꓯꓼˍ ꓟ꓾ ꓟꓽ ꓫꓬ ꓟ ꓥꓳꓽ ꓫꓸ ꓕꓱˍ ꓟ꓾ ꓕꓱ ꓟꓬ ꓫꓵꓽ ꓮꓽ ꓙꓵ ꓔꓯ ꓡꓳ ꓩꓴ ꓗꓷ꓿
51003009	ꓠꓴ ꓪꓽ ꓠꓬ ꓡꓽ ꓞꓳ ꓡꓵꓺˍ ꓐꓰ ꓬꓲ ꓬꓰˍ ꓟ ꓟꓬꓱꓽ ꓔꓯ ꓡꓵꓸ ꓩꓴ ꓗꓷ ꓢꓲ ꓡꓽ ꓞꓳ ꓫꓵꓼ ꓖꓪꓽ ꓔ ꓢꓴ ꓥ ꓠꓬꓲ ꓕꓽ ꓗꓶꓸ ꓡꓯꓽ ꓘꓳ꓿
51003010	ꓡꓽ ꓞꓳ ꓫꓵꓼ ꓠꓬ ꓬꓲ ꓔꓯ ꓚꓰꓼ ꓢꓴ ꓒꓬꓱꓽ ꓶꓻ ꓡꓰ ꓢꓲ꓾ ꓬꓲ ꓔꓯ ꓢꓷꓸˍ ꓟ ꓗꓪ ꓬꓲ ꓫꓵꓼ ꓑꓶꓸ ꓡꓰ ꓔꓬ ꓟ ꓥ ꓡꓳ꓿
51003011	ꓖꓳ ꓡꓱ ꓠꓬꓲ ꓡꓽ ꓞꓳ ꓫꓵꓼ ꓠꓯꓸꓼ ꓗꓪ ꓠꓬ꓾ ꓦꓲ-ꓡꓲ ꓡ ꓞꓳˍ ꓐꓰ ꓬꓴ-ꓔ ꓡ ꓞꓳ꓾ ꓶꓺ ꓔ ꓢꓴˍ ꓐꓰ ꓟꓽ ꓶꓺ ꓔ ꓢꓴ꓾ ꓐꓶꓽ ꓒˍ ꓐꓰ ꓞꓳ ꓗꓳꓸˍ ꓐꓰ꓾ ꓚꓳ ꓑꓸˍ ꓐꓰ ꓚꓳ ꓪꓴꓸ꓾ ꓒꓯꓽ ꓓꓴ ꓟꓽ ꓙꓳ꓿ ꓙꓲ-ꓢꓴ ꓠꓽ ꓮꓽ ꓙꓵ ꓡꓱꓸꓼ ꓥ ꓢꓲ꓾ ꓮꓽ ꓙꓵ ꓢꓴ ꓠꓯꓸꓼ ꓗꓪ ꓔꓬ ꓡꓳ꓿
51003012	ꓠꓴ ꓪꓽ ꓠꓬ ꓪꓴ-ꓢ ꓡꓰ ꓢꓲ ꓔ ꓢꓴˍ ꓐꓰ꓾ ꓚꓰꓸ ꓔ ꓢꓴˍ ꓐꓰ ꓠꓲꓹ ꓠꓵ ꓔ ꓢꓴ ꓐꓴ ꓥ ꓠꓬꓲ꓾ ꓫꓱꓸ ꓤ ꓠꓲꓹ꓾ ꓙꓽ ꓗꓳꓺ ꓠꓲꓹ꓾ ꓙꓻ ꓣꓳꓽ ꓠꓲꓹ꓾ ꓠꓴꓽ ꓠꓲꓹˍ ꓐꓰ ꓠꓲꓹ ꓟ ꓫꓵˍ ꓟ ꓖꓪꓽ ꓔ ꓢꓲ꓾
51003013	ꓮ ꓡꓲ ꓕꓲ ꓣꓳˍ ꓟꓲ ꓢꓴ ꓔꓯ ꓠꓲꓹ ꓟ ꓫꓸ ꓓꓴ ꓕꓲ ꓫꓵꓽ ꓙꓳ ꓐꓷˍ ꓠꓬ꓾ ꓕꓲ ꓣꓳ ꓛꓳꓽ ꓕꓲ ꓣꓳ ꓜꓲꓽ ꓡꓯꓽ ꓘꓳ ꓢꓲ꓾ ꓢꓲ ꓒꓽ ꓡꓰ ꓠꓴ ꓪꓽ ꓔꓯ ꓖꓽ ꓖꓶ ꓗꓷ ꓟ ꓡꓰ ꓐꓰ ꓠꓴ ꓪꓽˍ ꓟꓲ ꓖꓽ ꓖꓶ ꓡꓯꓽ ꓘꓳ꓿
51003014	ꓕꓱ ꓟꓬ ꓫꓵꓽ ꓕꓯꓽ ꓢꓲ ꓗꓪ ꓠꓬ ꓠꓵ ꓠꓲꓹ ꓖꓪꓽ ꓔ꓿ ꓠꓵ ꓠꓲꓹ ꓠꓬ ꓧꓳꓹ ꓡꓰ ꓝꓲ ꓓꓴ ꓜꓳꓽ ꓓꓰꓺˍ ꓟ ꓧꓷꓹ ꓚ ꓥ ꓡꓳ꓿
51003015	ꓝꓮꓲ ꓠꓬ ꓙꓲ-ꓢꓴ ꓬꓲ ꓢꓲ ꓡꓲ ꓟ ꓡꓰ ꓠꓴ ꓪꓽ ꓠꓲꓹ ꓟ ꓗꓪ ꓙꓵꓽ ꓝꓲ꓿ ꓬꓲ ꓢꓲ ꓡꓲ ꓟ ꓡꓰ ꓕꓱ ꓡꓱ ꓙꓵꓽ ꓝꓲ ꓠꓹ ꓟ ꓠꓴ ꓪꓽ ꓔꓯ ꓕꓲ ꓖꓳ ꓓꓱꓽˍ ꓗꓪ ꓘꓴꓻ ꓔ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓫꓸ ꓟꓳ ꓠꓲꓹ ꓙꓳ ꓠꓯꓹ ꓡꓳ꓿
51003016	ꓙꓲ-ꓢꓴ ꓬꓲ ꓐꓯ ꓘꓶꓽ ꓠꓴ ꓪꓽ ꓠꓯꓸꓼ ꓗꓪ ꓒ ꓐꓲꓺꓼ ꓓꓯꓹ ꓝꓲ ꓢꓲ꓾ ꓪꓴ-ꓢ ꓖꓶ ꓡ ꓟ ꓙꓽ ꓗꓴꓸ ꓠꓲꓹ ꓮꓽ ꓙꓵ ꓡꓰ ꓢꓯꓼ ꓖꓶ ꓟꓸ ꓖꓶ ꓡꓯꓽ ꓘꓳ ꓢꓲ ꓠꓬꓲ꓾ ꓟꓴ ꓖꓪ ꓚꓱꓹˍ ꓐꓰ ꓫꓱꓸ ꓖꓶ ꓓꓴˍ ꓐꓰ꓾ ꓦ ꓖꓪ ꓓꓴ ꓡꓰ ꓕꓲ ꓣꓳ ꓛꓳꓽ ꓕꓲ ꓣꓳ ꓘꓶꓸ ꓖꓶ ꓡꓯꓽ ꓘꓳ ꓢꓲ꓾ ꓫꓸ ꓟꓳ ꓠꓲꓹ ꓡꓰ ꓪꓴ-ꓢ ꓔꓯ ꓖꓪ ꓖꓶ꓿
51003017	ꓠꓴ ꓪꓽ ꓮꓸ ꓫꓵ ꓬꓰˍ ꓟꓲ꓾ ꓫꓸ ꓕꓱˍ ꓥ ꓟꓲ꓾ ꓬꓰˍ ꓟ ꓗꓪ ꓥ ꓟꓲ꓾ ꓮꓽ ꓙꓵ ꓠꓬ ꓢꓲ ꓒꓽ ꓬꓰ-ꓢꓴ ꓟꓬꓱꓺ ꓗꓪ ꓐꓰ ꓬꓰ ꓢꓲ꓾ ꓬꓲ ꓗꓪ ꓐꓰ ꓐꓹ ꓐ ꓪꓴ-ꓢ ꓔꓯ ꓫꓸ ꓟꓳ ꓖꓶ꓿
51003018	ꓤꓽ ꓟꓶ ꓣꓱꓽ ꓢꓴ ꓐꓴꓳ꓾ ꓢꓲ ꓒꓽ ꓠꓯꓸꓼ ꓗꓪ ꓬꓰ ꓙꓲꓽ ꓙꓳˍ ꓟ ꓡꓰ ꓐꓰ꓾ ꓠꓴ ꓪꓽ ꓤꓽ ꓖꓴ ꓙꓵꓽˍ ꓟ ꓔꓯ ꓛꓳ꓿
51003019	ꓤꓽ ꓖꓴ ꓣꓱꓽ ꓢꓴ ꓐꓴꓳ꓾ ꓠꓴ ꓪꓽ ꓤꓽ ꓟꓶ ꓔꓯ ꓠꓲꓹ ꓠꓵ꓿ ꓬꓲ ꓪꓽ ꓔꓯ ꓫꓸ ꓟꓴ ꓫꓸ ꓚꓬ ꓕꓽ ꓬꓰ꓿
51003020	ꓤꓽ ꓠꓱ ꓐꓴꓳ꓾ ꓮ ꓕꓯˍ ꓟꓲ ꓠꓴ ꓪꓽ ꓐꓹ ꓐ ꓟꓹ ꓟ ꓐꓴ ꓔꓯ ꓒꓵꓽ ꓛꓳ꓿ ꓕꓱ ꓡꓱ ꓬꓰˍ ꓟ ꓠꓬ ꓢꓲ ꓒꓽ ꓠꓲꓹ ꓒꓴ ꓓꓴ ꓥ ꓡꓳ꓿
51003021	ꓐꓹ ꓐ ꓣꓱꓽ ꓢꓴ ꓐꓴꓳ꓾ ꓠꓴ ꓪꓽ ꓤꓽ ꓠꓱ ꓐꓴ ꓠꓲꓹ ꓟ ꓟꓽ ꓙꓬ ꓡꓰ ꓠꓹ ꓟ꓾ ꓬꓲ ꓪꓽ ꓠꓲꓹ ꓟ ꓦꓶ ꓡ ꓚꓱꓹ ꓕꓽ ꓬꓰ꓿
51003022	ꓚꓳ ꓑꓸ ꓐꓴꓳ꓾ ꓮꓸ ꓫꓵ ꓗꓪˍ ꓟꓲ꓾ ꓠꓴ ꓪꓽ ꓧꓪꓽ ꓖꓳ ꓓꓱ ꓗꓪ ꓟ ꓢꓲ ꓒꓽ ꓐꓴ ꓔꓯ ꓠ ꓠꓹ꓿ ꓠꓴ ꓪꓽ ꓢꓲ ꓒꓽ ꓐꓴ ꓡꓳꓸ ꓟꓳˍ ꓟ ꓗꓪˍ ꓡꓰꓽ ꓬꓲ ꓪꓽ ꓔꓯ ꓠꓲꓹ ꓒꓴ ꓡꓰ ꓝꓲ ꓓꓴ ꓬꓰˍ ꓟ ꓟꓽ ꓥ ꓥ꓾ ꓪꓴ-ꓢ ꓔꓯ ꓙꓳꓺ ꓒꓵꓽˍ ꓟ ꓠꓯꓸꓼ ꓗꓪ ꓔꓱꓹˍ ꓟ ꓠꓲꓹ ꓟ ꓡꓰ ꓬꓲ ꓪꓽ ꓔꓯ ꓣꓱꓽ ꓙ꓿
51003023	ꓠꓴ ꓪꓽ ꓮꓸ ꓫꓵ ꓬꓰˍ ꓟꓲ ꓞꓳ ꓤ ꓐꓱ ꓶˍ ꓡꓰꓽ ꓟꓽ ꓥ ꓥ꓾ ꓢꓲ ꓒꓽ ꓐꓱ ꓶ ꓥ ꓟ ꓡꓰ ꓐꓰ ꓠꓲꓹ ꓡꓱ ꓡꓱˍ ꓡꓰꓽ ꓬꓰ꓿
51003024	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓗꓪ ꓐꓰ ꓡꓯꓼ ꓪ ꓬꓰ ꓠꓹ ꓟ ꓡꓯꓼ ꓫꓴ ꓟꓶˍ ꓥꓳ꓾ ꓐꓰ ꓠꓴ ꓪꓽ ꓢꓷꓸˍ ꓡꓳ꓿ ꓠꓴ ꓪꓽ ꓠꓬ ꓢꓲ ꓒꓽ ꓙꓲ-ꓢꓴ ꓔꓯ ꓣꓱꓽ ꓙ ꓔꓬ ꓟ ꓥ ꓡꓳ꓿
51003025	ꓛꓬꓻ ꓢꓴ ꓠꓬ ꓛꓬꓺ ꓒꓵꓽ ꓟꓶˍ ꓥꓳ꓿ ꓪꓴ-ꓢ ꓠꓬ ꓞꓳ ꓒꓬꓱꓽ ꓔꓯ ꓟꓽ ꓢꓲ꓿
51004001	ꓢꓲ ꓒꓽ ꓣꓱꓽ ꓢꓴ ꓐꓴꓳ꓾ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓠꓴ ꓪꓽˍ ꓟꓲ ꓢꓲ ꓒꓽ ꓕꓲ ꓣꓳ ꓙꓳˍ ꓟ ꓢꓷꓸˍ ꓠꓬꓲ꓾ ꓠꓴ ꓪꓽ ꓚꓳ ꓑꓸ ꓐꓴ ꓔꓯˍ ꓟꓲ ꓔꓱꓹ ꓜꓳꓽˍ ꓟ ꓐꓰ ꓙꓲꓻˍ ꓟ ꓬꓰ ꓖꓶ꓿
51004002	ꓠꓲꓹ ꓟ ꓡꓱꓻ ꓢꓲ ꓟꓽ ꓠꓽ ꓠ ꓪꓽ ꓘꓴ꓿ ꓮ ꓕꓯˍ ꓟꓲ ꓧꓪꓸ ꓛꓲ ꓔ꓿ ꓪꓽ ꓘꓴˍ ꓟ ꓗꓪ ꓪꓴ-ꓢ ꓔꓯ ꓫꓸ ꓟꓳ ꓠꓲꓹ ꓙꓳ ꓝꓲ꓿
51004003	ꓪꓴ-ꓢ ꓡꓰ ꓥꓪ ꓠꓴꓽ ꓔꓯ ꓐꓯ ꓘꓶꓽ ꓚ ꓟꓸ ꓓꓴ ꓗꓺ ꓘꓶꓽ ꓒꓴ ꓖꓶ ꓡ ꓢꓲ꓾ ꓙꓲ-ꓢꓴ ꓬꓲ ꓚꓵ ꓘꓶꓽ ꓟꓸ ꓖꓶ ꓐ ꓡ ꓠꓹ ꓟ꓾ ꓥꓪ ꓠꓴꓽ ꓐꓱ ꓶˍ ꓟꓲ ꓪꓽ ꓘꓴ ꓙ꓿ ꓮ ꓡꓲꓳ ꓐꓯ ꓠꓬ ꓚꓵ ꓘꓶꓽ ꓕꓱ ꓟ ꓑꓶꓸ ꓓꓴ ꓥꓪ ꓔꓯ ꓐꓱꓺ ꓔ ꓟ ꓥ ꓡꓳ꓿
51004004	ꓝꓮꓲ ꓠꓬ ꓥꓪ ꓫꓸ ꓕꓱ ꓙꓲꓽ ꓙꓳˍ ꓟ ꓡꓰ ꓐꓰ꓾ ꓥꓪ ꓠꓬ ꓚꓵ ꓘꓶꓽ ꓕꓱ ꓟ ꓐꓯ ꓟꓳꓸ ꓖꓶ ꓐ ꓡ ꓠꓹ ꓟ ꓓꓰꓽ ꓙ꓿
51004005	ꓠꓴ ꓪꓽ ꓠꓬ ꓟꓽ ꓦ ꓡꓱ ꓢꓴ ꓐꓴˍ ꓐꓰ ꓙꓻ ꓡꓯꓽ ꓘꓳˍ ꓕꓯ ꓞꓳ ꓕꓰꓻ ꓬꓰ ꓢꓲ꓾ ꓬꓲ ꓙꓵꓹ ꓟꓽ ꓒꓲꓼ ꓬꓰ ꓝꓲ ꓝꓲ ꓬꓲ ꓪꓽ ꓔꓯ ꓘꓶꓸ ꓟꓶꓻ ꓡꓰ ꓠꓹ ꓟ ꓢꓯꓼ ꓕꓵꓼ꓿
51004006	ꓠꓴ ꓪ ꓠꓬ ꓮ ꓡꓲ ꓕꓲ ꓣꓳ ꓔꓯ ꓮ ꓡꓰ ꓐꓰ ꓒꓳꓹ ꓖꓶ ꓠꓯꓹ ꓟ ꓢꓷꓸ ꓡꓰ ꓠꓹ ꓟ꓾ ꓠꓴ ꓪꓽ ꓫꓸ ꓕꓱ ꓘꓶꓽ ꓠꓬ ꓮ ꓕꓯˍ ꓟꓲ ꓣꓱ ꓛꓰ ꓙꓳ ꓢꓲ꓾ ꓞꓼ ꓐꓳˍ ꓡꓰ ꓐꓰ ꓛꓵꓻ ꓔꓬ ꓝꓲ꓿
51004007	ꓥꓪ ꓫꓵꓽ ꓪꓴꓻ ꓮꓽ ꓙꓵ ꓠꓬ ꓕꓲ-ꓚꓲ-ꓗꓴ ꓡꓰ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲˍ ꓥꓳ꓿ ꓬꓲ ꓠꓬ ꓠꓲꓹ ꓠꓵˍ ꓟ ꓠꓬꓲ ꓤˍ ꓐꓰ꓾ ꓦ ꓡꓱ ꓐꓳˍ ꓟ ꓣꓱꓽ ꓙ ꓢꓴˍ ꓐꓰ꓾ ꓢꓲ ꓒꓽ ꓠꓯꓸꓼ ꓗꓪ ꓚꓳ ꓑꓸ ꓛꓳꓽ ꓒꓯꓹ ꓥ ꓡꓳ꓿
51004008	ꓥꓪ ꓠꓴꓽ ꓮ ꓡꓲ ꓥ ꓟ ꓠꓴ ꓪꓽ ꓢꓷꓸ ꓡꓰ ꓢꓲ꓾ ꓬꓲ ꓡꓰ ꓠꓴ ꓪꓽ ꓔꓯ ꓠꓲꓹ ꓟ ꓗꓴ ꓖꓶ ꓟꓶ ꓠꓹ ꓟ꓾ ꓥꓪ ꓡꓰ ꓬꓲ ꓔꓯ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡ ꓟ ꓥ ꓡꓳ꓿
51004009	ꓝꓮꓲ ꓦ ꓡꓱ ꓐꓳˍ ꓟ ꓐꓰ ꓠꓲꓹ ꓠꓵˍ ꓟ ꓠꓬꓲ ꓤꓽ ꓳ-ꓠꓲ-ꓫꓲ-ꓟꓴ ꓔꓯˍ ꓟꓲ ꓬꓲꓸˍ ꓐꓰ ꓕꓲ ꓛꓳꓺꓼ ꓝꓲ ꓩꓴ ꓡ ꓥꓳ꓿ ꓬꓲ ꓠꓬ ꓠꓴ ꓪꓽ ꓗꓪ ꓟ ꓕꓲ ꓣꓳ ꓥꓳ꓿ ꓕꓱ ꓗꓪ ꓮ ꓡꓲ ꓗꓷ ꓡꓰ ꓟ ꓮꓽ ꓙꓵ ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓐꓯ ꓖꓶ ꓡ ꓥꓳ꓿
51004010	ꓥꓪˍ ꓐꓰ ꓕꓲ ꓡꓰꓹꓼ ꓐꓱꓺ ꓔ ꓢꓴ ꓛꓳꓽ ꓒꓯꓹ ꓬ-ꓡꓲ-ꓓ-ꓗꓴˍ ꓐꓰ꓾ ꓐ-ꓠ-ꓐ ꓬꓲ ꓗꓪ ꓛꓳꓽ ꓟ-ꓘꓳ ꓡꓰ꓾ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓟ-ꓘꓳ ꓕꓱ ꓕꓲ ꓣꓳ ꓔꓯ ꓟꓳꓸ ꓧꓶꓸ ꓕꓯ ꓠꓴ ꓪꓽ ꓔꓯ ꓐꓯ ꓗꓷ ꓟ ꓡꓰ ꓐꓰ꓾ ꓬꓲ ꓠꓴ ꓪꓽ ꓔꓯ ꓡ ꓕꓯ ꓬꓲ ꓔꓯ ꓘꓳꓻ ꓣꓴ꓿
51004011	ꓝꓮꓲ ꓠꓬ ꓬꓴ-ꓢꓶ-ꓓꓴ ꓟꓬꓱ ꓔ ꓟ ꓬꓰ-ꓢꓴˍ ꓟꓲ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓬꓴ-ꓔ ꓡꓽ ꓞꓳ ꓗꓪ ꓐꓰ ꓪꓴ-ꓢ ꓗꓴꓷ ꓐꓱ ꓶ ꓟꓬꓱꓽ ꓬꓰ ꓢꓴ ꓥꓪ ꓛꓳꓽ ꓒꓯꓹ ꓠꓬ ꓕꓱ ꓢ ꓣꓳˍ ꓡꓰꓽ ꓥꓳ꓿ ꓬꓲ ꓪꓽ ꓡꓰ ꓥꓪ ꓔꓯ ꓮꓽ ꓘꓶꓸ ꓠꓲꓹ ꓟ ꓗꓴ ꓖꓶ ꓡꓺꓳ꓿
51004012	ꓠꓴ ꓪꓽ ꓗꓪ ꓟ ꓙꓲ-ꓢꓴ ꓬꓰ-ꓢꓴ ꓚꓳ ꓑꓸ ꓬꓲ-ꓑ-ꓩꓴ ꓡꓰ꓾ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓬꓲ ꓠꓬ ꓪꓽ ꓘꓴˍ ꓟ ꓗꓪ ꓮ ꓕꓯꓽˍ ꓟꓲ ꓢꓯꓼ ꓕꓵꓼ ꓢꓲ꓾ ꓪꓴ-ꓢ ꓠꓲꓹ ꓡꓶꓽ ꓮꓽ ꓙꓵ ꓗꓪ ꓠꓴ ꓪꓽ ꓜꓳꓽ ꓓꓰ ꓡꓰ ꓢꓲ ꓠꓬꓲ꓾ ꓦ ꓡꓱ ꓐꓳ ꓐꓳˍ ꓡꓰ ꓦꓰꓼ ꓞ ꓘꓴ ꓠꓹ ꓟ ꓠꓴ ꓪꓽ ꓐꓱ ꓶ ꓓꓰꓽ ꓙ ꓢꓴ ꓥ ꓡꓳ꓿
51004013	ꓝꓮꓲ ꓬꓲ ꓠꓬ ꓠꓴ ꓪꓽ ꓐꓱ ꓶ ꓐꓰ ꓡ-ꓪꓳ-ꓓꓲ-ꓫꓲ-ꓬ ꓗꓪ ꓔꓬ ꓢꓴ ꓐꓱ ꓶ ꓐꓰ꓾ ꓫꓲ-ꓡ-ꓑꓳ-ꓡꓲ ꓗꓪ ꓔꓬ ꓢꓴ ꓐꓱ ꓶ ꓠꓲꓹ ꓡꓱ ꓡꓱˍ ꓡꓰ ꓢꓯꓼ ꓕꓵꓼˍ ꓟ ꓔꓯ ꓟꓳꓸ꓾ ꓥꓪ ꓠꓬ ꓬꓲ ꓐꓱ ꓶ ꓢꓷꓸ ꓙ ꓟꓳ ꓙ ꓥꓳ꓿
51004014	ꓝꓮꓲ ꓠꓬ ꓠꓲꓹ ꓠꓵˍ ꓟ ꓠꓻ ꓫꓬ ꓒ ꓡꓴ-ꓘ ꓐꓰ ꓓꓲ-ꓟ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿
51004015	ꓡ-ꓪꓳ-ꓓꓲ-ꓫꓲ-ꓬ ꓗꓪ ꓔꓬ ꓟ ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ꓾ ꓠꓰ-ꓩ ꓐꓰ ꓬꓲ ꓦꓲ ꓗꓪ ꓜꓲꓼ ꓡꓯꓽ ꓘꓳˍ ꓟ ꓘꓴ ꓜꓲ ꓞꓳ ꓔꓯ ꓒꓵꓽ ꓗ ꓬꓰ ꓖꓶ꓿
51004016	ꓕꓳ ꓶ ꓡꓯꓼ ꓫꓴ ꓕꓱ ꓟ ꓔꓯ ꓠꓴ ꓪꓽ ꓵ ꓗꓷ ꓠꓬ꓾ ꓡ-ꓪꓳ-ꓓꓲ-ꓫꓲ-ꓬ ꓘꓴ ꓜꓲ ꓞꓳ ꓗꓪˍ ꓟꓲ ꓵ ꓪ ꓝꓲ꓿ ꓝꓮꓲ ꓠꓬ ꓡ-ꓪꓳ-ꓓꓲ-ꓫꓲ-ꓬ ꓗꓪ ꓐꓰ ꓡꓻ ꓟ ꓕꓳ ꓶ ꓡꓯꓼ ꓫꓴ ꓔꓯˍ ꓟꓲ ꓠꓴ ꓪꓽ ꓵ ꓓꓴ ꓬꓰ꓿
51004017	ꓝꓮꓲ ꓠꓬ ꓬ-ꓚꓲ-ꓑꓴ ꓔꓯ꓾ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓟꓶ ꓗꓷ ꓟ ꓟꓬꓱꓽ ꓔꓯ ꓬꓰ ꓐꓲ ꓡꓰ ꓝꓲ ꓠꓹ ꓟ ꓢꓯꓼ ꓕꓵꓼ꓾ ꓐꓰ ꓐꓯ ꓖꓶ꓿
51004018	ꓕꓱ ꓟ ꓠꓬ ꓒꓳ-ꓡꓳ ꓥꓪ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓐꓳ ꓩꓴ ꓡ ꓟ ꓥꓳ꓿ ꓥꓪ ꓞꓳꓹ ꓚ ꓔꓯ ꓕꓽ ꓟꓲ ꓡꓰ ꓝꓲ꓿ ꓪꓴ-ꓢ ꓣꓱꓽ ꓛꓰ ꓠꓬ ꓠꓴ ꓪꓽˍ ꓐꓰ ꓙꓳ ꓝꓲ꓿
52001001	ꓒꓳ-ꓡꓳ ꓥꓪˍ ꓐꓰ ꓫꓲ-ꓡˍ ꓐꓰ꓾ ꓕꓲ-ꓟꓳ-ꓕꓲ-ꓪꓴ ꓡꓰ꓾ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓟ꓾ ꓕꓰ-ꓢ-ꓡꓳ-ꓠꓲ-ꓬ ꓘꓴ ꓜꓲ ꓞꓳ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
52001002	ꓥꓪ ꓠꓴꓽ ꓠꓬ ꓮ ꓕꓯˍ ꓟꓲ ꓠꓴ ꓪꓽ ꓮꓽ ꓙꓵ ꓢꓴ ꓑꓶꓸ ꓓꓴ ꓪꓴ-ꓢ ꓔꓯ ꓫꓸ ꓟꓳ ꓢꓲ꓾ ꓥꓪ ꓠꓴꓽ ꓪꓽ ꓘꓴˍ ꓕꓯ ꓠꓴ ꓪꓽ ꓟꓬꓱ ꓞꓶꓻ ꓔꓬ ꓥꓳ꓿
52001003	ꓠꓴ ꓪꓽ ꓙꓵꓻ ꓠꓲꓹ ꓗꓪ ꓐꓰ ꓬꓰˍ ꓟ ꓟꓬꓱꓽ ꓐꓰ꓾ ꓠꓵ ꓠꓲꓹ ꓗꓪ ꓐꓰ ꓢꓯꓼ ꓕꓵꓼ ꓪꓴꓽ ꓧꓶˍ ꓟ ꓐꓰ꓾ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓔꓯ ꓥꓳ ꓡꓳꓸˍ ꓟ ꓗꓪ ꓠꓴ ꓪꓽ ꓜꓲꓽ ꓘꓴˍ ꓟ ꓔꓯ꓾ ꓥꓪ ꓠꓴꓽ ꓠꓬ ꓣꓳꓽ ꓐꓹ ꓐ ꓪꓴ-ꓢ ꓟꓲꓽ ꓙꓬ ꓗꓪ ꓟꓽ ꓠꓽ ꓠ ꓓꓵꓽ ꓙꓽ ꓛꓲ ꓡ ꓡꓳ꓿
52001004	ꓪꓴ-ꓢ ꓠꓲꓹ ꓠꓵˍ ꓟ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓬꓲ ꓡꓰ ꓢꓲ ꓔ ꓢꓴ ꓥ ꓟ ꓥꓪ ꓠꓴꓽ ꓢꓷꓸˍ ꓡꓳ꓿
52001005	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓡꓰ ꓠꓴ ꓪꓽ ꓔꓯ ꓶꓼ ꓓꓳꓽ ꓫꓱꓹ ꓓꓳ ꓟꓸ ꓗꓷ ꓟ ꓠꓬ꓾ ꓐꓯ ꓘꓶ ꓗꓪ ꓐꓰˍ ꓡꓰꓽ ꓟꓽ ꓥ꓿ ꓪꓽ ꓠꓬꓲˍ ꓟ ꓐꓰ ꓢꓲ-ꓫꓬ-ꓟ-ꓦˍ ꓐꓰ꓾ ꓮꓽ ꓘꓶꓸ ꓙꓵꓻ ꓕꓶˍ ꓟ ꓠꓲꓹ ꓟ ꓗꓪ ꓐꓰ ꓥ ꓡꓳ꓿ ꓥꓪ ꓠꓴꓽ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓔꓬ ꓕꓯ ꓮ ꓡꓲ ꓞꓳ ꓙꓳ ꓗꓷ ꓟ ꓠꓴ ꓪꓽ ꓢꓷꓸˍ ꓡꓳ꓿
52001006	ꓠꓴ ꓪꓽ ꓠꓬ ꓮꓽ ꓘꓶꓸ ꓫꓸ ꓙꓵˍ ꓟꓲ ꓢꓲ-ꓫꓬ-ꓟ-ꓦ ꓗꓪ ꓐꓰ ꓗꓹ ꓛꓲ ꓛꓲˍ ꓡꓰ ꓐꓯ ꓘꓶ ꓔꓯ ꓘꓳ ꓣꓴ ꓗꓷ ꓠꓬꓲ꓾ ꓥꓪ ꓠꓴꓽˍ ꓐꓰ ꓢꓲ ꓒꓽ ꓔꓯ ꓔꓯꓺ ꓢꓳ ꓢꓴ ꓒꓬꓱꓼ ꓡꓺꓳ꓿
52001007	ꓝꓮꓲ ꓠꓬ ꓟ-ꓢꓲ-ꓓꓳˍ ꓐꓰ ꓮ-ꓘꓷ-ꓬ ꓗꓪ ꓔꓬ ꓟ ꓦ ꓡꓱ ꓢꓴ ꓐꓴ ꓐꓱ ꓶˍ ꓟꓲ ꓔꓯꓺ ꓢꓳ ꓓꓴ ꓒꓬꓱꓼ ꓡꓺꓳ꓿
52001008	ꓢꓲ ꓒꓽ ꓐꓯ ꓘꓶ ꓠꓬ ꓠꓴ ꓪꓽ ꓗꓪ ꓐꓰ ꓚ ꓓꓳ ꓙꓰ ꓢꓲ꓾ ꓟ-ꓢꓲ-ꓓꓳˍ ꓐꓰ ꓮ-ꓘꓷ-ꓬ ꓗꓪ ꓛꓲ ꓬꓰˍ ꓟ ꓡꓰꓽ ꓟ ꓞꓲ꓾ ꓪꓴ-ꓢ ꓠꓯS ꓗꓪ ꓠꓴ ꓪꓽ ꓙꓵꓻ ꓠꓲꓹ ꓙꓳˍ ꓟ ꓓꓳꓽ ꓠꓬ꓾ ꓕꓲ ꓟꓵꓽ ꓡꓰ ꓕꓲ ꓟꓵꓽ ꓗꓪ ꓚ ꓒꓬꓱ ꓙꓰ ꓠꓬꓲ꓾ ꓥꓪ ꓠꓴꓽ ꓮꓸ ꓫꓵꓽ ꓐꓯ ꓡꓴꓽ ꓟꓽ ꓛꓵꓳ꓿
52001009	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓚꓲ ꓛꓬ ꓡꓰ꓾ ꓠꓴ ꓪꓽ ꓠꓬ ꓥꓪ ꓠꓴꓽ ꓔꓯ ꓮ ꓡꓲ ꓘꓳ ꓣꓴ ꓗꓷ ꓟ ꓐꓰ꓾ ꓢꓯꓸ ꓔꓬ ꓟ ꓐꓰ ꓔꓱꓹˍ ꓟ ꓪꓴ-ꓢ ꓔꓯ ꓠꓴ ꓪꓽ ꓣꓱꓽ ꓙ ꓠꓹ ꓟ꓾ ꓠꓲꓽ ꓐꓬꓱ ꓗꓪ ꓐꓰ ꓠꓴ ꓪꓽ ꓮ ꓡꓲ ꓪꓴ-ꓢ ꓔꓯꓸ ꓟꓳꓸ ꓒꓳꓹ ꓬꓲꓼ ꓡ ꓟ ꓐꓰ꓾
52001010	ꓬꓲ ꓡꓰ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓲ꓾ ꓡ ꓠꓹ ꓟ ꓦꓶꓻ ꓠꓲꓹ ꓗꓪ ꓐꓰ ꓣꓳꓽ ꓔꓯ ꓚꓬꓴ ꓓꓳ ꓡ ꓢꓴ꓾ ꓬꓲ ꓮ ꓐꓲ ꓬꓰ-ꓢꓴ ꓠꓬ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓠꓹ ꓟ ꓔꓯ ꓠꓴ ꓪꓽ ꓡꓳꓺ ꓠꓬꓹ ꓔꓬ ꓟ ꓔꓯꓸ ꓟꓳꓸ ꓢꓷꓸ ꓙ ꓟꓳ ꓙˍ ꓡꓳ꓿
52002001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓔꓬ ꓗꓪ ꓥꓪ ꓠꓴꓽ ꓡ ꓗꓷ ꓟ ꓠꓬ ꓮꓽ ꓔꓳ ꓡꓰ ꓟꓽ ꓥ ꓟ ꓠꓴ ꓪꓽ ꓢꓷꓸˍ ꓡꓳ꓿
52002002	ꓠꓴ ꓪꓽ ꓢꓷꓸˍ ꓟ ꓡꓰ ꓐꓰ ꓧꓶꓸ ꓕꓯ ꓒꓲ-ꓡꓲ-ꓒꓲ ꓗꓪ ꓥꓪ ꓠꓴꓽ ꓔꓯ ꓮꓽ ꓘꓶꓸ ꓔꓳꓹ ꓡ ꓢꓲ꓾ ꓫꓸ ꓔꓳ ꓫꓸ ꓒꓯꓼ ꓬꓰ ꓖꓶ ꓡ ꓟ ꓜꓲꓽ ꓪˍ ꓟꓲ꓾ ꓥꓪ ꓠꓴꓽ ꓠꓽ ꓪꓴ-ꓢ ꓡꓰ ꓢꓯꓼ ꓖꓶ ꓡ ꓟ ꓠꓯꓸꓼ ꓗꓪ ꓠꓲꓹ ꓪꓴꓽ ꓪꓴꓽˍ ꓡꓰ ꓠꓴ ꓪꓽ ꓔꓯ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓖꓶ ꓗꓷꓳ꓿
52002003	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓘꓶꓸ ꓘꓶꓽ ꓠꓬ ꓟꓽ ꓔꓱꓹˍ ꓟ ꓟꓽ ꓥ꓿ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽˍ ꓟ ꓗꓪ ꓐꓰˍ ꓟꓲ ꓟꓽ ꓥ꓿ ꓖꓳꓼ ꓠꓲꓹ ꓐꓯ ꓘꓶꓽˍ ꓟꓲ ꓟꓽ ꓥ꓿
52002004	ꓬꓲˍ ꓡꓰ꓾ ꓪꓴ-ꓢ ꓠꓬ ꓥꓪ ꓠꓴꓽ ꓔꓯ ꓦ ꓡꓱ ꓐꓳ ꓢꓲ꓾ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓠꓹ ꓟ ꓟꓬꓱꓽ ꓡꓯꓼ ꓙꓱ ꓖꓶ ꓡ ꓠꓬꓲ꓾ ꓥꓪ ꓠꓴꓽ ꓠꓬ ꓬꓲ ꓖꓳ ꓡꓱ ꓚ ꓟꓸ ꓖꓶˍ ꓟ ꓥ ꓡꓳ꓿ ꓞꓳ ꓤ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓹ ꓟˍ ꓟꓲ ꓟꓽ ꓥ꓿ ꓥꓪ ꓠꓴꓽ ꓠꓲꓹ ꓟ ꓔꓯ ꓤꓹ ꓠꓬꓲ ꓢꓴ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓹ ꓟ ꓥ ꓡꓳ꓿
52002005	ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠꓽ ꓫꓱꓸ ꓖꓶ ꓗꓶꓸˍ ꓟ ꓡꓰ꓾ ꓠꓲꓹ ꓦꓯꓸˍ ꓟ ꓔꓯ ꓑꓲꓸ ꓓꓴ ꓮ ꓕꓯˍ ꓟꓲ ꓟꓽ ꓬꓰ ꓠꓬꓲ ꓟ ꓠꓴ ꓪꓽ ꓢꓷꓸˍ ꓡꓳ꓿ ꓪꓴ-ꓢˍ ꓟꓲ ꓕꓱ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓥ ꓡꓳ꓿
52002006	ꓥꓪ ꓠꓴꓽ ꓠꓬ ꓙꓲ-ꓢꓴ ꓝꓲ ꓓꓴ ꓥ ꓟ ꓙꓵꓽ ꓪ ꓣꓱꓽ ꓙꓲꓽ ꓙꓳˍ ꓟꓲ꓾ ꓖꓳ ꓡꓱ ꓟꓽ ꓬꓰ ꓬꓰ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓗꓪ ꓐꓰˍ ꓟꓲ꓾ ꓠꓱꓸ ꓐꓯ ꓢꓴ ꓗꓪ ꓐꓰˍ ꓟꓲ ꓟꓬꓱ ꓓꓳꓽ ꓟꓽ ꓧꓪ꓿
52002007	ꓮꓽ ꓚꓵꓹ ꓖꓶ ꓛꓵꓼ ꓢꓴ ꓟꓹ ꓟ ꓡꓰ ꓬꓲ ꓚꓲ ꓛꓬ ꓤꓽ ꓠꓱ ꓔꓯ ꓠꓲꓹ ꓙꓽ ꓟꓬ ꓗꓳˍ ꓟ ꓡꓰ ꓐꓰ꓾ ꓥꓪ ꓠꓴꓽ ꓠꓽ ꓠꓴ ꓪꓽ ꓔꓯꓸ ꓟꓳꓸ ꓠꓲꓹ ꓟ ꓠꓴꓽ ꓢꓲ ꓙꓽ ꓗꓳ ꓠꓲꓹ ꓣꓱꓽˍ ꓡꓳ꓿
52002008	ꓝꓮꓲ ꓠꓬ ꓥꓪ ꓠꓴꓽ ꓠꓽ ꓠꓴ ꓪꓽ ꓔꓯ ꓮꓽ ꓘꓶꓸ ꓠꓲꓹ ꓠꓵˍ ꓠꓬꓲ꓾ ꓪꓴ-ꓢ ꓶꓼ ꓓꓳꓽ ꓫꓱꓹ ꓓꓳ ꓚ ꓟꓸ ꓖꓶ ꓠꓲꓹ ꓫꓵˍ ꓟ ꓡꓰ ꓟꓽ ꓞꓲ꓾ ꓥꓪ ꓠꓴꓽ ꓚꓲ ꓛꓬ ꓢꓯꓼ ꓟꓬˍ ꓟꓲ ꓠꓴ ꓪꓽ ꓐꓱ ꓶ ꓖꓶ ꓠꓲꓹ ꓫꓵˍ ꓡꓳ꓿
52002009	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓟꓽ ꓪꓴ ꓧꓶ ꓡꓰ ꓝꓲ ꓠꓹ ꓟ꓾ ꓥꓪ ꓠꓴꓽ ꓠꓬ ꓟꓳꓼ ꓡꓳ ꓢ ꓘꓪ ꓪꓴꓽ ꓧꓶ ꓪꓴ ꓡꓰꓼ ꓟꓬꓱꓽ ꓬꓰ ꓢꓯꓼ ꓕꓵꓼ ꓢꓲ꓾ ꓪꓴ-ꓢ ꓶꓼ ꓓꓳꓽ ꓫꓱꓹ ꓓꓳ ꓠꓴ ꓪꓽ ꓔꓯ ꓚ ꓟꓸ ꓖꓶˍ ꓟ ꓠꓴ ꓪꓽ ꓚꓲꓸ ꓟꓶˍ ꓢꓰꓽ ꓐꓷˍ ꓥꓳ꓿
52002010	ꓥꓪ ꓠꓴꓽ ꓠꓬ ꓠꓴ ꓪꓽ ꓦ ꓡꓱ ꓢꓴ ꓐꓴ ꓔꓯꓸ ꓟꓳꓸ ꓮ ꓘꓶꓻ ꓛꓲ ꓠꓲꓹ ꓟ ꓡꓱꓻˍ ꓟ ꓐꓰ꓾ ꓔꓱꓹ ꓜꓳꓽˍ ꓟ ꓐꓰ꓾ ꓓꓰ ꓖꓴ ꓟꓽ ꓙꓳ ꓙꓳ ꓞꓳ ꓙꓳꓻ ꓗꓷ ꓟ ꓔꓯ ꓢꓷꓸ ꓙ ꓟꓳ ꓙ ꓢꓴ ꓠꓬ ꓠꓴ ꓪꓽˍ ꓐꓰ ꓪꓴ-ꓢ ꓥ ꓡꓳ꓿
52002011	ꓮꓽ ꓐ ꓣꓱꓽ ꓢꓴ ꓡꓰ ꓬꓲ ꓚꓲ ꓛꓬ ꓤꓽ ꓠꓱ ꓔꓯ ꓟꓸ ꓖꓶˍ ꓟ ꓡꓰ ꓐꓰ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓘꓶꓸ ꓢꓲ꓾
52002012	ꓠꓲꓹ ꓟ ꓗꓴꓺ ꓖꓶ ꓢꓲ ꓠꓬꓲ꓾ ꓬꓲ ꓚꓲ ꓛꓬ ꓗꓴꓷˍ ꓐꓰ ꓐꓬꓱꓼ ꓡꓱ ꓡꓱ ꓟ ꓗꓪ ꓠꓴ ꓪꓽ ꓔꓯ ꓘꓴꓻ ꓓꓵꓽ ꓡꓰ ꓢꓴ ꓪꓴ-ꓢ ꓟꓲꓽ ꓙꓬ ꓗꓪ ꓒꓵꓽ ꓒꓵˍ ꓡꓰ ꓞꓳ ꓙꓳ ꓠꓹ ꓟ ꓢꓯꓼ ꓖꓶ ꓗꓷ ꓟ ꓠꓴ ꓪꓽ ꓢꓷꓸˍ ꓡꓳ꓿
52002013	ꓝꓮꓲ ꓠꓴ ꓪꓽ ꓠꓬ ꓥꓪ ꓠꓴꓽ ꓗꓪ ꓐꓰ ꓪꓴ-ꓢ ꓐꓯ ꓘꓶ ꓑ ꓙꓽ ꓟꓶˍ ꓕꓯ꓾ ꓞꓳ ꓤ ꓐꓯ ꓘꓶ ꓟꓽ ꓥ꓾ ꓪꓴ-ꓢ ꓐꓯ ꓘꓶ ꓥꓳ꓾ ꓐꓰ ꓠꓴ ꓪꓽ ꓘꓳ ꓣꓴˍ ꓠꓬꓲ꓾ ꓥꓪ ꓠꓴꓽ ꓠꓬ ꓟꓽ ꓠꓽ ꓠ ꓪꓴ-ꓢ ꓔꓯ ꓫꓸ ꓟꓳˍ ꓡꓳ꓿ ꓐꓯ ꓘꓶ ꓕꓱ ꓟ ꓠꓬ ꓚꓵ ꓚꓵ ꓪꓴ-ꓢ ꓐꓯ ꓘꓶ ꓥ ꓢꓲ꓾ ꓠꓴ ꓪꓽ ꓙꓵꓻ ꓢꓴ ꓐꓴ ꓠꓲꓹ ꓟ ꓗꓪ ꓢꓯꓼ ꓕꓵꓼ ꓔꓬ ꓟ ꓥ ꓡꓳ꓿
52002014	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓬꓴ-ꓔ ꓟꓵꓽ ꓗꓪ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓟ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓔꓯꓺ ꓢꓳ ꓢꓴ ꓒꓬꓱꓼ ꓡꓺꓳ꓿ ꓮ ꓡꓲꓳ ꓐꓯ ꓠꓬ ꓬꓴ-ꓔ ꓡ ꓞꓳ ꓡꓯꓼ ꓒꓯꓹ ꓗꓪ ꓬꓲ ꓪꓽ ꓫꓸ ꓙꓵꓻ ꓜꓲꓽˍ ꓟ ꓐꓰ ꓕꓲꓽ ꓡꓰꓹꓼ ꓠꓴ ꓪꓽˍ ꓟꓲ ꓚꓲ ꓛꓬ ꓟꓵꓽ ꓢꓴ ꓡꓯꓼ ꓒꓯꓹ ꓗꓪ ꓫꓸ ꓙꓵꓻ ꓜꓲꓽˍ ꓡꓳ꓿
52002015	ꓬꓴ-ꓔ ꓡ ꓞꓳ ꓡꓰ ꓢꓲ ꓒꓽ ꓬꓰ-ꓢꓴˍ ꓐꓰ ꓟꓷ ꓠꓷꓹ ꓝꓸ ꓢꓴ ꓐꓴ ꓔꓯ ꓢꓰꓼ ꓗꓷꓳ꓿ ꓥꓪ ꓠꓴꓽ ꓔꓯˍ ꓟꓲ ꓖꓼ ꓓꓳ ꓩꓴ ꓡꓺꓳ꓿ ꓬꓲ ꓪꓽ ꓠꓬ ꓪꓴ-ꓢ ꓠꓵˍ ꓟ ꓟꓽ ꓬꓰ ꓬꓰ꓾ ꓞꓳ ꓤ ꓮꓽ ꓙꓵ ꓔꓯ ꓛꓴꓽ ꓙꓳ ꓢꓴ ꓬꓰ ꓢꓲ꓾
52002016	ꓐꓶꓽ ꓞꓳ ꓐꓴ ꓢꓯꓼ ꓟꓬ ꓝ ꓟꓶ ꓓꓴ ꓟꓸ ꓟꓲ ꓟꓽ ꓚ ꓠꓹ ꓟ ꓬꓲ ꓪꓽ ꓡꓰ ꓥꓪ ꓠꓴꓽ ꓔꓯ ꓗꓽ ꓔ ꓡꓳ꓿ ꓬꓲ ꓪꓽ ꓠꓬ ꓮ ꓕꓯˍ ꓟꓲ ꓚꓲ ꓛꓬ ꓝꓴꓲ ꓔꓯ ꓡꓴꓽ ꓐꓲ ꓡ ꓝꓲˍ ꓠꓬꓲ꓾ ꓪꓴ-ꓢ ꓦꓶ ꓠꓲꓹ ꓠꓬ ꓒ ꓐꓲꓺꓼ ꓐꓰ ꓬꓲ ꓪꓽ ꓔꓯ ꓬꓯꓼ ꓡꓺꓳ꓿
52002017	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓴꓽ ꓖꓳ ꓓꓱꓽ ꓠꓬ ꓠꓴ ꓪꓽˍ ꓐꓰ ꓕꓲ ꓑꓹ ꓤ ꓗꓳꓹ ꓞꓹ ꓟꓲ꓾ ꓠꓲꓹ ꓟ ꓠꓽ ꓟꓽ ꓗꓳꓹ ꓞꓹ꓿ ꓥꓪ ꓠꓴꓽ ꓠꓽ ꓠꓴ ꓪꓽ ꓔꓯ ꓢꓲꓼ ꓙꓬ ꓠꓬꓲ꓾ ꓒꓬꓱꓽ ꓔꓳꓹ ꓟꓬ ꓔꓳ ꓮꓽ ꓘꓶꓸ ꓟꓳꓻ ꓡꓯꓽ ꓘꓳ ꓠꓲꓹ ꓫꓵˍ ꓡꓳ꓿
52002018	ꓥꓪ ꓠꓴꓽ ꓠꓽ ꓠꓴ ꓪꓽ ꓔꓬ ꓗꓪ ꓡ ꓠꓲꓹ ꓫꓵ ꓠꓬꓲ ꓒꓳ-ꓡꓳ ꓥꓪ ꓠꓬ ꓡ ꓠꓹ ꓟ ꓕꓲ ꓠꓬꓲꓽ ꓧꓪꓹ ꓬꓰ ꓗꓷˍ ꓟꓲ꓾ ꓢ-ꓓꓯ ꓡꓰ ꓥꓪ ꓠꓴꓽ ꓔꓯ ꓗꓽ ꓔ ꓡꓳ꓿
52002019	ꓥꓪ ꓠꓴꓽ ꓥꓳ ꓡꓳꓸ ꓓꓴˍ ꓐꓰ ꓗꓹ ꓛꓲ ꓓꓴˍ ꓐꓰ ꓟꓬꓱ ꓓꓳꓽ ꓪꓴꓸ ꓛꓴꓽ ꓠꓬ ꓮꓸ ꓫꓵꓽ ꓥ ꓡ? ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓡꓻˍ ꓕꓯ꓾ ꓬꓲ ꓟꓲꓽ ꓙꓬ ꓗꓪ ꓥꓪ ꓠꓴꓽ ꓟꓬꓱ ꓓꓳꓽ ꓪꓴꓸ ꓛꓴꓽ ꓠꓬ ꓠꓴ ꓪꓽ ꓟꓽ ꓥ ꓡ?
52002020	ꓚꓵ ꓚꓵ ꓠꓴ ꓪꓽ ꓠꓬ ꓥꓪ ꓠꓴꓽ ꓟꓬꓱ ꓓꓳꓽˍ ꓐꓰ ꓗꓹ ꓛꓲ ꓓꓴ ꓥꓳ꓿
52003001	ꓥꓪ ꓠꓴꓽ ꓠꓬ ꓜꓲꓽ ꓟꓽ ꓘꓴ ꓡ ꓠꓬꓲ꓾ ꓬ-ꓕꓰ-ꓠ ꓗꓪ ꓔꓲꓹ ꓬꓰˍ ꓟꓲ ꓙꓲˍ ꓡꓳ꓾ ꓓꓵꓽ ꓙꓽ ꓢꓲ꓾
52003002	ꓙꓵꓻ ꓠꓲꓹ ꓗꓪ ꓠꓴ ꓪꓽ ꓔꓯ ꓢꓯꓼ ꓖꓶ ꓢꓲ ꓕꓶꓻ ꓡꓰ ꓝꓲ ꓠꓹ ꓟ꓾ ꓙꓲ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓗꓪ ꓥꓪ ꓠꓴꓽˍ ꓐꓰ ꓕꓲꓽ ꓪꓺꓼ ꓪꓴ-ꓢ ꓔꓯ ꓣꓱꓽ ꓙ ꓢꓴ꓾ ꓣꓳꓽ ꓠꓬꓲ ꓤꓽ ꓕꓲ-ꓟꓳ-ꓕꓲ-ꓪꓴ ꓔꓯ꓾ ꓥꓪ ꓠꓴꓽ ꓡꓰ ꓠꓴ ꓪꓽ ꓔꓬ ꓗꓪ ꓝꓲ ꓩꓴ ꓡꓺꓳ꓿
52003003	ꓕꓱ ꓟ ꓠꓬ ꓠꓴ ꓪꓽ ꓮ ꓡꓲ ꓕꓲ ꓣꓳˍ ꓟꓲ ꓫꓸ ꓙꓵꓻˍ ꓟ ꓕꓱ ꓟꓬ ꓫꓵꓽ ꓪꓴꓸ ꓠꓬꓲ ꓟꓽ ꓶꓹ ꓡꓵ ꓡꓰ ꓝꓲ ꓠꓹ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓣꓳꓽ ꓕꓱ ꓡꓱ ꓔꓳꓹ ꓜꓳꓽˍ ꓟ ꓠꓬ ꓪꓴ-ꓢ ꓡꓰ ꓣꓳ ꓔꓯ ꓢꓲꓺ ꓚꓲꓸ ꓔ ꓟ ꓥꓳ꓾ ꓐꓰ ꓠꓴ ꓪꓽ ꓢꓷꓸˍ ꓡꓳ꓿
52003004	ꓥꓪ ꓠꓬ ꓠꓴ ꓪꓽˍ ꓐꓰ ꓔꓬ ꓕꓯˍ ꓟꓲ꓾ ꓣꓳꓽ ꓫꓸ ꓙꓵ ꓠ ꓗꓹ ꓟ ꓚꓵ ꓚꓵ ꓠꓴ ꓪꓽ ꓔꓯ ꓧꓶꓸ ꓕꓯ ꓐꓯ ꓖꓶ ꓗꓷꓳ꓿ ꓖꓳ ꓗꓸ ꓠꓯꓸ ꓬꓲ ꓖꓳ ꓡꓱ ꓒꓬꓱꓼ ꓡ ꓟ ꓠꓴ ꓪꓽ ꓢꓷꓸˍ ꓡꓳ꓿
52003005	ꓕꓱ ꓟ ꓑꓶꓸ ꓓꓴ ꓥꓪ ꓜꓲꓽ ꓟꓽ ꓘꓴ ꓡ ꓠꓬꓲ꓾ ꓮ ꓧꓪꓹ ꓗꓶꓸ ꓫꓵꓽ ꓠꓬꓲ ꓢꓴ ꓖꓳ ꓕꓲ ꓣꓳ ꓡꓰ ꓕꓲ ꓫꓵꓽ ꓫꓵ ꓗꓪ ꓐꓰ ꓠꓴ ꓪꓽ ꓔꓯ ꓫꓵꓽ ꓠꓬꓲ ꓢꓲ꓾ ꓥꓪ ꓠꓴꓽ ꓢꓯꓼ ꓕꓵꓼ ꓪꓴꓽ ꓧꓶ ꓗꓷ ꓟ ꓮꓽ ꓔꓳˍ ꓡꓰ ꓗꓷ ꓡꓰˍ ꓟ ꓔꓯ ꓗꓳ ꓚꓱ ꓠꓬꓲ꓾ ꓠꓴ ꓪꓽ ꓙꓵꓻ ꓠꓲꓹ ꓮ ꓡꓲ ꓥ ꓟꓽ ꓥ ꓢꓷꓸ ꓡꓰ ꓠꓹ ꓟ꓾ ꓕꓲ-ꓟꓳ-ꓕꓲ-ꓪꓴ ꓔꓯ ꓝꓲ ꓩꓴ ꓡ ꓟ ꓥꓳ꓿
52003006	ꓖꓳ ꓡꓱ ꓥ ꓟꓲ ꓕꓲ-ꓟꓳ-ꓕꓲ-ꓪꓴ ꓠꓬ꓾ ꓠꓴ ꓪꓽ ꓔꓬ ꓗꓪ ꓐꓰ ꓮ ꓟꓶ ꓥꓪ ꓠꓴꓽ ꓔꓯ ꓬꓲꓼ ꓛꓲꓺ ꓡ ꓢꓲ꓾ ꓠꓴ ꓪꓽ ꓙꓵꓻ ꓠꓲꓹˍ ꓐꓰ ꓠꓵ ꓠꓲꓹ ꓙꓳˍ ꓟ ꓐꓰ꓾ ꓠꓴ ꓪꓽ ꓠꓬ ꓮ ꓕꓯˍ ꓟꓲ ꓥꓪ ꓠꓴꓽ ꓔꓯ ꓮꓽ ꓘꓶ ꓓꓵꓽ ꓙꓽ ꓢꓲ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓔꓯ ꓟꓳꓻ ꓠꓲꓹ ꓫꓵˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓥꓪ ꓠꓴꓽ ꓔꓯ ꓟꓳꓻ ꓠꓲꓹ ꓫꓵˍ ꓟ꓾ ꓙꓲˍ ꓟ ꓓꓳꓽ ꓕꓱ ꓟ ꓐꓯ ꓖꓶ ꓡꓺꓳ꓿
52003007	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓴꓽ ꓠꓬ ꓠꓲꓹ ꓫꓸ ꓟꓬ ꓫꓸ ꓟ ꓐꓰ ꓫꓸ ꓙꓵ ꓟꓷꓼ ꓙꓵꓻˍ ꓟ ꓔꓳꓹ ꓜꓳꓽˍ ꓟꓲ꓾ ꓠꓴ ꓪꓽ ꓙꓵꓻ ꓠꓲꓹ ꓑꓶꓸ ꓓꓴ ꓥꓪ ꓠꓴꓽ ꓠꓲꓹ ꓗꓴ ꓟꓬ ꓗꓴ ꓟꓶˍ ꓡꓳ꓿
52003008	ꓠꓴ ꓪꓽ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓦꓰꓼ ꓕꓶꓻ ꓞꓹ ꓠꓬꓲ꓾ ꓥꓪ ꓠꓴꓽ ꓠꓽ ꓮꓽ ꓘꓶ ꓠꓲꓹ ꓘꓪꓽ ꓫꓵˍ ꓡꓳ꓿
52003009	ꓥꓪ ꓠꓴꓽ ꓠꓬ ꓠꓴ ꓪꓽ ꓑꓶꓸ ꓓꓴ ꓣꓳꓽ ꓪꓴ-ꓢ ꓟꓲꓽ ꓙꓬ ꓗꓪ ꓟꓶˍ ꓟ ꓗꓹ ꓛꓲ ꓓꓴ ꓕꓱ ꓟ ꓐꓱ ꓶ ꓮ ꓡꓲ ꓐꓰ ꓢꓲ ꓪꓴ-ꓢ ꓔꓯ ꓫꓸ ꓟꓳ ꓐꓯ ꓖꓴ ꓓ ꓢꓰꓽ꓿
52003010	ꓥꓪ ꓠꓴꓽ ꓠꓬ ꓠꓴ ꓪꓽ ꓙꓵꓻ ꓠꓲꓹ ꓟꓽ ꓡꓳꓼ ꓟ ꓗꓪ ꓐꓲꓺ ꓡꓰ ꓝꓲ ꓠꓹ ꓟ꓾ ꓒꓬꓱꓽ ꓔꓳꓹ ꓟꓬ ꓔꓳꓹ ꓠꓴ ꓪꓽˍ ꓐꓰ ꓟꓳꓻ ꓡꓯꓽ ꓘꓳ ꓪ ꓝꓲ꓾ ꓐꓰ ꓟꓳꓼ ꓡꓳ ꓢ ꓘꓪ ꓮꓽ ꓘꓶꓸ ꓪꓽ ꓘꓴ ꓔꓬ ꓡꓳ꓿
52003011	ꓣꓳꓽ ꓐꓹ ꓐꓽ ꓪꓴ-ꓢ ꓬꓲ ꓚꓲ ꓛꓬˍ ꓐꓰ꓾ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓡꓰ꓾ ꓥꓪ ꓠꓴꓽ ꓔꓯ ꓠꓴ ꓪꓽ ꓔꓬ ꓗꓪ ꓛꓲ ꓙ ꓖꓴ ꓧꓳꓽ ꓟꓳꓸ ꓖꓶ ꓡ ꓝꓲ꓿
52003012	ꓝꓮꓲ ꓠꓬ꓾ ꓠꓴ ꓪꓽ ꓔꓯ ꓥꓪ ꓠꓴꓽ ꓠꓲꓹ ꓠꓵˍ ꓟ ꓡꓰ ꓐꓰ꓾ ꓠꓴ ꓪꓽˍ ꓟꓲ ꓠꓲꓹ ꓠꓵ ꓡꓯꓽ ꓘꓳ ꓢꓲ꓾ ꓞꓳ ꓤ ꓥ ꓕ ꓑꓳ ꓔꓯˍ ꓟꓲ ꓠꓲꓹ ꓠꓵ ꓐ ꓡ ꓠꓹ ꓟ꓾ ꓢꓲ ꓒꓽ ꓡꓰ ꓠꓴ ꓪꓽ ꓠꓵ ꓠꓲꓹ ꓔꓯ ꓟꓬꓽ ꓡ ꓐꓶꓹ ꓡ ꓝꓲ꓿
52003013	ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓠꓬ ꓬꓲ ꓢꓲ ꓫꓬ ꓢꓴ ꓐꓴˍ ꓐꓰ ꓕꓲ ꓛꓳꓺꓼ ꓡꓻ ꓕꓯ꓾ ꓠꓴ ꓪꓽ ꓠꓬ ꓣꓳꓽ ꓐꓹ ꓐ ꓪꓴ-ꓢ ꓟꓲꓽ ꓙꓬ ꓗꓪ ꓢꓲ ꓚꓰꓸ ꓔ ꓟꓶ ꓢꓲ꓾ ꓓꓰ ꓖꓴ ꓟꓽ ꓙꓳ ꓢꓴ ꓒꓬꓱꓼ ꓡ ꓠꓹ ꓟ꓾ ꓬꓲ ꓡꓰ ꓠꓴ ꓪꓽ ꓠꓲꓹ ꓟ ꓔꓯ ꓕꓶꓻ ꓡꓰ ꓝꓲ꓿
52004001	ꓡꓳꓹ ꓬꓰˍ ꓟ ꓕꓲ ꓘꓶꓽ ꓠꓬ꓾ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓹ ꓟ꓾ ꓠꓴ ꓪꓽ ꓮ ꓡꓲ ꓞꓳ ꓙꓳꓻ ꓠꓯꓹ ꓟ ꓕꓱ ꓟ ꓥꓪ ꓠꓴꓽ ꓔꓯˍ ꓐꓰ ꓠꓴ ꓪꓽ ꓢꓳ ꓟꓶ ꓗꓷ ꓢꓲ꓾ ꓠꓴ ꓪꓽ ꓠꓬ ꓬꓲ ꓖꓳ ꓡꓱ ꓞꓳ ꓙꓳ ꓔꓬ ꓟ ꓥꓳ꓿ ꓮ ꓟꓶ ꓥꓪ ꓠꓴꓽ ꓠꓬ ꓢꓲ ꓒꓽ ꓬꓰ-ꓢꓴ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓔꓯ ꓓꓰꓽˍ ꓠꓬꓲ꓾ ꓟꓬꓽ ꓠꓬꓲ ꓕꓱ ꓡꓱ ꓞꓳ ꓙꓳ ꓐ ꓡ ꓠꓹ ꓟ ꓢꓯꓼ ꓕꓵꓼ꓿
52004002	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓬꓰ-ꓢꓴ ꓕꓵꓼ ꓘꓶ ꓗꓪ ꓐꓰ ꓠꓴ ꓪꓽ ꓔꓯ ꓥꓪ ꓠꓴꓽ ꓡꓰ ꓮ ꓡꓲ ꓡꓴ ꓫꓵꓽ ꓕꓵꓼ ꓪꓽ ꓖꓶ ꓔ ꓟ ꓠꓴ ꓪꓽ ꓢꓷꓸˍ ꓡꓳ꓿
52004003	ꓪꓴ-ꓢ ꓠꓲꓹ ꓡꓶ ꓠꓬ ꓕꓱ ꓡꓱ ꓥ ꓡꓳ꓿ ꓠꓴ ꓪꓽ ꓠꓽ ꓢꓲ ꓚꓰꓸ ꓔ ꓢꓴ ꓥ ꓟ ꓡꓰ ꓐꓰ꓾ ꓟꓽ ꓢꓲ ꓟꓽ ꓫꓬ ꓟ ꓔꓯ ꓚꓲꓸ ꓠꓹ ꓟ ꓐꓰ꓾
52004004	ꓮ ꓡꓲ ꓕꓲ ꓣꓳˍ ꓟꓲ꓾ ꓚꓲ ꓛꓬ ꓖꓳ ꓓꓱ ꓔꓯ ꓢꓲꓽ ꓢꓲ ꓫꓬꓻ ꓫꓬˍ ꓡꓰꓽ ꓙꓵꓽ ꓔ ꓢꓲ꓾ [ꓞꓳ ꓙꓳˍ ꓟ ꓗꓪ] ꓒꓵꓽ ꓓˍ ꓟ ꓒꓬꓱꓼ ꓡ ꓠꓹ ꓟ ꓢꓯꓼ ꓕꓵꓼ꓿
52004005	ꓝꓮꓲ ꓠꓬ ꓪꓴ-ꓢ ꓔꓯ ꓟꓽ ꓢꓷꓸˍ ꓟ ꓐꓶꓽ ꓞꓳ ꓐꓴ ꓦꓯꓸ ꓠꓲ ꓙꓵˍ ꓟ ꓡꓰ ꓐꓰ ꓠꓴ ꓪꓽ ꓟꓽ ꓬꓰ ꓠꓹ ꓟ ꓐꓰ꓾
52004006	ꓮꓽ ꓟˍ ꓟꓲ ꓬꓲ ꓬꓲꓼ ꓬꓲ ꓠꓬꓲ ꓔꓯ ꓟꓽ ꓪꓴꓸ ꓘꓳꓻ ꓟꓽ ꓛꓬ ꓡꓰ ꓠꓹ ꓟ ꓥ ꓡꓳ꓿ ꓠꓴ ꓪꓽ ꓔꓯ ꓥꓪ ꓠꓴꓽ ꓡꓰ ꓙꓳꓺ ꓗꓽ ꓖꓶ ꓗꓷ ꓟ ꓡꓰ ꓐꓰ꓾ ꓕꓱ ꓟꓬ ꓫꓵꓽ ꓗꓪ ꓐꓰ ꓬꓲ ꓬꓲꓼ ꓬꓲ ꓠꓬꓲ ꓔꓯ ꓛꓬ ꓢꓴ ꓔꓯ ꓠꓬ꓾ ꓢꓲ ꓒꓽ ꓡꓰ ꓪꓽ ꓛꓴꓽ ꓚꓱꓹ ꓖꓶ ꓡ ꓥꓳ꓿
52004007	ꓮ ꓡꓲꓳ ꓐꓯ ꓠꓬ ꓣꓳꓽ ꓔꓯ ꓠꓽ꓾ ꓟꓽ ꓢꓲꓽ ꓟꓽ ꓫꓬ ꓟ ꓗꓪ ꓞꓳ ꓙꓳ ꓠꓹ ꓟ ꓪꓴ-ꓢ ꓡꓰ ꓘꓴꓻ ꓔ ꓟ ꓟꓽ ꓥ꓿ ꓢꓲ ꓚꓰꓸ ꓟꓶ ꓢꓴ ꓞꓳ ꓙꓳ ꓚꓱꓹ ꓗꓪ ꓞꓳ ꓙꓳ ꓠꓹ ꓟ ꓘꓴꓻ ꓔ ꓟ ꓥ ꓡꓳ꓿
52004008	ꓖꓳ ꓡꓱ ꓠꓬꓲ ꓕꓵꓼ ꓪꓽ ꓕꓱ ꓟ ꓟꓽ ꓘꓳ ꓣꓴ ꓢꓴ ꓠꓬ꓾ ꓞꓳ ꓤ ꓔꓯ ꓟꓽ ꓘꓳ ꓣꓴˍ ꓟ ꓟꓽ ꓥ꓿ ꓠꓴ ꓪꓽ ꓔꓯ ꓬꓲ ꓢꓲ-ꓫꓬ-ꓟ-ꓦ ꓖꓶ ꓡ ꓢꓴ ꓪꓴ-ꓢ ꓔꓯ ꓟꓽ ꓘꓳ ꓣꓴˍ ꓟ ꓥ ꓡꓳ꓿
52004009	ꓬꓲꓼ ꓤ ꓠꓬꓲ ꓤ ꓐꓴ ꓠꓲꓹ ꓠꓵ ꓡꓯꓼ ꓘꓳ ꓠꓯꓹ ꓟ ꓔꓯꓸ ꓟꓳꓸ ꓐꓯˍ ꓠꓬ꓾ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ ꓟꓸ ꓖꓶ ꓔ ꓠꓬꓲ꓾ ꓬꓲ ꓐꓶꓹ ꓮꓸ ꓫꓵꓽ ꓐꓳ ꓖꓶ ꓟꓽ ꓛꓵꓳ꓿
52004010	ꓟ-ꓢꓲ-ꓓꓳ ꓕꓲ ꓟꓵꓽ ꓡꓱꓸꓼ ꓗꓪ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ꓾ ꓠꓴ ꓪꓽ ꓚꓵ ꓚꓵ ꓕꓱ ꓡꓱ ꓠꓲꓹ ꓠꓵˍ ꓡꓳ꓿ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓕꓱ ꓟ ꓡꓰ ꓐꓰ ꓠꓴ ꓪꓽ ꓟꓬꓽ ꓠꓬꓲ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ ꓠꓴ ꓪꓽ ꓔꓯ ꓘꓶꓸ ꓖꓶ ꓠꓲꓹ ꓫꓵˍ ꓡꓳ꓿
52004011	ꓠꓴ ꓪꓽ ꓔꓯ ꓥꓪ ꓠꓴꓽ ꓡꓰ ꓕꓵꓼ ꓪꓽ ꓖꓶ ꓗꓷ ꓟ ꓡꓰ ꓐꓰ꓾ ꓠꓴ ꓪꓽ ꓠꓬ ꓢꓲ ꓡꓲ ꓐꓰ ꓔꓬ ꓗꓴˍ ꓟ ꓡ ꓞꓳ ꓬꓰ ꓢꓲ꓾ ꓚꓲ ꓛꓬ ꓫꓵꓽ ꓪꓴ ꓔꓯˍ ꓡꓰ ꓗꓪ' ꓫꓵꓽ ꓢꓲ ꓠꓬꓲ꓾ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓟꓬꓱꓽ ꓬꓰ ꓢꓲ ꓖꓳ ꓓꓱ ꓦꓵꓻ ꓓꓴ ꓬꓰ꓿
52004012	ꓕꓱ ꓡꓱ ꓬꓰˍ ꓠꓬ ꓟꓽ ꓦ ꓡꓱ ꓢꓴˍ ꓟꓲ ꓠꓴ ꓪꓽ ꓔꓯ ꓞꓳ ꓒꓵꓽ ꓡ ꓢꓲ꓾ ꓠꓴ ꓪꓽ ꓣꓱꓽ ꓬꓯꓼˍ ꓟ ꓮꓽ ꓙꓵ ꓐꓲ ꓡꓰ ꓠꓬꓲ꓾ ꓮꓽ ꓟ ꓔꓯˍ ꓟꓲ ꓪꓽ ꓪꓴꓽ ꓘꓳꓹ ꓟꓽ ꓛꓵ ꓗꓷ ꓡꓰˍ ꓥꓳ꓿
52004013	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓥꓳ ꓡꓳꓸ ꓓꓴ ꓟꓽ ꓙꓳ ꓢꓴ ꓠꓲꓹ ꓟ ꓫꓸ ꓟ ꓡꓰ ꓐꓰ ꓠꓲꓹ ꓟ ꓫꓸ ꓟꓽ ꓛꓵ ꓠꓹ ꓟ꓾ ꓫꓵꓻ ꓢꓴ ꓔꓯꓸ ꓟꓳꓸ ꓠꓴ ꓪꓽ ꓔꓯ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
52004014	ꓮ ꓡꓲꓳ ꓐꓯ ꓠꓬ ꓬꓰ-ꓢꓴ ꓫꓵꓻ ꓢꓲ ꓢꓯꓸ ꓬꓲꓼ ꓡ ꓟ ꓔꓯ ꓣꓳꓽ ꓙꓵˍ ꓠꓬꓲ꓾ ꓬꓰ-ꓢꓴ ꓠꓯꓸꓼ ꓗꓪ ꓫꓵꓻ ꓢꓴ ꓔꓯˍ ꓟꓲ꓾ ꓪꓴ-ꓢ ꓡꓰ ꓬꓰ-ꓢꓴˍ ꓐꓰ ꓕꓲ ꓛꓳꓺꓼ ꓧꓳꓽ ꓡ ꓥꓳ꓿
52004015	ꓥꓪ ꓠꓴꓽ ꓠꓬ ꓢꓲ ꓒꓽ ꓐꓯ ꓘꓶ ꓕꓲ ꓘꓶ ꓠꓴ ꓪꓽ ꓔꓯ ꓐꓯ ꓖꓶˍ ꓠꓬꓲ꓾ ꓢꓲ ꓒꓽ ꓡ ꓗꓪ ꓛꓲ ꓢꓯꓸ ꓔꓬ ꓢꓴ ꓣꓳꓽ ꓠꓬ꓾ ꓮ ꓡꓲ ꓗꓹˍ ꓟꓲ ꓫꓵꓻ ꓢꓴ ꓐꓴ ꓟꓲꓽ ꓕꓯꓽ ꓢꓲ ꓗꓪ ꓟꓽ ꓗꓷ ꓡꓰ꓿
52004016	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓬꓲ ꓚꓲ ꓛꓬ ꓘꓴꓻ ꓢꓲ ꓕꓵꓼ ꓪꓽ ꓖꓶ ꓢꓲ ꓠꓬꓲ꓾ ꓟꓴꓽ ꓗꓪ ꓝꓲ ꓓꓴ ꓓꓽ ꓟ ꓘꓴꓻ ꓠꓬꓲ꓾ ꓪꓴ-ꓢ ꓬꓲ ꓐꓽ ꓡ ꓟꓶ ꓠꓬꓲ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓥꓳ꓿ ꓖꓳ ꓡꓱ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓫꓵꓻ ꓢꓴ ꓧꓶꓸ ꓕꓯ ꓢꓯꓸ ꓬꓲꓼ ꓡ ꓥꓳ꓿
52004017	ꓖꓳ ꓕꓯ ꓢꓯꓸ ꓔꓬ ꓢꓰꓽ ꓢꓴ ꓣꓳꓽ ꓠꓬ ꓬꓲ ꓪꓽˍ ꓐꓰ ꓕꓲ ꓛꓳꓺꓼ ꓟꓵꓽ ꓪꓴ ꓗꓪ ꓢꓲ ꓒꓽˍ ꓐꓰ ꓜꓲꓻ ꓡꓯꓽ ꓘꓳ ꓠꓹ ꓟ꓾ ꓟꓴ ꓗꓴꓸ ꓗꓪ ꓛꓵꓽ ꓓꓯ ꓙꓰˍ ꓥꓳ꓿ ꓖꓳ ꓡꓱ ꓢꓲ ꓣꓳꓽ ꓠꓬ ꓮ ꓕꓯˍ ꓟꓲ ꓢꓲ ꓒꓽˍ ꓐꓰ ꓕꓲ ꓪꓺꓼ ꓔꓬ ꓥꓳ꓿
52004018	ꓖꓳ ꓡꓱ ꓠꓬꓲ ꓠꓴ ꓪꓽ ꓕꓲ ꓣꓳ ꓛꓳꓽ ꓕꓲ ꓣꓳ ꓐꓯ ꓘꓶ ꓕꓱ ꓟ ꓡꓰ ꓠꓲꓹ ꓟ ꓗꓴꓺ ꓖꓶ ꓡꓯꓽ ꓘꓳ꓿
52005001	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓦꓬꓼ ꓠꓬꓲˍ ꓐꓰ ꓬꓲ ꓝꓲꓸ ꓔꓯ ꓐꓯˍ ꓠꓬ꓾ ꓠꓴ ꓪꓽ ꓔꓯ ꓮꓸ ꓫꓵꓽ ꓐꓳ ꓖꓶ ꓟꓽ ꓛꓵꓳ꓿
52005002	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓦꓬꓼ ꓠꓬꓲ ꓛꓲ ꓡ ꓟ ꓠꓬ꓾ ꓢ ꓘꓪ ꓞꓳ ꓘꓴꓽˍ ꓡꓰ ꓐꓰ ꓡꓻ ꓟ ꓠꓴ ꓪꓽ ꓢꓷꓸˍ ꓡꓳ꓿
52005003	ꓞꓳ ꓤ ꓡꓰ꓾ ꓢꓲ ꓡꓲ ꓡꓲ ꓮꓸ ꓫꓵꓽ ꓟꓽ ꓘꓳ ꓟꓽ ꓟꓳ ꓥꓳ꓾ ꓐꓯ ꓔꓬ ꓕꓯ꓾ ꓤꓽ ꓠꓱ ꓶꓻ ꓞꓹ ꓟ ꓤꓽ ꓟꓶ ꓤ ꓬꓲ ꓤꓽ ꓠꓱ ꓦꓵ ꓠꓻ ꓛꓲ ꓡ ꓟ ꓡꓰ ꓐꓰ꓾ ꓬꓲ ꓪꓽ ꓛꓴꓻ ꓛꓰꓹ ꓡꓰ ꓓꓴ ꓞꓼ ꓐꓰ ꓛꓲ ꓡ ꓥꓳ꓿ ꓖꓳ ꓕꓯ ꓬꓲ ꓪꓽ ꓠꓬ ꓮ ꓡꓲ ꓗꓹˍ ꓟꓲ ꓛꓰꓹ ꓡꓲꓹ ꓗꓷ ꓟꓽ ꓓ꓿
52005004	ꓖꓳ ꓡꓱ ꓥ ꓟꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓦꓬꓼ ꓠꓬꓲ ꓖꓳ ꓟ ꓠꓬ ꓞꓳ ꓘꓴꓽˍ ꓡꓰ ꓐꓰ ꓠꓴ ꓪꓽ ꓔꓯ ꓞꓼ ꓐꓰ ꓖꓼ ꓟꓶ ꓡ ꓠꓹ ꓟ꓾ ꓠꓴ ꓪꓽ ꓠꓬ ꓠꓯ ꓞꓲꓹ ꓟ ꓗꓪ ꓔꓬ ꓟ ꓟꓽ ꓥ꓿
52005005	ꓠꓴ ꓪꓽ ꓮꓽ ꓙꓵ ꓠꓽ꓾ ꓠꓬꓲꓺ ꓟꓳꓻ ꓓꓴ ꓗꓪ ꓟˍ ꓐꓰ꓾ ꓟꓳꓼ ꓡꓳ ꓗꓪ ꓟ ꓤꓽ ꓐꓴ ꓥ ꓡꓳ꓿ ꓣꓳꓽ ꓠꓬ ꓢ ꓘꓪ ꓗꓪ ꓟ ꓟꓽ ꓥ꓾ ꓠꓯ ꓞꓲꓹ ꓟ ꓗꓪ ꓔꓬ ꓟˍ ꓟꓲ ꓟꓽ ꓥ꓿
52005006	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓠꓱꓸ ꓐꓯ ꓢꓴˍ ꓡꓰ ꓐꓰ ꓟꓽ ꓬꓲꓼ ꓟꓶ ꓟꓶ꓾ ꓧꓪꓸ ꓛꓲ ꓐꓰ ꓔꓬ ꓢꓲ ꓞꓳ ꓢꓲꓽ ꓬꓰ ꓡꓯ꓿
52005007	ꓮ ꓡꓲꓳ ꓐꓯ ꓠꓬ ꓬꓲꓼ ꓟꓶ ꓢꓴ ꓠꓬ ꓢ ꓘꓪ ꓕꓯ ꓬꓲꓼ ꓟꓶˍ ꓡꓳ꓿ ꓙꓲ ꓒꓶꓽ ꓬꓲꓼ ꓢꓴˍ ꓟꓲ ꓢ ꓘꓪ ꓕꓯ ꓬꓲꓼˍ ꓡꓳ꓿
52005008	ꓣꓳꓽ ꓠꓽ ꓟꓳꓼ ꓡꓳ ꓗꓪ ꓟ ꓥ ꓠꓬꓲ ꓞꓳ ꓢꓲꓽ ꓬꓰ ꓢꓲ꓾ ꓙꓵꓻ ꓠꓲꓹˍ ꓐꓰ ꓠꓵ ꓠꓲꓹ ꓠꓬ ꓳ' ꓟꓶꓽ ꓔ ꓓꓴ ꓡꓰ ꓐꓰ ꓓꓱꓼ ꓔ ꓢꓲ ꓠꓬꓲ꓾ ꓪꓴꓸ ꓓꓵ ꓗꓪ ꓠꓬ ꓚꓬꓴ ꓟꓶˍ ꓟ ꓥꓳ ꓡꓳꓸ ꓓꓴ ꓘꓳꓹ ꓔ ꓡꓯ꓿
52005009	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓣꓳꓽ ꓔꓯ ꓦꓶ ꓠꓲꓹ ꓟꓶ ꓝꓲ ꓠꓹ ꓟ ꓝꓰꓹ ꓔ ꓟ ꓟꓽ ꓥ꓿ ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓚꓬꓴ ꓟꓶ ꓡꓰ ꓝꓲ ꓠꓹ ꓟ ꓝꓰꓹ ꓔ ꓟ ꓥ ꓡꓳ꓿
52005010	ꓣꓳꓽ ꓠꓬ ꓧꓪꓸ ꓛꓲ ꓔꓬ ꓥ ꓟꓲ ꓬꓲꓼ ꓟꓶ ꓔꓬ ꓥ ꓟꓲ ꓬꓲˍ ꓐꓰ ꓕꓲ ꓪꓺꓼ ꓢꓯꓸ ꓔꓬ ꓠꓹ ꓟ꓾ ꓢꓲ ꓒꓽ ꓬꓰ-ꓢꓴ ꓠꓬ ꓣꓳꓽ ꓐꓱ ꓶ ꓫꓵꓻ ꓙ ꓗꓷꓳ꓿
52005011	ꓖꓳ ꓡꓱ ꓠꓬꓲ ꓠꓴ ꓪꓽ ꓬꓰ ꓔꓬ ꓟ ꓡꓰ ꓐꓰ꓾ ꓡꓯꓽ ꓫꓵ ꓘꓶꓸ ꓖꓶ ꓡꓯꓼ ꓘꓳ ꓢꓲ꓾ ꓕꓲ ꓣꓳ ꓛꓳꓽ ꓕꓲ ꓣꓳ ꓢꓯꓼ ꓖꓶ ꓡꓯꓽ ꓘꓳˍ ꓟ ꓗꓪ ꓐꓰ ꓪꓴꓽ ꓡ ꓟꓴꓺ ꓡ ꓝꓲ꓿
52005012	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓗꓳ ꓡꓳ ꓗꓪ ꓢꓯꓼ ꓕꓵꓼ ꓪꓴꓽ ꓧꓶ ꓢꓲ꓾ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓧꓳꓽ ꓢꓴˍ ꓐꓰ ꓟꓸ ꓢꓴ ꓐꓴ ꓔꓯ ꓞꓳ ꓒꓵꓽ꓿
52005013	ꓬꓲ ꓪꓽ ꓬꓰˍ ꓟ ꓟꓬꓱꓽ ꓑꓶꓸ ꓓꓴ꓾ ꓠꓵ ꓠꓲꓹ ꓗꓪ ꓐꓰ ꓬꓲ ꓪꓽ ꓔꓯ ꓮꓽ ꓘꓶꓸ ꓒꓵꓽ ꓠꓹ ꓟ ꓠꓴ ꓪꓽ ꓔꓯ ꓓꓰꓽˍ ꓥꓳ꓿ ꓠꓴ ꓪꓽˍ ꓟꓲ ꓕꓲ ꓣꓳ ꓛꓳ ꓕꓲ ꓣꓳ ꓧꓳꓹ ꓡꓯꓽ ꓘꓳˍ ꓟ ꓡꓰ ꓞꓳꓻ ꓙꓳ꓿
52005014	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓞꓳ ꓐꓴꓻ ꓔꓯ ꓙꓳꓺ ꓗꓽ ꓖꓶ꓿ ꓠꓲꓹ ꓟ ꓙꓬ ꓡꓰ ꓢꓴ ꓔꓯ ꓘꓶꓸ ꓖꓶ꓿ ꓢꓯꓼ ꓐ ꓢꓴ ꓔꓯ ꓬꓰ ꓙ꓿ ꓮꓽ ꓙꓵ ꓢꓴ ꓔꓯꓸ ꓟꓳ ꓠꓲꓹ ꓟ ꓫꓵˍ ꓟ ꓣꓱꓽ꓿
52005015	ꓮꓽ ꓟ ꓥ ꓟꓲ꓾ ꓟꓽ ꓙꓲ ꓟ ꓔꓯ ꓟꓽ ꓙꓲ ꓟ ꓟꓽ ꓚꓱꓹ ꓖꓶ ꓠꓹ ꓟ ꓤ ꓟꓳ꓿ ꓠꓴ ꓪꓽ ꓠꓬ ꓮ ꓕꓯˍ ꓟꓲ ꓕꓲ ꓣꓳ ꓛꓳꓽ ꓕꓲ ꓣꓳ ꓙꓲˍ ꓟ ꓡꓰꓽ ꓬꓰ ꓖꓶ ꓡꓯꓼ ꓘꓳ ꓠꓹ ꓟ ꓐꓰ꓾ ꓠꓱꓸ ꓐꓯꓼ ꓢꓴ ꓮꓽ ꓙꓵ ꓔꓯˍ ꓟꓲ ꓙꓲˍ ꓟ ꓬꓰ ꓖꓶ ꓠꓹ ꓟ ꓢꓯꓼ ꓕꓵꓼ꓿
52005016	ꓮ ꓕꓯˍ ꓟꓲ ꓗꓹ ꓛꓲ꓿
52005017	ꓟꓽ ꓠꓽ ꓠ ꓪꓽ ꓘꓴ꓿
52005018	ꓮꓸ ꓫꓵ ꓗꓪˍ ꓟꓲ ꓪꓴ-ꓢ ꓔꓯ ꓫꓸ ꓟꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠꓽ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓐꓱ ꓶ ꓪꓴ-ꓢ ꓠꓲꓹ ꓡꓶ ꓥ ꓡꓳ꓿
52005019	ꓢꓲ-ꓫꓬ-ꓟ-ꓦ ꓮꓸ ꓔꓳꓸ ꓕꓽ ꓢꓰꓼ꓿
52005020	ꓪꓴ-ꓢ ꓐꓯ ꓘꓶꓽ ꓔꓯ ꓟꓳꓻ ꓟꓽ ꓟꓵ ꓕꓽ ꓬꓰ꓿
52005021	ꓮꓸ ꓫꓵ ꓔꓯˍ ꓟꓲ ꓙꓲꓻ ꓟꓽ ꓙꓲ ꓐꓰ ꓚꓬꓹ ꓠꓬꓲ ꓢꓲ꓾ ꓙꓲˍ ꓟ ꓔꓯ ꓠꓬ ꓕꓶꓻ ꓕꓶˍ ꓡꓰ ꓣꓴ ꓔ꓿
52005022	ꓥꓶˍ ꓟ ꓐꓰ ꓥꓶ ꓒꓬꓱꓽ ꓶꓻˍ ꓟ ꓮ ꓡꓲ ꓕꓲ ꓫꓵ ꓗꓪ ꓐꓰˍ ꓟꓲ ꓧꓹ ꓙꓰ꓿
52005023	ꓢꓲ ꓡꓲ ꓟ ꓪꓴ-ꓢ ꓬꓲ ꓚꓲ ꓛꓬ ꓡꓰ ꓠꓴ ꓪꓽ ꓔꓯ ꓢꓲ ꓚꓰꓸ ꓖꓴꓻ ꓡꓰ ꓝꓲ ꓢꓲ꓾ ꓣꓳꓽ ꓢꓲ ꓒꓽ ꓬꓰ-ꓢꓴ ꓛꓲ ꓡ ꓕꓯ꓾ ꓠꓴ ꓪꓽ ꓦˍ ꓐꓰ ꓶ ꓟꓬˍ ꓐꓰ ꓖꓳ ꓓꓱ ꓔꓯ ꓓꓰ ꓖꓴ ꓟꓽ ꓙꓳꓻ ꓙꓳ ꓝꓰꓺ ꓔ ꓟꓶ ꓝꓲ꓿
52005024	ꓠꓴ ꓪꓽ ꓔꓯ ꓘꓴꓻ ꓢꓴ ꓠꓬ ꓦ ꓡꓱ ꓐꓳˍ ꓟ ꓥ ꓠꓬꓲ꓾ ꓬꓲ ꓡꓰ ꓕꓱ ꓡꓱ ꓒꓬꓱꓼ ꓡ ꓝꓲˍ ꓥꓳ꓿
52005025	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓴꓽ ꓐꓱ ꓶ ꓪꓽ ꓘꓴ ꓙ꓿
52005026	ꓦ ꓡꓱ ꓢꓴ ꓐꓴ ꓮꓽ ꓙꓵ ꓠꓬ ꓢꓲꓽ ꓢꓲ ꓫꓬꓻ ꓫꓬ ꓡꓰ ꓐꓳꓼ ꓡꓯꓽ ꓘꓳ ꓢꓲ ꓒꓵꓽ ꓗꓹ ꓬꓰ ꓡꓯꓼ ꓘꓳ꓿
52005027	ꓕꓳ ꓶ ꓡꓯꓼ ꓫꓴ ꓕꓱ ꓟ ꓠꓬ ꓦ ꓡꓱ ꓢꓴ ꓮꓽ ꓙꓵ ꓔꓯ ꓵ ꓟꓸ ꓖꓶ ꓠꓹ ꓟ꓾ ꓥꓪ ꓠꓬ ꓢꓲ ꓒꓽ ꓟꓬꓱꓺ ꓗꓪ ꓐꓰ ꓠꓴ ꓪꓽ ꓔꓯ ꓕꓵꓼ ꓪꓽ ꓖꓶˍ ꓥꓳ꓿
52005028	ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
53001001	ꓒꓳ-ꓡꓳ ꓥꓪˍ ꓐꓰ ꓫꓲ-ꓡˍ ꓐꓰ ꓕꓲ-ꓟꓳ-ꓕꓲ-ꓪꓴ ꓡꓰ꓾ ꓣꓳ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓟ꓾ ꓕꓰ-ꓢ-ꓡꓳ-ꓠꓲ-ꓬ ꓘꓴ ꓜꓲ ꓞꓳ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿
53001002	ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
53001003	ꓬꓲꓼ ꓤ ꓠꓬꓲ ꓤꓽ ꓐꓴꓳ꓾ ꓠꓴ ꓪꓽ ꓙꓵꓻ ꓠꓲꓹ ꓮꓽ ꓘꓶꓸ ꓪꓴꓽ ꓡ ꓢꓲ꓾ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳˍ ꓟ ꓠꓲꓹ ꓟˍ ꓟꓲ ꓟꓬꓽ ꓡ ꓐꓶꓹ ꓡ ꓠꓬꓲ꓾ ꓥꓪ ꓠꓴꓽ ꓠꓬ ꓠꓴ ꓪꓽ ꓑꓶꓸ ꓓꓴ ꓮ ꓕꓯˍ ꓟꓲ ꓪꓴ-ꓢ ꓔꓯ ꓫꓸ ꓟꓳ ꓙꓲꓽ ꓙꓳˍ ꓡꓳ꓿
53001004	ꓠꓴ ꓪꓽ ꓠꓬ ꓗꓸ ꓧꓪ ꓟ ꓐꓰ ꓫꓸ ꓙꓵˍ ꓟ ꓮꓽ ꓙꓵ ꓗꓪ ꓜꓲꓽ ꓘꓴ ꓢꓲ ꓙꓵꓻ ꓠꓲꓹ ꓙꓳˍ ꓠꓬꓲ꓾ ꓥꓪ ꓠꓴꓽ ꓠꓬ ꓪꓴ-ꓢ ꓘꓴ ꓜꓲ ꓞꓳ ꓮꓽ ꓙꓵ ꓟ ꓗꓪ ꓠꓴ ꓪꓽ ꓑꓶꓸ ꓓꓴ ꓘꓶꓽ ꓘꓹ ꓡꓳ꓿
53001005	ꓕꓱ ꓟ ꓠꓬ ꓠꓴ ꓪꓽ ꓠꓽ ꓪꓴ-ꓢ ꓗꓴꓷꓼ ꓐꓱ ꓶ ꓫꓸ ꓙꓵ ꓜꓲꓽ ꓗꓷ ꓠꓬꓲ꓾ ꓪꓴ-ꓢ ꓗꓴꓷꓼ ꓟꓶ ꓒꓵꓽˍ ꓟ ꓢꓪ' ꓟꓶˍ ꓥꓳ꓾ ꓐꓰ ꓪꓴ-ꓢ ꓔꓱꓹ ꓜꓳˍ ꓟ ꓐꓯ ꓞꓷꓹ ꓓꓴ ꓬꓲ ꓗꓸ ꓚꓵ ꓥ ꓡꓳ꓿
53001006	ꓪꓴ-ꓢ ꓠꓬ ꓔꓱꓹ ꓜꓳꓽˍ ꓟ ꓥ ꓠꓬꓲ꓾ ꓠꓴ ꓪꓽ ꓔꓯ ꓫꓸ ꓙꓵ ꓝꓲ ꓢꓴ ꓔꓯ ꓫꓸ ꓙꓵˍ ꓟ ꓚꓱꓹ ꓖꓶˍ ꓥꓳ꓿
53001007	ꓖꓳ ꓟ ꓡꓰ ꓟꓽ ꓞꓲ꓾ ꓢꓲ ꓒꓽ ꓬꓰ-ꓢꓴˍ ꓐꓰ ꓬꓲ ꓪꓽ ꓠꓬꓲˍ ꓟ ꓟꓴꓽ ꓗꓪ ꓝꓲ ꓓꓴ ꓐꓴˍ ꓐꓰ ꓕꓲ ꓪꓺꓼ ꓟꓴꓽ ꓗꓪ ꓗꓪ ꓐꓰ ꓐꓬꓻ ꓞꓹ ꓟ ꓮꓸ ꓔꓳꓸ ꓠꓯꓸꓼ ꓗꓪ ꓟꓳꓸ ꓖꓶ ꓡ ꓕꓯ꓾ ꓫꓸ ꓙꓵ ꓟꓶ ꓢꓴ ꓠꓴ ꓪꓽ ꓔꓯ ꓥꓪ ꓠꓴꓽˍ ꓐꓰ ꓕꓲ ꓪꓺꓼ ꓪꓴꓽ ꓧꓶ ꓠꓽ ꓟꓶ ꓡꓰ ꓝꓲ ꓢꓲ ꓠꓬꓲ꓾
53001008	ꓪꓴ-ꓢ ꓔꓯ ꓟꓽ ꓢꓷꓸ ꓢꓴˍ ꓐꓰ꓾ ꓣꓳ ꓢꓲ ꓒꓽ ꓬꓰ-ꓢꓴ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓟꓽ ꓒꓵꓽ ꓛꓳ ꓢꓴ ꓔꓯ ꓬꓲ ꓡꓰ ꓪ ꓛꓴꓽ ꓚꓱꓹ ꓖꓶˍ ꓥꓳ꓿
53001009	ꓬꓲ ꓪꓽ ꓔꓯ ꓟꓶ ꓝꓲ ꓠꓹ ꓟ ꓛꓬ ꓒꓵꓽ ꓠꓬ꓾ ꓢꓲ ꓒꓽ ꓬꓲ ꓪꓽ ꓠꓬꓲˍ ꓟ ꓗꓴꓺ ꓒꓬꓱꓽ ꓗꓪ ꓐꓰ ꓗꓳꓹ ꓞꓹ ꓝꓲ ꓢꓲ꓾ ꓕꓲ ꓞꓲꓼ ꓕꓲ ꓑ ꓐꓬꓺ ꓡꓰ ꓝꓲ ꓠꓹ ꓟ ꓥ ꓡꓳ꓿
53001010	ꓥꓪ ꓠꓴꓽ ꓢꓷꓸ ꓙ ꓟꓳ ꓙ ꓘꓶꓽ ꓔꓯ ꓠꓴ ꓪꓽ ꓙꓵꓻ ꓗꓷ ꓠꓬꓲ꓾ ꓢꓲ ꓒꓽ ꓠꓬ ꓬꓲ ꓔꓯ ꓦ ꓡꓱ ꓢꓴ ꓐꓴ ꓗꓪ ꓐꓰ ꓟꓬꓱ ꓓꓳꓽ ꓟꓶ ꓠꓹ ꓟ ꓐꓰ꓾ ꓬꓲ ꓔꓯ ꓙꓵꓻ ꓢꓴ ꓐꓴ ꓗꓪ ꓐꓰ ꓢꓽ ꓓꓳ ꓟꓶ ꓠꓹ ꓟ ꓡꓻ ꓕꓯ꓾ ꓠꓴ ꓪˍ ꓟꓲ ꓬꓲ ꓔꓯ ꓦ ꓡꓱ ꓢꓴ ꓐꓴ ꓠꓯꓸꓼ ꓗꓪ ꓚꓬꓹ ꓟꓶˍ ꓥꓳ꓿
53001011	ꓕꓱ ꓟ ꓑꓶꓸ ꓓꓴ ꓥꓪ ꓠꓴꓽ ꓠꓬ ꓠꓴ ꓪꓽ ꓐꓱ ꓶ ꓮ ꓕꓯˍ ꓟꓲ ꓪꓽ ꓘꓴ ꓢꓲ꓾ ꓣꓳ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓘꓴˍ ꓟ ꓣꓱꓽ ꓛꓰ ꓗꓪ ꓞꓳ ꓙꓳ ꓒꓵꓽ ꓢꓴ ꓚꓬꓹ ꓖꓶ ꓡ ꓠꓹ ꓟ ꓐꓰ꓾ ꓠꓴ ꓪꓽ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓙꓲˍ ꓟ ꓔꓯ ꓠꓲꓹ ꓥꓳˍ ꓟ ꓟꓬꓱꓽ ꓮꓽ ꓙꓵ ꓗꓪ꓾ ꓬꓲ ꓪꓽ ꓠꓬꓲˍ ꓟ ꓢꓯꓼ ꓗꓪ ꓐꓰ ꓬꓰ ꓐꓲ ꓡꓰ ꓝꓲ ꓠꓹ ꓟ ꓪꓽ ꓘꓴ ꓙ ꓔꓬ ꓥꓳ꓿
53001012	ꓕꓱ ꓟ ꓠꓬ ꓠꓴ ꓪꓽ ꓗꓳ ꓡꓳ ꓗꓪ ꓣꓳ ꓢꓲ ꓒꓽ ꓬꓰ-ꓢꓴ ꓬꓲ ꓟꓬꓱ ꓔꓯ ꓓꓳꓹ ꓟꓴ ꓠꓹ ꓟ ꓥ ꓢꓲ꓾ ꓠꓴ ꓪˍ ꓟꓲ ꓣꓳ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓗꓪ ꓐꓰ ꓬꓲ ꓠꓯꓸꓼ ꓗꓪ ꓟꓬꓱ ꓓꓳꓽ ꓟꓶ ꓠꓹ ꓟ ꓪꓽ ꓘꓴˍ ꓟ ꓥ ꓡꓳ꓿
53002001	ꓬꓲꓼ ꓤ ꓠꓬꓲ ꓤꓽ ꓐꓴꓳ꓾ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓡꓻˍ ꓟ ꓐꓰ꓾ ꓬꓲ ꓔꓯ ꓜꓲꓻ ꓡꓯꓽ ꓘꓳ ꓠꓹ ꓟ ꓣꓳ ꓜꓲꓼ ꓡꓯꓽ ꓘꓳˍ ꓟ ꓔꓯ ꓟꓳꓸ ꓐꓯˍ ꓠꓬ꓾
53002002	ꓢꓴ ꓡꓰ ꓥꓪ ꓠꓴꓽ ꓟꓬꓱꓺ ꓘꓴꓽ ꓢꓲ ꓐꓳ ꓔ ꓟ ꓕꓳ ꓶ ꓗꓪ ꓐꓰ ꓥ ꓟꓲ꓾ ꓐꓯ ꓘꓶ ꓗꓪ ꓐꓰ ꓥ ꓟꓲ꓾ ꓟꓷꓽ ꓠꓷꓹ ꓝꓸ ꓘꓶ ꓗꓪ ꓐꓰ ꓥ ꓟꓲ꓾ ꓢꓲ ꓒꓽ ꓦꓬꓼ ꓠꓬꓲ ꓛꓲ ꓡ ꓗꓷꓳ꓾ ꓐꓯˍ ꓟ ꓑ ꓙꓽˍ ꓠꓬ꓾ ꓠꓴ ꓪꓽ ꓠꓲꓹ ꓟ ꓔꓯ ꓕꓽ ꓶꓹ ꓡꓵ ꓡꓰ ꓝꓲ꓾ ꓙꓽˍ ꓟꓲ ꓕꓽ ꓙꓽ ꓫꓸ꓾ ꓐꓰ ꓬꓲꓼ ꓠꓬꓲꓸ ꓖꓶ ꓠꓲꓹ ꓫꓵˍ ꓡꓳ꓿
53002003	ꓮ ꓡꓲ ꓕꓲ ꓫꓵ ꓗꓪ ꓐꓰˍ ꓟꓲ ꓠꓴ ꓪꓽ ꓔꓯ ꓕꓽ ꓗꓶꓸ ꓟꓶ ꓡꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓒꓳꓹ ꓬꓲꓼ ꓙꓰˍ ꓟ ꓦꓬꓼ ꓠꓬꓲ ꓓꓽ ꓟ ꓧꓶꓸ ꓕꓯ ꓛꓲ ꓡ ꓥꓳ꓿ ꓖꓳ ꓡꓱ ꓥ ꓟꓲ ꓝꓴꓲ ꓓꓽ ꓟ ꓙꓳ ꓢꓴ ꓟꓶꓽ ꓬꓰˍ ꓟ ꓤ ꓖꓳ ꓕꓲ ꓣꓳ ꓟꓽ ꓟꓳꓸ ꓖꓶ ꓡ ꓕ ꓑꓳ ꓠꓬ ꓢꓲ ꓒꓽ ꓦꓬꓼ ꓠꓬꓲ ꓟꓽ ꓛꓲ ꓡ꓿
53002004	ꓬꓲ ꓠꓬ꓾ ꓢꓲꓺ꓾ ꓐꓰ ꓟꓬꓱ ꓔ ꓟ ꓐꓰ ꓪꓴꓸ ꓓꓵ ꓕꓱꓼ ꓓꓴ ꓥ ꓕ ꓑꓳ ꓔꓯ ꓔꓳꓹ ꓢꓲ꓾ ꓪꓴ-ꓢ ꓢꓲꓽ ꓫꓬ ꓦꓲ ꓗꓪ ꓠꓬꓲꓸ ꓠꓸ ꓢꓲ ꓠꓬꓲ꓾ ꓚꓲ ꓛꓬ ꓠꓬ ꓪꓴ-ꓢ ꓥ ꓡꓳ꓾ ꓐꓰ ꓚ ꓟꓸ ꓖꓶ ꓢꓲ ꓚꓲ ꓛꓬ ꓔꓯ ꓓꓳꓹ ꓟꓴˍ ꓥꓳ꓿
53002005	ꓧꓶꓸ ꓕꓯ ꓥꓪ ꓠꓴꓻ ꓪꓽˍ ꓐꓰ ꓔꓬ ꓕꓯ ꓕꓱ ꓟꓬ ꓫꓵꓽ ꓠꓴ ꓪꓽ ꓔꓯ ꓐꓯ ꓖꓶ ꓗꓷ ꓟ ꓠꓴ ꓪꓽ ꓚꓲꓸ ꓟꓽ ꓟꓶ ꓡ?
53002006	ꓬꓲ ꓝꓲꓸ ꓛꓲ ꓡ ꓕꓯ ꓢꓲꓸˍ ꓡꓰꓽ ꓟꓳꓸ ꓖꓶ ꓡ ꓠꓹ ꓟ꓾ ꓮ ꓟꓶ ꓮꓸ ꓫꓵꓽ ꓡꓰ ꓬꓲ ꓔꓯ ꓗꓽ ꓔ ꓟ ꓠꓴ ꓪꓽ ꓢꓷˍ ꓡꓳ꓿
53002007	ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓟꓽ ꓙꓳ ꓟ ꓪꓽ ꓠꓬꓲˍ ꓟ ꓖꓳ ꓟ ꓠꓬ ꓚꓵ ꓔ ꓢꓲ ꓮ ꓟꓶˍ ꓡꓰꓻ ꓢꓯꓼ ꓕꓵꓼ ꓔꓬ ꓡꓳ꓿ ꓖꓳ ꓡꓱ ꓥ ꓟꓲ ꓗꓽ ꓔ ꓢꓴ ꓔꓯ ꓟꓽ ꓣꓴ ꓔꓯꓹ ꓙꓰ ꓕ ꓑꓳ꓾ ꓬꓲ ꓖꓳ ꓡꓱ ꓗꓽ ꓔ ꓢꓰꓽ ꓥꓳ꓿
53002008	ꓖꓳ ꓗ ꓠꓯ ꓠꓬ ꓙꓵꓽ ꓗ ꓟꓽ ꓙꓳ ꓢꓴ ꓖꓳ ꓕꓲ ꓣꓳ ꓟꓳꓸ ꓖꓶ ꓡ ꓥꓳ꓿ ꓖꓳ ꓡꓱ ꓥ ꓟꓲ ꓢꓲ ꓒꓽ ꓬꓰ-ꓢꓴ ꓡꓻˍ ꓕꓯ꓾ ꓢꓲ ꓒꓽ ꓟꓷꓽ ꓠꓷꓹ ꓗꓪ ꓐꓰ ꓓꓳ ꓡ ꓟ ꓢꓯꓼˍ ꓐꓰ꓾ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓡꓰ ꓙꓵꓽ ꓗ ꓟꓽ ꓙꓳ ꓢꓴ ꓖꓳ ꓕꓲ ꓣꓳ ꓔꓯ ꓟꓶꓽ ꓬꓰ ꓝꓲˍ ꓥꓳ꓿
53002009	ꓙꓵꓽ ꓗ ꓟꓽ ꓙꓳ ꓢꓴ ꓖꓳ ꓕꓲ ꓣꓳ ꓡꓻˍ ꓠꓬ꓾ ꓪꓽ ꓠꓬꓲˍ ꓟ ꓐꓰ꓾ ꓢꓷꓸ ꓡꓰ ꓓꓴˍ ꓐꓰ꓾ ꓗꓶꓸˍ ꓟ ꓓꓵꓽ ꓙꓽ ꓟꓶ ꓓꓴ ꓮꓽ ꓙꓵ ꓡꓱꓸꓼ ꓣꓱꓽ ꓢꓲ꓾ ꓢ-ꓓꓯ ꓟꓬꓱꓽ ꓬꓰˍ ꓥꓳ꓿
53002010	ꓝꓮꓲ ꓬꓲ ꓠꓬ ꓥꓶˍ ꓟ ꓐꓰ ꓗꓶꓸˍ ꓟ ꓮꓽ ꓙꓵ ꓣꓱꓽ ꓢꓲ꓾ ꓟꓶꓽ ꓬꓰ ꓔꓬ ꓢꓴ ꓐꓴ ꓔꓯ ꓧꓳꓽ ꓪꓴꓸ ꓙꓰˍ ꓥꓳ꓿ ꓬꓲ ꓪꓽ ꓟꓶꓽ ꓬꓰ ꓔꓬ ꓟ ꓠꓬ꓾ ꓔꓱꓹ ꓚꓵˍ ꓟ ꓔꓯ ꓟꓽ ꓠꓲꓹ ꓠꓵ ꓢꓲ ꓟꓽ ꓘꓳ ꓣꓴ ꓠꓬꓲ ꓥ ꓡꓳ꓿
53002011	ꓖꓳ ꓟ ꓑꓶꓸ ꓓꓴ ꓬꓲ ꓪꓽ ꓠꓬ ꓟꓽ ꓔꓱꓹˍ ꓟ ꓔꓯ ꓙꓵꓻ ꓡꓰ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓪꓽ ꓗꓳ ꓡꓳ ꓗꓪ ꓗꓶꓸˍ ꓟ ꓐꓰ ꓟꓽ ꓔꓱꓹˍ ꓟꓽ ꓜꓳꓽ ꓟ ꓢꓯꓼ ꓕꓵꓼ ꓡ ꓝꓲˍ ꓥꓳ꓿
53002012	ꓕꓱ ꓟ ꓠꓬ ꓔꓱꓹ ꓚꓵˍ ꓟ ꓔꓯ ꓟꓽ ꓙꓵꓻ ꓢꓲ꓾ ꓟꓽ ꓙꓲ ꓟꓽ ꓜꓳꓽˍ ꓟ ꓔꓯ ꓠꓲꓹ ꓒꓴ ꓢꓴ ꓮꓽ ꓙꓵ ꓔꓯ ꓐꓯ ꓟꓴ ꓘꓶ ꓠꓹ ꓟ ꓥ ꓡꓳ꓿
53002013	ꓢꓲ ꓒꓽ ꓠꓲꓹ ꓠꓵˍ ꓟ ꓬꓲꓼ ꓤ ꓠꓬꓲ ꓤꓽ ꓐꓴꓳ꓾ ꓠꓴ ꓪꓽ ꓔꓯ ꓢꓲ-ꓫꓬ-ꓟ-ꓦ ꓗꓪ ꓐꓰ ꓢꓲ ꓚꓰꓸ ꓟꓶ ꓡꓰ ꓝꓲ ꓢꓲ꓾ ꓔꓱꓹ ꓚꓵˍ ꓟ ꓔꓯ ꓙꓵꓻˍ ꓟ ꓗꓪ ꓐꓰ ꓢꓯꓼ ꓟꓬ ꓝꓸ ꓟꓶ ꓝꓲ ꓠꓹ ꓟ꓾ ꓬꓲ ꓚꓰ ꓬꓲ ꓪꓴꓸ ꓕꓯˍ ꓡꓰ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓢꓲꓺ ꓗꓷ ꓠꓬꓲ꓾ ꓠꓴ ꓪꓽ ꓑꓶꓸ ꓓꓴ ꓥꓪ ꓠꓴꓽ ꓠꓬ ꓮ ꓕꓯˍ ꓟꓲ ꓪꓴ-ꓢ ꓔꓯ ꓫꓸ ꓟꓳ ꓙꓲꓽ ꓙꓳˍ ꓡꓳ꓿
53002014	ꓕꓱ ꓟ ꓠꓬ ꓥꓪ ꓠꓴꓽ ꓡꓰ ꓚ ꓟꓸ ꓖꓶˍ ꓟ ꓶꓼ ꓓꓳꓽ ꓫꓱꓹ ꓓꓳ ꓗꓪ ꓐꓰ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓘꓴꓻ ꓢꓲ꓾ ꓠꓴ ꓪˍ ꓟꓲ ꓣꓳ ꓢꓲ ꓒꓽ ꓬꓰ-ꓢꓴ ꓬꓲ ꓟꓬꓱ ꓓꓳꓽ ꓑꓯꓹ ꓟꓶ ꓡꓰ ꓠꓹ ꓟ ꓥ ꓡꓳ꓿
53002015	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤꓽ ꓐꓴꓳ꓾ ꓥꓪ ꓠꓴꓽ ꓟꓷꓽ ꓠꓷꓹ ꓘꓶꓽˍ ꓐꓰ ꓕꓳ ꓶ ꓡꓯꓼ ꓫꓴ ꓗꓪ ꓐꓰ ꓠꓴ ꓪꓽ ꓔꓯ ꓟꓸ ꓖꓶ ꓗꓷ ꓟ ꓟꓸ ꓟꓲ ꓔꓯ ꓕꓶꓻ ꓕꓶˍ ꓡꓰꓽ ꓣꓴ ꓔ꓿
53002016	ꓮ ꓟꓶ ꓣꓳ ꓔꓯ ꓠꓲꓹ ꓠꓵ ꓢꓲ꓾ ꓣꓱꓽ ꓛꓰ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓟ ꓠꓲꓹ ꓗꓴ ꓖꓶ ꓓꓴˍ ꓐꓰ꓾ ꓙꓲˍ ꓟ ꓥꓳ ꓡꓳꓸ ꓓꓴ ꓖꓶ ꓡ ꓢꓴ ꓣꓳ ꓐꓹ ꓐ ꓪꓴ-ꓢˍ ꓐꓰ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓡꓰ꓾
53002017	ꓠꓴ ꓪꓽ ꓔꓯ ꓠꓲꓹ ꓟ ꓗꓴ ꓖꓶ ꓢꓲ꓾ ꓠꓴ ꓪꓽ ꓬꓰˍ ꓟ ꓮꓽ ꓙꓵꓽˍ ꓐꓰ ꓫꓸ ꓕꓱˍ ꓟ ꓮꓽ ꓙꓵ ꓗꓪ꓾ ꓙꓲˍ ꓟˍ ꓡꓰꓽ ꓬꓰ ꓐ ꓡ꓾ ꓫꓸ ꓕꓱ ꓐ ꓡ ꓠꓹ ꓟ꓾ ꓠꓴ ꓪꓽ ꓔꓯ ꓢꓯꓼ ꓧꓳꓽ ꓖꓶ ꓝꓲ꓿
53003001	ꓡꓳꓹ ꓬꓰˍ ꓟ ꓕꓲ ꓘꓶ ꓠꓬ ꓬꓲꓼ ꓤ ꓠꓬꓲ ꓤꓽ ꓐꓴꓳ꓾ ꓠꓴ ꓪꓽ ꓗꓳ ꓡꓳ ꓗꓪ ꓢꓲ ꓒꓽ ꓐꓯ ꓘꓶ ꓒꓬꓱ ꓙꓰ ꓢꓲ ꓒꓵꓽ ꓒꓵ ꓡꓰ ꓘꓳ ꓣꓴ ꓟꓶˍ ꓟ ꓡꓰ ꓐꓰ꓾ ꓥꓪ ꓠꓴꓽ ꓔꓬ ꓗꓪˍ ꓟꓲ ꓶꓼ ꓓꓳ ꓫꓱꓹ ꓓꓳꓽ ꓠꓲꓹ ꓞ ꓒꓬꓱ ꓙꓰ ꓠꓹ ꓟ ꓥꓪ ꓠꓴꓽ ꓐꓱ ꓶ ꓪꓽ ꓘꓴ ꓙ꓿
53003002	ꓝꓮꓲ ꓠꓬ ꓡ ꓞꓳ ꓮꓽ ꓙꓵ ꓠꓬ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓙꓵꓻ ꓢꓴ ꓟꓽ ꓥ ꓠꓬꓲ꓾ ꓟꓽ ꓙꓲ ꓟꓽ ꓜꓳ ꓟ ꓬꓰ ꓢꓴ ꓞꓳ ꓥꓶꓻ ꓐꓴ ꓡꓯꓼ ꓒꓯꓹ ꓗꓪ ꓐꓰ ꓥꓪ ꓠꓴꓽ ꓡꓲꓹ ꓗꓷ ꓟꓶ ꓠꓹ ꓟˍ ꓟꓲ ꓪꓽ ꓘꓴ ꓙ꓿
53003003	ꓖꓳ ꓡꓱ ꓥ ꓟꓲ ꓢꓲ ꓒꓽ ꓠꓬ ꓦ ꓡꓱ ꓐꓳˍ ꓟ ꓥ ꓢꓲ꓾ ꓠꓴ ꓪꓽ ꓔꓯ ꓕꓶꓻ ꓡꓰ ꓝꓲ ꓢꓲ ꓠꓬꓲ꓾ ꓥꓶˍ ꓟ ꓖꓳ ꓕꓲ ꓣꓳ ꓗꓪ ꓐꓰ ꓫꓺ ꓙˍ ꓥꓳ꓿
53003004	ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓮ ꓕꓯˍ ꓟꓲ ꓥꓪ ꓠꓴꓽ ꓖꓶˍ ꓟ ꓕꓵꓼ ꓪ ꓔꓯ ꓠꓴ ꓪꓽ ꓛꓳˍ ꓥꓳ꓾ ꓐꓰ ꓥꓪ ꓠꓴꓽ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓦ ꓡꓱ ꓐꓳˍ ꓡꓳ꓿
53003005	ꓢꓲ ꓒꓽ ꓡꓰ ꓠꓴ ꓪꓽ ꓠꓲꓹ ꓟ ꓔꓯ꓾ ꓪꓴ-ꓢ ꓠꓵ ꓠꓲˍ ꓐꓰ ꓙꓲ-ꓢꓴ ꓜꓲꓽ ꓘꓴ ꓟ ꓠꓯS ꓗꓪ ꓕꓶꓻ ꓡꓰ ꓠꓹ ꓟ ꓧꓳꓽ ꓟꓳꓸ ꓖꓶ ꓝꓲ꓿
53003006	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓠꓴꓽ ꓡꓰ ꓟꓸ ꓖꓶ ꓗꓷ ꓟ ꓟꓸ ꓟꓲ ꓔꓯ ꓟꓽ ꓛꓳ ꓢꓴ꓾ ꓞꓳ ꓐꓴꓻ ꓬꓰ ꓔꓬ ꓟ ꓬꓲꓼ ꓤ ꓠꓬꓲ ꓤ ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓟꓽ ꓙꓻ ꓡꓯꓽ ꓘꓳ ꓠꓹ ꓟ꓾ ꓥꓪ ꓠꓴꓽ ꓠꓬ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱ ꓗꓪ ꓐꓰ ꓠꓴ ꓪꓽ ꓔꓯ ꓕꓵꓼ ꓪ ꓖꓶˍ ꓥꓳ꓿
53003007	ꓥꓪ ꓠꓴꓽ ꓔꓯ ꓮ ꓡꓲ ꓐꓰ ꓔꓯꓺ ꓢꓳ ꓠ ꓗꓹ ꓟ ꓠꓴ ꓪꓽ ꓢꓷˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠꓽ ꓠꓴ ꓪꓽ ꓗꓳ ꓡꓳ ꓗꓪ ꓞꓳ ꓐꓴꓻ ꓟꓽ ꓬꓰ ꓠꓬꓲ꓿
53003008	ꓝꓮꓲ ꓠꓬ ꓮ ꓡꓲ ꓕꓲ ꓣꓳ ꓜꓽ ꓓꓴˍ ꓟꓲ ꓬꓲ ꓒꓵꓽ ꓟꓽ ꓐꓶꓻ ꓐꓶ꓾ ꓥꓪ ꓠꓴꓽ ꓮꓽ ꓔꓳ ꓟꓽ ꓜ ꓠꓬꓲ꓿ ꓥꓪ ꓠꓴꓽ ꓠꓽ ꓠꓴ ꓪꓽ ꓮꓽ ꓟ ꓔꓯˍ ꓟꓲ ꓟꓽ ꓪꓴꓽ ꓧꓶ ꓡꓰ ꓝꓲ ꓠꓹ ꓟ꓾ ꓟꓳ ꓡꓳ ꓢ ꓘꓪ ꓢꓯꓼ ꓕꓵꓼ ꓢꓲ ꓟꓬꓱꓽ ꓬꓰ ꓗꓷꓳ꓿
53003009	ꓥꓪ ꓠꓴꓽ ꓕꓱ ꓡꓱ ꓬꓰ ꓗꓷ ꓟ ꓠꓬ ꓙꓵꓽ ꓪꓽ ꓟꓽ ꓙꓳˍ ꓠꓬꓲ ꓟꓽ ꓥ꓿ ꓠꓴ ꓪꓽ ꓔꓯꓺ ꓢꓳ ꓓꓴ ꓬꓰ ꓠꓹ ꓟ ꓟꓳꓸ ꓖꓶ ꓗꓷ ꓟ ꓥ ꓡꓳ꓿
53003010	ꓧꓶꓸ ꓕꓯ ꓠꓴ ꓪˍ ꓐꓰ ꓥꓪ ꓠꓴꓽ ꓔꓬ ꓕꓯ꓾ ꓟꓬꓱꓽ ꓬꓰ ꓟꓽ ꓫꓳ ꓢꓴ ꓙꓳ ꓐꓷˍ ꓠꓬ ꓬꓲ ꓔꓯ ꓜ ꓕꓽ ꓜ ꓝꓲ꓾ ꓐꓰ ꓠꓴ ꓪꓽ ꓔꓯ ꓕꓵꓼ ꓪ ꓖꓶ ꓗꓷꓳ꓿
53003011	ꓠꓴ ꓪꓽ ꓗꓳ ꓡꓳ ꓗꓪ꓾ ꓐꓴꓻ ꓢꓲ ꓮꓸ ꓫꓵꓽ ꓟꓬꓱꓽˍ ꓟꓲ ꓟꓽ ꓬꓰ ꓬꓰ꓾ ꓢꓴ ꓫꓵꓽ ꓪꓴꓻ ꓗꓪˍ ꓡꓰꓽ ꓘꓶ ꓡꓶꓽ ꓔꓬ ꓢꓴ ꓙꓳˍ ꓟ ꓥꓪ ꓠꓴꓽ ꓑ ꓙꓽ ꓗꓷꓳ꓿
53003012	ꓡ ꓞꓳ ꓖꓳ ꓕꓲ ꓧꓳꓽ ꓠꓬ ꓢꓲ ꓡꓲ ꓐꓰ ꓟꓬꓱꓽ ꓬꓰ ꓢꓲ ꓚꓲ ꓛꓬ ꓖꓳ ꓓꓱ ꓦꓵ ꓠꓹ ꓟ꓾ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱ ꓗꓪ ꓐꓰ ꓥꓪ ꓠꓴꓽ ꓡꓰ ꓕꓵꓼ ꓪ ꓖꓶꓽ ꓢꓲ ꓘꓶꓸ ꓖꓶ ꓠꓲꓹ ꓫꓵˍ ꓡꓳ꓿
53003013	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓽ ꓙꓲˍ ꓟ ꓬꓰˍ ꓟ ꓗꓪ ꓠꓲꓹ ꓟ ꓕꓽ ꓙꓬ ꓡꓰ ꓝꓲ꓿
53003014	ꓕꓳ ꓶ ꓡꓯꓼ ꓫꓴ ꓕꓱ ꓟ ꓗꓪ ꓟ ꓥꓪ ꓠꓴꓽ ꓐꓯ ꓘꓶ ꓔꓯ ꓟꓽ ꓒꓵꓽ ꓛꓳ ꓢꓴ ꓙꓳˍ ꓠꓬ꓾ ꓖꓳ ꓕꓲ ꓣꓳ ꓔꓯ ꓚꓲꓸ ꓔ ꓢꓲ꓾ ꓬꓲ ꓔꓯ ꓫꓸ ꓔꓳ ꓡꓰ ꓝꓲ ꓠꓹ ꓟ꓾ ꓠꓴ ꓪꓽ ꓠꓬ ꓬꓲˍ ꓐꓰ ꓛꓳ ꓒꓯꓹ ꓕꓽ ꓬꓰ꓿
53003015	ꓖꓳ ꓡꓱ ꓥ ꓟꓲ ꓬꓲ ꓔꓯ ꓛꓴꓽ ꓙꓳ ꓢꓴ ꓟꓽ ꓚꓬꓹ ꓚꓬ꓾ ꓬꓲꓼ ꓤ ꓠꓬꓲ ꓤ ꓔꓯˍ ꓡꓰ ꓐꓰ ꓘꓶꓸ ꓖꓶ꓿
53003016	ꓢꓲ ꓡꓲ ꓟ ꓢꓲ ꓒꓽ ꓬꓲ ꓚꓲ ꓛꓬ ꓡꓰ꓾ ꓮ ꓕꓯˍ ꓟꓲ꓾ ꓮ ꓡꓲ ꓗꓷ ꓡꓰˍ ꓟꓲ꓾ ꓠꓴ ꓪꓽ ꓔꓯ ꓢꓲ ꓡꓲ ꓟ ꓖꓶ ꓡ ꓝꓲ꓿ ꓢꓲ ꓒꓽ ꓠꓬ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲ ꓪꓺꓼ ꓔꓬ ꓝꓲ꓿
53003017	ꓒꓳ-ꓡꓳ ꓥꓪ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓐꓳ ꓩꓴ ꓡ ꓟ ꓥꓳ꓿ ꓕꓱ ꓟ ꓠꓬ ꓥꓪ ꓕꓳ ꓶ ꓡꓯꓼ ꓫꓴ ꓮ ꓡꓲ ꓕꓲ ꓚꓴꓸ ꓗꓪˍ ꓟꓲ ꓢꓷꓸ ꓡꓰ ꓓꓴ ꓥ ꓡꓳ꓿ ꓥꓪ ꓡꓯꓼ ꓓꓴꓻ ꓠꓬ ꓬꓲ ꓕꓱ ꓡꓱ ꓥꓳ꓿
53003018	ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
54001001	ꓣꓳ ꓚꓬꓴ ꓢꓲ ꓒꓽ ꓪꓴ-ꓢˍ ꓐꓰ ꓣꓳ ꓥꓳ ꓡꓳꓸ ꓓꓴ ꓙꓲ-ꓢꓴ ꓬꓰ-ꓢꓴ ꓬꓲ ꓕꓵꓼ ꓪꓽ ꓗꓪ ꓐꓰ ꓙꓲ-ꓢꓴ ꓬꓰ-ꓢꓴ ꓬꓲ ꓝꓲ ꓓꓴ ꓬꓰˍ ꓟ ꓒꓳ-ꓡꓳ ꓥꓪ ꓡꓰ꓾
54001002	ꓙꓵꓻ ꓠꓲꓹ ꓗꓪ ꓟ ꓥꓪ ꓤ ꓚꓵ ꓕꓲ-ꓟꓳ-ꓕꓲ-ꓪꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓐꓹ ꓐ ꓪꓴ-ꓢˍ ꓐꓰ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓫꓱꓸ ꓤˍ ꓟ ꓐꓰ ꓢꓲ ꓡꓲ ꓟ ꓠꓴ ꓟꓶ ꓝꓲ꓿
54001003	ꓥꓪ ꓟ-ꓢꓲ-ꓓꓳ ꓗꓪ ꓙꓰˍ ꓐꓰ ꓬꓰˍ ꓕꓯ ꓠꓴ ꓔꓯ ꓘꓶꓸ ꓖꓶ ꓗꓷ ꓟ ꓡꓰ ꓐꓰ꓾ ꓟꓽ ꓔꓱꓹ ꓟ ꓟꓸ ꓒꓽ ꓐꓴ ꓡꓰ ꓟꓸ ꓔꓬ ꓟ ꓟꓽ ꓔꓱꓹ ꓟ ꓟꓸ ꓟꓲꓽ ꓔꓯ ꓗꓽ ꓔ ꓠꓹ ꓟ꓾ ꓠꓴ ꓠꓬ ꓬꓲ-ꓩꓴ-ꓢꓳ ꓗꓪ ꓔꓬ ꓢꓰꓽ꓿
54001004	ꓛꓵꓸ ꓟꓲꓽˍ ꓐꓰ ꓬꓲ ꓡꓳꓹ ꓬꓰ ꓖꓴ ꓟꓽ ꓙꓳ ꓟ ꓫꓵꓽ ꓚˍ ꓟꓲ ꓟꓽ ꓟꓸ ꓠꓹ ꓟ ꓠꓴ ꓡꓰ ꓬꓲ ꓪꓽ ꓔꓯ ꓕꓵꓼ ꓪꓽ ꓖꓶ꓿ ꓕꓱ ꓡꓱ ꓫꓵꓽ ꓛꓵꓸ ꓟꓲꓽˍ ꓐꓰ ꓫꓵꓽ ꓚ ꓡꓰ ꓪꓴ-ꓢ ꓠꓲꓹ ꓡꓶ ꓬꓰ ꓓꓳ ꓡ ꓟꓽ ꓓ꓿ ꓧꓳꓺ ꓡꓯꓽ ꓘꓳˍ ꓟˍ ꓡꓰꓽ ꓓꓳ ꓡ ꓝꓲˍ ꓡꓳ꓿ ꓪꓴ-ꓢ ꓠꓲꓹ ꓡꓶ ꓬꓰ ꓒꓬꓱꓼ ꓡ ꓟ ꓠꓬ ꓙꓵꓻ ꓠꓲꓹ ꓗꓪ ꓐꓰˍ ꓡꓰꓽ ꓥ ꓡꓳ꓿
54001005	ꓥꓪ ꓖꓶˍ ꓟ ꓕꓵꓼ ꓪꓽ ꓕꓱ ꓟ ꓬꓲ ꓑꓶꓸ ꓠꓬ꓾ ꓠꓲꓹ ꓔꓱꓹ ꓠꓲꓹ ꓓꓰˍ ꓟ ꓠꓲꓹ ꓟ ꓗꓪ ꓐꓰ ꓡꓻˍ ꓟ ꓠꓵ ꓠꓲꓹˍ ꓐꓰ꓾ ꓙꓲꓻˍ ꓟ ꓦꓰꓽ ꓠꓲꓹˍ ꓐꓰ꓾ ꓔꓱꓹ ꓚꓵˍ ꓟ ꓙꓵꓻ ꓠꓲꓹ ꓓꓳ ꓡ ꓠꓹ ꓟ ꓥ ꓡꓳ꓿
54001006	ꓡ ꓞꓳ ꓕꓲ ꓐꓱ ꓠꓬ ꓕꓱ ꓟꓬ ꓫꓵ ꓗꓪ ꓐꓰ ꓧꓶꓸ ꓙꓰ ꓢꓲ꓾ ꓘꓶꓽ ꓖꓳꓽ ꓫꓸ ꓕꓱˍ ꓟ ꓗꓪ ꓪꓴꓸ ꓙꓰ ꓢꓲ ꓠꓬꓲ꓾
54001007	ꓬꓲ ꓪꓽ ꓚꓲ ꓛꓬ ꓮꓸ ꓫꓵ ꓐꓯ ꓔꓬ ꓟ ꓐꓰ꓾ ꓚꓲ ꓛꓬ ꓡꓰ ꓠꓲꓹ ꓪꓴꓽ ꓪꓴˍ ꓡꓰ ꓐꓯ ꓞꓷꓹ ꓗꓷ ꓟ ꓔꓯ ꓬꓲ ꓪꓽ ꓟꓽ ꓙꓽ ꓜꓲꓼˍ ꓟꓲ꓾ ꓙꓵꓽ ꓗ ꓟꓸ ꓒ ꓬꓰ ꓠꓲꓹ ꓫꓵˍ ꓡꓳ꓿
54001008	ꓣꓱꓽ ꓠ ꓗꓹ ꓟ ꓗꓪ ꓣꓱꓽˍ ꓠꓬ ꓙꓵꓽ ꓗ ꓠꓽ ꓙꓲꓻˍ ꓟ ꓥ ꓟ ꓣꓳ ꓢꓷˍ ꓡꓳ꓿
54001009	ꓙꓵꓽ ꓗ ꓠꓬ ꓔꓱꓹ ꓜꓳꓽ ꓢꓴ ꓐꓱ ꓶ ꓬꓰ ꓔ ꓟ ꓟꓽ ꓥ꓿ ꓙꓵꓽ ꓗ ꓔꓯ ꓟꓽ ꓛꓳ ꓢꓴ꓾ ꓒꓳꓹ ꓔꓳꓹ ꓢꓴ꓾ ꓠꓲꓹ ꓟꓽ ꓒꓵ ꓠꓲꓹ ꓟꓽ ꓡꓱ ꓢꓴˍ ꓐꓰ ꓝꓴꓲ ꓬꓰ ꓢꓴ꓾ ꓟꓽ ꓢꓲꓽ ꓟꓽ ꓫꓬꓻ ꓢꓴˍ ꓐꓰ ꓪꓴ-ꓢ ꓔꓯ ꓟꓽ ꓒꓵ ꓢꓴ꓾ ꓮꓽ ꓐ ꓮꓽ ꓟ ꓔꓯ ꓢꓰꓼ ꓢꓴ꓾ ꓞꓳ ꓤ ꓢꓰꓼ ꓢꓴ꓾
54001010	ꓟꓽ ꓢꓲ ꓟꓽ ꓫꓬ ꓬꓰ ꓢꓴ꓾ ꓤꓽ ꓛꓳꓽ ꓤ ꓦꓬꓽ ꓛꓳꓽ ꓧꓪ ꓢꓴ꓾ ꓞꓳ ꓤ ꓘꓴꓽ ꓢꓴ꓾ ꓗꓶꓸ ꓢꓴ꓾ ꓪꓵꓼ ꓞꓷꓹ ꓗꓷ ꓗꓸ ꓠꓯꓸ ꓒꓳꓹ ꓢꓴ ꓐꓱ ꓶˍ ꓐꓰ꓾ ꓔꓱˍ ꓟ ꓟꓸ ꓟꓲ ꓔꓯ ꓟꓽ ꓧꓳꓹ ꓟ ꓠꓱꓸ ꓐꓯ ꓕꓲ ꓫꓵꓽ ꓫꓵꓽ ꓬꓰ ꓢꓴ ꓐꓱ ꓶ ꓬꓰ ꓔ ꓟ ꓥ ꓟ ꓣꓳ ꓢꓷˍ ꓡꓳ꓿
54001011	ꓕꓱ ꓟ ꓠꓬ ꓪꓴ-ꓢ ꓡꓰ ꓥꓪ ꓔꓯ ꓡꓯꓼ ꓙꓱ ꓔ ꓟ꓾ ꓶꓼ ꓙꓳ ꓫꓱꓹ ꓙꓳˍ ꓟ ꓐꓰ ꓟꓬꓱ ꓓꓳꓽ ꓙꓳˍ ꓟ ꓬꓲ ꓶꓼ ꓓꓳꓽ ꓫꓱꓹ ꓓꓳ ꓔꓯ ꓛꓳ ꓢꓲ ꓐꓯˍ ꓟ ꓥ ꓡꓳ꓿
54001012	ꓥꓪ ꓔꓯ ꓢꓯꓼ ꓖꓶ ꓡ ꓢꓴ꓾ ꓣꓳ ꓢꓲ ꓒꓽ ꓙꓲ-ꓢꓴ ꓬꓰ-ꓢꓴ ꓠꓬ ꓥꓪ ꓔꓯ ꓦ ꓡꓱ ꓐꓳ ꓢꓲ꓾ ꓬꓲ ꓟꓬꓱꓽ ꓬꓰ ꓠꓹ ꓟ ꓟꓬꓱꓽ ꓐꓬꓱꓽ ꓘꓶꓽ ꓖꓶ ꓡ ꓠꓬꓲ ꓬꓲ ꓔꓯ ꓫꓸ ꓟꓳ꓿
54001013	ꓧꓶꓸ ꓕꓯ ꓥꓪ ꓠꓬ ꓬꓰ-ꓢꓴ ꓟꓬꓱꓺ ꓔꓯ ꓙꓱꓽ ꓢꓴˍ ꓐꓰ ꓬꓲ ꓔꓯ ꓗꓸ ꓧꓪ ꓢꓴˍ ꓐꓰ ꓘꓴ ꓜꓲ ꓞꓳ ꓔꓯ ꓜꓲꓽ ꓜꓲꓽ ꓑꓰꓹ ꓑꓰꓹ ꓬꓰ ꓗꓷ ꓢꓴ ꓥ ꓥˍ ꓟꓲ꓾ ꓕꓱ ꓟꓬ ꓫꓵ ꓟ ꓠꓬ ꓥꓪ ꓟꓽ ꓙꓵꓻ ꓢꓰꓽ ꓕꓯ ꓟꓽ ꓢꓷꓸ ꓢꓷꓸ ꓬꓰ ꓗꓷ ꓟ ꓥ ꓠꓬꓲ꓾ ꓥꓪ ꓠꓬ ꓫꓱꓸ ꓤˍ ꓟ ꓟꓶˍ ꓢꓰꓽ ꓡꓳ꓿
54001014	ꓖꓳ ꓡꓱ ꓢꓲ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓟ ꓙꓵꓻ ꓠꓲꓹˍ ꓐꓰ ꓠꓵ ꓠꓲꓹˍ ꓐꓰ꓾ ꓣꓳ ꓢꓲ ꓒꓽ ꓣꓱꓽ ꓛꓰ ꓠꓬ ꓥꓪ ꓐꓱ ꓶ ꓐꓲ ꓡꓶꓽ ꓡꓰꓳ꓿
54001015	ꓙꓲ-ꓢꓴ ꓬꓰ-ꓢꓴ ꓟꓲ ꓠꓯ ꓗꓪ ꓡ ꓟ ꓠꓬ꓾ ꓝꓴꓲ ꓙꓳ ꓢꓴ ꓔꓯ ꓚꓬꓴ ꓙ ꓠꓹ ꓟ ꓥ ꓡꓳ꓾ ꓐꓯˍ ꓟ ꓐꓯ ꓘꓶ ꓕꓱ ꓟ ꓠꓬ꓾ ꓦ ꓡꓱ ꓐꓳˍ ꓟ ꓐꓰ ꓮꓽ ꓙꓵ ꓢꓴ ꓘꓳ ꓣꓴ ꓒꓵꓽˍ ꓟ ꓥ ꓡꓳ꓿ ꓝꓴꓲ ꓙꓳ ꓢꓴ ꓗꓳ ꓡꓳ ꓗꓪ ꓥꓪ ꓠꓬ ꓮꓸ ꓓꓲꓽ ꓪꓴꓽˍ ꓟ ꓝꓴꓲ ꓙꓳ ꓢꓴ ꓕꓲ ꓣꓳ ꓥꓳ꓿
54001016	ꓖꓳ ꓡꓱ ꓥ ꓟꓲ ꓮꓸ ꓓꓲꓽ ꓪꓴˍ ꓟ ꓝꓴꓲ ꓙꓳ ꓢꓴ ꓥꓪ ꓖꓳ ꓓꓱ ꓗꓪ ꓫꓱꓸ ꓤˍ ꓟ ꓟꓶˍ ꓟ ꓠꓬ꓾ ꓕꓲ ꓞꓲꓼ ꓕꓲ ꓑ ꓢꓯꓼ ꓟꓬ ꓟꓶ ꓠꓹ ꓟ ꓬꓰ-ꓢꓴ ꓔꓯ ꓙꓵꓻ ꓡ ꓠꓯꓹ ꓢꓴ ꓔꓯ ꓟꓳꓸ ꓬꓲ ꓠꓲꓹ ꓟ ꓫꓵꓺˍ ꓟ ꓮꓽ ꓙꓵ ꓟꓳꓸ ꓖꓶ ꓓꓳ ꓡ ꓠꓹ ꓟ ꓥ ꓡꓳ꓿
54001017	ꓕꓲ ꓞꓲꓼ ꓕꓲ ꓑ ꓪ ꓔꓲ ꓣꓱ ꓔꓬ ꓟ꓾ ꓫꓵꓻ ꓟꓽ ꓓ ꓟ꓾ ꓡꓳꓸ ꓟꓳꓻ ꓟꓽ ꓓ ꓟ꓾ ꓕꓲ ꓔꓲꓸˍ ꓡꓰꓽ ꓟ ꓪꓴ-ꓢ ꓠꓬ꓾ ꓕꓲ ꓞꓲꓼ ꓕꓲ ꓑ ꓞꓳ ꓒꓵꓽˍ ꓟ ꓐꓰ ꓟꓬꓱ ꓓꓳꓽ ꓟꓶ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
54001018	ꓥꓪ ꓤ ꓕꓲ-ꓟꓳ-ꓕꓲ-ꓪꓴꓽꓳ꓾ ꓧꓶꓸ ꓕꓯ ꓠꓴ ꓔꓯ ꓖꓴ ꓔ ꓟ ꓟꓷꓽ ꓠꓷꓹ ꓝꓸ ꓘꓶꓽ ꓔꓯ ꓛꓳ ꓢꓲ꓾ ꓥꓪ ꓠꓬ ꓠꓴ ꓔꓯ ꓕꓵꓼ ꓪꓽ ꓡꓯꓼ ꓙꓱ ꓖꓶˍ ꓥꓳ꓿ ꓠꓴ ꓠꓬ ꓟꓷꓽ ꓠꓷꓹ ꓝꓸ ꓘꓶꓽ ꓖꓳ ꓟ ꓔꓯ ꓬꓲ ꓜꓶ ꓛꓳ ꓢꓲ ꓟꓯꓼ ꓘꓶꓽ ꓗꓪ ꓕꓶꓻ ꓕꓶˍ ꓡꓰꓽ ꓓꓶꓽ ꓡꓯꓽ ꓘꓳ꓿
54001019	ꓠꓴ ꓠꓬ ꓙꓵꓻ ꓠꓲꓹˍ ꓐꓰ ꓙꓲꓻˍ ꓟ ꓦꓰꓽ ꓠꓲꓹ ꓔꓯ ꓬꓲ ꓜꓶꓻ ꓣꓴ ꓔ꓿ ꓕꓲꓽ ꓐꓱꓻ ꓠꓬ ꓦꓰꓽ ꓠꓲꓹ ꓡꓰ ꓬꓲꓼ ꓠꓬꓲꓸ ꓖꓶˍ ꓟ ꓔꓯ ꓟꓽ ꓛꓳ ꓠꓬꓲ꓾ ꓙꓵꓻ ꓠꓲꓹ ꓐꓬ ꓡꓰ ꓓꓴ ꓗꓷ ꓡꓰꓳ꓿
54001020	ꓕꓱ ꓕꓲ ꓧꓳꓽ ꓟ ꓗꓳ ꓡꓳ ꓗꓪ ꓠꓬ꓾ ꓧꓷ-ꓟꓲ-ꓠꓲ-ꓬꓴˍ ꓐꓰ ꓬ-ꓡꓲ-ꓢ-ꓓˍ ꓟꓲ ꓔꓹ ꓞꓹ ꓡꓳ꓿ ꓬꓲ ꓪꓽ ꓠꓬ ꓟꓽ ꓚꓰꓼˍ ꓟ ꓙꓱꓽ ꓟꓽ ꓓ꓾ ꓐꓰ ꓢꓳ ꓟꓶ ꓡꓰ ꓝꓲ ꓠꓹ ꓟ꓾ ꓥꓪ ꓡꓰ ꓬꓲ ꓪꓽ ꓔꓯ ꓢ-ꓓꓯ ꓡꓯꓼ ꓒꓯꓹ ꓗꓪ ꓡꓯꓼ ꓙꓱ ꓗꓷꓳ꓿
54002001	ꓖꓳ ꓡꓱ ꓠꓬꓲ ꓠꓴ ꓔꓯ ꓥꓪ ꓢꓯꓼ ꓖꓶ ꓠꓲꓹ ꓫꓵˍ ꓟ ꓬꓲ ꓪꓴꓸ ꓕꓲ ꓫꓵ ꓠꓬ꓾ ꓞꓳ ꓤ ꓥ ꓕ ꓑꓳ ꓐꓱ ꓶ ꓶꓼ ꓓꓰˍ ꓟ ꓐꓰ꓾ ꓪꓽ ꓘꓴˍ ꓟ ꓐꓰ꓾ ꓓꓰꓽ ꓙˍ ꓟ ꓐꓰ ꓫꓸ ꓟꓳˍ ꓟ ꓬꓰ ꓠ ꓟ꓾ ꓕꓰ ꓟꓬ ꓫꓵ ꓥ ꓡꓳ꓿
54002002	ꓣꓳ ꓠꓬ ꓠꓲꓹ ꓒꓵ ꓠꓲꓹ ꓡꓱˍ ꓟ ꓐꓰ꓾ ꓠꓲꓹ ꓔꓱꓹ ꓠꓲ ꓓꓰˍ ꓟ ꓮꓽ ꓙꓵ ꓗꓪ꓾ ꓧꓪ ꓧꓪˍ ꓐꓰ ꓢꓲ ꓡꓲ ꓟ ꓦꓬꓼ ꓠꓬꓲ ꓗꓳꓸ ꓪ ꓠꓹ ꓟ꓾ ꓪ ꓔꓲ ꓐꓴˍ ꓐꓰ ꓙꓵꓽ ꓪꓽ ꓙꓳ ꓢꓴ ꓐꓴ ꓐꓱ ꓶˍ ꓟꓲ ꓪꓽ ꓘꓴ ꓙ꓿
54002003	ꓕꓱ ꓟ ꓠꓬ ꓪꓴ-ꓢ ꓣꓳ ꓚꓬꓴ ꓢꓲ ꓒꓽ ꓒꓬꓱꓽ ꓕꓯ ꓗꓪ ꓙꓲˍ ꓟ ꓐꓰ ꓬꓲ ꓠꓲꓹ ꓒꓴˍ ꓟ ꓥ ꓡꓳ꓿
54002004	ꓪꓴ-ꓢ ꓠꓬ ꓞꓳ ꓤ ꓥ ꓕ ꓑꓳ ꓔꓯ ꓢꓯꓼ ꓟꓬ ꓝꓸ ꓟꓶ ꓝꓲ ꓢꓲ ꓔꓱꓹˍ ꓟ ꓔꓯ ꓢꓷꓸ ꓡꓰ ꓝꓲ ꓠꓲꓹ ꓫꓵˍ ꓡꓳ꓿
54002005	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓕꓲ ꓣꓳˍ ꓡꓰꓽ ꓙꓳ ꓢꓲ꓾ ꓪꓴ-ꓢˍ ꓐꓰ ꓞꓳ ꓤ ꓠꓬꓲꓽ ꓗꓴꓸ ꓚꓸꓼ ꓗꓪˍ ꓟꓲ ꓜꓲꓽ ꓟꓴꓽ ꓕꓲ ꓣꓳˍ ꓡꓰꓽ ꓙꓳˍ ꓡꓳ꓿ ꓬꓲ ꓠꓬ ꓞꓳ ꓤ ꓒꓬꓱꓼ ꓡ ꓗꓷ ꓢꓴ ꓙꓲ-ꓢꓴ ꓬꓰ-ꓢꓴ ꓥ ꓡꓳ꓿
54002006	ꓬꓲ ꓝꓲꓸ ꓐꓲ ꓡ ꓕꓯ ꓮꓽ ꓙꓵ ꓢꓴ ꓐꓱ ꓶ ꓫꓴꓹ ꓣꓴ ꓒꓵꓽ ꓬꓰ ꓠꓹ ꓟ ꓚꓲ ꓛꓬ ꓖꓳ ꓓꓱ ꓖꓶ ꓗꓷ ꓟ ꓕꓱ ꓟ ꓠꓬ꓾ ꓪꓴ-ꓢ ꓡꓰ ꓮꓽ ꓙꓵ ꓢꓴ ꓔꓯ ꓚꓬꓴ ꓠꓲꓹ ꓫꓵˍ ꓟ ꓬꓲ ꓗꓸ ꓚꓵ ꓥ ꓡꓳ꓿
54002007	ꓕꓱ ꓟ ꓑꓶꓸ ꓓꓴ ꓥꓪ ꓔꓯˍ ꓟꓲ꓾ ꓟꓸ ꓖꓶ ꓢꓴˍ ꓐꓰ ꓝꓲ ꓓꓴˍ ꓐꓰ꓾ ꓔꓱꓹˍ ꓟ ꓙꓵꓻ ꓠꓲꓹ ꓚꓱꓹ ꓗꓪ ꓐꓶꓽ ꓞꓳ ꓐꓴ ꓟꓸ ꓒ ꓬꓰ ꓠꓹ ꓟ ꓝꓲ ꓔ ꓟ ꓥ ꓡꓳ꓿ (ꓥꓪ ꓠꓬ ꓟꓽ ꓗꓶꓸ ꓗꓶꓸ ꓔꓱꓹ ꓘꓶꓽ ꓫꓸ ꓕꓱˍ ꓟ ꓥ ꓡꓳ꓿)
54002008	ꓖꓳ ꓡꓱ ꓠꓬꓲ ꓮ ꓡꓲ ꓗꓪˍ ꓟꓲ꓾ ꓞꓳ ꓑꓸ ꓤ ꓐꓴ ꓠꓬ ꓛꓬ ꓖꓴ ꓟꓽ ꓙꓳˍ ꓟ ꓡꓯꓼ ꓒꓯꓹ ꓛꓱ ꓔ ꓢꓲ꓾ ꓠꓲꓹ ꓟ ꓦꓶˍ ꓟ ꓐꓰ ꓧꓳꓺ ꓡꓯꓽ ꓘꓳˍ ꓟ ꓟꓽ ꓙꓳꓻ ꓙꓳ ꓪꓽ ꓘꓴ ꓠꓹ ꓟ ꓥꓪ ꓠꓲꓹ ꓫꓵˍ ꓡꓳ꓿
54002009	ꓖꓳ ꓟ ꓡꓰ ꓐꓰ꓾ ꓤꓽ ꓟꓶ ꓤ ꓐꓴ ꓔꓯˍ ꓟꓲ꓾ ꓢꓲꓽˍ ꓟ ꓠꓲꓹ ꓟ ꓣꓱꓽ ꓢꓲ꓾ ꓜꓳꓽˍ ꓟ ꓐꓰ ꓖꓪꓽ ꓙꓲꓽ ꓙꓳˍ ꓟ ꓐꓵ ꓞꓶ ꓖꓪꓽ ꓝꓲ ꓠꓲꓹ ꓫꓵˍ ꓡꓳ꓿ ꓪꓴꓸ ꓞꓱ ꓐꓲꓻ ꓫꓴꓽˍ ꓟ꓾ ꓫꓵꓺ꓾ ꓥ ꓠꓬ ꓡꓳ ꓒꓴ ꓡꓴꓸ ꓢꓶꓽ꓾ ꓥ ꓠꓬ ꓒꓵꓽ ꓘꓹˍ ꓟ ꓐꓵ ꓞꓶ ꓣꓱꓽ ꓝꓲ ꓠꓲꓹ ꓟꓽ ꓫꓵ꓿
54002010	ꓪꓴ-ꓢ ꓔꓯ ꓙꓳ ꓒꓵꓽˍ ꓟ ꓤꓽ ꓟꓶ ꓤ ꓐꓴ ꓬꓰ ꓙꓲꓽ ꓙꓳˍ ꓟ ꓡꓰ ꓐꓰ ꓙꓲˍ ꓟ ꓟꓬꓱꓽ ꓗꓪ ꓢꓯꓼ ꓕꓵ ꓝꓲ ꓠꓲꓹ ꓫꓵˍ ꓡꓳ꓿
54002011	ꓤꓽ ꓟꓶ ꓤ ꓐꓴ ꓠꓬ ꓢꓲ ꓡꓲ ꓡꓲ ꓐꓰ ꓙꓵꓽˍ ꓟ ꓔꓯ ꓕꓲ ꓠꓲꓹ ꓟˍ ꓡꓰꓽ ꓛꓳ ꓢꓲ ꓢꓳ ꓢꓴ ꓬꓰ ꓠꓯꓹ ꓡꓳ꓿
54002012	ꓥꓪ ꓠꓽ ꓤꓽ ꓟꓶ ꓤ ꓔꓯ ꓟꓸ ꓟꓲ ꓟꓸ ꓝꓲ ꓠꓲꓹ ꓟꓽ ꓫꓵ꓿ ꓞꓳ ꓑꓸ ꓤ ꓔꓯˍ ꓟꓲ ꓤꓽ ꓟꓶ ꓤ ꓡꓰ ꓙꓵꓽ ꓝꓲ ꓠꓲꓹ ꓟꓽ ꓫꓵ꓿ ꓬꓲ ꓪꓽ ꓠꓬ ꓟꓽ ꓪꓳꓹ ꓢꓲ ꓡꓲ ꓐꓰ ꓔꓬ ꓠꓯꓹ ꓡꓳ꓿
54002013	ꓮ ꓡꓲꓳ ꓐꓯ ꓠꓬ ꓮ-ꓓꓯ ꓔꓯ ꓧꓶꓸ ꓕꓯ ꓚꓰꓼ ꓔ ꓡꓳ꓿ ꓖꓳ ꓗꓸ ꓠꓯꓸ ꓢꓲꓸˍ ꓡꓰꓽ ꓰ-ꓪ ꓔꓯ ꓚꓰꓼˍ ꓡꓳ꓿
54002014	ꓝꓮꓲ ꓠꓬ ꓮ-ꓓꓯ ꓔꓯ ꓗꓶꓸ ꓟꓶ ꓡꓰ ꓟ ꓟꓽ ꓥ꓿ ꓤꓽ ꓟꓶ ꓤ ꓔꓯ ꓗꓶꓸ ꓟꓶ ꓡꓰ ꓢꓲ ꓝꓴꓲ ꓬꓰ ꓓꓳ ꓡ ꓟ ꓥ ꓡꓳ꓿
54002015	ꓖꓳ ꓡꓱ ꓥ ꓟꓲ ꓤꓽ ꓟꓶ ꓤ ꓐꓴ ꓠꓬ꓾ ꓤ ꓦꓵꓻ ꓠꓱ ꓦꓵ ꓢꓲ꓾ ꓙꓵꓻ ꓠꓲꓹˍ ꓐꓰ꓾ ꓠꓵ ꓠꓲꓹˍ ꓐꓰ꓾ ꓢꓲꓽ ꓫꓬˍ ꓟ ꓐꓰ꓾ ꓚꓲ ꓛꓬ ꓔꓯ ꓙꓵꓽˍ ꓟ ꓚꓱꓹ ꓗꓪ ꓚ ꓔꓬ ꓠꓬ ꓚꓬꓴ ꓟꓶˍ ꓥꓳ꓿
54003001	ꓡ ꓞꓳ ꓕꓲ ꓣꓳ ꓠꓬ ꓪꓴ-ꓢ ꓟꓬꓱꓽ ꓡꓳꓸ ꓢꓴ ꓬꓰ ꓠꓲꓹ ꓫꓵˍ ꓕꓯ ꓠꓽ꓾ ꓬꓲ ꓠꓬ ꓙꓲˍ ꓟ ꓟꓬꓱꓽ ꓔꓯ ꓠꓲꓹ ꓥꓳˍ ꓟ ꓥ ꓡꓳ꓾ ꓐꓯˍ ꓟ ꓠꓬ ꓚꓵ ꓚꓵ ꓥꓳ꓿
54003002	ꓪꓴ-ꓢ ꓟꓬꓱꓽ ꓡꓳꓸ ꓢꓴ ꓠꓬ꓾ ꓕꓼ ꓓꓴ ꓟꓽ ꓙꓳ ꓟ ꓐꓰ ꓤꓽ ꓟꓶꓻ ꓕꓲ ꓟꓶꓽˍ ꓡꓰ ꓫ ꓢꓴ꓾ ꓠꓲꓹ ꓟ ꓫꓵ ꓢꓴ꓾ ꓞꓳ ꓢꓲꓽˍ ꓐꓰ ꓞꓳ ꓙꓲꓻ꓾ ꓪꓰ ꓤ ꓔꓯ ꓘꓳꓻ ꓣꓴ ꓠꓲꓹ ꓒꓴ ꓢꓴ꓾ ꓟꓸ ꓐ ꓡ ꓢꓴ꓾
54003003	ꓙꓲꓻ ꓒꓶ ꓟꓽ ꓗꓪꓸ ꓢꓴ꓾ ꓠꓲꓹ ꓟ ꓠꓴꓽ ꓢꓴ꓾ ꓟꓽ ꓢꓯꓼ ꓡꓯꓽ ꓘꓳ ꓢꓴ꓾ ꓒꓴ ꓤ ꓫꓵ ꓤ ꓔꓯ ꓟꓽ ꓠꓲꓹ ꓦꓯꓸ ꓢꓴ꓾
54003004	ꓚꓲ ꓛꓬ ꓦꓲ ꓔꓯ ꓬꓲ ꓜꓶ ꓙꓵꓽ ꓢꓲ ꓮ ꓕꓯˍ ꓟꓲ ꓚꓲ ꓛꓬ ꓤ ꓠꓱ ꓔꓯ ꓬꓲ ꓙꓵꓽˍ ꓟ ꓔꓯ ꓛꓳ ꓝꓲ ꓢꓴˍ ꓡꓰꓽ ꓬꓰ ꓠ ꓗꓹ ꓡꓳ꓿
54003005	(ꓬꓲ ꓚꓲ ꓛꓬ ꓦꓲ ꓔꓯ ꓙꓵꓽ ꓟꓽ ꓗꓴꓸ ꓢꓴ ꓠꓽ꓾ ꓪꓴ-ꓢ ꓘꓴ ꓜꓲ ꓞꓳ ꓔꓯ ꓮ ꓡꓲ ꓬꓰ ꓙ ꓐ ꓡ ꓢꓰꓽ?)
54003006	ꓬꓲ ꓫꓵꓼ ꓦ ꓡꓱ ꓢꓴ ꓠꓬ ꓟꓬꓱꓽ ꓡꓳꓸ ꓢꓴ ꓬꓰ ꓟꓽ ꓓ꓿ ꓮꓽ ꓧꓪꓹ꓾ ꓬꓲ ꓢꓯꓺˍ ꓟ ꓠꓲꓹ ꓟ ꓙꓳ ꓡ ꓢꓲ꓾ ꓠꓲꓽ ꓪ ꓔꓲˍ ꓡꓰ ꓐꓰ ꓐꓯꓺ ꓟꓴꓺ ꓗꓪ ꓞꓰꓻ ꓓꓵꓽ ꓡꓰˍ ꓟꓽ ꓢꓷꓸ꓿
54003007	ꓖꓳ ꓟˍ ꓡꓰ ꓟꓽ ꓞꓲ꓾ ꓟꓬꓱꓽ ꓡꓳꓸ ꓢꓴ ꓠꓬ ꓟꓽ ꓦ ꓡꓱ ꓢꓴ ꓐꓴ ꓡꓰ ꓥ ꓟꓲ ꓠꓬꓲꓺ ꓒꓵꓽ ꓟꓳꓻ ꓒꓵꓽˍ ꓟ ꓡ ꓞꓳ ꓥ ꓠ ꓗꓹ ꓡꓳ꓿ ꓟꓽ ꓥ ꓠꓬ ꓮꓽ ꓧꓪꓹ ꓝꓯꓼ ꓡꓯꓼ ꓘꓶ ꓡꓰ ꓬꓲ ꓔꓯ ꓠꓲꓽ ꓪꓺ ꓗꓪ ꓞꓰꓻ ꓓꓵ ꓡꓰ ꓝꓲˍ ꓟꓽ ꓢꓷꓸ꓿
54003008	ꓖꓳ ꓟ ꓡꓰ ꓐꓰ ꓪꓴ-ꓢ ꓟꓬꓱꓽ ꓙ ꓢꓴˍ ꓟꓲ꓾ ꓠꓲꓹ ꓔꓱꓹ ꓠꓲꓹ ꓓꓰ ꓢꓴˍ ꓡꓰꓽ ꓬꓰ ꓠ ꓗꓹ ꓡꓳ꓿ ꓠꓬꓲꓽ ꓒꓳꓹ ꓠꓬꓲꓽ ꓫꓵꓽ ꓟꓽ ꓫꓸ ꓕꓱ ꓢꓴ꓾ ꓙꓲ ꓒꓶꓽ ꓟꓽ ꓗꓪꓸ ꓢꓴ꓾ ꓒꓴ ꓤ ꓫꓵ ꓤ ꓔꓯ ꓟꓽ ꓠꓲꓹ ꓦꓯꓸ ꓢꓴ꓾
54003009	ꓦꓰꓽ ꓠꓲꓹ ꓗꓪ ꓕꓼ ꓓꓴ ꓟꓽ ꓙꓳ ꓙꓳ ꓙꓵꓻ ꓚꓱꓹ ꓔꓯ ꓕꓶꓻ ꓕꓶˍ ꓡꓰꓽ ꓣꓴ ꓔ ꓢꓴˍ ꓡꓰꓽ ꓬꓰ ꓠ ꓗꓹ ꓡꓳ꓿
54003010	ꓬꓲ ꓪꓽ ꓔꓯ ꓧꓶꓸ ꓕꓯ ꓤꓹ ꓠꓬꓲ ꓢꓲ꓾ ꓛꓬ ꓖꓴ ꓟꓽ ꓙꓳˍ ꓕꓯ ꓠ ꓪꓴ-ꓢ ꓟꓬꓱꓽ ꓙ ꓢꓴ ꓬꓰ ꓝꓲ꓿
54003011	ꓖꓳ ꓟ ꓡꓰ ꓐꓰ ꓬꓲ ꓪꓽ ꓤꓽ ꓟꓶꓻ ꓐꓴˍ ꓟꓲ ꓠꓲꓹ ꓔꓱ ꓠꓲꓹ ꓓꓰ ꓠ ꓗꓹ ꓡꓳ꓿ ꓢꓴ ꓡꓲꓺ ꓪꓺ ꓚ ꓢꓴ ꓬꓰ ꓟꓽ ꓓ꓿ ꓮꓸ ꓫꓵ ꓗꓪˍ ꓟꓲ ꓞꓳ ꓢꓲꓽ ꓬꓰ ꓢꓲ ꓦ ꓡꓱ ꓐꓳ ꓢꓴ ꓬꓰ ꓠ ꓗꓹ ꓡꓳ꓿
54003012	ꓪꓴ-ꓢ ꓟꓬꓱꓽ ꓙ ꓢꓴ ꓐꓴ ꓠꓬ꓾ ꓤꓽ ꓟꓶꓻ ꓕꓲ ꓟꓶꓽˍ ꓡꓰ ꓫ ꓢꓲ꓾ ꓬꓲ ꓪꓽ ꓤ ꓠꓱ ꓐꓴˍ ꓐꓰ ꓬꓲ ꓪꓽ ꓚꓲ ꓛꓬ ꓦꓲ ꓔꓯ ꓬꓲ ꓜꓶ ꓙꓵꓽ ꓢꓴ ꓬꓰ ꓠꓯꓹ ꓡꓳ꓿
54003013	ꓪꓴ-ꓢ ꓟꓬꓱꓽ ꓙ ꓢꓴ ꓬꓰˍ ꓟ ꓗꓪ ꓬꓲ ꓜꓶ ꓣꓱꓽ ꓢꓴ ꓠꓬ ꓚꓲ ꓛꓬ ꓐꓱ ꓶ ꓙꓲˍ ꓟ ꓟꓬꓱꓺ ꓓꓳꓽ ꓟꓶˍ ꓠꓬꓲ꓾ ꓙꓲ-ꓢꓴ ꓬꓰ-ꓢꓴ ꓔꓯ ꓙꓵꓻˍ ꓟ ꓙꓵꓻ ꓠꓲꓹ ꓗꓪ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿
54003014	ꓟꓶ ꓤ ꓟꓽ ꓥ ꓠꓬ ꓠꓴ ꓪꓽ ꓔꓬ ꓗꓪ ꓥꓪ ꓡ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
54003015	ꓖꓳ ꓡꓱ ꓥ ꓟꓲ ꓥꓪ ꓡꓰ ꓠꓴ ꓔꓯ ꓕꓱ ꓟꓬ ꓫꓵꓽ ꓐꓳ ꓖꓶ ꓩꓴ ꓡ ꓟ ꓠꓬ꓾ ꓮꓽ ꓧꓪꓹ ꓥꓪ ꓡ ꓦꓬꓼ ꓠꓬꓲ ꓟꓬꓺ ꓬꓰ ꓐꓷˍ ꓠꓬ꓾ ꓪꓴ-ꓢ ꓦꓲꓻ ꓗꓪ ꓟ ꓡ ꓞꓳ ꓮ ꓡꓲ ꓞꓳ ꓙꓳ ꓠꓯꓹ ꓟ ꓠꓴ ꓢꓷꓸ ꓡꓰ ꓠꓹ ꓟ ꓥ ꓡꓳ꓿ ꓦꓲ ꓕꓱ ꓟ ꓠꓬ꓾ ꓢꓯꓸ ꓔꓬ ꓟ ꓪꓴ-ꓢ ꓬꓲ ꓘꓴ ꓜꓲ ꓞꓳ꓾ ꓔꓱꓹ ꓚꓵˍ ꓟ ꓬꓲꓸ ꓬꓲꓻ ꓘꓴˍ ꓐꓰ ꓦꓲ ꓚꓰ ꓥ ꓡꓳ꓿
54003016	ꓣꓳ ꓣꓷꓠˍ ꓟ ꓚꓵ ꓘꓶ ꓕꓱ ꓟ ꓠꓬ ꓮꓸ ꓓꓲꓽ ꓪꓴꓽˍ ꓟ ꓥ ꓢꓲ꓾ ꓪꓴ-ꓢ ꓠꓬ ꓧꓪꓽ ꓖꓳ ꓓꓱ ꓒꓬꓱꓼ ꓡꓺꓳ꓾ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓢꓴ ꓥ ꓟ ꓢꓲ-ꓫꓬ-ꓟ-ꓦ ꓗꓪ ꓐꓰ ꓟꓳꓸ ꓖꓶ ꓡꓺꓳ꓾ ꓟꓴꓽ ꓗꓪ ꓝꓲ ꓓꓴ ꓐꓴ ꓡꓰ ꓟꓳꓻ ꓗꓷꓳ꓾ ꓐꓶ ꓞꓳ ꓗꓳ ꓡꓳ ꓗꓪ ꓚ ꓟꓸ ꓖꓶ ꓗꓷꓳ꓾ ꓟꓲ ꓠꓯ ꓞꓳ ꓤ ꓡꓰ ꓬꓲ ꓔꓯ ꓙꓵꓻ ꓗꓷ ꓢꓲ꓾ ꓐꓬꓱꓼ ꓡꓱꓼ ꓡꓱ ꓟ ꓗꓪ ꓬꓲ ꓔꓯ ꓛꓵꓽ ꓓꓯ ꓙꓰꓳ꓾ ꓐꓰ ꓐꓯˍ ꓟ ꓕꓱ ꓟ ꓠꓬ꓾ ꓮꓽ ꓟˍ ꓟꓲ ꓧꓳꓺ ꓟꓽ ꓐ ꓡ꓿
54004001	ꓢꓲ-ꓫꓬ-ꓟ-ꓦ ꓠꓽ ꓢꓲꓽ ꓢꓲˍ ꓡꓰ ꓕꓱ ꓡꓱ ꓐꓯˍ ꓡꓳ꓿ ꓡꓳꓹ ꓬꓰˍ ꓟ ꓝꓲꓸ ꓗꓪ ꓡ ꓞꓳ ꓕꓲ ꓐꓱ ꓠꓬ ꓟꓸ ꓒꓬꓹ ꓟ ꓦˍ ꓐꓰ ꓠꓲꓽ ꓟꓸ ꓟꓲ ꓔꓯ ꓠ ꓠꓹ ꓢꓲ꓾ ꓙꓵꓻ ꓠꓲꓹ ꓙ ꓖꓴ ꓗꓪ ꓐꓰ ꓧꓹ ꓙꓰˍ ꓥꓳ꓿
54004002	ꓕꓱ ꓟ ꓠꓬ ꓗꓶꓸˍ ꓟ ꓥꓳꓽ ꓫꓸ ꓕꓱ ꓢꓴ ꓠꓲꓹ ꓟ ꓠꓬꓲꓽ ꓔꓱꓹ ꓣꓱˍ ꓟ ꓗꓪ ꓐꓰ ꓓꓳ ꓡ ꓟ ꓥ ꓡꓳ꓿ ꓕꓱ ꓕꓲ ꓧꓳꓽ ꓟ ꓬꓲ ꓪꓽ ꓦꓰꓽ ꓠꓲꓹ ꓠꓬ꓾ ꓛꓴꓻ ꓢꓲꓽ ꓔ ꓟ ꓧꓳꓻ ꓡꓰ ꓔꓶꓸ ꓩꓴꓻ ꓡꓰ ꓟ ꓡꓰ ꓐꓰ ꓗꓹ ꓢꓲ꓾
54004003	ꓤꓽ ꓟꓶꓻ ꓕꓽ ꓧꓪ ꓠꓯꓹ ꓟ ꓐꓰ꓾ ꓜꓽ ꓓꓴ ꓕꓲ ꓫꓵꓽ ꓫꓵꓽ ꓚꓲꓸ ꓠꓹ ꓟ ꓕꓵꓼ ꓪꓽ ꓖꓶ ꓢꓲ ꓟꓸˍ ꓡꓳ꓿ ꓜꓽ ꓓꓴ ꓠꓬ꓾ ꓔꓱꓹ ꓚꓵˍ ꓟ ꓔꓯ ꓙꓵꓻ ꓢꓴˍ ꓐꓰ ꓢꓷꓸ ꓢꓴ ꓡꓰ ꓫꓸ ꓟꓳ ꓠꓲꓹ ꓣꓱ ꓢꓲ ꓜꓽ ꓠꓹ ꓟ ꓪꓴ-ꓢ ꓡꓰ ꓚꓰꓼ ꓔ ꓟ ꓥ ꓡꓳ꓿
54004004	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓚꓰꓼ ꓔ ꓡꓳ ꓫꓵ ꓥ ꓕ ꓑꓳ ꓠꓬ ꓙꓲꓻˍ ꓟ ꓥ ꓢꓲ꓾ ꓫꓸ ꓟꓳ ꓠꓲꓹ ꓣꓱꓽ ꓢꓲ ꓠꓬꓲ ꓘꓳ ꓣꓴˍ ꓕꓯ ꓠꓽ꓾ ꓮꓸ ꓫꓵˍ ꓟꓲ ꓡꓳꓺ ꓗꓷ ꓓꓴ ꓟꓽ ꓥ꓿
54004005	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓬꓲ ꓐꓯ ꓘꓶˍ ꓐꓰ꓾ ꓪꓽ ꓘꓴˍ ꓟ ꓗꓪ ꓐꓰ ꓚꓰꓸ ꓗꓷ ꓟ ꓥ ꓡꓳ꓿
54004006	ꓠꓴ ꓡꓰ ꓕꓱ ꓟꓬ ꓫꓵꓽ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓬꓲꓼ ꓠꓬꓲꓸ ꓖꓶˍ ꓠꓬ꓾ ꓠꓴ ꓠꓽ ꓙꓲ-ꓢꓴ ꓬꓰ-ꓢꓴ ꓐꓱ ꓶ ꓙꓲꓻˍ ꓟ ꓚꓳ ꓑꓸˍ ꓐꓰ꓾ ꓠꓴ ꓛꓳˍ ꓟ ꓙꓵꓻ ꓠꓲꓹ ꓐꓯ ꓘꓶꓽ ꓐꓰ꓾ ꓙꓲꓻˍ ꓟ ꓟꓸ ꓟꓲ ꓐꓯ ꓘꓶ ꓡꓰ ꓦꓵꓻ ꓙꓽ ꓔ ꓟ ꓡ ꓞꓳ ꓒꓬꓱꓼ ꓡ ꓥꓳ꓿
54004007	ꓖꓳ ꓡꓱ ꓢꓲ ꓟꓲ ꓠꓯ ꓚꓱꓹ ꓗꓪ ꓟ ꓞꓳ ꓟꓳꓽ ꓟ ꓛꓵꓸ ꓟꓲꓽ ꓔꓯ ꓡꓳ ꓗꓷ꓿ ꓪꓴ-ꓢ ꓚꓱꓹ ꓗꓪ ꓠꓲꓹ ꓒꓵꓽ ꓠꓲꓹ ꓡꓱˍ ꓟ ꓗꓪ ꓠꓴ ꓚꓲ ꓛꓬ ꓔꓯ ꓤꓹ ꓓꓰꓽ ꓡꓰ ꓝꓲ꓿
54004008	ꓮ ꓡꓲꓳ ꓐꓯ ꓠꓬ ꓖꓳ ꓓꓱ ꓔꓯ ꓤꓹ ꓓꓰꓼ ꓡꓰ ꓝꓲˍ ꓟ ꓠꓬ꓾ ꓣꓱ ꓬꓯꓼ ꓖꓴ ꓮꓽ ꓔꓲꓸ ꓤ ꓙꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓔꓯ ꓟꓳꓸ ꓠꓲꓹ ꓒꓵꓽ ꓠꓲꓹ ꓡꓱˍ ꓟ ꓗꓪ ꓤꓹ ꓓꓰꓼ ꓡꓰ ꓝꓲˍ ꓟ ꓠꓬ꓾ ꓮꓸ ꓫꓵꓽ ꓗꓪˍ ꓟꓲ ꓣꓱ ꓬꓯꓼ ꓖꓴ ꓙꓳ ꓢꓲ꓾ ꓮ ꓟꓶ ꓟ ꓤꓶ ꓐꓱ ꓶ ꓥ ꓟꓲ꓾ ꓡ ꓠꓹ ꓟ ꓤꓶ ꓐꓱ ꓶ ꓥ ꓟꓲ꓾ ꓥꓳ ꓡꓳꓸ ꓓꓴ ꓙ ꓟꓳ ꓘꓶꓽ ꓙꓳˍ ꓡꓳ꓿
54004009	ꓐꓯ ꓘꓶꓽ ꓕꓱ ꓟ ꓠꓬ ꓦ ꓡꓱ ꓐꓳˍ ꓟ ꓐꓰ ꓮꓽ ꓙꓵ ꓢꓴ ꓘꓳ ꓣꓴ ꓒꓵꓽˍ ꓟ ꓥ ꓡꓳ꓿
54004010	ꓖꓳ ꓡꓱ ꓠꓬꓲ ꓞꓳ ꓤ ꓮꓽ ꓙꓵ ꓔꓯ ꓚꓬꓴ ꓙ ꓢꓴ꓾ ꓟꓬꓽ ꓠꓬꓲ ꓠꓬ ꓬꓲ ꓔꓯ ꓙꓵꓻ ꓢꓴ ꓐꓴ ꓔꓯ ꓚꓬꓴ ꓢꓴ꓾ ꓢꓯꓸ ꓔꓬ ꓟ ꓪꓴ-ꓢ ꓠꓯꓸꓼ ꓗꓪ ꓥꓳ ꓡꓳꓸ ꓓꓴ ꓙꓳˍ ꓠꓬꓲ ꓣꓳ ꓠꓬ ꓟꓬꓱꓽ ꓬꓰ ꓢꓯꓼ ꓕꓵˍ ꓟ ꓥ ꓡꓳ꓿
54004011	ꓠꓴ ꓠꓬ ꓬꓲ ꓪꓽ ꓔꓯ ꓕꓱ ꓟꓬ ꓫꓵꓽ ꓟꓸ ꓖꓶ ꓢꓲ ꓛꓳ ꓝꓲ꓿
54004012	ꓮꓽ ꓟˍ ꓟꓲ ꓠꓴ ꓞꓲꓼ ꓣꓳˍ ꓟ ꓔꓯ ꓕꓽ ꓠꓬꓲꓺ ꓣꓳ ꓡꓰ ꓝꓲ꓿ ꓠꓴ ꓠꓬ꓾ ꓫꓸ ꓕꓱˍ ꓟ ꓗꓪ꓾ ꓞꓳ ꓙꓳˍ ꓟ ꓗꓪ꓾ ꓠꓵ ꓠꓲꓹ ꓗꓪ꓾ ꓙꓵꓻ ꓠꓲꓹ ꓗꓪ꓾ ꓢꓲꓽ ꓫꓬˍ ꓟ ꓗꓪ꓾ ꓦ ꓡꓱ ꓢꓴ ꓐꓴ ꓐꓱ ꓶ ꓔꓯꓺ ꓢꓳ ꓓꓴ ꓬꓰ꓿
54004013	ꓥꓪ ꓟꓽ ꓛꓲ ꓡ ꓕ ꓑꓳ ꓠꓬ꓾ ꓮꓽ ꓙꓵ ꓢꓴ ꓔꓯ ꓢꓲ ꓫꓬ ꓕꓳ ꓶ ꓵꓺ ꓟꓸ ꓖꓶˍ ꓟ ꓐꓰ꓾ ꓘꓶꓸ ꓖꓶˍ ꓟ ꓐꓰ꓾ ꓟꓸ ꓖꓶˍ ꓟ ꓗꓪ ꓠꓲꓹ ꓡꓱ ꓡꓱˍ ꓡꓰ ꓬꓰ꓿
54004014	ꓠꓴ ꓙꓳˍ ꓟ ꓣꓱꓽ ꓛꓰ ꓡꓯꓼ ꓫꓴ ꓔꓯ ꓟꓽ ꓣꓱ ꓕꓽ ꓬꓰ꓿ ꓡꓯꓼ ꓫꓴ ꓕꓱ ꓟ ꓠꓬ ꓟꓷꓽ ꓠꓷꓹ ꓝꓸ ꓘꓶꓽˍ ꓐꓰ꓾ ꓟꓬꓱꓽ ꓡꓳꓸ ꓢꓴ ꓐꓴ ꓡꓰ ꓡꓯꓼ ꓒꓯꓹ ꓚꓰꓹ ꓖꓶˍ ꓟ ꓗꓪ ꓐꓰ ꓠꓴ ꓟꓶ ꓗꓷ ꓟ ꓥ ꓡꓳ꓿
54004015	ꓕꓱ ꓟꓬ ꓫꓵꓽ ꓠꓴ ꓠꓲꓹ ꓟ ꓗꓪ ꓗꓶꓺ ꓔ ꓢꓲ꓾ ꓠꓴ ꓪꓴꓽ ꓡ ꓟꓴ ꓡ ꓔꓬ ꓟ ꓔꓯ ꓮꓽ ꓙꓵ ꓢꓴ ꓟꓳꓻ ꓡꓰ ꓝꓲ ꓠꓹ ꓟ꓾ ꓕꓲ ꓠꓲꓹ ꓟˍ ꓡꓰꓽ ꓢꓯꓼ ꓕꓵꓼ꓿
54004016	ꓠꓴ ꓮ ꓡꓲ ꓞꓳ ꓙꓳˍ ꓟ ꓐꓰ ꓠꓴ ꓮ ꓡꓲ ꓟꓸ ꓖꓶ ꓠꓹ ꓟ ꓤ ꓟꓳ ꓢꓲ ꓢꓯ ꓕꓵꓼ꓿ ꓠꓴ ꓕꓱ ꓡꓱ ꓬꓰˍ ꓠꓬ꓾ ꓠꓴ ꓚꓲ ꓛꓬ ꓔꓯˍ ꓟꓲ꓾ ꓠꓴ ꓔꓯ ꓑ ꓙꓽ ꓢꓴ ꓔꓯˍ ꓟꓲ꓾ ꓠꓴ ꓡꓰ ꓚꓬꓴ ꓟꓶ ꓡꓰ ꓝꓲˍ ꓥꓳ꓿
54005001	ꓞꓳ ꓟꓳꓽ ꓔꓯ ꓠꓬ ꓟꓽ ꓑꓱꓹ ꓑꓱꓹ꓾ ꓚꓲ ꓛꓬ ꓐꓹ ꓐ ꓔꓯˍ ꓡꓰ ꓐꓰ ꓘꓶꓸ ꓖꓶ꓿ ꓞꓳ ꓡꓯꓸ ꓐꓴ ꓔꓯ ꓠꓬ ꓚꓲ ꓛꓬ ꓬꓲꓼ ꓤ ꓠꓬꓲ ꓤ ꓐꓴ ꓔꓯˍ ꓡꓰ ꓐꓰ꓾
54005002	ꓞꓳ ꓟꓳꓽ ꓟ ꓐꓴ ꓔꓯ ꓠꓬ ꓚꓲ ꓛꓬ ꓟꓹ ꓟ ꓐꓴ ꓔꓯˍ ꓡꓰ ꓐꓰ꓾ ꓤꓽ ꓟꓶ ꓡꓯꓸ ꓐꓴ ꓔꓯ ꓠꓬ ꓢꓲꓽ ꓢꓲ ꓫꓬꓻ ꓫꓬˍ ꓡꓰ ꓚꓲ ꓛꓬ ꓮꓸ ꓝꓲꓺ ꓠꓬꓲ ꓟ ꓐꓴ ꓚꓬꓹ ꓢꓲ ꓙꓻ ꓡꓯꓽ ꓘꓳ꓿
54005003	ꓟꓶꓽ ꓛꓵꓽ ꓟ ꓚꓵꓺ ꓔꓯ ꓒꓵꓽ꓿
54005004	ꓖꓳ ꓡꓱ ꓥ ꓟꓲ ꓟꓶꓽ ꓛꓵꓽ ꓟ ꓠꓬ ꓬꓲ ꓤ ꓠꓱ꓾ ꓥ ꓠꓬ ꓡꓲꓸ ꓑꓸ ꓡꓲꓸ ꓟ ꓙꓳˍ ꓠꓬ꓾ ꓬꓲ ꓪꓽ ꓠꓽ ꓦ ꓡꓱ ꓚꓱꓹ ꓗꓪ ꓟꓸ ꓔ ꓟ ꓡꓰ ꓐꓰ ꓚꓲ ꓛꓬ ꓕꓲ ꓦꓲ ꓢꓴ ꓔꓯ ꓧꓶꓸ ꓕꓯ ꓬꓰ ꓙ ꓠꓹ ꓟ ꓢꓳ ꓟꓶ ꓡꓰ ꓝꓲ ꓢꓲ꓾ ꓬꓲ ꓪꓽ ꓐꓹ ꓐ ꓟꓹ ꓟ ꓐꓴ ꓔꓯ ꓦꓵꓻ ꓚꓱꓹ ꓖꓶ ꓝꓲ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓠ ꓪꓴ-ꓢ ꓠꓲꓹ ꓒꓴˍ ꓟ ꓥ ꓡꓳ꓿
54005005	ꓕꓲ ꓣꓳ ꓔꓵꓸꓼ ꓔꓬ ꓟ ꓟꓶꓽ ꓛꓵꓽ ꓟ ꓚꓵꓺ ꓬꓲ ꓥꓳ ꓡꓳꓸ ꓓꓴ ꓠꓬ ꓪꓴ-ꓢ ꓥ ꓠꓬꓲ꓾ ꓪꓴ-ꓢ ꓡꓰ ꓬꓲ ꓔꓯ ꓬꓰ ꓙ ꓡ ꓠꓹ ꓟ ꓬꓲ ꓠꓬ ꓟꓳꓼ ꓡꓳ ꓢ ꓘꓪ ꓟꓽ ꓠꓽ ꓠ ꓶꓼ ꓓꓰ ꓪꓽ ꓘꓴˍ ꓡꓳ꓿
54005006	ꓖꓳ ꓡꓱ ꓥ ꓟꓲ ꓧꓪ ꓖꓳ ꓓꓱꓽ ꓠꓲꓹ ꓘꓪ ꓫꓵ ꓓꓴˍ ꓡꓰ ꓧꓪˍ ꓟ ꓟꓶꓽ ꓛꓵꓽ ꓟ ꓠꓽ꓾ ꓬꓲ ꓢꓯꓸ ꓔꓬ ꓥ ꓟꓲ ꓫꓵꓻ ꓞꓹ ꓟ ꓥ ꓡꓳ꓿
54005007	ꓕꓱ ꓟꓬ ꓫꓵ ꓗꓪ ꓕꓼ ꓓꓴ ꓟꓽ ꓙꓳ ꓝꓲ ꓠꓹ ꓟ ꓬꓲ ꓪꓽ ꓔꓯ ꓬꓲ ꓜꓶꓻ ꓟꓸ ꓖꓶ꓿
54005008	ꓚꓲ ꓛꓬ ꓫꓵꓽ ꓤ ꓧꓪ ꓤ꓾ ꓟꓬꓽ ꓠꓬꓲ ꓠꓬ ꓬꓲ ꓚꓲ ꓛꓬ ꓕꓲ ꓦꓲ ꓢꓴ ꓔꓯ ꓟꓽ ꓦꓵ ꓙ ꓢꓴ ꓠꓬ꓾ ꓙꓵꓻ ꓚꓱꓹ ꓔꓯ ꓟꓽ ꓣꓷꓠꓸ ꓢꓴ ꓥ ꓢꓲ꓾ ꓟꓽ ꓦ ꓡꓱ ꓢꓴ ꓢꓶꓸ ꓟꓽ ꓞꓲ ꓟꓽ ꓙꓲ ꓢꓴ ꓥ ꓡꓳ꓿
54005009	ꓛꓳꓼ ꓞꓲ ꓘꓳꓼ ꓟꓽ ꓙꓳ ꓟ ꓟꓶꓽ ꓛꓵꓽ ꓟ ꓔꓯ ꓦꓵꓻ ꓙ ꓕꓳ ꓶ ꓗꓪ ꓟꓬꓱ ꓕꓽ ꓐꓳ꓿ ꓬꓲ ꓤ ꓖꓴ ꓕꓲ ꓣꓳˍ ꓡꓰ ꓫ ꓠꓬꓲ ꓢꓲ꓾
54005010	ꓙꓲꓻˍ ꓟ ꓟꓬꓱꓽ ꓬꓰ ꓠꓬꓲˍ ꓟ ꓢꓷꓸ ꓙ ꓟꓳ ꓙ ꓓꓴ ꓙꓳ ꓢꓲ ꓠꓬꓲ꓾ ꓤ ꓠꓱ ꓔꓯ ꓬꓲ ꓜꓶ ꓦꓵ ꓪꓴꓽ ꓡ ꓗꓷ ꓢꓴ꓾ ꓪꓰ ꓤ ꓔꓯ ꓘꓳ ꓣꓴ ꓗꓷ ꓢꓲ ꓙꓲ-ꓢꓴ ꓢꓲ ꓤ ꓐꓴ ꓔꓯ ꓬꓰ ꓙ ꓠꓹ ꓟ ꓱꓺˍ ꓟ ꓟꓬꓱꓽ ꓬꓰ ꓗꓷ ꓢꓴ꓾ ꓫꓸ ꓙꓵ ꓢꓴ ꓔꓯ ꓬꓰ ꓙ ꓗꓷ ꓢꓴˍ ꓐꓰ꓾ ꓙꓲꓻˍ ꓟ ꓟꓬꓱꓽ ꓬꓲ ꓫꓵꓽ ꓬꓲ ꓙꓰꓽ ꓬꓰ ꓗꓷ ꓢꓴ ꓥ ꓐꓷˍ ꓠꓬ ꓬꓲ ꓟꓬꓱ ꓐꓳ ꓛꓵˍ ꓡꓳ꓿
54005011	ꓖꓳ ꓡꓱ ꓥ ꓟꓲ ꓞꓲꓼ ꓣꓳˍ ꓟ ꓟꓶꓽ ꓛꓵꓽ ꓟ ꓟꓬꓱꓺ ꓠꓬ ꓕꓽ ꓐꓳꓺ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓧꓪꓽ ꓖꓳ ꓓꓱ ꓗꓪ ꓛꓴꓻ ꓞ ꓡ ꓕꓯ꓾
54005012	ꓙꓲ-ꓢꓴ ꓠꓯS ꓗꓪ ꓬꓲ ꓪꓴꓸ ꓪꓵꓼ ꓗꓷ ꓟ ꓪꓵꓼ ꓘꓶꓽ ꓔꓯ ꓡꓳ ꓗꓷ ꓢꓲ ꓦꓲꓻ ꓧꓪ ꓠꓲꓹ ꓫꓵ ꓡ ꓠꓬ꓾ ꓬꓲ ꓪꓽ ꓠꓽ ꓛꓬꓻ ꓒꓵꓽ ꓟꓶˍ ꓥꓳ꓿
54005013	ꓖꓳ ꓟˍ ꓡꓰ ꓟꓽ ꓞꓲ꓾ ꓬꓲ ꓪꓽ ꓠꓬ ꓐꓴꓻˍ ꓟ ꓢꓳ ꓟꓶ ꓢꓲ꓾ ꓕꓲ ꓦꓲ ꓕꓲ ꓦꓲ ꓗꓪ ꓚꓳ ꓙꓰˍ ꓡꓳ꓿ ꓐꓴꓻˍ ꓟˍ ꓡꓰ ꓟꓽ ꓞꓲ꓾ ꓪ ꓕꓱꓻ ꓢꓴˍ ꓐꓰ ꓝꓯꓼ ꓡꓯꓼ ꓢꓴˍ ꓟꓲ ꓒꓬꓱꓼ ꓡ ꓢꓲ꓾ ꓫꓸ ꓕꓱ ꓙꓲꓽ ꓟꓽ ꓙꓳ ꓡꓳ ꓫꓵ ꓫꓸ ꓕꓱˍ ꓡꓳ꓿
54005014	ꓖꓳ ꓡꓱ ꓠꓬꓲ ꓛꓴꓽ ꓙꓳ ꓢꓴ ꓡꓰ ꓤꓲꓺ ꓡ ꓓꓴ ꓬꓲ ꓑꓶꓸ ꓟꓽ ꓙꓳ ꓝꓲ ꓠꓹ ꓟ꓾ ꓥꓪ ꓠꓬ ꓞꓲꓼ ꓣꓳˍ ꓟ ꓟꓶꓽ ꓛꓵꓽ ꓟ ꓔꓯ ꓦꓲ ꓧꓪ ꓝꓲ ꓢꓲ꓾ ꓤ ꓠꓱ ꓦꓵ ꓝꓲ ꓢꓲ ꓠꓬꓲ꓾ ꓦꓲꓻ ꓙꓵꓽ ꓢꓴ ꓬꓰ ꓝꓲ ꓠꓲꓹ ꓫꓵˍ ꓡꓳ꓿
54005015	ꓮ ꓡꓲꓳ ꓐꓯ ꓠꓬ ꓮ ꓟꓶˍ ꓡꓰ ꓟꓶꓽ ꓛꓵꓽ ꓟ ꓕꓲ ꓐꓱ ꓠꓽ ꓢ-ꓓꓯ ꓔꓯ ꓛꓳ ꓙꓰ ꓠꓹ ꓟ ꓒꓳꓹ ꓡꓰꓼ ꓙꓰꓳ꓿
54005016	ꓦ ꓡꓱ ꓢꓴ ꓐꓴ ꓕꓲ ꓦꓲ ꓦꓲ ꓗꓪ ꓟꓶꓽ ꓛꓵꓽ ꓟ ꓙꓳˍ ꓠꓬ꓾ ꓖꓳ ꓕꓲ ꓦꓲ ꓢꓴ ꓡꓰ ꓬꓲ ꓪꓽ ꓔꓯ ꓬꓰ ꓙ ꓢꓲ꓾ ꓘꓴ ꓜꓲ ꓞꓳ ꓔꓯ ꓕꓽ ꓪꓴꓽ ꓧꓶ ꓝꓲ꓿ ꓬꓲ ꓪꓽ ꓕꓱ ꓡꓱ ꓬꓰˍ ꓠꓬ꓾ ꓬꓰ ꓙ ꓢꓴ ꓟꓽ ꓙꓳ ꓟ ꓟꓶꓽ ꓛꓵꓽ ꓟ ꓐꓴ ꓔꓯ ꓘꓴ ꓜꓲ ꓞꓳ ꓡꓰ ꓬꓰ ꓙ ꓪ ꓡꓰˍ ꓥꓳ꓿
54005017	ꓬꓲ ꓜꓶ ꓧꓳꓽ ꓗꓴꓸ ꓢꓲ ꓐꓯ ꓘꓶ ꓟꓸ ꓖꓶˍ ꓟ ꓗꓪ ꓢꓯꓼ ꓕꓵꓼˍ ꓟ ꓟꓬꓱꓽ ꓡꓳꓸ ꓢꓴ ꓐꓴ ꓔꓯ ꓠꓬ꓾ ꓠꓬꓲꓽ ꓩꓴꓸ ꓒꓵꓽ ꓢꓲ ꓬꓰ ꓙ ꓙꓲꓽ ꓙꓳˍ ꓡꓳ꓿
54005018	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓜꓻ ꓕꓳꓼ ꓔꓬ ꓟ ꓮꓸ ꓠꓬꓲꓽ ꓟꓷꓽ ꓠꓷꓹ ꓔꓯ ꓕꓽ ꓝꓴꓸ ꓔ꓿ ꓟꓬꓱꓽ ꓬꓰ ꓢꓴˍ ꓟꓲ ꓪꓽ ꓒꓵꓽ ꓟꓶ ꓒꓵꓽˍ ꓡꓳ꓾ ꓐꓯˍ ꓡꓳ꓿
54005019	ꓟꓬꓱꓽ ꓡꓳꓸ ꓢꓴ ꓔꓯ ꓓꓰˍ ꓟ ꓓꓰꓺ ꓘꓶ ꓔꓯ ꓠꓬ꓾ ꓢꓷꓸ ꓙ ꓟꓳ ꓙ ꓢꓴ ꓠꓬꓲꓽ ꓢ ꓣꓳ ꓟꓽ ꓙꓳ ꓠꓬ ꓕꓽ ꓘꓳ ꓣꓴ꓿
54005020	ꓝꓴꓲ ꓡꓯꓽ ꓫꓵ ꓬꓰ ꓔꓬ ꓢꓴ ꓔꓯ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪ ꓕꓼ ꓢꓲ꓾ ꓠꓱꓸ ꓐꓯꓼ ꓢꓴ ꓔꓯˍ ꓟꓲ ꓙꓳꓺ ꓗꓽ ꓖꓶˍ ꓟ ꓟꓶ ꓡꓰ ꓝꓲ꓿
54005021	ꓥꓪ ꓠꓬ ꓪꓴ-ꓢˍ ꓐꓰ꓾ ꓙꓲ-ꓢꓴ ꓬꓰ-ꓢꓴˍ ꓐꓰ꓾ ꓬꓲ ꓡꓰ ꓢꓲ ꓔ ꓟ ꓟꓴꓽ ꓗꓪ ꓝꓲ ꓓꓴ ꓐꓴ ꓒꓬꓱꓽ ꓕꓯ ꓗꓪ ꓠꓴ ꓔꓯ ꓕꓵꓼ ꓪꓽ ꓖꓶˍ ꓠꓬꓲ꓾ ꓠꓴ ꓠꓬ ꓐꓯ ꓘꓶ ꓕꓱ ꓟꓬ ꓟ ꓔꓯ ꓒꓵꓽ ꓛꓳ ꓢꓲ꓾ ꓮꓸ ꓫꓵ ꓗꓪˍ ꓟꓲ ꓕꓽ ꓐ ꓟꓴ꓾ ꓕꓽ ꓒꓯꓹ ꓦꓰꓽ꓿
54005022	ꓮꓽ ꓟ ꓔꓯˍ ꓟꓲ ꓠꓲꓹ ꓞ ꓡꓯꓼ ꓒꓯꓹ ꓕꓽ ꓚꓰꓹ ꓖꓶ꓿ ꓠꓱꓸ ꓐꓯ ꓢꓴ ꓝꓴꓲ ꓗꓪˍ ꓟꓲ ꓕꓽ ꓑꓯꓹ ꓡꓯꓽ ꓘꓳ꓿ ꓠꓴ ꓠꓽ ꓚꓲ ꓛꓬ ꓔꓯ ꓝꓴꓲ ꓗꓪ ꓐꓰ ꓗꓷꓹ ꓞ ꓝꓲ꓿
54005023	ꓕꓱ ꓡꓱ ꓖꓳ ꓑꓳ ꓬꓲꓻ ꓙꓬˍ ꓡꓰꓽ ꓟꓽ ꓓꓳꓻ ꓓꓳ꓾ ꓠꓴ ꓦꓰꓼ ꓛꓲˍ ꓐꓰ ꓠꓴ ꓔꓯ ꓘꓶꓻ ꓡꓶꓽ ꓔꓬ ꓟ ꓠꓻ ꓓꓴ ꓑꓶꓸ ꓓꓴ ꓛꓱꓼ ꓡꓱꓼ ꓙꓵꓻ ꓮꓽ ꓔꓲꓸ ꓤ ꓓꓳ꓿
54005024	ꓡ ꓞꓳ ꓕꓲ ꓐꓱ ꓟ ꓝꓴꓲ ꓠꓬ ꓟꓳꓻ ꓞ ꓢꓲ꓾ ꓬꓲ ꓪꓽ ꓔꓯ ꓐꓯ ꓟꓴ ꓘꓶ ꓖꓴ ꓗꓪ ꓧꓳꓽ ꓙꓰ ꓔꓬ ꓡꓳ꓿ ꓕꓲ ꓐꓱ ꓟ ꓝꓴꓲ ꓠꓽ ꓬꓲ ꓪꓽ ꓔꓯ ꓖꓼ ꓟꓽ ꓟꓶ ꓢꓰꓽ꓿
54005025	ꓕꓱ ꓟ ꓡꓰ ꓐꓰ ꓙꓲꓻˍ ꓟ ꓟꓬꓱꓽˍ ꓟꓲ ꓟꓳꓻ ꓞ ꓢꓲ꓾ ꓟꓽ ꓙꓲ ꓟ ꓟꓬꓱꓽ ꓔꓯˍ ꓟꓲ ꓚꓵꓺ ꓔ ꓟꓽ ꓐ ꓡ꓿
54006001	ꓪꓴ-ꓢ ꓟꓬꓱꓺˍ ꓐꓰ ꓣꓳꓽ ꓟꓸ ꓟꓲ ꓔꓯ ꓢꓴ ꓡꓰ ꓟꓽ ꓤꓲ ꓡ ꓠꓹ ꓟ꓾ ꓚꓳ ꓑꓸ ꓣꓱꓽ ꓢꓴ ꓮꓽ ꓙꓵ ꓠꓬ ꓮꓸ ꓫꓵ ꓗꓪˍ ꓟꓲ ꓬꓲ ꓪꓽ ꓚꓲ ꓛꓬ ꓢꓲ ꓒꓽ ꓔꓯ ꓞꓳ ꓒꓵꓽ ꓙꓲꓽ ꓙꓳˍ ꓡꓳ꓿
54006002	ꓝꓮꓲ ꓠꓬ ꓪꓴ-ꓢ ꓦ ꓡꓱˍ ꓟ ꓢꓲ ꓒꓽ ꓐꓴ ꓔꓯ ꓠꓬ꓾ ꓚꓳ ꓑꓸ ꓐꓴ ꓡꓰ ꓬꓲ ꓪꓽ ꓔꓯ ꓙꓲ-ꓢꓴ ꓠꓯꓸꓼ ꓗꓪ ꓬꓲꓼ ꓤ ꓠꓬꓲ ꓤ ꓐꓴˍ ꓡꓰꓽ ꓥꓳ꓾ ꓐꓰ ꓚꓬꓹ ꓢꓲ꓾ ꓬꓲ ꓪꓽ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ ꓟꓽ ꓓ꓿ ꓪꓴ-ꓢ ꓦ ꓡꓱˍ ꓟ ꓚꓳ ꓑꓸ ꓐꓴˍ ꓐꓰ ꓢꓲ ꓒꓽ ꓐꓴ ꓠꓬ ꓙꓲ-ꓢꓴ ꓠꓯꓸꓼ ꓗꓪ ꓬꓲꓼ ꓤ ꓠꓬꓲ ꓤ ꓥ ꓠꓬꓲ꓾ ꓠꓬꓲꓽ ꓧꓳ ꓡꓱꓸꓼ ꓙꓲ ꓖꓴ ꓟꓶ ꓡꓰ ꓠꓹ ꓟ꓾ ꓟꓬꓽ ꓠꓬꓲ ꓠꓲꓹ ꓡꓱꓻ ꓡꓱˍ ꓡꓰꓽ ꓣꓱꓽ ꓙ ꓬꓰ ꓙ ꓡꓯꓼ ꓘꓳ ꓠ ꓗꓹ ꓡꓳ꓿ ꓕꓱ ꓟꓬ ꓫꓵꓽ ꓟ ꓬꓲ ꓪꓽ ꓔꓯ ꓬꓲ ꓜꓶ ꓟꓸ ꓖꓶ ꓢꓲ꓾ ꓡꓯꓽ ꓫꓵ ꓬꓲꓼ ꓠꓬꓲꓸ ꓖꓶ ꓠꓯꓹ ꓡꓳ꓿
54006003	ꓮꓽ ꓟˍ ꓟꓲ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓔꓱꓹˍ ꓟ ꓐꓯ ꓘꓶꓽˍ ꓐꓰ꓾ ꓣꓳ ꓦ ꓡꓱ ꓚꓱꓹ ꓔꓯ ꓟꓽ ꓧꓳꓹˍ ꓟ ꓟꓸ ꓟꓲ ꓟꓸ ꓐꓷˍ ꓠꓬ꓾
54006004	ꓬꓲ ꓠꓽ ꓘꓶꓽ ꓘꓹ ꓢꓴ ꓥ ꓢꓲ꓾ ꓮꓸ ꓫꓵꓽˍ ꓟꓲ ꓟꓽ ꓙꓽ ꓜꓲꓼ ꓢꓴ ꓥ ꓡꓳ꓿ ꓬꓲ ꓠꓽ ꓢꓴ ꓓꓵꓽ ꓙꓽ ꓟꓬꓽˍ ꓟ ꓫꓵꓽ ꓪꓴꓻˍ ꓐꓰ ꓐꓯ ꓘꓶ ꓗꓪ ꓐꓯ ꓧꓳꓺ ꓡꓯꓽ ꓘꓳˍ ꓟ ꓬꓲ ꓫꓷꓹ ꓙꓳꓻ ꓢꓲ꓾ ꓕꓱ ꓟ ꓗꓪ ꓐꓰ ꓟꓬꓺ ꓦꓯꓸˍ ꓟ꓾ ꓢꓯꓼ ꓡꓯꓽ ꓘꓳˍ ꓟ꓾ ꓟꓽ ꓚꓰꓼ ꓟ ꓙꓱꓽˍ ꓟ ꓐꓰ꓾ ꓥꓶꓺˍ ꓟ ꓓꓵꓽ ꓙˍ ꓟ ꓓꓳ ꓡ ꓟ ꓥ ꓡꓳ꓿
54006005	ꓝꓮꓲ ꓠꓬ ꓙꓽ ꓠꓲꓹ ꓐꓬ ꓡꓰ ꓢꓲ ꓔꓱꓹ ꓚꓵˍ ꓟ ꓟꓽ ꓙꓳ ꓢꓴ ꓠꓬ꓾ ꓟꓽ ꓠꓽ ꓠ ꓧꓳꓺ ꓡꓯꓽ ꓘꓳˍ ꓟ ꓬꓰ ꓓꓳ ꓡ ꓡꓳ꓿ ꓕꓱ ꓡꓱ ꓫꓵꓽ ꓡ ꓞꓳ ꓠꓬ ꓦ ꓡꓱ ꓚꓱꓹ ꓔꓯ ꓐꓳꓺ ꓡ ꓓꓴ ꓚꓱꓹ ꓚꓬꓹ ꓡꓳ꓿
54006006	ꓖꓳ ꓡꓱ ꓥ ꓟꓲ ꓣꓳ ꓙꓳˍ ꓟ ꓔꓯ ꓠꓲꓹ ꓘꓪꓽ ꓫꓵ ꓢꓲ ꓦ ꓡꓱ ꓚꓱꓹ ꓗꓪ ꓢꓯꓼ ꓕꓵꓼ ꓢꓴ ꓠꓬ꓾ ꓚꓵ ꓚꓵ ꓞꓳ ꓐꓳ ꓞꓳ ꓬꓲꓼ ꓥꓳ꓿
54006007	ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓗꓪ ꓣꓳ ꓮꓸ ꓫꓵ ꓟꓽ ꓔꓯꓹ ꓓꓵꓽ ꓡ꓿ ꓝꓮꓲ ꓣꓳ ꓠꓬ ꓮꓸ ꓫꓵˍ ꓟꓲ ꓔꓯꓹ ꓓꓳ ꓙꓰ ꓟꓽ ꓐ ꓡ꓿
54006008	ꓖꓳ ꓡꓱ ꓠꓬꓲ ꓜꓽ ꓓꓴˍ ꓐꓰ ꓖꓪ ꓓꓴ ꓙꓳꓻˍ ꓠꓬ꓾ ꓠꓲꓹ ꓘꓪ ꓫꓵ ꓛꓵˍ ꓡꓳ꓿
54006009	ꓞꓳ ꓐꓳ ꓬꓰ ꓠꓲꓹ ꓫꓵ ꓢꓴ ꓠꓽ꓾ ꓫꓵꓽ ꓠꓬꓲˍ ꓟ ꓐꓰ ꓪꓺ ꓗꓪ ꓞꓰꓻ ꓓꓵꓽ ꓡꓰ ꓢꓲ꓾ ꓞꓳ ꓤ ꓔꓯ ꓛꓴ ꓛꓰꓹ ꓡꓰ ꓝꓲˍ ꓟ ꓐꓰ ꓟꓶꓽ ꓬꓰ ꓝꓲ ꓐ ꓡ ꓡꓳ ꓫꓵꓽ꓾ ꓙꓲꓽˍ ꓟ ꓐꓰ ꓠꓻ ꓡꓰ ꓝꓲ ꓓꓴ ꓦꓯꓸ ꓠꓲꓹ ꓙꓵꓽˍ ꓟ ꓮꓽ ꓟꓬꓹ ꓫꓵ ꓗꓪ ꓞꓰꓻ ꓓꓵꓽ ꓡꓰˍ ꓡꓳ꓿
54006010	ꓮ ꓡꓲꓳ ꓐꓯ ꓠꓬ ꓒꓴ ꓔꓯ ꓠꓲꓹ ꓦꓯꓸˍ ꓟ ꓠꓬ꓾ ꓥꓶꓺˍ ꓟ ꓕꓲꓽ ꓦ ꓫꓵꓽ ꓡꓳꓻ ꓟ ꓬꓲ ꓚꓰꓺ ꓥ ꓡꓳ꓿ ꓕꓲ ꓐꓱ ꓠꓽ ꓒꓴ ꓔꓯ ꓠꓲꓹ ꓦꓯꓸ ꓠꓬꓲ꓾ ꓙꓵꓻ ꓚꓱꓹ ꓗꓪ ꓐꓰ ꓧꓹ ꓙꓰ ꓢꓲ꓾ ꓠꓲꓹ ꓟ ꓫꓸ ꓓꓴ ꓮꓽ ꓟꓬꓹ ꓫꓵꓽ ꓡꓰ ꓬꓲ ꓪꓽ ꓚꓲ ꓛꓬ ꓔꓯ ꓗꓸ ꓙꓻ ꓙꓰˍ ꓡꓳ꓿
54006011	ꓖꓳ ꓡꓱ ꓥ ꓟꓲ ꓪꓴ-ꓢ ꓡ ꓞꓳꓻꓳ꓾ ꓠꓴ ꓠꓬ ꓕꓱ ꓡꓱ ꓫꓵꓽ ꓗꓪ ꓐꓰ ꓛꓰꓹ ꓙꓰ ꓢꓲ꓾ ꓔꓱꓹ ꓜꓳꓽˍ ꓟ꓾ ꓠꓲꓹ ꓒꓵꓽ ꓠꓲꓹ ꓡꓱˍ ꓟ꓾ ꓙꓵꓻ ꓠꓲꓹ꓾ ꓠꓵ ꓠꓲꓹ꓾ ꓜꓲꓽ ꓘꓴ ꓠꓲꓹˍ ꓐꓰ ꓠꓴꓽ ꓠꓲꓹ ꓔꓯ ꓟꓽ ꓠꓽ ꓠ ꓧꓪ꓿
54006012	ꓙꓵꓻ ꓚꓱꓹ ꓗꓪ ꓬꓲ ꓜꓶꓻ ꓓꓶꓽ ꓡꓯꓽ ꓘꓳ ꓢꓲ꓾ ꓠꓴ ꓔꓯ ꓘꓴꓻ ꓗꓷ ꓟ ꓕꓲ ꓞꓲꓼ ꓕꓲ ꓑ ꓢꓯꓼ ꓟꓬ ꓟꓶˍ ꓟ ꓚꓱꓹ ꓔꓯ ꓬꓲ ꓜꓶ ꓣꓴ ꓔ꓿ ꓠꓴ ꓠꓬ ꓢꓷꓸ ꓙ ꓟꓳ ꓙ ꓢꓴ ꓮꓽ ꓟꓬꓹ ꓣꓳ ꓟꓲꓽ ꓙꓬ ꓗꓪ ꓢꓯꓼ ꓟꓬ ꓙ ꓖꓴ ꓕꓱ ꓟ ꓔꓯ ꓕꓶꓻ ꓕꓶˍ ꓡꓰꓽ ꓣꓷꓠꓸ ꓗꓷ ꓟ ꓥ ꓡꓳ꓿
54006013	ꓙꓳˍ ꓟ ꓥ ꓕ ꓑꓳ ꓔꓯ ꓢꓯꓼ ꓟꓬ ꓖꓶ ꓢꓴ ꓪꓴ-ꓢˍ ꓐꓰ꓾ ꓒ-ꓕꓲ-ꓢꓶ ꓒꓲꓹ-ꓡ ꓟꓲꓽ ꓙꓬ ꓗꓪ ꓙꓲꓻ ꓙꓲˍ ꓡꓰ ꓢꓷꓸ ꓙ ꓟꓳ ꓙ ꓗꓷ ꓢꓴ ꓙꓲ-ꓢꓴ ꓬꓰ-ꓢꓴ ꓒꓬꓱꓽ ꓕꓯ ꓗꓪ꓾ ꓥꓪ ꓡꓰ ꓠꓴ ꓔꓯ ꓕꓱ ꓡꓱ ꓕꓵꓼ ꓪꓽ ꓖꓶˍ ꓠꓬꓲ꓾
54006014	ꓠꓴ ꓠꓬ ꓛꓬ ꓖꓴ ꓓꓰ ꓖꓴ ꓟꓽ ꓙꓳ ꓙꓳ꓾ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓳꓸ ꓖꓶ ꓡ ꓗꓪ ꓛꓲ꓾ ꓕꓵꓼ ꓪꓽ ꓕꓱ ꓟ ꓔꓯ ꓒꓵꓽ ꓛꓳ꓿
54006015	ꓬꓲ ꓝꓲꓸ ꓛꓲ ꓡ ꓠꓬ ꓶꓼ ꓙꓳ ꓫꓱꓹ ꓙꓳ ꓢꓴ꓾ ꓬꓲ ꓕꓲ ꓣꓳˍ ꓡꓰꓽ ꓟ ꓪꓽ ꓠꓬꓲ ꓢꓴ꓾ ꓪ ꓔꓲ ꓐꓴ ꓔꓯ ꓙꓵꓽ ꓢꓴ꓾ ꓢꓲꓽ ꓒꓽ ꓐꓴ ꓔꓯ ꓗꓪꓽ' ꓢꓴ ꓪꓴ-ꓢ ꓡꓰ ꓢꓲ ꓒꓽ ꓬꓰ-ꓢꓴ ꓟꓳꓸ ꓖꓶ ꓓꓳ ꓡ ꓥꓳ꓿
54006016	ꓬꓲ ꓕꓲ ꓣꓳˍ ꓡꓰꓽ ꓮ ꓕꓯˍ ꓟꓲ ꓫꓵꓻ ꓟꓽ ꓓ ꓟ ꓥ ꓢꓲ꓾ ꓠꓶꓽ ꓙꓰ ꓟꓽ ꓓ ꓟ ꓠꓬꓲ ꓟꓳꓻ ꓓꓴ ꓗꓪ ꓔꓬ ꓡꓳ꓿ ꓬꓲ ꓔꓯ ꓠꓬ ꓮꓽ ꓟˍ ꓟꓲ ꓟꓽ ꓟꓳ ꓠꓬꓲ꓿ ꓟꓳˍ ꓟꓲ ꓟꓳꓻ ꓟꓽ ꓓ꓿ ꓬꓲ ꓔꓯ ꓠꓬ ꓟꓬꓱ ꓓꓳꓽˍ ꓐꓰ ꓕꓲ ꓞꓲꓼ ꓕꓲ ꓑ ꓪꓽ ꓠꓬꓲˍ ꓟ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
54006017	ꓕꓱ ꓕꓲꓽ ꓤꓶꓻ ꓗꓪ ꓟ ꓞꓳ ꓐꓳ ꓐꓴ ꓔꓯ ꓠꓬ꓾ ꓕꓽ ꓠꓲꓹ ꓘꓹ ꓠꓯꓹ ꓟ ꓐꓰ꓾ ꓦ ꓡꓱ ꓐꓳ ꓟꓽ ꓓ ꓟ ꓒꓴ ꓤ ꓫꓵꓺ ꓤ ꓔꓯ ꓕꓽ ꓥꓳ ꓡꓳꓸ ꓠꓯꓹ ꓟ ꓐꓰ꓾ ꓣꓳ ꓗꓹ ꓛꓲ ꓓꓴ ꓮꓽ ꓙꓵ ꓒꓺ ꓐꓳ ꓐꓳ ꓐꓰ ꓖꓶ ꓡ ꓢꓴ ꓪꓴ-ꓢ ꓔꓯˍ ꓡꓰꓽ ꓥꓳ ꓡꓳꓸ ꓠꓯꓹ ꓡꓳ꓾ ꓐꓰ ꓟꓸ ꓖꓶ꓿
54006018	ꓝꓮꓲ ꓠꓬ ꓙꓲꓻˍ ꓟ ꓟꓬꓱꓽ ꓬꓰˍ ꓟ ꓗꓪ ꓞꓳ ꓐꓳ ꓬꓰ ꓠꓯꓹ ꓟ ꓐꓰ꓾ ꓫꓱꓸ ꓤ ꓓꓴ ꓟꓬꓱꓽ ꓬꓰˍ ꓟ ꓗꓪ ꓠꓲꓹ ꓡꓳ ꓠꓯꓹ ꓟ ꓬꓲ ꓪꓽ ꓔꓯ ꓟꓸ ꓖꓶ꓿
54006019	ꓬꓲ ꓪꓽ ꓕꓱ ꓡꓱ ꓬꓰˍ ꓠꓬ꓾ ꓡ ꓠꓹ ꓟ ꓤꓶ ꓗꓪ ꓢꓯꓼ ꓟꓬ ꓚꓵꓺ ꓔꓯ ꓣꓴ ꓟꓶ ꓡꓰ ꓠꓹ ꓟ ꓐꓰ꓾ ꓒꓵꓽ ꓶꓽ ꓫ ꓟꓶ ꓡꓰ ꓠꓹ ꓟ ꓥ ꓡꓳ꓿
54006020	ꓕꓲ-ꓟꓳ-ꓕꓲ-ꓪꓴꓽꓳ꓾ ꓠꓴ ꓔꓯ ꓡꓯꓼ ꓙꓱ ꓔ ꓟ ꓔꓯ ꓕꓶꓻ ꓕꓶˍ ꓡꓰ ꓫ ꓔ꓿ ꓪꓴ-ꓢ ꓔꓯ ꓟꓽ ꓒꓵꓽ ꓟ ꓘꓶꓽ ꓖꓳꓽˍ ꓐꓰ꓾ ꓢꓴ ꓡꓰ ꓢꓷꓸ ꓠꓲꓹ꓾ ꓐꓰ ꓟꓬꓱ ꓔ ꓟ ꓧꓳ ꓡꓯꓽ ꓘꓳ ꓓꓴ ꓔꓯ ꓐꓰ ꓧꓹ ꓙꓰ꓿ ꓖꓳ ꓡꓱ ꓫꓵꓽ ꓠꓬ ꓔꓱꓹˍ ꓟ ꓢꓷꓸ ꓠꓲꓹ ꓟꓽ ꓥ꓿
54006021	ꓕꓲ ꓐꓱ ꓠꓬ ꓢꓷꓸ ꓠꓲꓹ ꓕꓱ ꓟ ꓔꓯ ꓘꓳ ꓣꓴˍ ꓠꓬꓲ꓾ ꓙꓵꓻ ꓚꓱꓹ ꓗꓪ ꓐꓰ ꓧꓶꓸ ꓙꓰꓳ꓿ ꓣꓱꓽ ꓛꓰ ꓠꓬ ꓠꓴˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
55001001	ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓙꓳꓻˍ ꓟ ꓢꓯꓼ ꓟꓬ ꓙꓻ ꓟꓳ ꓘꓶꓽ ꓚ ꓒꓬꓱ ꓙꓰ ꓠꓹ ꓟ꓾ ꓪꓴ-ꓢ ꓠꓲꓹ ꓡꓶ ꓗꓪ ꓐꓰ ꓙꓲ-ꓢꓴ ꓬꓰ-ꓢꓴ ꓬꓲ ꓝꓲ ꓓꓴ ꓬꓰˍ ꓟ ꓒꓳ-ꓡꓳ ꓥꓪ ꓡꓰ꓾
55001002	ꓥꓪ ꓠꓲꓹ ꓠꓵˍ ꓟ ꓤꓽ ꓕꓲ-ꓟꓳ-ꓕꓲ-ꓪꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓐꓹ ꓐ ꓪꓴ-ꓢˍ ꓐꓰ ꓣꓳ ꓢꓲ ꓒꓽ ꓙꓲ-ꓢꓴ ꓬꓰ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓫꓱꓸ ꓤˍ ꓟ ꓐꓰ ꓢꓲ ꓡꓲ ꓟ ꓠꓴ ꓟꓶꓻ ꓝꓲ꓿
55001003	ꓥꓪ ꓒꓵꓽ ꓒ ꓐꓴ ꓬꓰ ꓗꓷ ꓟ ꓡꓰ ꓐꓰ꓾ ꓥꓪˍ ꓟꓲ ꓦꓰꓽ ꓠꓲꓹ ꓗꓪ ꓕꓼ ꓓꓴ ꓟꓽ ꓙꓳꓻ ꓙꓳ꓾ ꓥꓪ ꓣꓱꓽ ꓙ ꓔꓬ ꓟ ꓪꓴ-ꓢ ꓔꓯ ꓫꓸ ꓟꓳ꓿ ꓥꓪ ꓶꓼ ꓓꓰˍ ꓟ ꓗꓪ ꓟꓳꓼ ꓡꓳ ꓢ ꓘꓪ ꓟꓽ ꓠꓽ ꓠ ꓠꓴ ꓔꓯ ꓓꓵꓽ ꓙꓽ ꓛꓲ ꓡ ꓔꓬ ꓡꓳ꓿
55001004	ꓠꓴ ꓟꓬ ꓐꓲ ꓔꓯ ꓓꓵꓽ ꓙꓽ ꓛꓲ ꓡ ꓕꓯ꓾ ꓥꓪ ꓗꓹ ꓛꓲ ꓠꓲꓹ ꓐꓲ ꓡꓰ ꓠꓹ ꓟ ꓠꓴ ꓔꓯ ꓟꓳꓻ ꓠꓲꓹ ꓫꓵˍ ꓡꓳ꓿
55001005	ꓠꓴ ꓠꓯꓸꓼ ꓗꓪ ꓓꓯꓹ ꓟ ꓙꓵꓻ ꓠꓲꓹ ꓚꓵꓺ ꓔꓯˍ ꓟꓲ ꓥꓪ ꓓꓵꓽ ꓙꓽ ꓛꓲ ꓡ ꓡꓳ꓿ ꓙꓵꓻ ꓠꓲꓹ ꓕꓱ ꓟ ꓠꓬ ꓧꓶꓸ ꓕꓯ ꓠꓴ ꓮꓸ ꓬꓽ ꓡꓳ-ꓬꓲˍ ꓐꓰ ꓠꓴ ꓟꓹ ꓟ ꓬꓴ-ꓠꓲ-ꓢꓶ ꓠꓯꓸꓼ ꓗꓪ ꓓꓯꓹ ꓟ ꓥ ꓢꓲ꓾ ꓮ ꓟꓶ ꓠꓴ ꓠꓯꓸꓼ ꓗꓪˍ ꓟꓲ ꓓꓯꓹ ꓡꓳ꓾ ꓐꓰ ꓥꓪ ꓦ ꓡꓱ ꓐꓳˍ ꓡꓳ꓿
55001006	ꓕꓱ ꓟ ꓪꓴꓸ ꓠꓬꓲ ꓥꓪ ꓡꓯꓼ ꓒꓯꓹ ꓚꓰꓹˍ ꓟ ꓗꓪ ꓐꓰ ꓠꓴ ꓠꓯꓸꓼ ꓗꓪ ꓓꓯꓹ ꓟ ꓪꓴ-ꓢ ꓡꓯꓼ ꓫꓴ ꓔꓯ꓾ ꓠꓴ ꓡꓰ ꓡꓯꓽ ꓫꓵ ꓐꓬꓻ ꓪꓴꓽ ꓡ ꓝꓲ ꓠꓹ ꓟ ꓠꓴ ꓔꓯ ꓥꓪ ꓬꓲꓼ ꓠꓬꓲꓸ ꓖꓶ ꓠꓲꓹ ꓫꓵˍ ꓡꓳ꓿
55001007	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓣꓳ ꓔꓯ ꓙꓳꓺ ꓠꓲꓹ ꓖꓶ ꓔ ꓟ ꓟꓽ ꓥ꓿ ꓪꓽ ꓠꓬꓲˍ ꓟ ꓐꓰ ꓠꓵ ꓠꓲꓹˍ ꓐꓰ꓾ ꓚꓲ ꓛꓬ ꓔꓯ ꓙꓵꓽ ꓐ ꓡ ꓟ ꓠꓲꓹ ꓟ ꓖꓶ ꓔ ꓟ ꓥ ꓡꓳ꓿
55001008	ꓖꓳ ꓡꓱ ꓠꓬꓲ ꓠꓴ ꓠꓬ꓾ ꓣꓳ ꓢꓲ ꓒꓽ ꓐꓱ ꓶ ꓢꓷꓸ ꓙ ꓟꓳ ꓙˍ ꓟ ꓪꓴꓸ ꓠꓬꓲ꓾ ꓥ ꓠꓬ ꓬꓲ ꓐꓱ ꓶ ꓐꓱꓺ ꓔ ꓢꓴ ꓥꓪ ꓪꓴꓸ ꓠꓬꓲ ꓕꓽ ꓫꓸ ꓔꓳ꓿ ꓶꓼ ꓓꓳ ꓫꓱꓹ ꓓꓳ ꓐꓱ ꓶ ꓪꓴ-ꓢ ꓬꓲ ꓪꓽ ꓠꓬꓲˍ ꓟ ꓔꓯ ꓛꓳ ꓢꓲ꓾ ꓣꓳ ꓠꓬ ꓪ ꓜꓲ ꓕꓲ ꓡꓰꓹꓼ ꓐꓰ ꓫꓸ ꓙꓵˍ ꓟ ꓔꓯ ꓜꓲꓽ ꓔ ꓡꓯ꓿
55001009	ꓬꓲ ꓡꓰ ꓣꓳ ꓔꓯ ꓚꓬꓴ ꓗꓷ ꓢꓲ꓾ ꓬꓲ ꓢꓲ ꓚꓰꓸ ꓔ ꓢꓴ ꓬꓰ ꓠꓹ ꓟ ꓣꓳ ꓔꓯ ꓘꓴ ꓗꓷꓳ꓿ ꓕꓱ ꓟ ꓠꓬ ꓣꓳ ꓟꓬꓱꓽ ꓬꓰˍ ꓟ ꓔꓯ ꓛꓳ ꓢꓲ ꓘꓴꓻ ꓔ ꓟ ꓟꓽ ꓥ꓿ ꓬꓲ ꓚꓲ ꓛꓬ ꓚꓴꓽ ꓬꓲꓹ ꓓꓶꓽ ꓚꓵ ꓔ ꓟ ꓐꓰ꓾ ꓕꓲ ꓞꓲꓼ ꓕꓲ ꓑ ꓟ ꓤꓶ ꓧꓶꓸ ꓕꓯˍ ꓡꓰ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓣꓳ ꓔꓯ ꓖꓶ ꓔ ꓟ ꓣꓱꓽ ꓛꓰ ꓔꓯ ꓛꓳ ꓢꓲ ꓘꓴ ꓔ ꓟ ꓥ ꓡꓳ꓿
55001010	ꓣꓱꓽ ꓛꓰ ꓕꓱ ꓟ ꓠꓬ ꓣꓳ ꓚꓬꓴ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓲ ꓠꓯ ꓗꓪ ꓡ ꓗꓷ ꓟ ꓗꓪ ꓐꓰ꓾ ꓣꓳ ꓔꓯ ꓮ ꓟꓶ ꓟꓳꓸ ꓖꓶ ꓡꓺꓳ꓿ ꓬꓲ ꓡꓰ ꓫꓵꓻ ꓪꓽ ꓠꓬꓲˍ ꓟ ꓔꓯ ꓟꓶꓽ ꓡꓰ ꓝꓲ ꓢꓲ꓾ ꓶꓼ ꓓꓳ ꓫꓱꓹ ꓓꓳ ꓗꓪ ꓐꓰ ꓐꓬ ꓡꓰ ꓛꓵꓽ ꓡꓰ ꓟꓽ ꓓ ꓟ ꓢꓯꓼ ꓟꓬ ꓟꓳꓸ ꓖꓶ ꓡꓺꓳ꓿
55001011	ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓚ ꓟꓸ ꓖꓶ ꓢꓴˍ ꓐꓰ꓾ ꓝꓲ ꓓꓴˍ ꓐꓰ ꓟꓸ ꓒ ꓬꓰ ꓠꓹ ꓟ ꓥꓪ ꓔꓯ ꓝꓲ ꓔ ꓟ ꓥ ꓡꓳ꓿
55001012	ꓕꓱ ꓟ ꓪꓴꓸ ꓠꓬꓲ ꓥꓪ ꓠꓬ ꓫꓸ ꓙꓵꓻ ꓓꓴ ꓕꓱ ꓟꓬ ꓫꓵꓽ ꓜꓲꓽ ꓠ ꓗꓷ ꓡꓰˍ ꓟꓲ ꓟꓽ ꓫꓸ ꓔꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓮꓽ ꓟ ꓔꓯ ꓙꓵꓻ ꓗꓷ ꓟ ꓥꓪ ꓢꓷꓸ ꓢꓲ꓾ ꓥꓪ ꓡꓰ ꓦꓬꓼ ꓠꓬꓲ ꓖꓳ ꓟ ꓐꓱ ꓶ ꓬꓲ ꓔꓯ ꓡꓯꓼ ꓙꓱ ꓔ ꓟ ꓔꓯ ꓬꓲ ꓫꓺ ꓙ ꓐ ꓡ ꓡꓳ꓾ ꓐꓰ ꓥꓪ ꓦ ꓡꓱ ꓐꓳˍ ꓡꓳ꓿
55001013	ꓥꓪ ꓗꓪ ꓐꓰ ꓠꓴ ꓑ ꓙꓽ ꓗꓷ ꓟ꓾ ꓔꓯꓺ ꓢꓳ ꓓꓴ ꓔꓱꓹˍ ꓟ ꓐꓯ ꓘꓶ ꓔꓯ ꓬꓲ ꓜꓶ ꓣꓴ ꓔ ꓢꓲ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓟ ꓙꓵꓻ ꓠꓲꓹˍ ꓐꓰ ꓠꓵ ꓠꓲꓹ ꓚꓱꓹ ꓗꓪ ꓞꓳꓻ ꓙꓳ꓿
55001014	ꓠꓴ ꓔꓯ ꓡꓯꓼ ꓙꓱ ꓔ ꓟ ꓒꓵꓽ ꓶ ꓔꓯˍ ꓟꓲ꓾ ꓣꓳ ꓠꓯꓸꓼ ꓗꓪ ꓔꓬ ꓟ ꓢꓲ-ꓫꓬ-ꓟ-ꓦ ꓗꓪ ꓐꓰ ꓫ ꓔ꓿
55001015	ꓮ-ꓢꓲ-ꓬꓼ ꓗꓪ ꓔꓬ ꓢꓴ ꓮꓽ ꓙꓵ ꓠꓬ ꓥꓪ ꓗꓪ ꓐꓰ ꓧꓹ ꓙꓰ ꓟ ꓠꓴ ꓢꓷꓸˍ ꓡꓳ꓿ ꓩꓴ-ꓗꓷ-ꓡꓴˍ ꓐꓰ ꓧꓷ-ꓟꓳ-ꓚꓲ-ꓠꓲˍ ꓟꓲ ꓙꓰ ꓗꓷꓳ꓿
55001016	ꓢꓲ ꓒꓽ ꓡꓰ ꓳ-ꓠꓰ-ꓢꓷ-ꓩꓴ ꓕꓲ ꓦꓲ ꓔꓯ ꓫꓱꓸ ꓤ ꓝꓲ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓥꓪ ꓧꓳꓺ ꓫꓱꓺ ꓚ ꓑꓶꓸ ꓓꓴ ꓟꓽ ꓫꓸ ꓔꓳ ꓔꓳ꓾ ꓥꓪ ꓔꓯ ꓮꓽ ꓟꓬꓹ ꓧꓪꓹ ꓡ ꓢꓲ ꓠꓲꓹ ꓗꓴꓺ ꓖꓶ ꓡꓺꓳ꓿
55001017	ꓣꓳ-ꓟ ꓗꓪ ꓬꓲ ꓛꓲ ꓡ ꓟꓶꓽ ꓕꓯ ꓬꓲ ꓠꓬ ꓠꓲꓹ ꓡꓱꓻ ꓡꓱˍ ꓡꓰꓽ ꓥꓪ ꓔꓯ ꓧꓪ ꓟꓶ ꓡꓰ ꓗꓪ ꓛꓲ ꓧꓪ ꓡꓺꓳ꓿
55001018	ꓢꓲ ꓒꓽ ꓡꓻˍ ꓟ ꓦꓬꓼ ꓠꓬꓲ ꓖꓳ ꓟ ꓗꓪ꓾ ꓢꓲ ꓒꓽ ꓡꓰ ꓬꓲ ꓔꓯ ꓶꓼ ꓤ ꓫꓱꓹ ꓤ ꓖꓶ ꓝꓲ꓿ ꓝꓮꓲ ꓠꓬ ꓬꓲ-ꓩꓴ-ꓢꓳ ꓗꓪ ꓬꓲ ꓡꓰ ꓥꓪ ꓔꓯ ꓣꓱꓽ ꓙ ꓗꓷ ꓟ ꓮꓽ ꓙꓵ ꓠꓴ ꓬꓲ ꓜꓶ ꓢꓷꓸˍ ꓡꓳ꓿
55002001	ꓖꓳ ꓡꓱ ꓠꓬꓲ ꓥꓪ ꓤꓽꓳ꓾ ꓠꓴ ꓠꓬ ꓙꓲ-ꓢꓴ ꓬꓰ-ꓢꓴ ꓬꓲ ꓣꓱꓽ ꓛꓰ ꓠꓯꓸꓼ ꓗꓪ ꓢꓯꓼ ꓙꓳ ꓔꓬ꓿
55002002	ꓝꓮꓲ ꓠꓬ ꓢꓷꓸ ꓙ ꓟꓳ ꓙ ꓢꓴ ꓮꓽ ꓟꓬꓹ ꓣꓳ ꓟꓲꓽ ꓙꓬ ꓗꓪ ꓥꓪ ꓗꓪ ꓐꓰ ꓠꓴ ꓑ ꓙꓽˍ ꓟ ꓕꓱ ꓟꓬ ꓫꓵꓽ ꓠꓬ꓾ ꓦ ꓡꓱ ꓐꓳ ꓢꓴˍ ꓐꓰ ꓠꓱꓸ ꓐꓯꓼ ꓢꓴ ꓔꓯˍ ꓟꓲ ꓟꓸ ꓖꓶ ꓐ ꓡ ꓢꓴ ꓔꓯ ꓡꓯꓼ ꓙꓱ ꓖꓶ꓿
55002003	ꓠꓴ ꓠꓬ ꓙꓲ-ꓢꓴ ꓬꓰ-ꓢꓴ ꓬꓲ ꓦ ꓡꓱ ꓐꓳˍ ꓟ ꓟꓯꓼ ꓤˍ ꓡꓰ ꓐꓰ꓾ ꓥꓪˍ ꓐꓰ ꓕꓲ ꓛꓳꓺꓼ ꓫꓸ ꓙꓵˍ ꓟ ꓜꓲꓽ ꓡꓯ꓿
55002004	ꓮ ꓡꓲ ꓫꓵꓽ ꓟꓯꓼ ꓥ ꓟꓲ꓾ ꓟꓯꓼ ꓘꓶꓽ ꓗꓪ ꓬꓲ ꓟꓯꓼ ꓢꓲꓽ ꓒ ꓔꓯ ꓠꓲꓹ ꓒꓴ ꓡꓰ ꓝꓲ ꓠꓹ ꓟ꓾ ꓚꓲ ꓛꓬ ꓔꓯ ꓠꓬ ꓑ ꓫꓬ ꓐꓴ ꓫꓵꓽ ꓪꓴꓻ ꓡꓰ ꓟꓽ ꓘꓶꓻ ꓡꓶꓽ ꓡꓰ ꓝꓲ꓿
55002005	ꓝꓮꓲ ꓠꓬ ꓗꓹ ꓓꓰ ꓗꓪ ꓮꓽ ꓟ ꓧꓪꓸ ꓟꓽ ꓧꓪꓸ ꓤꓹ ꓔꓯꓺ ꓡꓯꓽ ꓘꓳˍ ꓟꓲ꓾ ꓗꓺ ꓫꓵ ꓔꓯ ꓟꓽ ꓛꓳ ꓕꓯ ꓠꓽ ꓬꓲ ꓔꓯ ꓧꓪꓸ ꓡꓰˍ ꓟ ꓡꓯꓼ ꓫꓴ ꓟꓽ ꓖꓶ꓿
55002006	ꓟꓬꓱꓽ ꓬꓰ ꓡꓳ ꓬꓰ ꓢꓯꓼ ꓕꓵꓼ ꓢꓴ ꓠꓬ꓾ ꓜꓽ ꓪꓳꓽ ꓡꓳꓻ ꓪꓳ ꓬꓲ ꓪꓴꓸ ꓟꓲ ꓡ ꓟ ꓗꓪ ꓐꓰ ꓬꓲ ꓟꓶ ꓙꓲꓽ ꓙꓳꓻˍ ꓟ ꓖꓳ ꓕꓲ ꓐꓱꓻ ꓟꓶ ꓠ ꓗꓹ ꓡꓳ꓿
55002007	ꓥꓪ ꓐꓯˍ ꓟ ꓔꓯ ꓓꓵꓽ ꓙꓽ ꓠꓬꓲ꓾ ꓮꓸ ꓫꓵ ꓗꓪˍ ꓟꓲ ꓢꓲ ꓒꓽ ꓡꓰ ꓠꓴ ꓔꓯ ꓙꓽ ꓜꓲꓼ ꓠꓲꓹ ꓖꓶ ꓡ ꓥꓳ꓿
55002008	ꓓ-ꓪꓵ ꓬꓲ ꓞꓲꓼ ꓤ ꓡꓯꓹ ꓤ꓾ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓢꓴ ꓬꓰ-ꓢꓴ ꓙꓲ-ꓢꓴ ꓔꓯ ꓓꓵꓽ ꓙꓽ ꓔ꓿ ꓕꓱ ꓟ ꓠꓬ ꓥꓪ ꓚ ꓟꓸ ꓖꓶˍ ꓟ ꓶꓼ ꓓꓳ ꓫꓱꓹ ꓓꓳꓽ ꓥ ꓡꓳ꓿
55002009	ꓶꓼ ꓓꓳ ꓫꓱꓹ ꓓꓳ ꓕꓱ ꓟ ꓑꓶꓸ ꓓꓴ ꓥꓪ ꓔꓯ ꓠꓬ ꓛꓬꓻ ꓢꓴˍ ꓡꓰ ꓐꓰ ꓞꓳꓹ ꓚ ꓡꓰ ꓞꓳꓹ ꓔ ꓢꓲ ꓫꓸ ꓙꓵ ꓔꓬ ꓥ ꓟꓲ꓾ ꓪꓴ-ꓢ ꓐꓯ ꓘꓶ ꓠꓽ ꓟꓽ ꓞꓳꓹ ꓞꓹ꓿
55002010	ꓖꓳ ꓡꓱ ꓠꓬꓲ ꓢꓲ ꓔ ꓢꓴ ꓐꓴ ꓠꓬ ꓕꓲ ꓞꓲꓼ ꓕꓲ ꓑ ꓟ ꓟꓬꓱ ꓓꓳꓽˍ ꓐꓰ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓢꓯꓼ ꓟꓬ ꓝꓸ ꓟꓶ ꓡꓰ ꓠꓹ ꓟ꓾ ꓥꓪ ꓠꓬ ꓮꓸ ꓫꓵ ꓔꓯˍ ꓟꓲ ꓬꓲ ꓪꓽ ꓐꓱ ꓶ ꓜꓲꓽˍ ꓡꓳ꓿
55002011	ꓮ ꓡꓲꓳ ꓐꓯ ꓠꓬ ꓣꓳ ꓦ ꓡꓱ ꓐꓳ ꓓꓴ ꓐꓯ ꓘꓶꓽ ꓕꓱ ꓡꓱ ꓙꓳˍ ꓡꓳ꓾ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓣꓳ ꓫꓵꓻ ꓕꓯ ꓠꓽ꓾ ꓬꓲˍ ꓐꓰ ꓕꓲ ꓪꓺꓼ ꓢꓯꓸ ꓔꓬ ꓟꓶˍ ꓥꓳ꓿
55002012	ꓣꓳ ꓜꓲꓽ ꓔˍ ꓕꓯ ꓠꓽ꓾ ꓣꓳ ꓬꓲˍ ꓐꓰ ꓕꓲ ꓪꓺꓼ ꓪ ꓔꓲ ꓣꓱꓽˍ ꓥꓳ꓿ ꓣꓳ ꓬꓲ ꓔꓯ ꓟꓽ ꓣꓷꓠꓸ ꓕꓯ ꓠꓽ꓾ ꓬꓲˍ ꓟꓲ ꓣꓳ ꓔꓯ ꓟꓽ ꓣꓷꓠꓸ꓿
55002013	ꓣꓳ ꓠꓬ ꓦ ꓡꓱ ꓟꓽ ꓐꓳ ꓗꓷ ꓡꓰ ꓥ ꓟꓲ꓾ ꓬꓲ ꓠꓽ ꓮ ꓕꓯˍ ꓟꓲ ꓦ ꓡꓱ ꓐꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓬꓲ ꓐꓯ ꓘꓶ ꓔꓯ ꓒꓳꓹ ꓢꓲ꓾ ꓚꓲ ꓛꓬ ꓔꓯ ꓗꓶꓸ ꓟꓽ ꓐ ꓡ꓾ ꓐꓰ ꓐꓯˍ ꓟ ꓐꓯ ꓘꓶ ꓕꓱ ꓟ ꓠꓬ ꓣꓳ ꓦ ꓡꓱ ꓐꓳ ꓓꓴ ꓐꓯ ꓘꓶ ꓥ ꓡꓳ꓿
55002014	ꓕꓱ ꓟꓬ ꓫꓵꓽ ꓟ ꓗꓪ ꓬꓲ ꓪꓽ ꓔꓯ ꓬꓲꓼ ꓠꓬꓲꓸ ꓖꓶ ꓢꓲ꓾ ꓙꓲ ꓖꓴ ꓟꓽ ꓙꓳ ꓟ ꓐꓰ꓾ ꓑ ꓙꓽ ꓢꓴ ꓔꓯ ꓐꓬ ꓡꓰ ꓝꓲˍ ꓟ ꓐꓯ ꓘꓶ ꓗꓪ ꓐꓰ ꓬꓲ ꓪꓽ ꓟꓽ ꓧꓳꓺ ꓡꓯꓽ ꓘꓳ ꓠꓹ ꓟ꓾ ꓪꓴ-ꓢ ꓟꓲꓽ ꓙꓬ ꓗꓪ ꓬꓲ ꓪꓽ ꓔꓯ ꓕꓵꓼ ꓪ ꓖꓶ꓿
55002015	ꓠꓴ ꓠꓬ ꓪꓴ-ꓢ ꓠꓲꓹ ꓒꓴˍ ꓟ ꓐꓰ꓾ ꓫꓸ ꓔꓳ ꓟꓽ ꓛꓵ ꓟ ꓟꓬꓱꓽ ꓬꓰ ꓢꓴˍ ꓐꓰ꓾ ꓔꓱꓹ ꓚꓵˍ ꓟ ꓐꓯ ꓘꓶ ꓔꓯ ꓔꓱꓹ ꓔꓱꓹꓼ ꓐꓱꓻ ꓐ ꓡ ꓢꓴ ꓬꓰ ꓠꓹ ꓟ ꓢꓯꓼ ꓕꓵꓼ꓿
55002016	ꓪꓴ-ꓢ ꓔꓯ ꓟꓽ ꓒꓵꓽˍ ꓟ ꓘꓶꓽ ꓖꓳꓽ ꓠꓬ꓾ ꓢꓴ ꓔꓯ ꓟꓬꓽ ꓠꓬꓲ ꓧꓹ ꓙꓰ ꓝꓲ ꓐ ꓡ ꓠꓬꓲ꓾ ꓕꓱ ꓡꓱ ꓫꓵꓽ ꓔꓯ ꓤ ꓟꓳ꓿
55002017	ꓕꓱ ꓡꓱꓳ ꓫꓵꓽ ꓟꓸ ꓘꓶꓽ ꓠꓬ ꓠꓻ ꓓꓳꓼ ꓕꓲ ꓫꓵˍ ꓡꓰ ꓐꓰ ꓒꓬꓱꓺ ꓙꓰˍ ꓡꓳ꓿ ꓕꓱ ꓡꓱ ꓟꓸ ꓢꓴ ꓐꓴ ꓗꓳ ꓡꓳ ꓗꓪ ꓠꓬ꓾ ꓧꓷ-ꓟꓲ-ꓠꓲ-ꓬꓴˍ ꓐꓰ ꓒꓲ-ꓡꓲ-ꓕꓴ꓾ ꓕꓱ ꓠꓬꓲꓽ ꓣꓳˍ ꓟꓲ ꓔꓹ ꓞꓹ ꓡꓳ꓿
55002018	ꓬꓲ ꓪꓽ ꓠꓬ ꓔꓱꓹ ꓚꓵˍ ꓟ ꓗꓪ ꓐꓰ ꓧꓶꓸ ꓙꓰ ꓢꓲ꓾ ꓢꓯꓸ ꓬꓲꓼ ꓡ ꓟ ꓦꓬꓼ ꓠꓬꓲ ꓠꓬ ꓗꓳꓸ ꓗꓷꓳ꓾ ꓐꓰ ꓐꓯ ꓢꓲ ꓠꓬꓲ꓾ ꓕꓲ ꓐꓱ ꓙꓵꓻ ꓠꓲꓹ ꓔꓯ ꓐꓬ ꓡꓰ ꓝꓲˍ ꓡꓳ꓿
55002019	ꓖꓳ ꓡꓱ ꓥ ꓟꓲ ꓪꓴ-ꓢ ꓬꓲ ꓦꓲ ꓚꓰ ꓠꓬ ꓕꓶꓻ ꓞꓹ ꓢꓰꓽ ꓡꓳ꓿ ꓮ ꓡꓲꓳ ꓐꓯ ꓠꓬ ꓦꓲ ꓚꓰ ꓖꓳ ꓟ ꓗꓪ꓾ ꓢꓲ ꓒꓽ ꓠꓬ ꓬꓲ ꓚꓲ ꓛꓬ ꓔꓯ ꓟ ꓬꓲ ꓢꓷꓸˍ ꓡꓳ꓾ ꓐꓯˍ ꓟ ꓐꓰ꓾ ꓢꓲ ꓒꓽ ꓬꓲ ꓟꓬꓱꓺ ꓟꓬꓱ ꓔ ꓢꓴ ꓮꓽ ꓙꓵ ꓠꓬ ꓥꓶˍ ꓟ ꓚꓱꓹ ꓗꓪ ꓐꓰ ꓧꓹ ꓙꓰ꓾ ꓐꓯˍ ꓟ ꓕꓱ ꓟ ꓔꓳꓹ ꓠꓷꓼ ꓓꓴ ꓙꓳˍ ꓡꓳ꓿
55002020	ꓦꓲ ꓓꓽ ꓟ ꓗꓪ ꓠꓽ꓾ ꓫꓵ ꓡꓴꓻ ꓒꓴ ꓡꓴ ꓙꓳꓻˍ ꓟ ꓡꓰ ꓟꓽ ꓞꓲ꓾ ꓢꓲꓹ ꓡꓴˍ ꓐꓰ ꓠꓱꓸ ꓡꓴˍ ꓟꓲ ꓙꓳˍ ꓡꓳ꓿ ꓕꓲ ꓐꓱ ꓠꓬ ꓟꓬꓱ ꓓꓳꓽ ꓙꓳˍ ꓗꓪ ꓣꓱꓽ ꓓꓴ꓾ ꓕꓲ ꓐꓱ ꓠꓬ ꓟꓬꓱ ꓓꓳꓽ ꓟꓽ ꓙꓳˍ ꓗꓪ ꓣꓱꓽ ꓓꓴ ꓥ ꓡꓳ꓿
55002021	ꓖꓳ ꓡꓱ ꓠꓬ ꓟꓬꓱ ꓓꓳꓽ ꓟꓽ ꓙꓳˍ ꓗꓪ ꓣꓱꓽˍ ꓟ ꓡꓴꓻ ꓕꓱ ꓟ ꓗꓪ ꓐꓰ ꓚꓰꓸ ꓗꓷ ꓢꓲ ꓚꓲ ꓛꓬ ꓔꓯ ꓫꓬꓻ ꓡꓰ ꓝꓲˍ ꓠꓬ꓾ ꓬꓲ ꓠꓽ ꓒꓵˍ ꓟ ꓟꓬꓱ ꓓꓳꓽ ꓡꓴ ꓒꓬꓱꓼ ꓡ ꓢꓲ꓾ ꓬꓲ ꓢꓲ ꓒꓽ ꓣꓱꓽ ꓬꓯꓼˍ ꓟ ꓐꓰ꓾ ꓙꓲꓻˍ ꓟ ꓟꓬꓱꓽ ꓥ ꓕ ꓑꓳꓸ ꓬꓰ ꓠ ꓟ ꓙꓽ ꓖꓶ ꓔ ꓟ ꓐꓰ ꓚꓰꓸ ꓔ ꓟ ꓡꓴꓻ ꓒꓬꓱ ꓡ ꓥꓳ꓿
55002022	ꓞꓲꓼ ꓣꓳ ꓢꓴ ꓦꓯꓸ ꓠꓲꓹ ꓙꓵˍ ꓟ ꓔꓯˍ ꓐꓰ ꓛꓰꓹ ꓙꓰ꓿ ꓢꓲꓽ ꓫꓬˍ ꓟ ꓠꓲꓹ ꓟ ꓡꓰ ꓢꓲ ꓒꓽ ꓔꓯ ꓘꓴ ꓢꓴˍ ꓐꓰ ꓕꓲ ꓛꓳꓺꓼ꓾ ꓔꓱꓹ ꓜꓳꓽˍ ꓟ ꓐꓰ꓾ ꓙꓵꓻ ꓠꓲꓹˍ ꓐꓰ꓾ ꓠꓵ ꓠꓲꓹˍ ꓐꓰ ꓢꓲ ꓡꓲ ꓟ ꓔꓯ ꓟꓽ ꓠꓽ ꓠ ꓧꓪ꓿
55002023	ꓙꓲꓽˍ ꓟ ꓐꓰ ꓢꓷꓸ ꓠꓲꓹ ꓔꓯ ꓟꓽ ꓛꓳ ꓟ ꓧꓳꓺ ꓡꓯꓽ ꓘꓳ ꓓꓴ ꓔꓯ ꓡꓳꓺ ꓗꓷ꓿ ꓕꓱ ꓡꓱ ꓡꓳ ꓫꓵ ꓡꓰ ꓢꓯꓼ ꓡꓯꓽ ꓘꓳ ꓓꓴ ꓓꓳ ꓡ ꓝꓲˍ ꓟ ꓣꓳ ꓢꓷꓸˍ ꓡꓳ꓿
55002024	ꓢꓲ ꓒꓽ ꓬꓲ ꓚꓳ ꓑꓸ ꓠꓬ ꓢꓯꓼ ꓡꓯꓽ ꓘꓳ ꓢꓴ ꓬꓰ ꓟꓽ ꓓ꓿ ꓮꓽ ꓙꓵ ꓢꓴ ꓔꓯ ꓟꓳꓸ ꓠꓲꓹ ꓟ ꓙꓲꓻˍ ꓟ ꓐꓰ꓾ ꓟꓸ ꓐ ꓡ ꓢꓴˍ ꓐꓰ꓾ ꓛꓬ ꓡ ꓟ ꓔꓯ ꓜꓲꓽ ꓘꓴ ꓢꓴ ꓬꓰ ꓠꓯꓹ ꓡꓳ꓿
55002025	ꓔꓳꓹ ꓡ ꓢꓴ ꓔꓯ ꓠꓲꓹ ꓠꓴꓽ ꓠꓴˍ ꓡꓰ ꓫꓬꓹ ꓔꓱꓹ ꓖꓶ꓿ ꓮꓽ ꓧꓪꓹ ꓔꓱꓹˍ ꓟ ꓔꓯ ꓢꓷꓸ ꓡꓰˍ ꓗꓪ ꓛꓲ꓾ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓟ ꓠꓲꓹ ꓟ ꓖꓶ ꓡ ꓟꓽ ꓢꓷꓸ꓿
55002026	ꓖꓳ ꓡꓱ ꓢꓲ ꓢ-ꓓꓯ ꓡꓰ ꓬꓲ ꓠꓲꓹ ꓡꓶꓽ ꓔꓯ ꓛꓳ ꓝꓲ ꓠꓹ ꓟ꓾ ꓧꓶꓸ ꓕꓯˍ ꓡꓰ ꓬꓲ ꓪꓽ ꓔꓯ ꓪꓺ ꓗꓪ ꓪꓴꓻ ꓡꓰ ꓝꓲ ꓢꓲ ꓡꓳꓽ ꓔꓯꓹ ꓙꓰ ꓗꓷˍ ꓟꓲ꓾ ꓬꓲ ꓪꓽ ꓠꓬ ꓧꓪꓸ ꓛꓲ ꓡ ꓢꓲ ꓡꓲꓹ ꓗꓷ ꓟꓶˍ ꓟꓽ ꓢꓷꓸ꓿
55003001	ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓗꓪ ꓠꓬ ꓙꓲ ꓣꓴˍ ꓟ ꓝꓲꓸ ꓛꓲ ꓡ ꓥꓳ꓾ ꓐꓰ ꓠꓴ ꓢꓷꓸ ꓠꓯꓹ ꓡꓳ꓿
55003002	ꓮ ꓡꓲꓳ ꓐꓯ ꓠꓬ ꓞꓳ ꓤ ꓠ꓾ ꓚꓲ ꓛꓬ ꓔꓯˍ ꓡꓰꓽ ꓠꓲꓹ ꓠꓵ ꓢꓴ꓾ ꓒꓴ ꓤ ꓫꓵ ꓤ ꓔꓯ ꓠꓲꓹ ꓦꓯꓸ ꓢꓴ꓾ ꓘꓶꓽ ꓘꓹ ꓢꓴ꓾ ꓢꓴ ꓔꓯ ꓟꓳꓻ ꓟꓽ ꓟꓵ ꓢꓴ꓾ ꓢꓴ ꓔꓯ ꓘꓶꓻ ꓙꓵ ꓢꓴ꓾ ꓮꓽ ꓐ ꓮ ꓟ ꓔꓯ ꓟꓽ ꓒꓵꓽ ꓢꓴ꓾ ꓫꓸ ꓟꓳ ꓠꓲꓹ ꓟꓽ ꓙꓳ ꓢꓴ꓾ ꓦ ꓡꓱ ꓚꓱꓹ ꓗꓪ ꓠꓲꓹ ꓟ ꓟꓽ ꓡꓱ ꓢꓴ꓾
55003003	ꓟꓽ ꓙꓽ ꓗꓳ ꓢꓴ꓾ ꓖꓽ ꓖꓶꓽ ꓠꓲꓹ ꓟꓽ ꓙꓳ ꓢꓴ꓾ ꓝꓯꓼ ꓡꓯꓼ ꓢꓴ꓾ ꓚꓲ ꓛꓬ ꓔꓯ ꓙꓵꓽ ꓟꓽ ꓐ ꓡ ꓢꓴ꓾ ꓞꓳ ꓦꓶꓻ꓾ ꓙꓲꓻˍ ꓟ ꓔꓯ ꓠꓲꓹ ꓜꓳ ꓢꓴ꓾
55003004	ꓛꓳꓽ ꓒꓯꓹ ꓔꓯ ꓪꓴꓽ ꓜ ꓢꓴ꓾ ꓞꓳ ꓡꓽ ꓞꓳ ꓗ ꓡ꓾ ꓟꓴ ꓠꓲꓹ ꓙꓳ ꓢꓴ꓾ ꓪꓴ-ꓢ ꓔꓯ ꓠꓲꓹ ꓠꓵˍ ꓟ ꓢꓶꓸ ꓟꓽ ꓞꓲ ꓧꓪꓽ ꓖꓳ ꓓꓱꓽ ꓗꓪ ꓟ ꓠꓲꓹ ꓘꓪ ꓫꓵ ꓓꓴ ꓔꓯ ꓠꓲꓹ ꓠꓵ ꓢꓴ ꓒꓬꓱꓼ ꓡ ꓢꓲ꓾
55003005	ꓦ ꓡꓱˍ ꓟ ꓒꓬꓱꓽ ꓙꓳ ꓞꓹˍ ꓟꓲ꓾ ꓦ ꓡꓱ ꓚꓱꓹ ꓬꓲ ꓪꓽ ꓠꓬꓲˍ ꓟ ꓔꓯ ꓬꓲ ꓪꓽ ꓟꓽ ꓣꓷꓠ꓿ ꓕꓱ ꓡꓱꓳ ꓫꓵꓽ ꓡ ꓞꓳ ꓗꓪ ꓐꓰ ꓧꓹ ꓙꓰ꓿
55003006	ꓮ ꓡꓲꓳ ꓐꓯ ꓠꓬ ꓕꓱ ꓕꓲ ꓧꓳꓽ ꓗꓪ ꓟ ꓕꓲ ꓐꓱ ꓠꓬ꓾ ꓢꓴ ꓦꓲ ꓗꓪ ꓘꓴꓽ ꓓꓵꓽ ꓡꓰ ꓢꓲ꓾ ꓝꓴꓲ ꓶꓻ ꓠꓬꓲꓸ ꓞ ꓢꓲꓸ ꓢꓯꓼ ꓐꓽˍ ꓟ ꓤ ꓟꓶ ꓤ ꓐꓴ ꓔꓯ ꓣꓴ ꓔꓯꓹ ꓙꓰˍ ꓡꓳ꓿ ꓤ ꓟꓶ ꓤ ꓖꓳ ꓕꓲ ꓧꓳꓽ ꓔꓯ ꓠꓬ꓾ ꓦꓯꓸ ꓠꓲꓹ ꓙꓵꓽˍ ꓟ ꓬꓲ ꓫꓵꓽ ꓬꓲ ꓙꓰ ꓡꓰ ꓧꓳꓽ ꓪꓴꓸ ꓙꓰˍ ꓟ ꓥ ꓢꓲ꓾
55003007	ꓬꓲ ꓪꓽ ꓠꓬ ꓟꓽ ꓠꓽ ꓠ ꓢꓳꓺ ꓔꓬ ꓥ ꓟꓲ꓾ ꓔꓱꓹ ꓚꓵˍ ꓟ ꓔꓯ ꓢꓷꓸ ꓡꓰˍ ꓟ ꓗꓪ ꓮ ꓕꓯˍ ꓟꓲ ꓢꓳ ꓛꓲ ꓬꓰ ꓟꓽ ꓘꓴ꓿
55003008	ꓬ-ꓠꓲˍ ꓐꓰ ꓬ-ꓟꓲ-ꓐꓲ-ꓡꓲ ꓡꓰ ꓟꓳ-ꓫꓲ ꓔꓯ ꓮ ꓡꓲ ꓔꓳꓹˍ ꓠꓬ꓾ ꓟꓸ ꓒꓬꓹ ꓢꓴ ꓕꓱ ꓕꓲ ꓧꓳꓽ ꓟˍ ꓟꓲ ꓔꓱꓹ ꓚꓵˍ ꓟ ꓔꓯ ꓔꓳꓹ ꓢꓲ ꓙꓽ ꓠꓲꓹ ꓐꓬꓺ ꓡꓰ ꓢꓴ ꓥ ꓠꓬꓲ꓾ ꓙꓵꓻ ꓚꓱꓹ ꓗꓪ ꓣꓱꓽ ꓬꓯꓼ ꓖꓴ ꓟꓽ ꓙꓳ꓿
55003009	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓝꓮꓲ ꓡꓯꓽ ꓫꓵ ꓔꓳꓹ ꓟꓽ ꓐ ꓡ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓙꓲꓽˍ ꓟ ꓠꓬ ꓖꓳ ꓠꓬꓲꓽ ꓣꓳˍ ꓡꓰ ꓐꓰ ꓮꓽ ꓙꓵ ꓢꓴ ꓟꓲꓽ ꓙꓬ ꓗꓪ ꓟꓳꓸ ꓖꓶ ꓓꓳ ꓡ ꓥꓳ꓿
55003010	ꓖꓳ ꓡꓱ ꓥ ꓟꓲ ꓠꓴ ꓠꓽ ꓥꓪ ꓟꓸ ꓖꓶˍ ꓟ ꓟꓸ ꓟꓲ꓾ ꓥꓪ ꓞꓳ ꓙꓳꓻˍ ꓟ꓾ ꓥꓪ ꓚꓴꓽ ꓬꓲꓹ ꓓꓶꓽ ꓚꓵ ꓡꓰˍ ꓟ꓾ ꓥꓪ ꓙꓵꓻ ꓠꓲꓹ꓾ ꓥꓪ ꓠꓲꓹ ꓟ ꓫꓵˍ ꓟ꓾ ꓥꓪ ꓠꓵ ꓠꓲꓹˍ ꓐꓰ꓾ ꓥꓪ ꓜꓲꓽ ꓘꓴ ꓠꓲꓹ꓾ ꓕꓱ ꓟꓬ ꓫꓵꓽ ꓔꓯ ꓠꓴ ꓛꓳ ꓢꓳ ꓗꓷꓳ꓿
55003011	ꓝꓮꓲ ꓠꓬ ꓥꓪ ꓔꓯ ꓗꓸ ꓧꓪˍ ꓟ꓾ ꓥꓪ ꓫꓸ ꓙꓵˍ ꓟ꓾ ꓮ-ꓕꓲ-ꓬ ꓗꓪ꓾ ꓬꓲ-ꓗꓳ-ꓠꓰ ꓗꓪ꓾ ꓡꓴ-ꓢꓶ-ꓔꓷ ꓗꓪ ꓥꓪ ꓔꓯ ꓗꓷ ꓡꓰˍ ꓟ ꓐꓰ꓾ ꓥꓪ ꓜꓲꓽ ꓗꓷ ꓟ ꓗꓸ ꓧꓪ ꓓꓴ ꓔꓯˍ ꓟꓲ ꓠꓴ ꓢꓷꓸˍ ꓡꓳ꓿ ꓕꓱ ꓟꓬ ꓫꓵꓽ ꓮꓽ ꓙꓵ ꓗꓪ ꓐꓰ ꓢꓲ ꓒꓽ ꓡꓰ ꓥꓪ ꓔꓯ ꓚꓬꓴ ꓓꓳ ꓡꓺꓳ꓿
55003012	ꓥ ꓡꓳ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓠꓲꓹ ꓒꓵꓽ ꓠꓲꓹ ꓡꓱˍ ꓟ ꓞꓳ ꓙꓳ ꓠꓲꓹ ꓫꓵ ꓢꓴ ꓮꓽ ꓙꓵ ꓠꓬ ꓗꓸ ꓧꓪˍ ꓟ ꓔꓳꓹ ꓜꓳꓽˍ ꓥꓳ꓿
55003013	ꓞꓳ ꓥꓶˍ ꓐꓰ ꓗꓶꓸ ꓧꓳꓽ ꓪꓴꓸ ꓙꓰ ꓢꓴ ꓐꓴ ꓠꓬ ꓬꓲ ꓪꓽ ꓛꓳ ꓬꓲ ꓪꓽ ꓗꓶꓸ ꓡꓯꓽ ꓘꓳ ꓢꓲ꓾ ꓪꓻ ꓜꓲ ꓥꓶˍ ꓟ ꓒꓬꓱꓼ ꓡ ꓥꓳ꓿
55003014	ꓖꓳ ꓡꓱ ꓥ ꓟꓲ ꓠꓴ ꓠꓬ꓾ ꓠꓴ ꓢꓳꓺ ꓟꓶˍ ꓟ ꓐꓰ ꓙꓵꓻ ꓔꓰꓹ ꓡꓰ ꓟ ꓟꓸ ꓟꓲ ꓗꓪ ꓮ ꓕꓯˍ ꓟꓲ ꓔꓬ꓿ ꓮ ꓡꓲꓳ ꓐꓯ ꓠꓬ ꓕꓱ ꓟ ꓮꓽ ꓟ ꓗꓪ ꓐꓰ ꓢꓳ ꓟꓶˍ ꓟ ꓠꓴ ꓢꓷꓸˍ ꓡꓳ꓿
55003015	ꓝꓮꓲ ꓠꓬ ꓢꓲꓽ ꓫꓬ ꓕꓳ ꓶ ꓔꓯ ꓠꓴ ꓤ ꓠꓱ ꓤ ꓕꓯˍ ꓡꓰ ꓙꓽ ꓜꓲꓼˍ ꓟ ꓠꓴ ꓢꓷꓸˍ ꓡꓳ꓿ ꓢꓲꓽ ꓫꓬ ꓕꓳ ꓶ ꓗꓪ ꓟ ꓙꓽ ꓗꓴꓸ ꓠꓲꓹ ꓡꓰ꓾ ꓙꓲ-ꓢꓴ ꓬꓰ-ꓢꓴ ꓠꓯꓸꓼ ꓗꓪ ꓟ ꓙꓵꓻ ꓠꓲꓹ ꓗꓪ ꓐꓰ꓾ ꓢꓯꓼ ꓟꓬ ꓝꓸ ꓟꓶ ꓠꓹ ꓟ ꓠꓴ ꓔꓯ ꓧꓳꓽ ꓓꓵ ꓙꓰ ꓐ ꓡ ꓡꓳ꓿
55003016	ꓢꓲꓽ ꓫꓬ ꓕꓳ ꓶ ꓮꓽ ꓙꓵ ꓟ ꓠꓬ ꓪꓴ-ꓢ ꓡꓰ ꓢꓯꓼ ꓧꓳꓽ ꓔ ꓟ ꓥ ꓢꓲ꓾ ꓟꓸ ꓟꓲ ꓟꓸ ꓖꓶˍ ꓟ ꓐꓱ ꓶˍ ꓐꓰ꓾ ꓛꓬˍ ꓟ ꓥꓳꓽˍ ꓟ ꓔꓯ ꓖꓴ ꓟꓸ ꓖꓶˍ ꓟ ꓐꓱ ꓶˍ ꓐꓰ꓾ ꓔꓱꓹ ꓡꓰ ꓝꓲˍ ꓟ ꓐꓱ ꓶˍ ꓐꓰ꓾ ꓔꓱꓹ ꓜꓳꓽˍ ꓟ ꓗꓪ ꓤꓹ ꓓꓰꓼ ꓡꓰ ꓝꓲ ꓠꓹ ꓟ ꓐꓱ ꓶ ꓙꓲ ꓖꓴ ꓙꓳꓻˍ ꓟ ꓥ ꓡꓳ꓿
55003017	ꓕꓱ ꓟ ꓠꓬ ꓪꓴ-ꓢ ꓬꓲ ꓡ ꓞꓳ ꓔꓯ ꓙꓲꓻˍ ꓟ ꓟꓬꓱꓽ ꓥ ꓕ ꓑꓳꓸ ꓬꓰ ꓠꓹ ꓟ ꓙꓽ ꓖꓶ ꓖꓴ ꓡꓰ ꓝꓲ ꓢꓲ ꓜꓲꓼ ꓓꓰ ꓡꓰ ꓝꓲ ꓠꓹ ꓟ ꓥ ꓡꓳ꓿
55004001	ꓥꓪ ꓠꓬ ꓞꓳ ꓢꓯꓸˍ ꓐꓰ ꓞꓳ ꓫꓵꓻ ꓔꓯ ꓐꓯ ꓟꓴ ꓘꓶꓽ ꓢꓴ ꓪꓴ-ꓢˍ ꓐꓰ ꓙꓲ-ꓢꓴ ꓬꓰ-ꓢꓴ ꓟꓲꓽ ꓙꓬ ꓗꓪ꓾ ꓝꓮꓲ ꓠꓬ ꓬꓲ ꓚꓲ ꓛꓬ ꓟꓳꓸ ꓖꓶ ꓡ ꓟ ꓐꓰ ꓬꓲ ꓗꓴꓷ ꓑꓶꓸ ꓓꓴ ꓠꓴ ꓔꓯ ꓕꓵꓼ ꓪ ꓖꓶˍ ꓠꓬꓲ꓾
55004002	ꓪꓴ-ꓢ ꓐꓯ ꓘꓶ ꓚ ꓟꓸ ꓖꓶ꓿ ꓐꓯ ꓝꓲꓸ ꓥ ꓟꓽ ꓥ ꓟꓲ ꓢꓯꓼ ꓕꓵꓼ ꓢꓲ꓾ ꓠꓲꓹ ꓟ ꓫꓵ ꓫꓵˍ ꓡꓰꓽ ꓟꓸ ꓖꓶ ꓢꓲ ꓠꓬꓲ꓾ ꓛꓬˍ ꓟ ꓥꓳꓽˍ ꓟ ꓔꓯ ꓖꓴꓺ ꓟꓳꓸ ꓖꓶ꓿ ꓕꓼˍ ꓟꓲ ꓕꓼ꓾ ꓘꓶꓸˍ ꓟꓲ ꓘꓶꓸ ꓖꓶ꓿
55004003	ꓮ ꓡꓲꓳ ꓐꓯ ꓠꓬ ꓔꓱꓹˍ ꓟ ꓟꓸ ꓟꓲ ꓔꓯ ꓢꓴ ꓠ ꓠꓹ ꓠꓲꓹ ꓟꓽ ꓫꓵ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿ ꓬꓲ ꓪꓽ ꓠꓬ ꓚꓲ ꓛꓬ ꓠꓸ ꓑꓳ ꓠꓲꓹ ꓟꓵˍ ꓟ ꓔꓯ ꓠꓲꓹ ꓘꓪ ꓫꓵ ꓡꓰ ꓝꓲ ꓓꓴ ꓚ ꓟꓸ ꓖꓶ ꓐ ꓡ ꓢꓴ ꓟꓸ ꓒ ꓮꓽ ꓟꓬꓹ ꓧꓪ ꓡꓴꓽ ꓡ ꓥꓳ꓿
55004004	ꓝꓮꓲ ꓬꓲ ꓪꓽ ꓠꓬ ꓔꓱꓹˍ ꓟ ꓔꓯ ꓠ ꓠꓹ ꓟ ꓗꓪ ꓐꓰ ꓒꓳꓹ ꓙꓰ ꓢꓲ꓾ ꓛꓵꓸ ꓟꓲꓽ ꓔꓯꓸ ꓟꓳꓸ ꓧꓹ ꓙꓰˍ ꓥꓳ꓿
55004005	ꓖꓳ ꓡꓱ ꓥ ꓟꓲ ꓠꓴ ꓠꓽ ꓮꓸ ꓫꓵ ꓗꓪˍ ꓟꓲ ꓞꓳ ꓢꓲꓽ ꓬꓰ꓿ ꓫꓸ ꓙꓵˍ ꓟ ꓜꓲꓽ ꓢꓲ ꓶꓼ ꓓꓳ ꓫꓱꓹ ꓓꓳ ꓟꓸ ꓒ ꓟꓬꓱꓽ ꓬꓰ ꓢꓲ ꓠꓬꓲ ꓠꓴ ꓟꓬꓱꓽ ꓐꓬꓱꓼ ꓘꓶꓽ ꓬꓰ ꓐꓲꓺ ꓡꓰ ꓝꓲ꓿
55004006	ꓥꓪ ꓔꓯ ꓠꓬ ꓧꓳꓸ ꓔꓲꓺ ꓓꓴˍ ꓡꓰ ꓐꓰ ꓔꓲ ꓗꓷ ꓢꓲ꓾ ꓟꓲ ꓠꓯˍ ꓐꓰ ꓧꓹ ꓗꓷ ꓠꓹ ꓟ ꓦꓬꓼ ꓠꓬꓲ ꓛꓲ ꓡꓺꓳ꓿
55004007	ꓟꓯꓼ ꓘꓶꓽ ꓗꓪ ꓥꓪ ꓠꓬ ꓬꓲ ꓜꓶꓻ ꓓꓶꓽ ꓡꓯꓽ ꓘꓳ ꓗꓷ ꓢꓲ꓾ ꓔꓷꓹ ꓡꓯꓽ ꓔꓯ ꓖꓴ ꓗꓪˍ ꓟꓲ ꓔꓷꓹ ꓡꓳꓹ ꓬꓰ ꓢꓲ ꓠꓬꓲ꓾ ꓙꓵꓻ ꓚꓱꓹ ꓔꓯˍ ꓟꓲ ꓬꓲ ꓜꓶ ꓒꓵꓽ ꓛꓳ ꓗꓷꓳ꓿
55004008	ꓖꓳ ꓡꓱ ꓠꓬꓲ ꓥꓪ ꓐꓱ ꓶ ꓠꓬ ꓔꓱꓹ ꓜꓳꓽˍ ꓟ ꓗꓪ ꓧꓪꓸ ꓡꓰ ꓟ ꓟꓬꓱ ꓓꓳꓽ ꓪꓴꓸ ꓛꓴꓽ ꓝꓰꓺ ꓔ ꓖꓶˍ ꓡꓳ꓿ ꓕꓱ ꓟ ꓠꓬ ꓖꓳ ꓕꓲ ꓠꓬꓲ ꓗꓪ꓾ ꓔꓱꓹ ꓜꓳꓽˍ ꓟ ꓐꓯ ꓟꓴ ꓘꓶꓽ ꓢꓲꓽ ꓒ꓾ ꓣꓳ ꓢꓲ ꓒꓽ ꓡꓰ ꓥꓪ ꓔꓯ ꓖꓶ ꓡ ꓠꓹ ꓟ ꓥ ꓡꓳ꓿ ꓥꓪ ꓔꓯ ꓖꓶˍ ꓟ ꓡꓰ ꓟꓽ ꓞꓲ꓾ ꓬꓲ ꓟꓳꓸ ꓖꓶ ꓡ ꓟ ꓔꓯ ꓠꓲꓹ ꓠꓵ ꓢꓲꓼ ꓙꓬ ꓔꓬ ꓢꓴ ꓥ ꓕ ꓑꓳꓸ ꓔꓯˍ ꓟꓲ ꓖꓶˍ ꓥꓳ꓿
55004009	ꓥꓪ ꓔꓬ ꓗꓪ ꓠꓲꓹ ꓞ ꓡ ꓠꓹ ꓟ ꓢꓯꓼ ꓕꓵꓼ꓿
55004010	ꓮ ꓡꓲꓳ ꓐꓯ ꓠꓬ ꓓꓲ-ꓟ ꓠꓽ ꓮ ꓟꓶ ꓟ ꓟꓲ ꓠꓯ ꓔꓯ ꓠꓲꓹ ꓠꓵ ꓠꓬꓲ꓾ ꓥꓪ ꓔꓯ ꓧꓹ ꓗꓷ ꓢꓲ ꓕꓰ-ꓢ-ꓡꓳ-ꓠꓲ-ꓬ ꓗꓪ ꓙꓰ ꓗꓷꓳ꓿ ꓘꓷ-ꓡꓰ-ꓢꓶ ꓠꓬ ꓖ-ꓡ-ꓕꓲ-ꓬ ꓗꓪ ꓙꓰ ꓗꓷꓳ꓿ ꓕꓲ-ꓔꓳ ꓠꓬ ꓓ-ꓟꓰ-ꓫꓬ ꓗꓪ ꓙꓰ ꓗꓷꓳ꓿
55004011	ꓡꓴ-ꓘ ꓕꓲ ꓣꓳˍ ꓡꓰꓽ ꓥꓪˍ ꓐꓰ ꓔꓬ ꓡꓳ꓿ ꓥꓪ ꓠꓬ ꓟꓬꓱꓽ ꓗꓪ ꓟ-ꓘꓳ ꓔꓯ ꓣꓱꓽ ꓬꓯꓼˍ ꓠꓬꓲ꓾ ꓠꓴˍ ꓐꓰ ꓕꓲ ꓛꓳꓺꓼ ꓬꓲ ꓔꓯ ꓧꓳꓽ ꓔꓯꓹ ꓡꓯ꓿
55004012	ꓕꓲ-ꓚꓲ-ꓗꓴ ꓔꓯ ꓠꓽ ꓥꓪ ꓡꓰ ꓬꓲ-ꓩꓴ-ꓢꓳ ꓗꓪ ꓝꓲ ꓩꓴ ꓗꓷꓳ꓿
55004013	ꓠꓴ ꓡꓻ ꓕꓯ ꓕꓷ-ꓡꓳ-ꓬ ꓗꓪ ꓚꓬ-ꓑꓴ ꓡꓯꓼ ꓒꓯꓹ ꓗꓪ ꓥꓪ ꓡꓰ ꓗꓶꓺ ꓔ ꓬꓰ ꓟ ꓐꓵ ꓞꓶˍ ꓐꓰ ꓕꓳ ꓶ ꓡꓲꓺ ꓔꓯꓹ ꓖꓶ ꓡꓯ꓿ ꓥꓪ ꓟꓬꓽ ꓠꓬꓲ ꓠꓵˍ ꓟ ꓠꓬ ꓧꓪꓽ ꓙꓲꓻ ꓕꓳ ꓶ ꓖꓳ ꓕꓷ ꓥ ꓡꓳ꓿
55004014	ꓙꓲꓽ ꓓꓶꓽ ꓒ ꓬ-ꓡꓲ-ꓢ-ꓓ ꓠꓬ ꓥꓪ ꓔꓯ ꓟꓽ ꓙꓲ ꓟ ꓮꓽ ꓟꓬꓹ ꓫꓵꓽ ꓬꓰ ꓗꓷꓳ꓿ ꓬꓲ ꓮ ꓡꓲ ꓬꓰ ꓗꓷ ꓠꓬ꓾ ꓢꓲ ꓒꓽ ꓡꓰ ꓬꓲ ꓔꓯ ꓖꓳ ꓡꓱ ꓚꓱꓹ ꓖꓶˍ ꓥꓳ꓿
55004015	ꓠꓴˍ ꓟꓲ ꓬꓲ ꓔꓯ ꓤ ꓟꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓣꓳ ꓡꓰ ꓟꓸ ꓖꓶˍ ꓟ ꓐꓯ ꓘꓶ ꓔꓯ ꓮꓽ ꓘꓶꓸ ꓔꓳꓹˍ ꓡꓳ꓿
55004016	ꓥꓪ ꓬꓲ ꓪꓴꓸ ꓕꓲ ꓧꓪ ꓒꓶꓻ ꓔꓳꓹ ꓘꓶꓽ ꓫꓸ ꓕꓱˍ ꓕꓯ꓾ ꓮꓽ ꓟˍ ꓟꓲ ꓥꓪ ꓔꓯ ꓟꓽ ꓬꓰ ꓙ ꓙ꓾ ꓬꓲ ꓪꓽ ꓮꓽ ꓙꓵ ꓥꓪ ꓔꓯ ꓒꓰꓺ ꓗꓷˍ ꓡꓳ꓿ ꓬꓲ ꓪꓽ ꓕꓱ ꓡꓱ ꓬꓰˍ ꓟꓲ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓖꓽ ꓖꓶ ꓝꓲ꓿
55004017	ꓖꓳ ꓡꓱ ꓥ ꓟꓲ ꓥꓪ ꓗꓪ ꓐꓰ ꓶꓼ ꓓꓳ ꓫꓱꓹ ꓓꓳ ꓚ ꓐꓲꓺ ꓡꓰ ꓝꓲ ꓠꓹ ꓟ ꓐꓰ꓾ ꓐꓶ ꓞꓳ ꓮꓽ ꓙꓵ ꓑ ꓙꓽ ꓝꓲ ꓠꓹ ꓟ꓾ ꓢꓲ ꓒꓽ ꓠꓬ ꓥꓪˍ ꓐꓰ ꓕꓲ ꓪꓺꓼ ꓦꓰꓼ ꓞ ꓢꓲ꓾ ꓥꓪ ꓔꓯ ꓢꓯꓼ ꓧꓳꓽ ꓖꓶ ꓡ ꓢꓲ ꓠꓬꓲ꓾ ꓡꓽ ꓢꓯꓹ ꓟꓷ ꓠꓷꓹ ꓗꓪ ꓐꓰ ꓥꓪ ꓔꓯ ꓚꓬꓴ ꓓꓳ ꓡꓺꓳ꓿
55004018	ꓢꓲ ꓒꓽ ꓡꓰ ꓥꓶˍ ꓟ ꓚꓴꓽ ꓬꓲꓹ ꓮꓽ ꓙꓵ ꓗꓪ ꓐꓰ ꓥꓪ ꓔꓯ ꓚꓬꓴ ꓓꓳ ꓡ ꓢꓲ꓾ ꓟꓴꓽ ꓗꓪ ꓗꓪ ꓟ ꓬꓲ ꓗꓴꓷꓼ ꓗꓪ ꓥꓪ ꓔꓯ ꓧꓪꓸ ꓧꓪꓸˍ ꓐꓰ ꓧꓳꓽ ꓛꓲ ꓬꓰˍ ꓥꓳ꓿ ꓟꓬꓱ ꓓꓳꓽ ꓠꓬ ꓕꓲ ꓞꓲꓼ ꓕꓲ ꓑ ꓬꓲ ꓔꓯ ꓟ ꓥꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
55004019	ꓑꓷ-ꓚꓲ-ꓡˍ ꓐꓰ ꓬꓹ-ꓚꓲ-ꓡꓽˍ ꓐꓰ ꓳ-ꓠꓰ-ꓢꓷ-ꓩꓴ ꓕꓲ ꓦꓲ ꓔꓯ ꓒꓵꓽ ꓗ ꓬꓰ ꓖꓶ꓿
55004020	ꓬꓲ-ꓣ-ꓔꓴ ꓠꓬ ꓘꓳ-ꓡꓱ-ꓕꓴ ꓗꓪ ꓔꓲꓹ ꓬꓰꓳ꓿ ꓕꓷ-ꓡꓳ-ꓩꓴ-ꓟꓴ ꓠꓬ ꓠꓻˍ ꓠꓬꓲ꓾ ꓥꓪ ꓡꓰ ꓬꓲ ꓔꓯ ꓟꓲ-ꓡꓲ-ꓔꓴ ꓗꓪ ꓔꓲꓹ ꓬꓰ ꓝꓲꓳ꓿
55004021	ꓙꓬ ꓝꓲꓸ ꓟꓽ ꓛꓲ ꓡ ꓧꓶꓸ ꓕꓯ ꓡꓰ ꓥꓪ ꓔꓬ ꓗꓪ ꓠꓲꓹ ꓞ ꓡ ꓠꓹ ꓟ ꓢꓯꓼ ꓕꓵꓼ꓿ ꓬꓴ-ꓑꓴ-ꓡꓳ ꓐꓰ꓾ ꓒꓴ-ꓕꓲ-ꓢꓶ ꓐꓰ꓾ ꓡꓲ-ꓠꓳ-ꓢꓶ ꓐꓰ꓾ ꓗꓷ-ꓡꓳ-ꓔꓲ-ꓬ ꓐꓰ ꓬꓲꓼ ꓤ ꓠꓬꓲ ꓤ ꓐꓴ ꓮꓽ ꓙꓵ ꓡꓰ ꓠꓴ ꓔꓯ ꓒꓵꓽ ꓗꓹꓬꓰ ꓩꓴ ꓡ ꓡꓳ꓿
55004022	ꓢꓲ ꓒꓽ ꓠꓬ ꓠꓴ ꓦꓻ ꓐꓰ ꓕꓲ ꓪꓺꓼ ꓔꓬ ꓝꓲ꓿ ꓣꓱꓽ ꓛꓰ ꓠꓴˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
56001001	ꓪꓴ-ꓢ ꓬꓲ ꓚꓳ ꓑꓸ ꓐꓰ ꓬꓰ-ꓢꓴ ꓙꓲ-ꓢꓴ ꓬꓲ ꓝꓲ ꓓꓴ꓾ ꓒꓳ-ꓡꓳ ꓥꓪ ꓡꓰ꓾ ꓕꓲ-ꓔꓳ ꓠꓴ ꓔꓯ ꓕꓳ ꓶ ꓐꓳ ꓩꓴ ꓡ ꓥꓳ꓿ ꓥꓪ ꓔꓯ ꓠꓬ ꓪꓴ-ꓢ ꓡꓰ꓾ ꓢꓲ ꓔ ꓢꓴ ꓐꓴ ꓔꓯ ꓠꓲꓹ ꓒꓵꓽ ꓠꓲꓹ ꓡꓱꓻˍ ꓟ ꓗꓪ ꓧꓳꓽ ꓛꓲ ꓬꓰ ꓝꓲˍ ꓟ ꓙꓵꓻ ꓠꓲꓹˍ ꓐꓰ ꓔꓱꓹ ꓚꓵˍ ꓟ ꓢꓷꓸ ꓠꓲꓹ ꓗꓪ ꓧꓳꓽ ꓟꓳꓸ ꓖꓶ ꓠꓹ ꓟ ꓝꓲ ꓔ ꓟ ꓥ ꓢꓲ꓾
56001002	[ꓥꓪ ꓟꓸˍ ꓟ ꓟꓸ ꓟꓲ ꓠꓬ꓾] ꓮ ꓕꓯˍ ꓟꓲ ꓟꓽ ꓗꓶꓸ ꓠꓬꓲ ꓟ ꓪꓴ-ꓢ ꓡꓰ꓾ ꓟꓵꓽ ꓟꓽ ꓔꓶ ꓟꓲ ꓟꓽ ꓔꓶ ꓧꓶꓸ ꓕꓯˍ ꓡꓰ ꓣꓳꓽ ꓔꓯ ꓙ ꓟꓳ ꓔ ꓟ ꓐꓯ ꓘꓶ ꓥ ꓢꓲ ꓠꓬꓲ꓾
56001003	ꓬꓲ ꓝꓲꓸ ꓐꓲ ꓡ ꓕꓯ ꓬꓲ ꓐꓯ ꓘꓶꓽ ꓗꓪ ꓐꓰ ꓟꓳꓸ ꓖꓶ ꓓꓳ ꓡꓺꓳ꓿ ꓥꓪ ꓔꓯ ꓠꓬ ꓬꓲ ꓐꓯ ꓘꓶꓽ ꓕꓱ ꓟ ꓡꓯꓼ ꓙꓱ ꓔ ꓟ ꓥ ꓢꓲ꓾ ꓥꓪ ꓠꓬ ꓣꓳꓽ ꓔꓯ ꓚꓬꓴ ꓙ ꓢꓴ ꓪꓴ-ꓢ ꓕꓵꓼ ꓪꓽ ꓗꓪ ꓐꓰ ꓐꓯ ꓘꓶꓽ ꓕꓱ ꓟ ꓚ ꓟꓸ ꓖꓶˍ ꓟ ꓥ ꓡꓳ꓿
56001004	ꓙꓵ ꓠꓲꓹ ꓕꓲ ꓟˍ ꓟ ꓔꓯ ꓑꓯꓹ ꓟꓶ ꓡꓰ ꓟ ꓗꓪ ꓐꓰ ꓥꓪ ꓤꓽ ꓚꓵ ꓥ ꓟ ꓕꓲ-ꓔꓳ ꓠꓴ ꓠꓬ꓾ ꓣꓳꓽ ꓐꓹ ꓐ ꓪꓴ-ꓢˍ ꓐꓰ ꓣꓳꓽ ꓚꓬꓴ ꓢꓲ ꓒꓽ ꓙꓲ-ꓢꓴ ꓬꓰ-ꓢꓴ ꓔꓯˍ ꓐꓰ ꓣꓱꓽ ꓛꓰ ꓐꓰ ꓢꓲ ꓡꓲ ꓟ ꓟꓶ ꓝꓲ꓿
56001005	ꓠꓴ ꓔꓯ ꓥꓪ ꓡꓰ ꓕꓵꓼ ꓪꓽ ꓖꓶ ꓗꓷ ꓟ ꓡꓰ ꓐꓰ꓾ ꓫꓬꓹ ꓔꓱꓹ ꓟꓽ ꓓꓳ ꓡꓰ ꓟ ꓫꓵꓽ ꓪꓴ ꓫꓬꓹ ꓖꓴ ꓡꓰ ꓝꓲ ꓢꓲ ꓮ ꓡꓲ ꓕꓲ ꓡꓳ ꓒꓱ ꓗꓪˍ ꓟꓲ ꓟꓬꓱꓽ ꓡꓳꓸ ꓢꓴ ꓢꓲꓺ ꓝꓲ ꓠꓹ ꓟ꓾ ꓥꓪ ꓡꓰ ꓠꓴ ꓔꓯ ꓗꓷ-ꓡꓲ-ꓔꓲ ꓗꓪ ꓔꓲꓹ ꓬꓰ ꓝꓲ ꓟ ꓥ ꓡꓳ꓿
56001006	ꓮꓽ ꓟ ꓥ ꓟꓲ ꓕꓼ ꓓꓴ ꓟꓽ ꓙꓳ ꓢꓲ꓾ ꓤ ꓟꓶ ꓕꓲ ꓟꓶꓽˍ ꓡꓰ ꓫꓺ ꓢꓴ꓾ ꓙꓵꓻˍ ꓟ ꓤ ꓠꓱ ꓙꓳ ꓢꓲ꓾ ꓬꓲ ꓤ ꓠꓱ ꓠꓬ ꓞꓳ ꓗꓺ ꓡ ꓬꓰˍ ꓡꓳ꓾ ꓥ ꓠꓬ ꓟꓸ ꓘꓶꓽ ꓟꓽ ꓠ ꓠꓹ꓾ ꓐꓰ ꓓꓰꓺ ꓢꓴ ꓟꓽ ꓙꓳˍ ꓕꓯ ꓠꓽ ꓬꓲ ꓔꓯ ꓢꓲ ꓓꓻˍ ꓡꓳ꓿
56001007	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓟꓬꓱꓽ ꓡꓳꓸ ꓢꓴ ꓠꓽ ꓪꓴ-ꓢ ꓦꓲ ꓙꓵꓽ ꓢꓴ ꓥ ꓠꓬꓲ꓾ ꓕꓼ ꓖꓴ ꓓꓰ ꓖꓴ ꓟꓽ ꓙꓳ ꓢꓴ꓾ ꓚꓲ ꓛꓬ ꓠꓲꓹ ꓡꓶꓽ ꓟꓽ ꓛꓳ ꓢꓴ꓾ ꓠꓲꓹ ꓟ ꓦꓶꓻ ꓟꓽ ꓢꓻ ꓢꓴ꓾ ꓙꓲꓻ ꓒꓶꓽ ꓟꓽ ꓗꓪꓸ ꓢꓴ꓾ ꓞꓳ ꓓꓶꓽ ꓒ ꓟꓽ ꓥ ꓢꓴ꓾ ꓒꓴ ꓤ ꓫꓵ ꓤ ꓔꓯ ꓟꓽ ꓠꓲꓹ ꓦꓯꓸ ꓢꓴ꓾
56001008	ꓝꓮꓲ꓾ ꓪꓰ ꓤ ꓔꓯˍ ꓟꓲ ꓘꓳ ꓣꓴ ꓠꓲꓹ ꓒꓴ ꓢꓴ꓾ ꓙꓲˍ ꓟ ꓔꓯ ꓠꓲꓹ ꓠꓵ ꓢꓴ꓾ ꓠꓲꓹ ꓟ ꓢꓲꓽ ꓢꓴ꓾ ꓔꓱꓹ ꓜꓳꓽ ꓢꓴ꓾ ꓙꓵꓻ ꓚꓱꓹ ꓗꓪ ꓠꓲꓹ ꓡꓱ ꓢꓴˍ ꓐꓰ ꓚꓲ ꓛꓬ ꓔꓯ ꓙꓵꓽ ꓐ ꓡ ꓢꓴ ꓔꓯˍ ꓡꓰꓽ ꓟꓬꓱꓽ ꓡꓳꓸ ꓢꓴ ꓢꓲꓺ ꓠ ꓗꓹ ꓡꓳ꓿
56001009	ꓟꓬꓱꓽ ꓡꓳꓸ ꓢꓴ ꓠꓬ ꓔꓱꓹ ꓟ ꓟꓸ ꓟꓲ ꓔꓯ ꓬꓲ ꓜꓶ ꓣꓴꓻ ꓔ ꓢꓲ꓾ ꓔꓱꓹ ꓟ ꓡꓰ ꓢꓴ ꓔꓯ ꓘꓶꓸ ꓖꓶ ꓢꓲ ꓠꓬꓲ꓾ ꓒꓳꓹ ꓔꓳ ꓢꓴ ꓔꓯˍ ꓟꓲ ꓒꓶꓻ ꓔꓳꓹ ꓖꓶ ꓐ ꓡ ꓠ ꓗꓹ ꓡꓳ꓿
56001010	ꓮ ꓡꓲꓳ ꓐꓯ ꓠꓬ ꓔꓳꓹ ꓢꓴ꓾ ꓮꓽ ꓔꓳ ꓔꓳ ꓫꓸ ꓕꓱ ꓢꓴˍ ꓐꓰ ꓗꓶꓸ ꓢꓴ ꓮꓽ ꓟꓬꓹ ꓙꓳˍ ꓡꓳ꓿ ꓬꓴ-ꓔ ꓡ ꓞꓳ ꓐꓴ ꓗꓪ ꓐꓰ ꓦ ꓡꓱ ꓡ ꓢꓴ ꓪ ꓜꓲ ꓖꓳ ꓡꓱ ꓗꓹ ꓡꓳ꓿
56001011	ꓬꓲ ꓪꓽ ꓠꓽ ꓒꓴ ꓤ ꓫꓵꓺ ꓤ ꓔꓯ ꓠꓲꓹ ꓦꓯˍ ꓟ ꓑꓶ ꓓꓴ ꓟꓸ ꓙꓲꓽ ꓟꓽ ꓙꓳ ꓡꓳ ꓫꓵꓽ ꓟꓸ ꓟꓲ ꓟꓸ ꓢꓲ꓾ ꓕꓲꓽ ꓦꓲ ꓕꓲꓽ ꓦꓲ ꓔꓯ ꓐꓬ ꓡꓰ ꓝꓲˍ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪꓽ ꓔꓯ ꓟꓽ ꓪꓳꓹ ꓔꓬ ꓝꓲ ꓠꓯꓹ ꓡꓳ꓿
56001012	ꓬꓲ ꓪꓽ ꓚꓲ ꓛꓬ ꓗꓳ ꓡꓳ ꓗꓪ ꓟ ꓟꓷ ꓠꓷꓹ ꓝꓸ ꓢꓴ ꓕꓲ ꓣꓳ ꓡꓰ꓾ ꓗꓷ-ꓡꓲ-ꓔꓲ ꓢꓴ ꓠꓬ꓾ ꓮ ꓕꓯˍ ꓟꓲ ꓞꓳ ꓗꓶꓸˍ ꓐꓰ꓾ ꓞꓳ ꓥꓶꓺˍ ꓐꓰ꓾ ꓞꓳ ꓐꓴꓻˍ ꓐꓰ ꓞꓳ ꓗꓪꓸ ꓥ ꓡꓳ꓾ ꓐꓯˍ ꓡꓳ꓿
56001013	ꓢꓷꓸ ꓙ ꓟꓳ ꓙ ꓘꓶ ꓕꓱ ꓟ ꓠꓬ ꓚꓵ ꓚꓵ ꓥ ꓡꓳ꓿ ꓖꓳ ꓡꓱ ꓠꓬꓲ ꓬꓲ ꓪꓽ ꓠꓬ ꓙꓵꓻ ꓚꓱꓹ ꓗꓪ ꓕꓶꓻ ꓡꓰ ꓠꓹ ꓟ꓾ ꓬꓲ ꓪꓽ ꓔꓯ ꓡꓲꓽ ꓡꓲꓽˍ ꓡꓰ ꓕꓼ꓿
56001014	ꓝꓮꓲ ꓠꓬ ꓬꓴ-ꓔ ꓡ ꓞꓳ ꓛꓵꓸ ꓟꓲꓽˍ ꓐꓰ꓾ ꓔꓱꓹ ꓚꓵˍ ꓟ ꓗꓪ ꓐꓰ ꓧꓹ ꓙꓰ ꓢꓴ ꓐꓴ ꓕꓵꓼ ꓪꓽ ꓔꓯ ꓟꓽ ꓛꓳ ꓠꓹ ꓟ ꓬꓲ ꓪꓽ ꓔꓯ ꓕꓼ꓿
56001015	ꓢꓲꓽ ꓫꓬ ꓢꓴ ꓔꓯ ꓟꓳꓸ ꓠꓬ ꓮꓸ ꓫꓵˍ ꓟꓲ ꓢꓲꓽ ꓫꓬˍ ꓟ ꓥ ꓡꓳ꓿ ꓟꓽ ꓫꓬ ꓟ ꓠꓷꓼ ꓞꓹ ꓟ ꓐꓰ ꓟꓽ ꓙꓵꓻ ꓢꓴ ꓔꓯ ꓟꓳꓸ ꓠꓽ꓾ ꓬꓲ ꓪꓽ ꓙꓽ ꓠꓲˍ ꓐꓰ ꓦꓰꓽ ꓠꓲˍ ꓟꓲ꓾ ꓟꓽ ꓫꓬ ꓟ ꓑꓶꓸ ꓡꓰ ꓠꓬꓲ꓾ ꓮꓸ ꓫꓵ ꓗꓪˍ ꓟꓲ ꓟꓽ ꓫꓬꓻ ꓟˍ ꓡꓰꓽ ꓗꓷ ꓡꓰꓳ꓿
56001016	ꓬꓲ ꓪꓽ ꓠꓬ ꓪꓴ-ꓢ ꓔꓯ ꓢꓷꓸˍ ꓡꓳ꓾ ꓐꓯ ꓠꓽ ꓐꓯˍ ꓟꓲ꓾ ꓬꓲ ꓪꓽ ꓬꓰˍ ꓟ ꓟꓬꓱꓽ ꓗꓪ ꓐꓰ ꓬꓲ ꓔꓯ ꓟꓽ ꓣꓷꓠ ꓟ ꓡꓳꓸ ꓢꓷꓸ ꓡꓰ ꓓꓻˍ ꓡꓳ꓿ ꓬꓲ ꓪꓽ ꓠꓬ ꓠꓲꓹ ꓒꓳꓹ ꓟ ꓐꓰ ꓟꓽ ꓠ ꓡꓳꓹ ꓟ ꓞꓳ ꓤ ꓥ ꓢꓲ꓾ ꓙꓲˍ ꓟ ꓟꓬꓱꓽ ꓮꓸ ꓫꓵꓽˍ ꓟꓲ ꓬꓰ ꓟꓽ ꓒꓵꓽ ꓢꓴ ꓥ ꓡꓳ꓿
56002001	ꓠꓴ ꓟꓸ ꓖꓶˍ ꓟ ꓠꓬ ꓔꓱꓹ ꓚꓵˍ ꓟ ꓙꓵ ꓚꓱꓹ ꓟꓸ ꓟꓲꓽ ꓔꓯ ꓧꓳꓹ ꓡꓰ ꓝꓲ ꓠ ꓗꓹ ꓡꓳ꓿
56002002	ꓞꓳ ꓟꓳꓽ ꓒ ꓐꓴ ꓔꓯ ꓠꓬ꓾ ꓞꓳ ꓢꓲꓽˍ ꓐꓰ ꓢꓴ ꓡꓰ ꓞꓳ ꓒꓵꓽ ꓡ ꓟ ꓟꓶ ꓒꓵꓽ ꓢꓴ꓾ ꓚꓲ ꓛꓬ ꓔꓯ ꓙꓵꓽ ꓐ ꓡ ꓢꓴ꓾ ꓙꓵꓻ ꓠꓲꓹ ꓐꓰ ꓠꓵ ꓠꓲꓹ ꓐꓰ ꓜꓲꓽ ꓘꓴ ꓠꓲꓹ ꓙꓳ ꓢꓴ ꓬꓰ ꓠꓯꓹ ꓟ ꓟꓸ ꓖꓶ꓿
56002003	ꓞꓳ ꓟꓳꓽ ꓟ ꓐꓴ ꓔꓯˍ ꓟꓲ꓾ ꓞꓳ ꓒꓵꓽ ꓒꓵˍ ꓡꓰꓽ ꓞꓳ ꓙꓳ ꓠꓯꓹ ꓟ꓾ ꓝꓯꓼ ꓡꓯꓼ ꓢꓴ ꓕꓽ ꓬꓰ ꓠꓯꓹ ꓟ꓾ ꓙꓲ ꓒꓶꓽ ꓬꓲꓸ ꓚꓳꓺ ꓟ ꓕꓽ ꓬꓰ ꓠꓯꓹ ꓟ ꓐꓰ꓾ ꓙꓲˍ ꓟ ꓟꓸ ꓖꓶ ꓢꓴ ꓬꓰ ꓠꓯꓹ ꓡꓳ꓾ ꓐꓰ ꓟꓸ ꓖꓶ꓿
56002004	ꓝꓮꓲ ꓞꓳ ꓟꓳꓽ ꓟ ꓐꓴ ꓠꓬ ꓞꓲꓼ ꓣꓳˍ ꓟ ꓤ ꓟꓶ ꓤ ꓐꓴ ꓔꓯ꓾ ꓬꓲ ꓪꓽ ꓤ ꓖꓴˍ ꓐꓰ ꓤ ꓠꓱ ꓔꓯ ꓠꓲꓹ ꓠꓵ ꓠꓯꓹ ꓟ ꓐꓰ꓾
56002005	ꓪꓴ-ꓢ ꓐꓯ ꓘꓶꓽ ꓔꓯ ꓢꓴ ꓡꓰ ꓟꓽ ꓒꓵꓽ ꓟꓽ ꓗꓷ ꓡꓰ ꓝꓲ ꓠꓹ ꓟ꓾ ꓬꓲ ꓪꓽ ꓠꓬ ꓞꓳ ꓢꓲꓽ ꓬꓰ ꓠꓯꓹ ꓟ꓾ ꓢꓲꓽ ꓫꓬ ꓢꓴ ꓬꓰ ꓠꓯꓹ ꓟ꓾ ꓦꓲ ꓟꓬꓱꓽ ꓣꓱꓽ ꓢꓴ ꓬꓰ ꓠꓯꓹ ꓟ꓾ ꓠꓲꓹ ꓟ ꓙꓲˍ ꓟ ꓬꓰ ꓠꓯꓹ ꓟ ꓐꓰ꓾ ꓚꓲ ꓛꓬ ꓤ ꓖꓴ ꓙꓵꓽˍ ꓟ ꓔꓯ ꓛꓳ ꓠꓯꓹ ꓟ ꓟꓸ ꓖꓶ ꓝꓲ꓿
56002006	ꓖꓳ ꓟ ꓡꓰ ꓐꓰ ꓞꓲꓼ ꓣꓳˍ ꓟ ꓞꓳ ꓑ ꓤ ꓐꓴ ꓔꓯ ꓠꓬ꓾ ꓮꓸ ꓫꓵꓽ ꓗꓪˍ ꓟꓲ ꓚꓲ ꓛꓬ ꓔꓯ ꓙꓵ ꓐ ꓡ ꓟ ꓞꓳ ꓢꓲꓽ ꓬꓰ ꓠꓹ ꓟ ꓘꓶꓸ ꓖꓶ꓿
56002007	ꓠꓴ ꓚꓲ ꓛꓬ ꓠꓽ ꓮꓸ ꓫꓵꓽ ꓗꓪˍ ꓟꓲ ꓙꓲˍ ꓟ ꓟꓬꓱꓽ ꓬꓰ ꓠ ꓟ ꓔꓯꓺ ꓢꓳ ꓓꓴ ꓬꓰ ꓟꓳꓸ ꓖꓶ꓿ ꓠꓴ ꓟꓸ ꓟꓲ ꓟꓸˍ ꓟ ꓗꓪ ꓠꓬꓲꓽ ꓒꓳꓹ ꓠꓬꓲꓽ ꓫꓵ ꓟꓽ ꓬꓰ ꓬꓰ꓾ ꓞꓳ ꓢꓲꓽˍ ꓐꓰ ꓠꓲꓹ ꓔꓱꓹ ꓠꓲ ꓓꓰˍ ꓟ ꓬꓰ ꓟꓳꓸ ꓖꓶ꓿
56002008	ꓝꓮꓲ ꓠꓬ ꓣꓳꓽ ꓔꓯ ꓔꓳꓹ ꓢꓴ ꓫꓸ ꓔꓳ ꓡꓰ ꓢꓲ꓾ ꓟꓽ ꓙꓲ ꓟ ꓕꓲ ꓫꓵꓽˍ ꓟꓲ ꓐꓯ ꓓꓴ ꓟꓽ ꓙꓳ ꓝꓲ ꓠꓹ ꓟ꓾ ꓛꓬ ꓖꓴ ꓧꓪ ꓟꓶ ꓟꓽ ꓓ ꓟ ꓔꓱꓹ ꓥꓳꓽ ꓫꓸ ꓕꓱ꓿
56002009	ꓚꓳ ꓑꓸ ꓐꓴ ꓔꓯ ꓠꓬ꓾ ꓚꓲ ꓛꓬ ꓢꓲ ꓒ ꓐꓴ ꓙꓵꓽˍ ꓟ ꓔꓯ ꓛꓳ ꓢꓲ꓾ ꓮꓸ ꓫꓵ ꓗꓪˍ ꓟꓲ ꓬꓲ ꓪꓽ ꓔꓯ ꓠꓲꓹ ꓒꓴ ꓡꓰ ꓝꓲ ꓢꓲ ꓠꓬꓲ꓾ ꓕꓽ ꓡꓯꓽ ꓧꓹ ꓠꓯꓹ ꓟ ꓐꓰ꓾
56002010	ꓕꓽ ꓘꓴꓽ ꓠꓯꓹ ꓟ ꓐꓰ꓾ ꓮꓸ ꓫꓵ ꓬꓰˍ ꓟꓲ ꓦ ꓡꓱ ꓐꓳ ꓐꓳˍ ꓡꓰꓽ ꓬꓰ ꓠꓹ ꓟ ꓘꓶꓸ ꓖꓶ꓿ ꓖꓳ ꓡꓱ ꓬꓰˍ ꓠꓬ ꓣꓳꓽ ꓚꓬꓴ ꓢꓲ ꓒꓽ ꓪꓴ-ꓢ ꓬꓲ ꓟꓸ ꓟꓲ ꓔꓯ ꓢꓴ ꓟꓬꓽ ꓠꓬꓲ ꓢꓲꓼ ꓙꓬ ꓠꓲꓹ ꓒꓴ ꓡ ꓥꓳ꓿
56002011	ꓮ ꓡꓲꓳ ꓐꓯ ꓠꓬ ꓞꓳ ꓤ ꓥ ꓕ ꓑꓳꓸ ꓔꓯ ꓚꓬꓴ ꓓꓴ ꓪꓴ-ꓢ ꓬꓲ ꓢꓯꓼ ꓟꓬ ꓝꓸ ꓟ ꓣꓱꓽ ꓛꓰ ꓟꓳꓸ ꓖꓶ ꓡꓺꓳ꓿
56002012	ꓣꓱꓽ ꓛꓰ ꓟꓸ ꓟꓲ ꓕꓱ ꓟ ꓡꓰ ꓣꓳ ꓔꓯ꓾ ꓕꓱ ꓕꓲꓽ ꓤꓶꓻ ꓗꓪ ꓟ ꓪꓴ-ꓢ ꓔꓯ ꓟꓽ ꓙꓵꓻ ꓢꓴ ꓞꓳ ꓙꓳ ꓚꓱꓹ ꓐꓰ ꓟꓲ ꓠꓯ ꓦꓯꓸ ꓠꓲꓹ ꓙꓵˍ ꓟ ꓔꓯ ꓡꓳ ꓗꓷ ꓢꓲ꓾ ꓣꓳꓽ ꓞꓳ ꓙꓳˍ ꓟ ꓚꓱꓹ ꓗꓪ꓾ ꓞꓳ ꓢꓲꓽˍ ꓐꓰ꓾ ꓔꓱꓹ ꓜꓳꓽˍ ꓟ ꓐꓰ꓾ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓒꓬꓱꓼ ꓡ ꓠꓹ ꓟ ꓣꓳ ꓔꓯ ꓟꓸ ꓖꓶ ꓡ ꓡꓳ꓿
56002013	ꓝꓮꓲ ꓠꓬ ꓶꓼ ꓙꓳ ꓫꓱꓹ ꓙꓳˍ ꓟ ꓥꓳ ꓡꓳꓸ ꓓꓴ ꓐꓱ ꓶ ꓣꓳ ꓩꓴ ꓠꓬꓹ ꓔꓬ ꓡꓳ꓿ ꓕꓱ ꓟ ꓠꓬ ꓪꓽ ꓠꓬꓲ ꓢꓴ ꓪꓴ-ꓢ ꓣꓳꓽ ꓚꓬꓴ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓟꓬꓱ ꓓꓳꓽ ꓙꓳꓻ ꓙꓳˍ ꓡꓰ ꓟꓳꓸ ꓖꓶ ꓡ ꓟ ꓔꓯ ꓐꓯˍ ꓟ ꓥ ꓡꓳ꓿
56002014	ꓬꓰ-ꓢꓴ ꓙꓲ-ꓢꓴ ꓠꓬ꓾ ꓛꓬ ꓖꓴ ꓥꓳꓽ ꓖꓴ ꓮꓽ ꓙꓵ ꓗꓪ ꓐꓰ ꓣꓳꓽ ꓔꓯ ꓫꓴꓹ ꓓꓳ ꓡ ꓢꓲ꓾ ꓬꓲ ꓚꓲ ꓛꓬ ꓶꓽ ꓬꓰ ꓠꓹ ꓟ ꓑ ꓫꓬꓼ ꓕꓲ ꓧꓳꓽ ꓔꓯ ꓢꓲꓽ ꓫꓬꓻ ꓡꓰ ꓝꓲ ꓢꓲ ꓠꓬꓲ꓾ ꓙꓲˍ ꓟ ꓟꓬꓱꓽ ꓗꓪ ꓠꓲꓹ ꓡꓱ ꓝꓲ ꓠꓹ ꓟ꓾ ꓣꓳꓽ ꓐꓱ ꓶ ꓬꓲ ꓚꓲ ꓛꓬ ꓢꓯꓼ ꓟꓬ ꓖꓶ ꓗꓷꓳ꓿
56002015	ꓠꓴ ꓠꓬ ꓕꓱ ꓟꓬ ꓫꓵꓽ ꓟ ꓬꓲ ꓪꓽ ꓔꓯ ꓟꓸ ꓖꓶ꓿ ꓬꓲ ꓪꓽ ꓔꓯ ꓘꓶꓸ ꓖꓶ꓾ ꓢꓯꓼ ꓖꓶ꓿ ꓕꓼ ꓠ ꓗꓹ ꓠꓬ ꓙꓵꓽ ꓪ ꓙꓳ ꓙꓳˍ ꓡꓰꓽ ꓕꓼ꓿ ꓮꓽ ꓟˍ ꓟꓲ ꓠꓴ ꓔꓯ ꓟꓳꓻ ꓟꓽ ꓟꓵ ꓟ ꓕꓽ ꓗꓷ ꓡꓰ ꓝꓲ꓿
56003001	ꓢꓲ ꓤ ꓐꓴ ꓠꓬ꓾ ꓢꓲꓽ ꓒ ꓐꓴˍ ꓐꓰ ꓙꓵꓽ ꓪ ꓙꓳ ꓢꓴ ꓐꓴ ꓙꓵꓽˍ ꓟ ꓔꓯ ꓛꓳꓻ ꓠ ꓡꓳꓹ ꓠꓯꓹ ꓟ ꓐꓰ꓾ ꓙꓲˍ ꓟ ꓟꓬꓱꓽ ꓥ ꓕ ꓑꓳ ꓗꓪ ꓠꓲꓹ ꓡꓱ ꓠꓯꓹ ꓡꓳ꓾ ꓐꓰ ꓬꓲꓼ ꓠꓬꓲꓸ ꓖꓶ꓿
56003002	ꓝꓮꓲ ꓠꓬ ꓮꓽ ꓟ ꓔꓯ ꓥ ꓟꓲ ꓕꓽ ꓪꓻ ꓕꓱ ꓠꓯꓹ ꓟ꓾ ꓢꓲ ꓡꓲ ꓐꓰ ꓔꓬ ꓠꓯꓹ ꓟ꓾ ꓠꓲꓹ ꓟ ꓠꓴꓽ ꓠꓯꓹ ꓟ ꓐꓰ꓾ ꓞꓳ ꓤ ꓮꓽ ꓙꓵ ꓔꓯ ꓠꓲꓹ ꓟ ꓙꓲˍ ꓟ ꓬꓰ ꓟꓳꓸ ꓖꓶ ꓠꓯꓹ ꓟ ꓬꓲ ꓪꓽ ꓔꓯ ꓬꓲꓼ ꓠꓬꓲꓸ ꓖꓶ꓿
56003003	ꓮ ꓡꓲꓳ ꓐꓯ ꓠꓬ ꓣꓳꓽ ꓥ ꓟꓲ ꓧꓶꓸ ꓕꓯ ꓠꓬ꓾ ꓞꓳ ꓙꓲꓽ꓾ ꓟꓽ ꓒꓵꓽ ꓛꓳˍ ꓟ꓾ ꓛꓬꓻ ꓡꓰ ꓥꓳꓽ ꓡꓰˍ ꓟ꓾ ꓦꓯꓸ ꓠꓲꓹ ꓙꓵˍ ꓟ ꓐꓰ ꓟꓲ ꓠꓯ ꓗꓹ ꓛꓲ ꓓꓴ ꓬꓲ ꓫꓵꓽ ꓬꓲ ꓙꓰ ꓚꓳ ꓑꓸ ꓬꓰ ꓗꓷꓳ꓿ ꓣꓳꓽ ꓠꓬ ꓟꓽ ꓙꓲ ꓟ ꓐꓰ ꓟꓬ ꓦꓯꓸˍ ꓟ ꓗꓪ ꓞꓳ ꓙꓳ ꓗꓷ ꓢꓲ꓾ ꓢꓴ ꓡꓰ ꓣꓳꓽ ꓔꓯ ꓠꓲꓹ ꓜꓳˍ ꓟ ꓐꓰ꓾ ꓣꓳꓽ ꓛꓳ ꓣꓳꓽˍ ꓟꓲ ꓠꓲꓹ ꓜꓳꓺ ꓡꓯꓽ ꓘꓳ ꓗꓷꓳ꓿
56003004	ꓖꓳ ꓡꓱ ꓥ ꓟꓲ ꓪꓴ-ꓢ ꓣꓳꓽ ꓚꓬꓴ ꓢꓲ ꓒꓽ ꓙꓽ ꓗꓳˍ ꓟ ꓐꓰ꓾ ꓬꓲ ꓡꓰ ꓞꓳ ꓤ ꓔꓯ ꓠꓲꓹ ꓠꓵˍ ꓟ ꓠꓲꓹ ꓟ ꓟꓳꓸ ꓖꓶ ꓡ ꓕꓯ꓾
56003005	ꓣꓳꓽ ꓚꓲ ꓛꓬ ꓬꓰ ꓗꓷ ꓟ ꓔꓱꓹ ꓜꓳꓽˍ ꓟ ꓟꓬꓱꓽ ꓗꓪ ꓐꓰ ꓟꓽ ꓥ ꓥ꓾ ꓬꓲ ꓫꓱꓸ ꓤ ꓠꓲꓹ ꓔꓯ ꓛꓳ ꓢꓲ꓾ ꓞꓲꓽˍ ꓟ ꓡꓯꓹ ꓟ ꓐꓰ ꓢꓲ-ꓫꓬ-ꓟ-ꓦ ꓡꓰ ꓫꓬꓹ ꓦꓵꓻˍ ꓟ ꓗꓪ ꓐꓰ ꓣꓳꓽ ꓔꓯ ꓢꓯꓼ ꓟꓬ ꓝꓸ ꓖꓶ ꓡꓺꓳ꓿
56003006	ꓪꓴ-ꓢ ꓠꓬ ꓬꓰ-ꓢꓴ ꓙꓲ-ꓢꓴ ꓣꓳꓽ ꓚꓬꓴ ꓢꓲ ꓒꓽ ꓗꓪ ꓐꓰ꓾ ꓠꓲꓹ ꓡꓳꓻ ꓡꓳˍ ꓡꓰ ꓣꓳꓽ ꓕꓯ ꓢꓲ ꓗꓪ ꓢꓲ-ꓫꓬ-ꓟ-ꓦ ꓧꓳꓸ ꓖꓶ ꓩꓴ ꓡꓺꓳ꓿
56003007	ꓕꓱ ꓟ ꓠꓬ ꓬꓲ ꓣꓱꓽ ꓛꓰ ꓗꓪ ꓐꓰ ꓣꓳꓽ ꓔꓯ ꓔꓱꓹ ꓜꓳꓽˍ ꓟ ꓚꓬꓹ ꓖꓶ ꓡ ꓟ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓢꓯꓼ ꓟꓬ ꓟꓶˍ ꓟ ꓥꓳ ꓡꓳꓸ ꓓꓴˍ ꓐꓰ꓾ ꓣꓳꓽ ꓔꓯ ꓡꓯꓼ ꓪ ꓟꓶ ꓢꓴ ꓒꓬꓱꓼ ꓡ ꓝꓲ ꓠꓹ ꓟ ꓥ ꓡꓳ꓿
56003008	ꓕꓱ ꓟꓬ ꓫꓵꓽ ꓠꓬ ꓦ ꓡꓱ ꓐꓳ ꓓꓻˍ ꓟ ꓐꓯ ꓘꓶꓽ ꓥ ꓢꓲ꓾ ꓪꓴ-ꓢ ꓔꓯ ꓙꓵꓻ ꓗꓷ ꓢꓴ ꓠꓬ ꓙꓲˍ ꓟ ꓟꓬꓱꓽ ꓗꓪ ꓢꓯꓼ ꓕꓵꓼ ꓠꓹ ꓟ꓾ ꓠꓴ ꓡꓰ ꓕꓱ ꓟꓬ ꓫꓵꓽ ꓟ ꓠꓲꓹ ꓪꓴꓽ ꓪꓴꓽˍ ꓡꓰ ꓐꓯ ꓟꓸ ꓖꓶ ꓝꓲ ꓠꓹ ꓟ ꓥꓪ ꓠꓲꓹ ꓫꓵˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓕꓱ ꓟꓬ ꓫꓵ ꓠꓽ꓾ ꓙꓲˍ ꓟ ꓐꓰ ꓞꓳ ꓤ ꓐꓱ ꓶ ꓣꓱꓽ ꓬꓯꓼ ꓖꓴ ꓙꓳˍ ꓟ ꓥ ꓡꓳ꓿
56003009	ꓖꓳ ꓡꓱ ꓥ ꓟꓲ ꓙꓵꓽ ꓗ ꓔꓯ ꓟꓳꓸ ꓮꓽ ꓔꓳ ꓧꓳ ꓡꓯꓽ ꓘꓳˍ ꓟ꓾ ꓫꓵꓽ ꓚ ꓚˍ ꓟ ꓐꓰ꓾ ꓐꓯ ꓔꓳꓹ ꓡꓯꓽ ꓘꓳˍ ꓟ ꓗꓪ ꓐꓰ ꓧꓹ ꓙꓰ꓿ ꓕꓱ ꓡꓱ ꓫꓵꓽ ꓠꓽ ꓮꓸ ꓫꓵꓽ ꓙꓲ ꓖꓴ ꓟꓽ ꓙꓳ꓿ ꓣꓱꓽ ꓬꓯꓼ ꓖꓴˍ ꓟꓲ ꓟꓽ ꓙꓳ꓿
56003010	ꓗꓪꓺ ꓡꓯꓽ ꓘꓳ ꓢꓴ ꓔꓯ ꓠꓬ꓾ ꓕꓲ ꓧꓪꓹ ꓠꓬꓲꓽ ꓧꓪ ꓘꓶꓸ ꓖꓶ ꓗꓷ ꓗꓸ ꓠꓯꓸ [ꓟꓽ ꓠ ꓠꓹ ꓡ ꓠꓬ] ꓬꓲˍ ꓐꓰ ꓕꓽ ꓙ ꓡꓯꓽ ꓘꓳ꓿
56003011	ꓕꓱ ꓡꓱ ꓫꓵ ꓞꓳ ꓤ ꓠꓬ ꓠꓲꓹ ꓟ ꓒꓳꓹ ꓒꓯꓹ ꓡꓰ ꓢꓲ꓾ ꓝꓴꓲ ꓬꓰ ꓓꓳ ꓡ ꓢꓴ ꓥ ꓠꓬꓲ꓾ ꓚꓲ ꓛꓬ ꓔꓯ ꓐꓯ ꓟꓴ ꓞꓶꓹ ꓗꓷ ꓟ ꓣꓳꓽ ꓢꓷꓸˍ ꓡꓳ꓿
56003012	ꓥꓪ ꓡꓰ ꓮ-ꓕꓲ-ꓟ ꓔꓯ꓾ ꓥ ꓠꓬ ꓕꓲ-ꓚꓲ-ꓗꓴ ꓔꓯ ꓠꓴ ꓔꓬ ꓗꓪ ꓝꓲꓺ ꓩꓴ ꓡ ꓕꓯ꓾ ꓠꓴ ꓠꓬ ꓠꓲ-ꓘꓳ-ꓒꓳ-ꓡꓲ ꓗꓪ ꓥꓪ ꓔꓯ ꓜꓲꓻ ꓡ ꓠꓹ ꓟ ꓢꓯꓼ ꓕꓵꓼ꓿ ꓮ ꓡꓲꓳ ꓐꓯ ꓠꓬ ꓥꓪ ꓖꓳ ꓗꓪ ꓙꓬ ꓝꓲꓸ ꓗꓳꓸ ꓠ ꓟ ꓚꓴꓽ ꓬꓲꓹ ꓓꓶꓽ ꓗꓷꓳ꓿
56003013	ꓙꓵꓽ ꓗ ꓒꓽ ꓤꓰ-ꓠ ꓐꓰ ꓬꓹ-ꓑꓳ-ꓡꓳ ꓓꓴꓻ ꓓꓳˍ ꓟ ꓗꓪ ꓮꓸ ꓫꓵ ꓟꓽ ꓡꓳꓼ ꓟꓽ ꓗꓷ ꓡꓰ ꓠ ꓟ꓾ ꓬꓲ ꓪꓽ ꓔꓯ ꓬꓲ ꓜꓶ ꓬꓰ ꓙ꓿
56003014	ꓝꓮꓲ ꓣꓳꓽ ꓬꓲꓼ ꓤ ꓠꓬꓲ ꓤ ꓐꓴ ꓠꓬ ꓬꓲ ꓢꓶ ꓟꓽ ꓓꓱꓼ ꓓꓱ ꓮꓽ ꓔꓳ ꓞꓳ ꓙꓳˍ ꓟ ꓟꓽ ꓗꓷ ꓡꓰ ꓡꓰ꓾ ꓣꓱꓽ ꓬꓯꓼˍ ꓟ ꓮꓽ ꓙꓵ ꓗꓪ ꓐꓲꓺ ꓡꓰ ꓠꓹ ꓟ꓾ ꓙꓲˍ ꓟ ꓟꓬꓱꓽ ꓮꓽ ꓟꓬꓹ ꓬꓰ ꓗꓴꓸ ꓡꓰ ꓝꓲ꓿
56003015	ꓥꓪˍ ꓐꓰ ꓔꓬ ꓢꓴ ꓮꓽ ꓙꓵ ꓡꓰ ꓠꓴ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓙꓵꓻ ꓠꓲꓹ ꓗꓪ ꓣꓳꓽ ꓔꓯ ꓠꓲꓹ ꓠꓵ ꓢꓴ ꓐꓴ ꓔꓯ ꓒꓵꓽ ꓗ ꓬꓰ ꓖꓶ ꓙ꓿ ꓣꓱꓽ ꓛꓰ ꓠꓬ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
57001001	ꓙꓲ-ꓢꓴ ꓬꓰ-ꓢꓴ ꓐꓱ ꓶ ꓐꓱ ꓞꓹ ꓢꓴ ꓒꓳ-ꓡꓳ ꓥꓪˍ ꓐꓰ ꓣꓳꓽ ꓠꓬꓲ ꓤ ꓕꓲ-ꓟꓳ-ꓕꓲ-ꓪꓴ ꓡꓰ꓾ ꓥꓪ ꓠꓴꓽ ꓠꓲꓹ ꓠꓵˍ ꓟ ꓟꓬꓱꓽ ꓬꓰ ꓛꓳꓽ ꓒꓯꓹ ꓒꓲ-ꓡꓲ-ꓟꓷˍ ꓐꓰ꓾
57001002	ꓮꓸ ꓝꓲ ꓬ-ꓒꓲ-ꓬꓼˍ ꓐꓰ ꓣꓳꓽ ꓟꓯꓼ ꓬꓰ ꓛꓳꓽ ꓒꓯꓹ ꓬ-ꓚꓲ-ꓑꓴˍ ꓐꓰ ꓠꓴ ꓦꓲ ꓗꓪ ꓜꓲꓼ ꓡꓯꓼ ꓘꓳˍ ꓟ ꓘꓴ ꓜꓲ ꓞꓳ ꓔꓯ ꓕꓳ ꓶ ꓡꓯꓼ ꓫꓴ ꓐꓳꓺ ꓖꓶ ꓩꓴ ꓡ ꓥꓳ꓿
57001003	ꓣꓳꓽ ꓐꓹ ꓐ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶꓻ ꓝꓲ꓿
57001004	ꓥꓪ ꓠꓬ ꓪꓴ-ꓢ ꓔꓯ ꓮ ꓕꓯꓽˍ ꓟꓲ ꓫꓸ ꓟꓳ ꓢꓲ꓾ ꓥꓪ ꓪꓽ ꓘꓴˍ ꓟ ꓗꓪ ꓠꓴ ꓟꓬꓱ ꓞꓶꓻ ꓔꓬ ꓥꓳ꓿
57001005	ꓮ ꓡꓲꓳ ꓐꓯ ꓠꓬ ꓠꓴ ꓠꓽ ꓢꓲ ꓒꓽ ꓬꓰ-ꓢꓴ ꓐꓱ ꓶ ꓠꓵ ꓠꓲꓹˍ ꓐꓰ ꓙꓵꓻ ꓠꓲꓹ ꓙꓳˍ ꓟ ꓐꓰ꓾ ꓢꓲ ꓚꓰꓸ ꓔ ꓢꓴ ꓐꓴ ꓮꓽ ꓙꓵ ꓐꓱ ꓶ ꓠꓵ ꓠꓲꓹ ꓙꓳˍ ꓟ ꓥꓪ ꓑ ꓙꓽ ꓗꓷꓳ꓿
57001006	ꓠꓴ ꓙꓳˍ ꓟ ꓙꓵꓻ ꓠꓲꓹ ꓢꓴ ꓔꓯ ꓐꓱꓻ ꓖꓶˍ ꓟ ꓗꓪ ꓐꓰ꓾ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓣꓳꓽ ꓙꓳˍ ꓟ ꓙꓲˍ ꓟ ꓡꓯꓼ ꓫꓴ ꓮꓽ ꓙꓵ ꓔꓯ ꓠꓴ ꓟꓬꓽ ꓠꓬꓲ ꓙꓽ ꓜꓲꓼ ꓡꓰ ꓠꓹ ꓟ ꓠꓴ ꓐꓱ ꓶ ꓥꓪ ꓪꓽ ꓘꓴˍ ꓡꓳ꓿
57001007	ꓠꓬꓲ ꓤꓽꓳ꓾ ꓠꓴ ꓗꓪ ꓐꓰ ꓢꓲ ꓚꓰꓸ ꓔ ꓢꓴ ꓐꓴ ꓠꓲꓹ ꓟ ꓔꓯ ꓡꓱꓻ ꓔꓴ ꓡ ꓝꓲˍ ꓠꓬꓲ꓾ ꓠꓴ ꓠꓵꓻ ꓠꓲꓹ ꓑꓶꓸ ꓓꓴ ꓥꓪˍ ꓟꓲ ꓗꓹ ꓛꓲ ꓓꓴˍ ꓐꓰ ꓠꓲꓹ ꓗꓴꓺ ꓓꓴ ꓮꓽ ꓟꓬꓹ ꓟꓶ ꓗꓷꓳ꓿
57001008	ꓖꓳ ꓡꓱ ꓠꓬꓲ ꓙꓲ-ꓢꓴ ꓠꓯꓸꓼ ꓗꓪ ꓥꓪ ꓮꓽ ꓘꓶ ꓠꓲꓹ ꓪꓴꓽ ꓢꓲ꓾ ꓬꓰ ꓙꓲꓽ ꓙꓳˍ ꓡꓳ ꓫꓵꓽ ꓬꓰ ꓝꓲ ꓠꓹ ꓟ ꓥꓪ ꓡꓰ ꓠꓴ ꓔꓯ ꓕꓵꓼ ꓪ ꓖꓶ ꓐ ꓡ ꓥ ꓟꓲ꓾
57001009	ꓙꓲ-ꓢꓴ ꓬꓰ-ꓢꓴ ꓐꓱ ꓶ ꓐꓱꓺ ꓔ ꓟ ꓞꓳ ꓟꓳꓽ ꓒꓳ-ꓡꓳ ꓥꓪ ꓠꓬ ꓕꓵꓼ ꓪ ꓖꓶˍ ꓟ ꓟꓽ ꓥ ꓥ꓾ ꓠꓵꓻ ꓠꓲꓹ ꓗꓪ ꓐꓰ ꓠꓴ ꓔꓯ ꓕꓲ ꓫꓵꓽ ꓓꓰꓽ ꓠꓲ ꓫꓵˍ ꓡꓳ꓿
57001010	ꓥꓪ ꓔꓯ ꓞꓳꓹ ꓞꓹ ꓕꓯ ꓙꓵꓻ ꓠꓲꓹ ꓗꓪ ꓦꓵꓻ ꓟꓶˍ ꓟ ꓥꓪ ꓤꓽ ꓳ-ꓠꓲ-ꓫꓲ-ꓟꓴ ꓐꓱ ꓶ ꓠꓴ ꓔꓯ ꓓꓰꓽˍ ꓥꓳ꓿
57001011	ꓧꓶꓸ ꓕꓯ ꓬꓲ ꓠꓬ ꓠꓴ ꓐꓱ ꓶ ꓙꓲꓻ ꓖꓴ ꓟꓽ ꓙꓳˍ ꓟꓲ꓾ ꓮ ꓟꓶ ꓠꓽ ꓠꓴ ꓐꓱ ꓶˍ ꓟꓲ ꓥꓪ ꓐꓱ ꓶˍ ꓟꓲ ꓙꓲꓻ ꓖꓴ ꓙꓳˍ ꓟ ꓒꓬꓱꓼ ꓡꓺꓳ꓿
57001012	ꓥꓪ ꓡꓰ ꓬꓲ ꓔꓯ ꓠꓴ ꓔꓬ ꓗꓪ ꓬꓲꓼ ꓡ ꓝꓲˍ ꓕꓯ꓾ ꓥꓪ ꓠꓲꓹ ꓟˍ ꓟꓲ ꓬꓲ ꓔꓯ ꓛꓳ ꓞꓹ ꓟ ꓥ ꓡꓳ꓿
57001013	ꓶꓼ ꓓꓳꓽ ꓫꓱꓹ ꓓꓳ ꓑꓶꓸ ꓓꓴ ꓐꓱꓺ ꓞꓹ ꓟ ꓗꓪ꓾ ꓠꓴꓻ ꓬꓲ ꓛꓲꓺ ꓥꓪ ꓔꓯ ꓣꓱꓽ ꓙ ꓠ ꓟ꓾ ꓬꓲ ꓔꓯ ꓥꓪˍ ꓐꓰ ꓕꓲ ꓪꓺꓼ ꓔꓺ ꓔꓬ ꓝꓲ ꓠꓲꓹ ꓫꓵˍ ꓡꓳ ꓫꓵꓽ ꓥ ꓡꓳ꓿
57001014	ꓖꓳ ꓡꓱ ꓥ ꓟꓲ ꓠꓴ ꓮ ꓡꓲ ꓓꓵꓽ ꓙˍ ꓟ ꓥꓪ ꓟꓽ ꓢꓷꓸ ꓠꓬꓲ꓾ ꓥꓪ ꓖꓳ ꓡꓱ ꓬꓰ ꓠꓲꓹ ꓟꓽ ꓫꓵ꓿ ꓕꓱ ꓟ ꓠꓬ ꓠꓴ ꓙꓲˍ ꓟ ꓬꓰˍ ꓟ ꓠꓽ ꓟꓽ ꓓ ꓟꓽ ꓞ ꓟꓽ ꓥ ꓥ꓾ ꓠꓴ ꓚꓲ ꓛꓬ ꓬꓰ ꓠꓲꓹ ꓫꓵˍ ꓟ ꓗꓪ ꓐꓰ ꓬꓰˍ ꓟ ꓒꓬꓱꓼ ꓡ ꓝꓲ ꓠꓹ ꓟ ꓥ ꓡꓳ꓿
57001015	ꓬꓲ ꓠꓴˍ ꓐꓰ ꓕꓲ ꓑꓹ ꓤ ꓧꓹ ꓡꓯꓽ ꓘꓳ ꓠ ꓗꓷ ꓡꓰ ꓟ ꓠꓬ꓾ ꓝꓮꓲ ꓠꓴˍ ꓐꓰ ꓕꓲꓽ ꓤꓶꓻ ꓡꓱꓸꓼ ꓬꓲꓼ ꓤ ꓠꓬꓲ ꓤˍ ꓡꓰ ꓐꓰ ꓔꓬ ꓟꓶ ꓠꓹ ꓟ ꓥˍ ꓟꓽ ꓢꓷꓸ꓿
57001016	ꓕꓱ ꓡꓱ ꓖꓳ ꓑꓳ ꓬꓲꓸ ꓠꓽ ꓠꓴ ꓚꓳ ꓑꓸ ꓟꓽ ꓥ ꓥ꓾ ꓚꓳ ꓑꓸ ꓢꓶꓸ ꓟꓽ ꓞꓲ ꓒꓵꓽˍ ꓟ ꓠꓲꓹ ꓠꓵˍ ꓟ ꓠꓬꓲ ꓤ ꓕꓲ ꓣꓳ ꓬꓰ ꓠꓹ ꓟ ꓥ ꓡꓳ꓿ ꓬꓲ ꓠꓬ ꓥꓪ ꓔꓯꓸ ꓟꓳꓸ ꓚꓵ ꓚꓵ ꓕꓱ ꓡꓱ ꓥꓳ꓿ ꓠꓴ ꓔꓯꓸ ꓟꓳꓸ ꓠꓽ꓾ ꓧꓪꓽ ꓖꓳ ꓓꓱꓽ ꓗꓪˍ ꓟꓲ꓾ ꓢꓲ ꓒꓽ ꓠꓯꓸꓼ ꓗꓪˍ ꓟꓲ꓾ ꓪꓻ ꓜꓲ ꓕꓱ ꓡꓱ ꓥꓳ꓾ ꓟꓽ ꓥ ꓡ?
57001017	ꓖꓳ ꓡꓱ ꓠꓬꓲ ꓠꓴ ꓥꓪ ꓔꓯ ꓟꓬꓱꓽ ꓬꓰ ꓛꓳꓽ ꓒꓯꓹ ꓚꓬꓹ ꓔ ꓕꓯ ꓠꓽ꓾ ꓥꓪ ꓔꓯ ꓘꓳꓻ ꓣꓴˍ ꓟ ꓡꓰ ꓐꓰ ꓬꓲ ꓔꓯˍ ꓟꓲ ꓘꓳꓻ ꓣꓴ ꓖꓶ꓿
57001018	ꓠꓴ ꓔꓯ ꓬꓲ ꓮꓸ ꓫꓵ ꓛꓬꓻ ꓗꓷ ꓠꓬ꓾ ꓥ ꓠꓬ ꓠꓴ ꓔꓯ ꓮꓸ ꓫꓵ ꓐꓵ ꓞꓹ ꓠꓬ꓾ ꓥꓪ ꓡꓰ ꓠꓴ ꓔꓯ ꓐꓵ ꓞꓹ ꓟ ꓚꓬꓹ ꓔ꓿
57001019	ꓥꓪ ꓡꓰ ꓚꓱꓹ ꓖꓶꓽ ꓡꓲꓸ ꓖꓶ ꓓꓴ ꓥꓳ꓿ ꓕꓱ ꓟ ꓠꓬ ꓒꓳ-ꓡꓳ ꓥꓪ ꓚꓲ ꓛꓬ ꓡꓯꓼ ꓒꓯꓹ ꓡꓰ ꓐꓳˍ ꓟ ꓥ ꓡꓳ꓿ ꓠꓴ ꓚꓲ ꓛꓬ ꓖꓳ ꓓꓱꓽˍ ꓟꓲ ꓥꓪ ꓔꓯ ꓐꓵ ꓞꓹ ꓟ ꓕꓱ ꓟ ꓠꓴ ꓢꓷꓸˍ ꓠꓬꓲ꓾ ꓕꓱ ꓟ ꓔꓯ ꓟꓳꓸ ꓥꓪ ꓮꓸ ꓫꓵ ꓐꓯ ꓟꓽ ꓛꓵꓳ꓿
57001020	ꓥꓳ꓾ ꓠꓬꓲ ꓤꓽꓳ꓾ ꓢꓲ ꓒꓽ ꓠꓯꓸꓼ ꓗꓪ ꓠꓴ ꓕꓱ ꓡꓱ ꓬꓰˍ ꓟ ꓗꓪ ꓐꓰ ꓥꓪ ꓔꓯ ꓗꓹ ꓛꓲ ꓡꓰ ꓝꓲ ꓡꓯ꓿ ꓙꓲ-ꓢꓴ ꓠꓯꓸꓼ ꓗꓪ ꓥꓪ ꓠꓲꓹ ꓟ ꓔꓯ ꓢꓰꓺ ꓡꓰ ꓝꓲ ꓡꓯ꓿
57001021	ꓠꓴ ꓓꓽ ꓔꓳꓹˍ ꓥꓳ꓾ ꓐꓰ ꓥꓪ ꓦ ꓡꓱ ꓐꓳˍ ꓠꓬꓲ꓾ ꓠꓴ ꓔꓯ ꓕꓱ ꓡꓱ ꓐꓳꓺ ꓖꓶ ꓩꓴ ꓡ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓓꓰꓽ ꓩꓴ ꓡ ꓟ ꓕꓯꓽ ꓢꓲˍ ꓟꓲ ꓠꓴ ꓬꓰˍ ꓥꓳ꓾ ꓐꓰ ꓥꓪ ꓢꓷˍ ꓡꓳ꓿
57001022	ꓥꓪ ꓐꓱ ꓶˍ ꓟꓲ ꓔꓬ ꓖꓴ ꓙꓽ ꓖꓶ ꓔ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓪꓽ ꓘꓴˍ ꓟ ꓗꓪ ꓐꓰ ꓥꓪ ꓠꓬ ꓩꓴꓺ ꓗꓷ ꓟꓶ ꓢꓲ꓾ ꓠꓴ ꓪꓽ ꓔꓬ ꓗꓪ ꓛꓲ ꓡ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
57001023	ꓙꓲ-ꓢꓴ ꓬꓰ-ꓢꓴ ꓑꓶꓸ ꓓꓴ ꓐꓱꓺ ꓔꓸ ꓢꓴ ꓥꓪ ꓛꓳꓽ ꓒꓯꓹ ꓬꓲ-ꓑ-ꓩꓴ ꓡꓰ ꓠꓴ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿
57001024	ꓥꓪ ꓟꓬꓱꓽ ꓬꓰ ꓛꓳꓽ ꓒꓯꓹ ꓟ-ꓘꓳ꓾ ꓬ-ꓡꓲ-ꓓ-ꓗꓴ꓾ ꓓꓲ-ꓟ ꓐꓰ ꓡꓴ-ꓘˍ ꓟꓲ ꓠꓴ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿
57001025	ꓣꓳꓽ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓣꓱꓽ ꓛꓰ ꓠꓬ ꓠꓴ ꓪꓽ ꓦˍ ꓐꓰ ꓕꓲ ꓪꓻꓼ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
58001001	ꓮꓽ ꓠꓱ ꓕꓯ ꓪꓴ-ꓢ ꓡꓰ ꓒꓵꓽ ꓒ ꓐꓴ ꓔꓯ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓗꓪ ꓐꓰ ꓮꓽ ꓟꓬꓹ ꓧꓪꓹ ꓮꓽ ꓟꓬꓹ ꓚꓱꓹ ꓣꓱꓽ ꓢꓲ ꓫꓸ ꓕꓱ ꓗꓷꓳ꓿
58001002	ꓖꓳ ꓡꓱ ꓥ ꓟꓲ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓕꓱ ꓟ ꓗꓪ ꓠꓬ ꓬꓲ ꓤ ꓗꓪ ꓐꓰ ꓫꓸ ꓕꓱ ꓩꓴ ꓡꓺꓳ꓿ ꓟꓴꓽ ꓗꓪ ꓟꓲ ꓠꓯˍ ꓐꓰ ꓖꓳ ꓗꓪ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓗꓪ ꓐꓰ ꓚꓰꓼ ꓔ ꓟ ꓥ ꓢꓲ꓾ ꓙꓳˍ ꓟ ꓥ ꓕ ꓑꓳꓸ ꓠꓬ ꓬꓲ ꓡꓯꓼ ꓪ ꓬꓰ ꓠꓹ ꓟ ꓪꓴ-ꓢ ꓡꓰ ꓬꓲ ꓔꓯ ꓡꓯꓼ ꓙꓱ ꓗꓷꓳ꓿
58001003	ꓬꓲ ꓠꓬ ꓪꓴ-ꓢ ꓐꓬꓱ ꓡꓱꓼ ꓡꓱ ꓟ ꓣꓳꓺ ꓓꓳ ꓡ ꓓꓴ ꓥ ꓢꓲ꓾ ꓪꓴ-ꓢ ꓒꓬꓱꓽ ꓬꓲ ꓚꓵ ꓥ ꓢꓲ ꓠꓬꓲ꓾ ꓬꓲ ꓪꓽ ꓠꓬꓲˍ ꓟ ꓐꓯ ꓘꓶ ꓡꓰ ꓙꓳˍ ꓟ ꓥ ꓕ ꓑꓳ ꓔꓯ ꓔꓳꓹ ꓔ ꓖꓶ ꓔꓬ ꓟ ꓥ ꓡꓳ꓿ ꓬꓲ ꓡꓰ ꓝꓴꓲ ꓔꓯ ꓞꓲꓽ ꓫꓬ ꓡꓰˍ ꓟ ꓟꓬꓱꓽ ꓬꓰ ꓗꓷ ꓠꓬ꓾ ꓟꓴ ꓡꓳꓹ ꓗꓪ ꓗꓴ ꓙꓳ ꓢꓴ ꓪ ꓔꓲ ꓬꓲꓸ ꓡꓯꓼ ꓙ ꓗꓪ ꓠꓬꓲꓸ ꓠꓸ ꓡꓰꓳ꓿
58001004	ꓬꓲ ꓠꓬ ꓟꓴꓽ ꓗꓪ ꓝꓲ ꓓꓴ ꓐꓴ ꓕꓯ ꓢꓲ ꓮꓽ ꓘꓶ ꓙꓲˍ ꓟ ꓒꓬꓱꓼ ꓡ ꓟ ꓡꓰ ꓐꓰ꓾ ꓬꓲ ꓪꓽ ꓟꓬꓱꓺ ꓕꓯꓽ ꓢꓲ ꓒꓵꓽˍ ꓟ ꓟꓬꓱꓺ ꓕꓲꓽ ꓟꓬꓱˍ ꓟꓲ ꓟꓶ ꓡꓰꓳ꓿
58001005	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓟꓴꓽ ꓗꓪ ꓝꓲ ꓓꓴ ꓮ ꓡꓲ ꓕꓲ ꓣꓳ ꓟ ꓔꓯ꓾ ꓠꓴ ꓠꓬ ꓥꓪ ꓮꓺ ꓐꓲ ꓥ ꓡꓳ꓾ ꓠꓬꓲꓸ ꓠꓬꓲ ꓥꓪ ꓡꓰ ꓠꓴ ꓔꓯ ꓦꓵꓻ ꓗꓷꓳ꓾ ꓐꓰ ꓐꓯ ꓠꓬꓲˍ ꓡ? ꓝꓮꓲ꓾ ꓥꓪ ꓠꓬ ꓬꓲ ꓐꓹ ꓐ ꓬꓰ ꓢꓲ꓾ ꓬꓲ ꓠꓬ ꓥꓪ ꓮꓸ ꓐꓲ ꓬꓰˍ ꓥꓳ꓾ ꓐꓰ ꓮ ꓕꓯꓽ ꓐꓯ ꓠꓬꓲˍ ꓡ?
58001006	ꓪꓴ-ꓢ ꓠꓬ ꓬꓲ ꓤ ꓪꓴꓽ ꓔꓯ ꓟꓲ ꓠꓯ ꓗꓪ ꓝꓲ ꓩꓴ ꓡ ꓐꓰ ꓬꓰˍ ꓕꓯ꓾ ꓪꓴ-ꓢ ꓬꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓮꓽ ꓙꓵ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓝꓲ꓾ ꓐꓯˍ ꓡꓳ꓿
58001007	ꓝꓮꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯꓸ ꓟꓳꓸ ꓪꓴ-ꓢ ꓡꓰ꓾ ꓬꓲ ꓝꓲ ꓓꓴ ꓐꓴ ꓔꓯ ꓪꓽ ꓠꓬꓲˍ ꓟ ꓟꓲꓽ ꓦꓲ ꓒꓬꓱꓼ ꓡ ꓝꓲ ꓢꓲ꓾ ꓬꓲ ꓔꓯ ꓣꓱꓽ ꓙ ꓢꓴ ꓐꓴ ꓔꓯ ꓮꓸ ꓔꓳꓸ ꓡꓺ ꓡꓱ ꓒꓬꓱꓼ ꓡ ꓝꓲˍ ꓡꓳ꓾ ꓐꓯˍ ꓡꓳ꓿
58001008	ꓖꓳ ꓡꓱ ꓥ ꓟꓲ ꓮꓸ ꓐꓲ ꓔꓯ ꓠꓽ ꓪꓴ-ꓢ ꓡꓰ꓾ ꓪꓴ-ꓢꓺꓳ꓾ ꓠꓴ ꓙꓵꓽ ꓠꓬꓲꓸ ꓕꓲ ꓠꓬ ꓕꓲ ꓞꓲꓼ ꓕꓲ ꓑ ꓓꓹ ꓥꓳ꓿ ꓠꓴ ꓠꓬ ꓔꓱꓹ ꓜꓳꓽˍ ꓟ ꓙꓵꓽ ꓓ ꓡꓰ ꓠꓴ ꓗꓴꓷꓼ ꓔꓯ ꓙꓵꓽˍ ꓥꓳ꓿
58001009	ꓠꓴ ꓠꓬ ꓔꓱꓹ ꓜꓳꓽˍ ꓟ ꓔꓯ ꓠꓲꓹ ꓠꓵ ꓢꓲ꓾ ꓟꓽ ꓔꓱꓹ ꓟꓽ ꓜꓳꓽ ꓟ ꓔꓯ ꓠꓲꓹ ꓜꓳˍ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ꓾ ꓠꓴ ꓪꓴ-ꓢ ꓠꓬ ꓠꓲꓹ ꓒꓴˍ ꓟ ꓟꓰ ꓞꓶꓻ ꓡꓰ ꓠꓴ ꓛꓳꓽ ꓒꓯꓹ ꓐꓴ ꓔꓯ ꓟꓰ ꓖꓶˍ ꓟ ꓢꓶꓸ ꓟꓽ ꓞꓲ ꓠꓴ ꓔꓯ ꓟꓰ ꓖꓶ ꓗꓷꓳ꓾ ꓐꓯˍ ꓡꓳ꓿
58001010	ꓝꓮꓲ ꓪꓴ-ꓢ ꓡꓰ꓾ ꓢꓲ ꓒꓽꓳ꓾ ꓬꓲ ꓚꓰ ꓬꓲ ꓪꓴꓸ ꓗꓪ ꓠꓴ ꓡꓰ ꓟꓲ ꓠꓯ ꓬꓲ ꓚꓰ ꓜꓶˍ ꓡꓳ꓿ ꓟꓴꓽ ꓗꓪˍ ꓟꓲ ꓠꓴ ꓡꓯꓼ ꓟꓬꓱꓽ ꓥ ꓡꓳ꓿
58001011	ꓟꓴꓽ ꓗꓪ ꓟꓲ ꓠꓯ ꓠꓬ ꓟꓶꓽ ꓬꓰˍ ꓥꓳ꓿ ꓠꓴ ꓠꓽ ꓮ ꓕꓯꓽˍ ꓟꓲ ꓙꓳ ꓔꓬ ꓥꓳ꓿ ꓟꓴꓽ ꓗꓪ ꓟꓲ ꓠꓯ ꓠꓬ ꓐꓵꓻ ꓞꓶꓽˍ ꓡꓰ ꓐꓰ ꓐꓰꓽ ꓡꓰˍ ꓥꓳ꓿
58001012	ꓟꓴꓽ ꓗꓪ ꓟꓲ ꓠꓯ ꓔꓯ ꓠꓬ ꓠꓴ ꓡꓰ ꓐꓵ ꓞꓶꓽ ꓐꓽ ꓢꓽˍ ꓡꓰ ꓐꓰ ꓓꓱꓺ ꓗꓷˍ ꓥꓳ꓿ ꓐꓵ ꓞꓶꓽˍ ꓡꓰ ꓐꓰ ꓡꓶꓸ ꓗꓷˍ ꓥꓳ꓿ ꓖꓳ ꓡꓱ ꓥ ꓟꓲ ꓠꓴ ꓠꓽ ꓕꓲ ꓡꓰꓹꓼ ꓥꓳ꓾ ꓠꓴ ꓤꓶꓺˍ ꓟꓲ ꓟꓽ ꓖꓴ ꓡꓰ꓾ ꓐꓯˍ ꓡꓳ꓿
58001013	ꓖꓳ ꓡꓱ ꓥ ꓟꓲ ꓟꓴꓽ ꓗꓪ ꓝꓲ ꓓꓴ ꓮ ꓡꓲ ꓕꓲ ꓣꓳ ꓟ ꓔꓯ꓾ ꓠꓴˍ ꓐꓰ ꓛꓴꓽ ꓙꓳ ꓡꓯꓽ ꓘꓳ ꓢꓴ ꓐꓴ ꓔꓯ꓾ ꓥꓪ ꓡꓰ ꓠꓴ ꓛꓲ ꓕꓳꓼ ꓕꓲꓺ ꓟꓽ ꓗꓷ ꓡꓰ ꓝꓲ ꓕ ꓑꓳ꓾ ꓥꓪ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ꓾ ꓐꓰ ꓮ ꓕꓯꓽ ꓐꓯ ꓠꓬꓲˍ ꓡ?
58001014	ꓖꓳ ꓡꓱ ꓠꓬꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓠꓬ꓾ ꓢꓯꓼ ꓟꓬ ꓝꓸ ꓟꓶ ꓠꓯꓹ ꓢꓴ ꓐꓴ ꓔꓯ ꓣꓱꓽ ꓙ ꓝꓲˍ ꓐꓰ ꓝꓲ ꓩꓴ ꓡ ꓟ ꓦꓻ ꓟꓽ ꓥ ꓡ?
58002001	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓟꓽ ꓧꓶꓸ ꓙꓰ ꓠꓹ ꓟ꓾ ꓣꓳꓽ ꓑ ꓙꓽ ꓗꓷ ꓟ ꓟꓸ ꓟꓲ ꓔꓯ ꓬꓲ ꓜꓶꓻ ꓛꓳ ꓠ ꓡꓳꓹ ꓙꓲꓽ ꓙꓳˍ ꓡꓳ꓿
58002002	ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓝꓲ ꓓꓴ ꓗꓪ ꓐꓰ ꓐꓯˍ ꓟ ꓐꓯ ꓘꓶ ꓠꓬ ꓡꓶꓸ ꓟꓽ ꓓ ꓟ ꓥ ꓢꓲ꓾ ꓛꓬ ꓗꓷ ꓢꓴˍ ꓐꓰ ꓟꓽ ꓒꓵꓽ ꓛꓳ ꓢꓴ ꓮ ꓡꓲ ꓕꓲ ꓣꓳˍ ꓟꓲ꓾ ꓛꓬꓻ ꓒꓵꓽ ꓮ ꓡꓲ ꓟꓶ ꓙꓲꓽ ꓙꓳˍ ꓠꓬ ꓔꓱꓹ ꓜꓳꓽˍ ꓟ ꓐꓯꓺ ꓟꓴꓺ ꓗꓪ ꓐꓰ ꓖꓳ ꓡꓱ ꓟꓶˍ ꓡꓳ ꓫꓵꓽ ꓥ ꓠꓬꓲ꓾
58002003	ꓕꓱ ꓘꓶ ꓛꓲ ꓪꓴꓽˍ ꓟ ꓚꓬꓴ ꓟꓶ ꓚꓱꓹ ꓔꓯ ꓣꓳꓽ ꓟꓳꓻ ꓟꓽ ꓟꓵ ꓕꓯ ꓠꓽ꓾ ꓣꓳꓽ ꓮ ꓡꓲ ꓐꓰ ꓡꓲꓹ ꓙꓰ ꓓ ꓢꓰꓽ? ꓚꓬꓴ ꓟꓶ ꓚꓱꓹ ꓕꓱ ꓟ ꓠꓬ꓾ ꓬꓲ ꓪꓴꓸ ꓕꓯ ꓢꓲ ꓒ ꓬꓲ ꓚꓲ ꓛꓬ ꓡꓰ ꓚ ꓟꓸ ꓖꓶ ꓢꓲ꓾ ꓬꓲ ꓔꓯ ꓑ ꓙꓽ ꓢꓴ ꓐꓴ ꓡꓰ ꓣꓳꓽ ꓔꓯ ꓬꓲ ꓗꓸ ꓚꓵ ꓙꓳ ꓙꓳˍ ꓡꓰꓽ ꓢꓷꓸ ꓕꓶꓻ ꓡꓰ ꓝꓲˍ ꓟ ꓥ ꓡꓳ꓿
58002004	ꓪꓴ-ꓢˍ ꓟꓲ ꓬꓲ ꓚꓲ ꓛꓬ ꓠꓲꓹ ꓡꓶꓽ ꓔꓯ ꓛꓳ ꓢꓲ꓾ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙꓽ ꓟꓶꓻ ꓓꓴˍ ꓐꓰ꓾ ꓪꓽ ꓠꓬꓲ ꓟ ꓮꓽ ꓟꓬꓹ ꓫꓵ ꓐꓰ ꓢꓲ-ꓫꓬ-ꓟ-ꓦ ꓡꓯꓼ ꓫꓴ ꓮꓽ ꓟꓬꓹ ꓫꓵꓽ ꓗꓪ ꓐꓰ꓾ ꓬꓲ ꓪꓽˍ ꓐꓰ ꓕꓲ ꓛꓳꓺꓼ ꓢꓷꓸ ꓙ ꓟꓳ ꓙ ꓗꓷꓳ꓿
58002005	ꓣꓳꓽ ꓐꓯ ꓔꓬ ꓟ ꓡ ꓠꓹ ꓟ ꓟꓲ ꓠꓯ ꓔꓯ ꓠꓬ꓾ ꓪꓴ-ꓢ ꓡꓰ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯ ꓟꓽ ꓙꓵꓽ ꓝꓲ꓿
58002006	ꓖꓳ ꓡꓱ ꓥ ꓟꓲ ꓡꓽ ꓞꓳ ꓕꓲ ꓣꓳ ꓢꓷꓸ ꓙ ꓟꓳ ꓙ ꓢꓲ ꓕꓱ ꓡꓱ ꓐꓯˍ ꓟ ꓔꓳꓸ ꓙꓳˍ ꓡꓳ꓾ ꓞꓳ ꓤ ꓮꓸ ꓫꓵ ꓥ ꓠꓬꓲ ꓠꓴ ꓬꓲ ꓔꓯ ꓓꓵꓽ ꓙꓽ ꓛꓲ ꓡ ꓡ? ꓪꓽ ꓤ ꓮꓸ ꓫꓵ ꓥ ꓠꓬꓲ ꓠꓴ ꓬꓲ ꓔꓯ ꓙꓽ ꓗꓳˍ ꓡ?
58002007	ꓠꓴ ꓡꓰ ꓬꓲ ꓔꓯ ꓕꓲꓽ ꓑꓹ ꓤꓽ ꓟꓴꓽ ꓗꓪ ꓝꓲ ꓓꓴ ꓠꓯꓸ ꓘꓪ ꓣꓳˍ ꓟ ꓒꓬꓱꓼ ꓡ ꓝꓲꓳ꓿ ꓠꓴ ꓠꓬ ꓬꓲ ꓔꓯ ꓟꓬꓱ ꓓꓳꓽˍ ꓐꓰ ꓞꓳ ꓒꓵꓽˍ ꓟ ꓪꓴꓸ ꓛꓴꓽ ꓘꓳꓹ ꓖꓶ ꓢꓲ꓾
58002008	ꓠꓴ ꓡꓰ ꓙꓳˍ ꓟ ꓥ ꓕ ꓑꓳ ꓔꓯ ꓬꓲ ꓛꓲ ꓒꓯꓹ ꓠꓯꓸ ꓘꓪ ꓬꓲ ꓙꓵꓽˍ ꓟ ꓔꓯ ꓛꓳ ꓝꓲˍ ꓡꓳ꓾ ꓐꓰ ꓐꓯ ꓔ ꓡꓳ꓿ ꓪꓴ-ꓢ ꓡꓰ ꓙꓳˍ ꓟ ꓥ ꓕ ꓑꓳ ꓬꓲ ꓙꓵꓽˍ ꓟ ꓠꓯꓸ ꓘꓪ ꓗꓷ ꓡꓰ ꓝꓲꓳ꓾ ꓐꓯˍ ꓠꓬꓲ꓾ ꓬꓲ ꓡꓰ ꓙꓵꓽ ꓟꓽ ꓬꓯꓼ ꓟ ꓠꓬ ꓕꓲ ꓫꓵꓽˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓠꓬ ꓙꓳˍ ꓟ ꓥ ꓕ ꓑꓳ ꓬꓲ ꓙꓵꓽˍ ꓟ ꓔꓯ ꓛꓳˍ ꓟ ꓣꓳꓽ ꓟꓽ ꓟꓳ ꓢꓰꓽ꓿
58002009	ꓖꓳ ꓡꓱ ꓥ ꓟꓲ ꓪꓴ-ꓢ ꓬꓲ ꓣꓱꓽ ꓛꓰ ꓗꓪ ꓐꓰ ꓮ ꓡꓲ ꓕꓲ ꓣꓳ ꓐꓱ ꓶ ꓥ ꓟꓲ ꓫꓵꓻ ꓢꓯꓼ ꓢꓳꓽ ꓠꓬꓲ ꓠꓹ ꓟ꓾ ꓟꓴꓽ ꓗꓪ ꓝꓲ ꓓꓴ ꓠꓯꓸ ꓘꓪ ꓕꓲ ꓑꓹ ꓤ ꓣꓳꓺ ꓡꓰ ꓢꓴ꓾ ꓬꓰ-ꓢꓴ ꓔꓯ ꓣꓳꓽ ꓟꓳˍ ꓡꓳ꓿ ꓬꓲ ꓠ ꓫꓸ ꓙꓵ ꓢꓲ ꓫꓵꓻ ꓗꓷ ꓠꓬꓲ꓾ ꓮ ꓟꓶ ꓠꓽ ꓬꓲ ꓔꓯ ꓟꓬꓱ ꓓꓳꓽˍ ꓐꓰ ꓞꓳ ꓒꓵꓽˍ ꓟ ꓪꓴꓸ ꓛꓴ ꓘꓳꓹ ꓖꓶˍ ꓟ ꓟꓶˍ ꓡꓳ꓿
58002010	ꓮ ꓡꓲꓳ ꓐꓯ ꓠꓬ ꓙꓳˍ ꓟ ꓥ ꓕ ꓑꓳꓸ ꓔꓯ ꓚꓰꓼ ꓢꓲ ꓙꓳ ꓔꓬ ꓝꓲ ꓢꓴ ꓪꓴ-ꓢ ꓠꓽ꓾ ꓤ ꓐꓴ ꓮꓽ ꓟꓬꓹ ꓣꓳ ꓔꓯ ꓐꓬꓱꓽ ꓡꓱ ꓡꓱꓼ ꓟ ꓗꓪ ꓧꓳꓽ ꓓꓵ ꓡꓰ ꓠꓹ ꓟ꓾ ꓬꓲ ꓪꓽ ꓢꓯꓼ ꓟꓬ ꓝꓸ ꓟꓶ ꓓꓴ ꓙꓻ ꓪꓴꓸ ꓕꓴꓻ ꓢꓴ ꓖꓳ ꓕꓲ ꓣꓳꓽ ꓔꓯ꓾ ꓫꓸ ꓙꓵˍ ꓟ ꓗꓪ ꓐꓰ ꓜꓳꓽ ꓓꓰ ꓡꓰ ꓝꓲˍ ꓟ ꓠꓬ ꓬꓰ ꓙꓲꓽ ꓙꓳˍ ꓟ ꓥ ꓡꓳ꓿
58002011	ꓢꓲ ꓚꓰꓸ ꓢꓴˍ ꓐꓰ꓾ ꓢꓲ ꓚꓰꓸ ꓟꓶ ꓡꓰ ꓢꓴ ꓐꓴ ꓬꓲ ꓪꓽ ꓐꓹ ꓐ ꓠꓬ ꓕꓲ ꓣꓳˍ ꓡꓰꓽ ꓥ ꓠꓬꓲ꓾ ꓬꓰ-ꓢꓴ ꓠꓬ ꓬꓲ ꓪꓽ ꓔꓯ ꓬꓲ ꓤ ꓠꓬꓲ ꓤ ꓐꓴ꓾ ꓐꓰ ꓘꓴ ꓠꓹ ꓟ ꓟꓽ ꓫꓸ ꓔꓳ꓿
58002012	ꓬꓲ ꓡꓰ꓾ ꓠꓴ ꓟꓬꓱꓺ ꓠꓬ ꓥꓪ ꓡꓰ ꓥꓪ ꓬꓲꓼ ꓥꓪ ꓠꓬꓲ ꓐꓴ ꓔꓯ ꓚ ꓟꓸ ꓖꓶˍ ꓥꓳ꓿ ꓜꓲꓼ ꓓꓴ ꓗꓪ ꓠꓴ ꓔꓯ ꓫꓱꓸ ꓖꓶ ꓓꓴ ꓥꓪ ꓖꓪˍ ꓥꓳ꓾ ꓐꓯˍ ꓡꓳ꓿
58002013	ꓝꓮꓲ ꓬꓲ ꓡꓰ꓾ ꓥꓪ ꓠꓬ ꓬꓲ ꓠꓯS ꓗꓪ ꓦ ꓡꓱ ꓖꓴ ꓬꓰˍ ꓥꓳ꓾ ꓐꓯˍ ꓡꓳ꓿ ꓝꓮꓲ ꓠꓱꓸ ꓐꓯ ꓕꓲ ꓖ ꓗꓪ꓾ ꓠꓬꓲ ꓠꓹ꓾ ꓥꓪˍ ꓐꓰ ꓪꓴ-ꓢ ꓡꓰ ꓥꓪ ꓔꓯ ꓖꓶ ꓡ ꓟ ꓤ ꓠꓱ ꓐꓴ ꓠꓬ ꓕꓻˍ ꓔꓬ ꓥꓳ꓾ ꓐꓰ ꓐꓯ ꓔ ꓡꓳ꓿
58002014	ꓬꓲ ꓐꓯ ꓔꓬ ꓟ ꓤ ꓠꓱ ꓐꓴ ꓠꓽ ꓫꓵꓽ ꓙꓳ ꓧꓪꓽ ꓙꓳ ꓢꓴ ꓥ ꓠꓬꓲ꓾ ꓬꓰ-ꓢꓴ ꓬꓲ ꓚꓲ ꓛꓬˍ ꓟꓲ ꓖꓳ ꓟ ꓡꓰ ꓐꓰ ꓫꓵꓽ ꓙꓳ ꓧꓪꓽ ꓙꓳ ꓢꓴ ꓒꓬꓱꓼ ꓡꓺꓳ꓿ ꓕꓱ ꓟ ꓠꓬ ꓬꓲ ꓫꓵꓻ ꓟ ꓗꓪ ꓐꓰ꓾ ꓫꓵꓻˍ ꓟ ꓔꓯ ꓙꓵꓽ ꓪꓽ ꓠꓬꓲ ꓢꓴ ꓢ-ꓓꓯꓼ ꓬꓲ ꓪꓽ ꓠꓬꓲˍ ꓟ ꓔꓯ ꓐꓬ ꓡꓰ ꓝꓲ ꓠꓹ ꓟ ꓥ ꓡꓳ꓿
58002015	ꓝꓮꓲ ꓠꓬ ꓕꓲꓽ ꓤꓶꓻ ꓡꓱꓸꓼ ꓫꓵˍ ꓟ ꓔꓯ ꓙꓳꓺˍ ꓟ ꓗꓪ ꓚꓳ ꓑꓸ ꓬꓰ ꓔꓬ ꓢꓴ ꓮꓽ ꓙꓵ ꓔꓯˍ ꓟꓲ ꓩꓴ ꓗꓷ ꓟꓶ ꓠꓹ ꓟ ꓥ ꓡꓳ꓿
58002016	ꓬꓲ ꓠꓽ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯ ꓬꓰ ꓙˍ ꓟ ꓟꓽ ꓥ꓿ ꓮ-ꓐ-ꓡ-ꓦ ꓞꓲ ꓤ ꓡꓯꓹ ꓤ ꓔꓯ ꓬꓰ ꓙˍ ꓟ ꓥ ꓟ ꓫꓬꓽ ꓫꓬꓽˍ ꓡꓰꓽ ꓟꓳꓻ ꓞꓹ ꓡꓳ꓿
58002017	ꓖꓳ ꓡꓱ ꓠꓬꓲ ꓑ ꓫꓬꓼ ꓐꓴ ꓝꓴꓲ ꓑꓶꓸ ꓓꓴ ꓦꓶꓻ ꓠꓽ ꓡꓰˍ ꓟ ꓔꓲ ꓓꓴ ꓬꓰ ꓠꓹ ꓟ ꓐꓰ꓾ ꓪꓴ-ꓢ ꓟꓲꓽ ꓙꓬ ꓗꓪ ꓫꓱꓸ ꓤ ꓗꓴˍ ꓟ ꓐꓰ ꓦ ꓡꓱ ꓐꓳˍ ꓟ ꓔꓲ ꓒ ꓓꓽ ꓟ ꓒꓬꓱꓼ ꓡ ꓠꓹ ꓟ꓾ ꓬꓰ-ꓢꓴ ꓠꓬ ꓮꓸ ꓫꓵ ꓗꓪˍ ꓟꓲ ꓬꓲ ꓬꓲꓼ ꓬꓲ ꓠꓬꓲ ꓐꓴˍ ꓡꓰ ꓐꓰ ꓒꓬꓱꓼ ꓡ ꓠ ꓗꓷ ꓡꓰꓳ꓿
58002018	ꓮ ꓡꓲꓳ ꓐꓯ ꓠꓬ ꓬꓲ ꓚꓲ ꓛꓬˍ ꓟꓲ ꓫꓵꓽ ꓠꓬꓲ ꓤꓹ ꓠꓬꓲ ꓟꓶˍ ꓟ ꓗꓪ ꓫꓸ ꓙꓵ ꓗꓷ ꓠꓬꓲ꓾ ꓫꓵꓽ ꓠꓬꓲˍ ꓟ ꓔꓳꓹ ꓜꓳꓽ ꓢꓴ ꓐꓴ ꓔꓯ ꓬꓲ ꓬꓰ ꓙ ꓐ ꓡ ꓡꓳ꓿
58003001	ꓖꓳ ꓡꓱ ꓠꓬꓲ ꓟꓴꓽ ꓗꓪ ꓗꓪ ꓐꓰ ꓘꓴˍ ꓟ ꓣꓱꓽ ꓛꓰ ꓑꓯꓹ ꓟꓶ ꓢꓴ꓾ ꓢꓲ ꓚꓰꓸ ꓔ ꓟ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓣꓳꓽ ꓣꓷꓠꓸ ꓔꓬ ꓟ ꓙꓵꓻ ꓚꓱꓹ ꓗꓪ ꓟ ꓝꓲ ꓓꓴˍ ꓐꓰ ꓔꓲ ꓒ ꓓꓽ ꓟ ꓬꓰ-ꓢꓴ ꓙꓲ-ꓢꓴ ꓔꓯ ꓓꓵꓽ ꓙꓽ ꓠꓬꓲ꓿
58003002	ꓟꓳ-ꓫꓲ ꓠꓬ ꓪꓴ-ꓢ ꓦꓲ ꓕꓲ ꓦꓲ ꓡꓱꓸꓼ ꓗꓪ ꓦ ꓡꓱ ꓐꓳˍ ꓟ ꓡꓰ ꓐꓰ꓾ ꓬꓰ-ꓢꓴˍ ꓟꓲ ꓬꓲ ꓔꓯ ꓝꓲ ꓢꓴ ꓔꓯꓸ ꓟꓳꓸ ꓦ ꓡꓱ ꓐꓳˍ ꓡꓳ꓿
58003003	ꓦꓲ ꓫꓬꓹ ꓒ ꓠꓬ ꓦꓲ ꓢꓶꓸ ꓟꓽ ꓞꓲ ꓟꓬꓱ ꓓꓳꓽ ꓙꓳˍ ꓟ ꓡꓰ ꓐꓰ꓾ ꓬꓰ-ꓢꓴˍ ꓟꓲ ꓟꓳ-ꓫꓲ ꓢꓶꓸ ꓟ ꓞꓲ ꓞꓳ ꓒꓵꓽˍ ꓟ ꓐꓰ ꓟꓬꓱ ꓓꓳꓽ ꓟꓶ ꓒꓵꓽˍ ꓡꓳ꓿
58003004	ꓦꓲ ꓥ ꓕ ꓑꓳ ꓠꓽ ꓡꓽ ꓞꓳ ꓡꓰ ꓫꓬꓹ ꓔ ꓟ ꓥ ꓟꓲ꓾ ꓙꓳˍ ꓟ ꓥ ꓕ ꓑꓳ ꓔꓯ ꓫꓬꓹ ꓕꓶꓻ ꓡꓰ ꓝꓲ ꓢꓴ ꓠꓽ ꓪꓴ-ꓢ ꓥ ꓡꓳ꓿
58003005	ꓟꓳ-ꓫꓲ ꓠꓬ ꓗꓸ ꓠꓯꓸ ꓚ ꓟꓸ ꓖꓶ ꓡ ꓠꓯꓹ ꓟ ꓔꓯ ꓢꓷꓸ ꓙ ꓟꓳ ꓙ ꓠ ꓟ꓾ ꓪꓴ-ꓢ ꓦꓲ ꓕꓲ ꓦꓲ ꓡꓱꓸꓼ ꓗꓪ ꓦ ꓡꓱ ꓐꓳˍ ꓟ ꓣꓱꓽ ꓙ ꓢꓴ ꓥ ꓡꓳ꓿
58003006	ꓖꓳ ꓡꓱ ꓥ ꓟꓲ ꓙꓲ-ꓢꓴ ꓠꓽ꓾ ꓪꓴ-ꓢ ꓕꓲ ꓦꓲ ꓢꓴ ꓔꓯ ꓙꓵꓽ ꓠꓹ ꓟ ꓦ ꓡꓱ ꓐꓳˍ ꓟ ꓤꓽ ꓥ ꓡꓳ꓿ ꓣꓳꓽ ꓠꓬ ꓡꓳꓹ ꓬꓰ ꓗꓪ ꓛꓲ꓾ ꓣꓳꓽ ꓠꓲꓹ ꓪꓴꓽˍ ꓟ ꓐꓰ ꓣꓳꓽ ꓥꓳ ꓡꓳꓸˍ ꓟ ꓗ ꓛꓲ ꓓꓴ ꓔꓯ ꓕꓶꓻ ꓕꓶˍ ꓡꓰꓽ ꓣꓴ ꓔ ꓕꓯ ꓠꓽ꓾ ꓣꓳꓽ ꓠꓬ ꓪꓴ-ꓢ ꓕꓲ ꓦꓲ ꓢꓴ ꓥ ꓡꓳ꓿
58003007	ꓖꓳ ꓡꓱ ꓠꓬꓲ ꓢꓲ-ꓫꓬ-ꓟ-ꓦ ꓐꓯˍ ꓟ ꓡꓰ ꓐꓰ꓾ ꓠꓬꓲꓸ ꓠꓬꓲ ꓬꓲ ꓢꓯꓼ ꓠꓴ ꓪꓽ ꓑ ꓙꓽˍ ꓠꓬ꓾
58003008	ꓧꓶꓸ ꓕꓯ ꓒꓳꓹ ꓔꓳꓹ ꓟ ꓝꓲꓸ ꓐꓰ ꓡꓲ ꓛꓲ ꓗꓪ ꓤꓹ ꓠꓬꓲˍ ꓟ ꓦꓬꓼ ꓠꓬꓲ ꓗꓪ ꓬꓰ ꓗꓷ ꓟ ꓡꓰ ꓐꓰ ꓠꓴ ꓪꓽ ꓠꓲꓹ ꓟ ꓕꓽ ꓩꓴꓻ꓿
58003009	ꓖꓳ ꓗꓪ ꓠꓴ ꓪꓽ ꓒꓵꓽ ꓒ ꓐꓴ ꓠꓬ ꓥꓪ ꓬꓰˍ ꓟ ꓟꓬꓱꓽ ꓔꓯ ꓡꓲ ꓞꓲ ꓘꓳꓼ ꓟꓳ ꓗꓷˍ ꓟꓲ꓾ ꓥꓪ ꓔꓯ ꓫꓵꓽ ꓠꓬꓲ ꓤꓹ ꓠꓬꓲ ꓗꓷꓳ꓿
58003010	ꓖꓳ ꓡꓱ ꓠꓬꓲ ꓖꓳ ꓕꓲꓽ ꓤꓶꓻ ꓢꓴ ꓔꓯ ꓥꓪ ꓠꓲꓹ ꓟ ꓦꓶ ꓢꓲ꓾ ꓬꓲ ꓪꓽ ꓠꓬ ꓮ ꓕꓯꓽˍ ꓟꓲ ꓓꓵꓽ ꓙꓽ ꓥꓳꓽ ꓡꓰ ꓔꓬ ꓠꓬꓲ꓾ ꓥꓪ ꓙꓻ ꓖꓴ ꓔꓯ ꓬꓲ ꓪꓽ ꓟꓽ ꓢꓷ꓾ ꓐꓰ ꓐꓯ ꓗꓷꓳ꓿
58003011	ꓖꓳ ꓡꓱ ꓠꓬꓲ ꓠꓲꓹ ꓟ ꓦꓶˍ ꓟ ꓗꓪ ꓥꓪ ꓡꓰ꓾ ꓥꓪ ꓠꓽ ꓖꓴ ꓗꓪ ꓬꓲ ꓪꓽ ꓓꓵꓽ ꓡꓰ ꓟꓽ ꓓ꓾ ꓐꓰ ꓙꓱꓽ ꓗꓷꓳ꓾ ꓐꓯˍ ꓡꓳ꓿
58003012	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓗꓳ ꓡꓳ ꓗꓪˍ ꓟꓲ꓾ ꓥꓶˍ ꓟ ꓐꓰ ꓙꓵꓻ ꓠꓲꓹ ꓟꓽ ꓙꓳˍ ꓟ ꓠꓲꓹ ꓟ ꓪꓴꓸ ꓠꓬꓲ꓾ ꓢꓯꓸ ꓔꓬ ꓟ ꓪꓴ-ꓢ ꓔꓯˍ ꓐꓰ ꓧꓹ ꓙꓰ ꓢꓴ ꓟꓽ ꓙꓳ ꓠꓹ ꓟ ꓤ ꓟꓳ꓿
58003013	ꓠꓴ ꓪꓽ ꓗꓪ ꓟ ꓮ ꓡꓲ ꓕꓲ ꓣꓳ ꓥ ꓟꓲ ꓝꓴꓲ ꓡꓰ ꓗꓶꓸˍ ꓟ ꓗꓪ ꓐꓰ ꓠꓲꓹ ꓟ ꓟꓽ ꓩꓴꓻ ꓡꓰ ꓠꓹ ꓟ꓾ ꓦꓬꓼ ꓠꓬꓲ ꓙꓳˍ ꓢꓰꓽ ꓕꓯˍ ꓡꓰ ꓕꓲꓽ ꓠꓬꓲ ꓡꓰ ꓕꓲꓽ ꓠꓬꓲ ꓬꓲꓼ ꓠꓬꓲꓸ ꓖꓶ ꓡꓯꓽ ꓘꓳ꓿
58003014	ꓮ ꓡꓲꓳ ꓐꓯ ꓠꓬ ꓣꓳꓽ ꓙꓵꓻ ꓪꓴꓸ ꓔꓴˍ ꓟ ꓦ ꓡꓱ ꓐꓳ ꓠꓲꓹ ꓔꓯ ꓡꓳꓹ ꓬꓰ ꓗꓪ ꓛꓲ ꓕꓶ ꓕꓶˍ ꓡꓰꓽ ꓣꓴ ꓔ ꓕꓯ ꓠꓽ꓾ ꓣꓳꓽ ꓠꓬ ꓙꓲ-ꓢꓴ ꓔꓯ ꓑꓯꓹ ꓟꓶ ꓢꓴ ꓒꓬꓱꓼ ꓡ ꓟ ꓥ ꓡꓳ꓿
58003015	ꓖꓳ ꓡꓱ ꓠꓬꓲ ꓢꓲꓽ ꓫꓬ ꓕꓳ ꓶ ꓗꓪ꓾ ꓠꓬꓲꓸ ꓠꓬꓲ ꓬꓲ ꓢꓯꓼ ꓠꓴ ꓪꓽ ꓑ ꓙꓽˍ ꓠꓬ꓾ ꓧꓶꓸ ꓕꓯꓽ ꓒꓳꓹ ꓔꓳꓹˍ ꓟ ꓝꓲꓸ ꓗꓪ ꓬꓰ ꓗꓷ ꓟ ꓡꓰ ꓐꓰ ꓠꓴ ꓪꓽ ꓠꓲꓹ ꓟ ꓕꓽ ꓩꓴꓻ꓾ ꓐꓰ ꓐꓳ ꓔ ꓡꓳ꓿
58003016	ꓑ ꓙꓽ ꓢꓲ ꓪꓴ-ꓢ ꓔꓯ ꓒꓳꓹ ꓔꓳ ꓢꓴ ꓠꓬ ꓮꓽ ꓟ ꓥ ꓡ? ꓟꓳ-ꓫꓲ ꓡꓰ ꓬꓲ-ꓙꓲ ꓟꓵꓽ ꓗꓪ ꓐꓰ ꓧꓳꓽ ꓓꓳ ꓡ ꓢꓴ ꓐꓴ ꓮꓽ ꓙꓵ ꓟꓽ ꓥ ꓡ?
58003017	ꓪꓴ-ꓢ ꓡꓰ ꓡꓲ ꓞꓲ ꓘꓳꓼ ꓠꓲꓹ ꓟ ꓦꓶꓻ ꓗꓷ ꓢꓴ ꓠꓬ ꓮꓽ ꓟ ꓥ ꓡ? ꓝꓴꓲ ꓬꓰ ꓢꓲ ꓡꓲ ꓛꓲ ꓗꓪ ꓓꓳꓽ ꓡꓰ ꓢꓴ ꓖꓳ ꓕꓷ ꓟꓽ ꓥ ꓡ?
58003018	ꓥꓪ ꓠꓽ ꓖꓴ ꓗꓪˍ ꓟꓲ ꓬꓲ ꓪꓽ ꓓꓵꓽ ꓡꓰ ꓟꓽ ꓓ꓾ ꓐꓰ ꓪꓴ-ꓢ ꓡꓰ ꓮꓽ ꓟ ꓔꓯ ꓙꓱꓽ ꓗꓷ ꓡ? ꓬꓲ ꓔꓯ ꓟꓽ ꓒꓵꓽ ꓛꓳ ꓢꓴ ꓖꓳ ꓕꓷ ꓔꓯ ꓙꓱꓽ ꓗꓷꓳ ꓟꓽ ꓥ ꓡ?
58003019	ꓖꓳ ꓡꓱ ꓠꓬꓲ ꓬꓲ ꓪꓽ ꓟꓽ ꓙꓵꓻ ꓟ ꓑꓶꓸ ꓓꓴ ꓓꓵꓽ ꓡꓰ ꓟꓽ ꓪ ꓟ ꓣꓳꓽ ꓡꓳꓸ ꓓꓳ ꓡꓺꓳ꓿
58004001	ꓖꓳ ꓡꓱ ꓠꓬꓲ ꓠꓴ ꓪꓽ ꓗꓪ ꓟ ꓕꓲ ꓣꓳ ꓣꓳ ꓓꓵꓽ ꓡꓰ ꓟꓽ ꓟꓶ ꓟꓽ ꓗꓷ ꓡꓰ ꓠꓹ ꓟ꓾ ꓬꓲ ꓠꓽ ꓖꓴ ꓗꓪ ꓓꓵꓽ ꓡꓰ ꓠꓹ ꓟ ꓙ ꓟꓳ ꓘꓶ ꓙꓳˍ ꓢꓰꓽ ꓕꓯˍ ꓡꓰ꓾ ꓣꓳꓽ ꓙꓳꓺ ꓢꓲ ꓤ ꓟꓳ ꓠꓯꓹ ꓡꓳ꓿
58004002	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓔꓯ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓗꓷ ꓟ ꓡꓰ ꓐꓰ꓾ ꓣꓳꓽ ꓔꓯˍ ꓟꓲ ꓚꓵ ꓚꓵ ꓚ ꓟꓸ ꓖꓶ ꓡꓺꓳ꓿ ꓖꓳ ꓡꓱ ꓥ ꓟꓲ ꓐꓯ ꓘꓶ ꓖꓳ ꓟ ꓔꓯ ꓬꓲ ꓪꓽ ꓑ ꓙꓽ ꓕꓯ ꓙꓵꓻ ꓠꓲꓹ ꓡꓰ ꓟꓽ ꓘꓳ ꓣꓴ ꓠꓬꓲ꓾ ꓬꓲ ꓪꓽ ꓐꓱ ꓶ ꓙꓲ ꓖꓴ ꓟꓽ ꓙꓳ ꓗꓷ ꓡꓰꓳ꓿
58004003	ꓪꓴ-ꓢ ꓠꓬ ꓟꓵꓽ ꓚꓰꓼ ꓟꓲ ꓚꓰꓼ ꓓꓳ ꓡꓰˍ ꓟꓲ꓾ ꓬꓲ ꓡꓰ꓾ ꓥꓪ ꓠꓲꓹ ꓟ ꓦꓶˍ ꓟ ꓗꓪ꓾ ꓥꓪ ꓠꓽ ꓖꓴ ꓗꓪ ꓬꓲ ꓪꓽ ꓓꓵꓽ ꓡꓰ ꓟꓽ ꓓ꓾ ꓐꓰ ꓙꓱꓽ ꓗꓷꓳ꓾ ꓐꓯˍ ꓡꓳ꓿ ꓖꓳ ꓡꓱ ꓥ ꓟꓲ ꓣꓳꓽ ꓙꓵꓻ ꓗꓷ ꓢꓴ ꓐꓴ ꓠꓬ ꓠꓽ ꓖꓴ ꓖꓳ ꓟ ꓗꓪ ꓓꓵꓽ ꓡꓰ ꓪˍ ꓡꓳ꓿
58004004	ꓫꓵꓽ ꓠꓬꓲ ꓕꓲ ꓠꓬꓲ ꓟ ꓔꓯꓸ ꓟꓳꓸ ꓐꓯˍ ꓠꓬ꓾ ꓫꓵꓽ ꓠꓬꓲ ꓕꓲ ꓠꓬꓲ ꓗꓪ ꓪꓴ-ꓢ ꓠꓽ ꓬꓲ ꓬꓰˍ ꓟ ꓟꓬꓱꓽ ꓮꓽ ꓙꓵ ꓗꓪ ꓐꓰ ꓠꓽ ꓗꓷꓳ꓾ ꓐꓰ ꓐꓳ ꓔ ꓟ ꓕꓲ ꓔꓳꓸ ꓙꓳˍ ꓡꓳ꓿
58004005	ꓝꓮꓲ ꓖꓳ ꓕꓲ ꓖ ꓗꓪ꓾ ꓥꓪ ꓠꓽ ꓖꓴ ꓗꓪ ꓬꓲ ꓪꓽ ꓓꓵꓽ ꓡꓰ ꓟꓽ ꓓ꓾ ꓐꓰ ꓐꓯˍ ꓡꓳ꓿
58004006	ꓖꓳ ꓡꓱ ꓥ ꓟꓲ ꓖꓳ ꓗꓪ ꓓꓵꓽ ꓡꓰ ꓠꓯꓹ ꓟ ꓕꓲ ꓐꓱ ꓙꓳˍ ꓢꓰꓽ ꓠꓬꓲ꓾ ꓝꓮꓲ ꓠꓬ ꓬꓲ ꓪꓴꓸ ꓕꓯ ꓶꓼ ꓓꓳ ꓫꓱꓹ ꓓꓳ ꓑ ꓙꓽ ꓢꓴ ꓟꓽ ꓒꓵꓽ ꓛꓳˍ ꓟ ꓗꓪ ꓐꓰ ꓓꓵꓽ ꓡꓰ ꓟꓽ ꓟꓶ ꓠꓬꓲ꓾
58004007	ꓪꓴ-ꓢ ꓡꓰ ꓦꓬꓼ ꓠꓬꓲ ꓝꓮꓲ ꓕꓲ ꓟ ꓝꓰꓹ ꓔ ꓢꓲ꓾ ꓮꓽ ꓟꓬꓹ ꓘꓳꓼ ꓗꓸ ꓠꓯꓸ ꓬꓲ ꓡꓰ ꓓ-ꓪꓵ ꓟꓷꓽ ꓠꓷꓹ ꓗꓪ ꓐꓰ ꓮꓽ ꓢꓳ ꓐꓯˍ ꓟ ꓡꓰ ꓐꓰ꓾ ꓠꓬꓲꓸ ꓠꓬꓲ ꓬꓲ ꓢꓯꓼ ꓠꓴ ꓪꓽ ꓑ ꓙꓽˍ ꓠꓬ ꓠꓲꓹ ꓟ ꓕꓽ ꓩꓴꓻ꓾ ꓐꓯˍ ꓡꓳ꓿
58004008	ꓬꓳ-ꓫꓴ ꓡꓰ ꓬꓲ ꓪꓽ ꓔꓯ ꓠꓽ ꓖꓴ ꓖꓶ ꓗꓷ ꓐꓷˍ ꓠꓬ꓾ ꓪꓴ-ꓢ ꓠꓽ ꓝꓮꓲ ꓬꓲ ꓔꓱꓹ ꓬꓲ ꓕꓲ ꓠꓬꓲ ꓔꓯ ꓟꓽ ꓐꓯˍ ꓡꓳ ꓫꓵꓽ ꓥ ꓡꓳ꓿
58004009	ꓖꓳ ꓡꓱ ꓠꓬꓲ ꓪꓴ-ꓢ ꓬꓲ ꓑ ꓫꓬꓼ ꓐꓴ ꓐꓱ ꓶ ꓝꓰꓹ ꓔ ꓟ ꓠꓽ ꓦꓬꓼ ꓠꓬꓲ ꓕꓲ ꓠꓬꓲ ꓙꓳˍ ꓢꓰꓽ ꓡꓳ꓿
58004010	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓖꓴ ꓗꓪ ꓓꓵꓽ ꓡꓰ ꓢꓴ ꓠꓽ꓾ ꓪꓴ-ꓢ ꓬꓲ ꓟꓬꓱꓽ ꓔꓯ ꓠꓽ ꓗꓷˍ ꓟ ꓡꓰ ꓐꓰ꓾ ꓖꓳ ꓕꓲ ꓣꓳˍ ꓟꓲ ꓬꓲ ꓟꓬꓱꓽ ꓔꓯ ꓠꓽ ꓗꓷꓳ꓿
58004011	ꓖꓳ ꓡꓱ ꓠꓬꓲ ꓮꓽ ꓟ ꓥ ꓟꓲ ꓬꓲ ꓪˍ ꓡꓰ ꓐꓰ ꓟꓽ ꓒꓵ ꓛꓳ ꓟ ꓕꓱ ꓕꓲ ꓫꓵꓽ ꓑꓶꓸ ꓓꓴ ꓟꓽ ꓡꓱꓸ ꓙꓰ ꓙꓰ꓾ ꓠꓽ ꓖꓴ ꓖꓳ ꓟ ꓗꓪ ꓓꓵꓽ ꓡꓰ ꓪ ꓠ ꓟ ꓢꓯꓼ ꓕꓵꓼ ꓡꓯ꓿
58004012	ꓪꓴ-ꓢ ꓐꓯ ꓘꓶ ꓠꓬ꓾ ꓢꓯꓸ ꓔꓬ ꓟ ꓐꓰ ꓢꓯꓼ ꓕꓵꓼ ꓔꓬ ꓟ ꓥ ꓢꓲ꓾ ꓠꓬꓲꓽ ꓛꓱꓽ ꓬꓲ ꓢꓶꓽ ꓠꓬꓲꓽ ꓙꓳˍ ꓟ ꓮꓸ ꓕꓽ ꓥ ꓕ ꓑꓳ ꓢꓶꓸ ꓟꓽ ꓞꓲ ꓕꓯꓹ ꓢꓲ ꓠꓬꓲ꓾ ꓶ ꓟꓬˍ ꓐꓰ ꓬꓲ ꓦ꓾ ꓬꓲ ꓝꓲꓸ ꓬꓲ ꓪꓴꓽ ꓑꓲ ꓥ ꓟꓲ ꓐꓱꓻ ꓗꓷ ꓗꓪ ꓛꓲ ꓗꓸ ꓓꓵꓽ ꓡꓰ ꓘꓴˍ ꓟ ꓥ ꓢꓲ꓾ ꓞꓳ ꓤ ꓠꓲꓹ ꓟ ꓗꓪ ꓓꓵꓽ ꓙꓽ ꓟ ꓐꓰ ꓚꓴꓽ ꓬꓲꓹ ꓔꓯ ꓐꓯ ꓞꓷꓹ ꓐ ꓡ ꓡꓳ꓿
58004013	ꓚꓰꓼ ꓔ ꓟ ꓥ ꓕ ꓑꓳ ꓠꓬ ꓪꓴ-ꓢ ꓟꓲꓽ ꓙꓬꓽ ꓗꓪ ꓚꓵ ꓞꓹ ꓟ ꓕꓲ ꓫꓵꓽˍ ꓟꓲ ꓟꓽ ꓙꓳ꓿ ꓙꓳˍ ꓟ ꓥ ꓕ ꓑꓳ ꓠꓬ ꓬꓲ ꓒꓬꓱꓽ ꓕꓯ ꓗꓪ ꓙꓬꓽ ꓡꓯꓽ ꓟꓴꓽ ꓒꓴꓺ ꓞꓹ ꓟꓳꓻ ꓞꓹ ꓟ ꓥ ꓡꓳ꓿
58004014	ꓟꓵꓽ ꓪꓴꓽ ꓗꓳꓸ ꓙꓻ ꓙꓰ ꓢꓲ ꓪꓴ-ꓢ ꓔꓬ ꓗꓪ ꓓꓵꓽ ꓙꓰ ꓗꓷ ꓟ ꓟꓬꓱ ꓓꓳꓽ ꓪꓴꓽˍ ꓟ ꓔꓲ ꓒ ꓓꓽ ꓟ꓾ ꓪꓴ-ꓢ ꓬꓲ ꓮ ꓐꓲ ꓬꓰ-ꓢꓴ ꓕꓲ ꓣꓳꓺ ꓣꓳꓽ ꓙꓳˍ ꓠꓬꓲ꓾ ꓣꓳꓽ ꓣꓷꓠꓸˍ ꓟ ꓙꓵꓻ ꓚꓱꓹ ꓔꓯ ꓕꓶꓻ ꓕꓶˍ ꓡꓰ ꓣꓴ ꓔ ꓡꓯ꓿
58004015	ꓮ ꓡꓲꓳ ꓐꓯ ꓠꓬ ꓣꓳꓽ ꓙꓳˍ ꓟ ꓔꓲ ꓒ ꓓꓽ ꓟ ꓠꓽ ꓣꓳꓽ ꓢꓯꓼ ꓐꓽˍ ꓟ ꓔꓯ ꓫꓱꓸ ꓤ ꓟꓽ ꓗꓴꓸ ꓟ ꓟꓽ ꓥ꓿ ꓬꓲ ꓠꓬ ꓮꓸ ꓫꓵ ꓗꓪˍ ꓟꓲ ꓣꓳˍ ꓐꓰ ꓕꓲ ꓡꓰꓹꓼ ꓤꓹ ꓠꓬꓲ ꓟꓶ ꓢꓴ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓬꓲ ꓠꓽ ꓝꓴꓲ ꓟꓽ ꓬꓰ ꓠꓬꓲ꓿
58004016	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓫꓱꓸ ꓤˍ ꓟ ꓟꓶ ꓠꓹ ꓟ ꓐꓰ꓾ ꓣꓱꓽ ꓬꓯꓼˍ ꓟ ꓕꓲ ꓝꓲꓸ ꓗꓪ ꓬꓰ ꓙ ꓓꓴ ꓣꓱꓽ ꓛꓰ ꓧꓪ ꓟꓶ ꓠ ꓟ꓾ ꓣꓳꓽ ꓠꓬ ꓣꓱꓽ ꓛꓰ ꓙꓵꓽ ꓠꓬꓲꓸ ꓕꓲ ꓗꓪ ꓠꓲꓹ ꓪꓴꓽ ꓪꓴˍ ꓡꓰꓽ ꓠꓶꓽ ꓙꓰ ꓡꓯ꓿
58005001	ꓞꓳ ꓤ ꓗꓳ ꓡꓳ ꓗꓪ ꓐꓰ ꓢꓲ ꓓꓳ ꓡ ꓟ ꓔꓲ ꓒ ꓓꓽ ꓟ ꓮ ꓡꓲ ꓕꓲ ꓣꓳ ꓥ ꓟꓲ꓾ ꓝꓴꓲ ꓑꓶꓸ ꓓꓴ ꓪꓴ-ꓢ ꓟꓲꓽ ꓙꓬꓽ ꓗꓪ꓾ ꓮꓽ ꓙꓵ ꓢꓴ ꓬꓲꓸ ꓛꓲ ꓡꓯꓼ ꓫꓴˍ ꓐꓰ ꓔꓲ ꓓꓴ ꓔꓲ ꓖꓶ ꓠꓹ ꓟ ꓢꓲ ꓔ ꓟ ꓥ ꓡꓳ꓿
58005002	ꓬꓲ ꓚꓲ ꓛꓬˍ ꓟꓲ ꓮꓽ ꓟꓬꓹ ꓫꓵꓽ ꓗꓪ ꓢꓯꓼ ꓐ ꓢꓴ ꓥ ꓠꓬꓲ꓾ ꓬꓲ ꓠꓬ ꓟꓽ ꓢꓷꓸ ꓢꓴ ꓐꓰ ꓥꓳꓽ ꓡꓰ ꓢꓴ ꓔꓯ ꓠꓴꓽ ꓠꓴ ꓐꓰ ꓜꓲꓽ ꓖꓶ ꓐ ꓡ ꓡꓳ꓿
58005003	ꓖꓳ ꓟ ꓑꓶꓸ ꓓꓴ ꓬꓲ ꓠꓬ ꓑ ꓫꓬꓼ ꓐꓴ ꓐꓱ ꓶˍ ꓐꓰ꓾ ꓬꓲ ꓚꓲ ꓛꓬ ꓐꓱ ꓶˍ ꓟꓲ꓾ ꓝꓴꓲ ꓑꓶꓸ ꓓꓴ ꓢꓰꓼ ꓔꓲ ꓓꓴ ꓔꓲ ꓠ ꓗꓹ ꓟ ꓥ ꓡꓳ꓿
58005004	ꓯ-ꓣꓷ ꓔꓯ ꓘꓴˍ ꓟ ꓡꓰ ꓐꓰ ꓪꓴ-ꓢ ꓡꓰ ꓘꓴ ꓔ ꓟ ꓟꓽ ꓥ ꓠꓬ꓾ ꓮꓽ ꓟˍ ꓟꓲ ꓔꓲ ꓒ ꓓꓽ ꓟ ꓟꓬꓱꓺ ꓓꓳꓽ ꓕꓱ ꓟ ꓔꓯ ꓚꓲ ꓛꓬ ꓣꓴ ꓢꓴ ꓟꓽ ꓙꓳ꓿
58005005	ꓖꓳ ꓟ ꓡꓰ ꓐꓰ꓾ ꓙꓲ-ꓢꓴˍ ꓟꓲ ꓔꓲ ꓒ ꓓꓽ ꓟ ꓣꓱꓽˍ ꓟ ꓟꓬꓱ ꓓꓳꓽ ꓗꓪ ꓚꓲ ꓛꓬ ꓔꓯ ꓢꓲ ꓚꓰꓸˍ ꓟ ꓟꓽ ꓥ꓿ ꓠꓴ ꓠꓬ ꓥꓪ ꓮ ꓐꓲ ꓥ ꓡꓳ꓾ ꓠꓬꓲꓸ ꓠꓬꓲ ꓥꓪ ꓡꓰ ꓠꓴ ꓔꓯ ꓦꓵꓻ ꓗꓷꓳ꓾ ꓐꓰ ꓐꓯ ꓢꓴ ꓖꓳ ꓕꓲ ꓣꓳ ꓡꓰ ꓬꓲ ꓔꓯ ꓔꓲ ꓒ ꓓꓽ ꓟ ꓣꓱꓽ ꓝꓲˍ ꓟ ꓥ ꓡꓳ꓿
58005006	ꓝꓮꓲ ꓠꓱꓸ ꓐꓯꓼ ꓕꓲ ꓖ ꓗꓪˍ ꓟꓲ ꓪꓴ-ꓢ ꓡꓰ꓾ ꓠꓴ ꓠꓬ ꓟꓷ-ꓚꓲ-ꓫꓲ-ꓔꓷ ꓕꓲ ꓫꓵꓽ ꓗꓪ ꓟ ꓕꓲ ꓞꓲꓼ ꓕꓲ ꓑ ꓟ ꓔꓲ ꓒ ꓥꓳ꓾ ꓐꓯˍ ꓟ ꓡꓰ ꓐꓰ ꓥ ꓡꓳ꓿
58005007	ꓙꓲ-ꓢꓴ ꓬꓲ ꓧꓪ ꓖꓳ ꓓꓱ ꓗꓪ ꓞꓳ ꓙꓳˍ ꓟ ꓦꓬꓼ ꓠꓬꓲ ꓗꓪ꓾ ꓫꓵꓻ ꓗꓪ ꓐꓰ ꓬꓲ ꓔꓯ ꓚꓬꓴ ꓐ ꓡ ꓢꓴ ꓔꓯ ꓟꓬ ꓐꓲ ꓓꓳ ꓠꓬꓲ ꓐꓰ ꓢꓯꓼ ꓓꓽ ꓟ ꓡꓰ ꓘꓴ ꓢꓲ ꓪꓽ ꓘꓴ ꓶꓼ ꓓꓰꓽˍ ꓕꓯ꓾ ꓬꓲ ꓠꓬ ꓪꓴ-ꓢ ꓔꓯ ꓙꓳꓺ ꓒꓵꓽˍ ꓟ ꓑꓶꓸ ꓓꓴ ꓬꓲ ꓪꓽ ꓘꓴ ꓘꓶꓽ ꓔꓯ ꓪꓴ-ꓢ ꓑ ꓙꓽ ꓗꓷꓳ꓿
58005008	ꓝꓮꓲ ꓬꓲ ꓠꓬ ꓪꓴ-ꓢ ꓬꓲ ꓮ ꓐꓲ ꓥ ꓥˍ ꓟꓲ꓾ ꓬꓲ ꓫꓸ ꓙꓵˍ ꓟ ꓖꓳ ꓟꓬ ꓫꓵꓽ ꓗꓪ ꓐꓰ ꓒꓵꓽ ꓛꓳˍ ꓟ ꓢꓳ ꓟꓶ ꓡꓰ ꓢꓲ꓾
58005009	ꓬꓲ ꓔꓯ ꓜꓳꓽ ꓓꓰ ꓡꓰ ꓝꓲ ꓗꓸ ꓠꓯꓸ꓾ ꓬꓲ ꓔꓯ ꓒꓵꓽ ꓛꓳ ꓢꓴ ꓥ ꓕ ꓑꓳ ꓐꓱ ꓶ ꓬꓲ ꓠꓬ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓬꓲꓸ ꓝꓳꓹ ꓟꓶ ꓒꓬꓱꓼ ꓡꓺꓳ꓿
58005010	ꓖꓳ ꓡꓱ ꓢꓲ ꓪꓴ-ꓢ ꓡꓰ ꓬꓲ ꓔꓯ꓾ ꓟꓷ-ꓚꓲ-ꓫꓲ-ꓔꓷ ꓕꓲ ꓫꓵꓽ ꓟ ꓔꓲ ꓒ ꓓꓽ ꓟ꓾ ꓐꓰ ꓟꓬꓱ ꓔ ꓡꓳ꓿
58005011	ꓕꓱ ꓟ ꓔꓯ ꓟꓳꓸ ꓥꓪ ꓠꓴꓽ ꓐꓯ ꓓꓴ ꓮꓽ ꓟꓬꓹ ꓙꓳˍ ꓟꓲ꓾ ꓠꓴ ꓪꓽ ꓠꓲꓹ ꓞ ꓙꓽ ꓜꓲꓼ ꓟꓽ ꓐ ꓡ ꓠꓬꓲ ꓒꓶꓻ ꓟꓸ ꓖꓶ ꓫꓸˍ ꓡꓳ꓿
58005012	ꓦꓬꓼ ꓠꓬꓲ ꓟꓶ ꓫꓵ ꓡꓰˍ ꓟ ꓔꓯ ꓚꓬꓹ ꓠꓬꓲˍ ꓠꓬ꓾ ꓮ ꓟꓶ ꓠꓴ ꓪꓽ ꓠꓽ ꓟꓸ ꓢꓴ ꓬꓰ ꓐ ꓡ ꓙꓲꓽ ꓙꓳˍ ꓡꓳ ꓫꓵ ꓥꓳ꓿ ꓖꓳ ꓡꓱ ꓥ ꓟꓲ ꓪꓴ-ꓢ ꓐꓯ ꓘꓶ ꓢꓳ ꓪꓴꓸ ꓔꓴˍ ꓟ ꓕꓲ ꓔꓱꓹ ꓗꓪ ꓐꓰ ꓢꓴ ꓡꓰ ꓠꓴ ꓪꓽ ꓔꓯ ꓟꓸ ꓖꓶ ꓠ ꓗꓹ ꓢꓰꓽ ꓐꓷ꓿ ꓠꓴ ꓪꓽ ꓠꓬ ꓜꓻ ꓘꓹ ꓜꓽ ꓟꓽ ꓗꓴꓸ ꓠꓬꓲ ꓮꓽ ꓚꓵꓹ ꓣꓱꓽ ꓠ ꓗꓹ ꓢꓰꓽ ꓐꓷ꓿
58005013	ꓮ ꓡꓲꓳ ꓐꓯˍ ꓠꓬ ꓮꓽ ꓚꓵꓹ ꓛꓵꓼ ꓢꓴ ꓠꓬ ꓞꓳ ꓫꓵꓼ ꓤ ꓥ ꓠꓬꓲ꓾ ꓔꓱꓹ ꓜꓳꓽˍ ꓟ ꓐꓯ ꓘꓶ ꓔꓯ ꓣꓱꓽ ꓟ ꓗꓴꓸ꓾ ꓙꓽ ꓜꓲꓼ ꓟꓽ ꓗꓴꓸ꓿
58005014	ꓜꓻ ꓘꓹ ꓠꓽ ꓪꓴꓽ ꓓꓰ ꓡꓰ ꓢꓴ ꓐꓱ ꓶ ꓥ ꓢꓲ꓾ ꓙꓲˍ ꓟ ꓐꓰ ꓟꓽ ꓙꓲˍ ꓟ ꓔꓯ ꓦꓰꓽ ꓗꓴˍ ꓟ ꓗꓪ ꓤꓹ ꓓꓰꓼ ꓡꓰ ꓢꓴ ꓐꓴ ꓐꓱ ꓶ ꓥ ꓡꓳ꓿
58006001	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓙꓲ-ꓢꓴ ꓟꓸ ꓟꓲ ꓬꓲ ꓪꓴꓸ ꓔꓴ ꓔꓴˍ ꓟ ꓔꓯ ꓙꓻ ꓙꓰ ꓢꓲ꓾ ꓪꓴꓽ ꓓꓰ ꓡꓰ ꓠꓹ ꓟ ꓗꓪ ꓢꓳ ꓓꓯ ꓙꓰ ꓡꓯ꓿ ꓫꓵꓻ ꓟꓬꓱꓽ ꓗꓪ ꓐꓰ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓟ꓾ ꓪꓴ-ꓢ ꓔꓯ ꓙꓵꓻˍ ꓟ꓾
58006002	ꓖꓳ ꓓꓱ ꓔꓲˍ ꓟ꓾ ꓡꓯꓼ ꓒꓯꓹ ꓚꓰꓹˍ ꓟ꓾ ꓫꓵꓻ ꓢꓴ ꓢꓯꓸ ꓬꓲꓼ ꓡ ꓟ ꓐꓰ꓾ ꓕꓲ ꓞꓲꓼ ꓕꓲ ꓑ ꓐꓯ ꓟꓴ ꓘꓶˍ ꓟ ꓟꓸ ꓟꓲ ꓬꓲ ꓚꓰ ꓝꓮꓲ ꓟꓽ ꓫꓬꓹ ꓤꓶ ꓤꓶ꓾ ꓡꓯꓽ ꓫꓵ ꓟꓲꓸ ꓙꓬ ꓢꓲ ꓢꓳꓺ ꓓꓯ ꓙꓰ ꓡꓯ꓿
58006003	ꓪꓴ-ꓢ ꓢꓯꓼ ꓧꓳ ꓖꓶ ꓡ ꓟ ꓡꓰ ꓐꓰ ꓣꓳꓽ ꓬꓲ ꓕꓱ ꓡꓱ ꓬꓰˍ ꓥꓳ꓿
58006004	ꓪꓴ-ꓢ ꓬꓲ ꓠꓬꓲ ꓟꓳ ꓓꓴ ꓗꓪ ꓔꓬ ꓗꓷ ꓗꓸ ꓠꓯꓸ꓾ ꓟꓴꓽ ꓗꓪ ꓗꓪ ꓟ ꓡꓯꓼ ꓫꓴ ꓔꓯˍ ꓟꓲ ꓢꓳꓽ ꓠꓬꓲ ꓗꓷ ꓢꓲ꓾ ꓢꓲ-ꓫꓬ-ꓟ-ꓦˍ ꓐꓰ ꓙꓻ ꓡꓯꓽ ꓘꓳ ꓟꓶ ꓡꓰ ꓗꓸ ꓠꓯꓸ꓾
58006005	ꓝꓮꓲ ꓠꓬ ꓪꓴ-ꓢ ꓙꓲˍ ꓟ ꓐꓯ ꓘꓶˍ ꓐꓰ ꓡꓻ ꓠꓹ ꓟ ꓤꓶ ꓬꓲ ꓪꓽ ꓠꓬꓲˍ ꓟ ꓔꓯˍ ꓟꓲ ꓢꓳꓽ ꓟꓶ ꓡꓰ ꓗꓸ ꓠꓯꓸ ꓧꓹ ꓙꓰ ꓢꓴ ꓠꓬ꓾
58006006	ꓬꓲ ꓪꓽ ꓡꓰ ꓪꓴ-ꓢ ꓬꓲ ꓮ ꓐꓲ ꓔꓯ ꓝꓮꓲ ꓕꓲ ꓧꓪꓹ ꓕꓯꓼ ꓔꓶꓸ ꓢꓲ꓾ ꓫꓬꓽ ꓫꓬꓽ ꓗꓪ ꓬꓲ ꓔꓯ ꓫꓸ ꓔꓳ ꓡꓰ ꓝꓲˍ ꓟ ꓥ ꓠꓬꓲ꓾ ꓬꓲ ꓪꓽ ꓔꓯ ꓝꓮꓲ ꓕꓲ ꓧꓪꓹ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓝꓲ ꓠꓹ ꓟ ꓚꓱꓹ ꓟꓽ ꓙꓳ꓿
58006007	ꓮ ꓡꓲꓳ ꓐꓯˍ ꓠꓬ ꓟꓵꓽ ꓪꓴ ꓗꓪ ꓐꓰ ꓟꓽ ꓠꓽ ꓠ ꓦ ꓩꓴ ꓡ ꓟ ꓟꓶꓽ ꓦ ꓓꓳꓻ ꓪˍ ꓟ ꓦ ꓟꓲꓺˍ ꓐꓰ꓾ ꓟꓬꓱꓽ ꓬꓰ ꓡꓳ ꓬꓰ ꓢꓴ ꓣꓱꓽ ꓬꓯꓼˍ ꓟ ꓪꓳꓽ ꓫꓵꓽ ꓪꓳꓽ ꓙꓰ ꓣꓱꓻ ꓡ ꓟ ꓦ ꓟꓲ ꓠꓬ꓾ ꓪꓴ-ꓢ ꓗꓪ ꓐꓰ ꓶꓼ ꓤ ꓫꓱꓹ ꓤ ꓟꓶˍ ꓟ ꓦ ꓟꓲ ꓥ ꓡꓳ꓿
58006008	ꓖꓳ ꓡꓱ ꓥ ꓟꓲ ꓛꓴꓽ ꓑꓳˍ ꓐꓰ ꓛꓴꓽ ꓟꓳꓼˍ ꓡꓰꓽ ꓣꓱꓻ ꓡ ꓟ ꓦ ꓟꓲ ꓠꓬ ꓙꓲ ꓖꓴ ꓟꓽ ꓙꓳ ꓠꓬꓲ ꓙꓱꓽ ꓘꓶꓽ ꓟꓶ ꓡꓰ ꓠ ꓗꓹ ꓢꓲ꓾ ꓡꓳꓹ ꓬꓰ ꓟ ꓗꓪ ꓠꓽ ꓛꓴꓻ ꓗꓷ ꓓꓴˍ ꓡꓰꓽ ꓥꓳ꓿
58006009	ꓠꓲꓹ ꓠꓵ ꓢꓴ ꓐꓴꓳ꓾ ꓥꓪ ꓠꓴꓽ ꓕꓱ ꓡꓱ ꓐꓯˍ ꓟ ꓠꓬ ꓠꓴ ꓪꓽ ꓔꓯ ꓓꓵꓽ ꓙꓽ ꓟꓬꓽˍ ꓠꓬꓲ ꓟꓽ ꓥ꓿ ꓟꓬꓽ ꓠꓬꓲ ꓙꓲˍ ꓟ ꓮꓸ ꓫꓵꓽ ꓥ ꓟ ꓐꓰ꓾ ꓕꓲ ꓞꓲꓼ ꓕꓲ ꓑ ꓢꓯꓼ ꓟꓬ ꓗꓪ ꓣꓳꓽ ꓔꓯ ꓧꓳꓽ ꓛꓲ ꓬꓰˍ ꓟ ꓮꓸ ꓫꓵꓽ ꓥ ꓟ ꓠꓴ ꓪꓽ ꓢꓷꓸˍ ꓡꓳ꓾ ꓐꓰ ꓥꓪ ꓠꓴꓽ ꓦ ꓡꓱ ꓐꓳˍ ꓡꓳ꓿
58006010	ꓪꓴ-ꓢ ꓠꓽ ꓔꓱꓹ ꓜꓳꓽˍ ꓟ ꓥ ꓠꓬꓲ꓾ ꓠꓴ ꓪꓽ ꓠꓬ ꓬꓲ ꓟꓬꓱꓺ ꓔꓯ ꓠꓲꓹ ꓠꓵˍ ꓟ ꓗꓪ ꓐꓰ ꓬꓰ ꓗꓷ ꓟ ꓟꓬꓱꓽˍ ꓐꓰ꓾ ꓙꓵꓻ ꓢꓴ ꓔꓯ ꓣꓱꓽ ꓙ ꓗꓷ ꓟ ꓐꓰ꓾ ꓮ ꓟꓶ ꓣꓱꓽ ꓙ ꓔꓬ ꓢꓰꓽ ꓟ ꓔꓯ ꓬꓲ ꓟꓽ ꓟꓲ ꓡꓰ꓿
58006011	ꓠꓴ ꓪꓽ ꓥꓳ ꓡꓳˍ ꓟ ꓬꓲ ꓖꓳꓽ ꓟꓽ ꓗꓷ ꓡꓰ ꓠꓹ ꓟ꓾ ꓡꓳꓹ ꓬꓰ ꓗꓪ ꓛꓲ ꓠꓴ ꓪꓽ ꓕꓲ ꓣꓳꓽ ꓡꓰ ꓕꓲ ꓣꓳꓽ ꓕꓲꓽ ꓡꓰꓹꓼ ꓐꓰ ꓧꓪꓸ ꓛꓲꓽ ꓢꓲ ꓠꓲꓹ ꓟ ꓡꓱꓻ ꓠꓹ ꓟ ꓥꓪ ꓠꓴꓽ ꓠꓲꓹ ꓫꓵˍ ꓡꓳ꓿
58006012	ꓠꓴ ꓪꓽ ꓠꓬ ꓦ ꓙ ꓖꓴ ꓗꓪ ꓞꓳ ꓐꓴꓻ ꓕꓽ ꓬꓰ꓿ ꓙꓵꓻ ꓠꓲꓹ ꓙꓳ ꓢꓲ ꓠꓲꓹ ꓟ ꓫꓵꓺ ꓢꓴ ꓐꓴ ꓔꓯ ꓔꓯꓺ ꓢꓳ꓿ ꓖꓳ ꓡꓱ ꓠꓬ ꓙ ꓟꓳ ꓔ ꓟ ꓠꓴ ꓪꓽ ꓟꓶˍ ꓥꓳ꓿
58006013	ꓪꓴ-ꓢ ꓡꓰ ꓮ-ꓐ-ꓡ-ꓦ ꓔꓯ ꓙ ꓟꓳ ꓘꓶꓽ ꓖꓶˍ ꓕꓯ꓾ ꓪꓴ-ꓢ ꓠꓬ ꓚꓲ ꓛꓬ ꓕꓯ ꓢꓲ ꓪꓴꓽˍ ꓟ ꓔꓯ ꓖꓴ ꓢꓲ ꓪꓵꓼ ꓙꓱꓽ ꓖꓴ ꓟꓽ ꓙꓳ ꓠꓬꓲ꓾ ꓬꓲ ꓚꓲ ꓛꓬ ꓔꓯ ꓖꓴ ꓢꓲ꓾
58006014	ꓥꓪ ꓠꓬ ꓠꓴ ꓔꓯ ꓶꓼ ꓥꓳ ꓙꓱꓽ ꓖꓶ ꓢꓲ ꓠꓴ ꓞꓲ ꓤ ꓡꓯꓹ ꓤ ꓟꓬꓽ ꓡ ꓝꓲˍ ꓥꓳ꓾ ꓐꓰ ꓪꓵꓼ ꓙꓱˍ ꓡꓳ꓿
58006015	ꓮ-ꓐ-ꓡ-ꓦ ꓠꓬ ꓠꓲꓹ ꓟ ꓫꓵꓺ ꓫꓵˍ ꓡꓰꓽ ꓡꓳꓺ ꓠꓬꓹ ꓗꓷ ꓠꓬꓲ ꓙ ꓟꓳ ꓔ ꓟ ꓬꓲ ꓟꓶꓻ ꓡꓰꓳ꓿
58006016	ꓞꓳ ꓤ ꓠꓽ ꓬꓲ ꓪꓽ ꓕꓯ ꓢꓲ ꓪꓴꓽˍ ꓟ ꓔꓯ ꓖꓴ ꓢꓲ ꓪꓵꓼ ꓙꓱꓽˍ ꓡꓳ꓿ ꓬꓲ ꓪꓽ ꓐꓯ ꓡꓯꓽ ꓘꓳˍ ꓟ ꓮ ꓡꓲ ꓕꓲ ꓫꓵꓽ ꓗꓪˍ ꓟꓲ꓾ ꓪꓵꓼ ꓙꓱꓽ ꓘꓶꓽ ꓗꓪ ꓐꓰ ꓐꓯ ꓞꓷꓹˍ ꓡꓳ꓿
58006017	ꓖꓳ ꓟ ꓡꓰ ꓐꓰ ꓪꓴ-ꓢ ꓠꓬ ꓬꓲ ꓚꓴꓽ ꓬꓲꓹ ꓠꓽ ꓡꓶꓸ ꓟꓽ ꓓ ꓟ ꓥ ꓟ꓾ ꓙ ꓟꓳ ꓘꓶ ꓟꓶ ꓢꓴ ꓔꓯ ꓬꓲ ꓜꓶꓻ ꓢꓷ ꓡꓰ ꓝꓲ ꓠꓲꓹ ꓫꓵˍ ꓠꓬꓲ꓾ ꓬꓲ ꓠꓬ ꓙꓱꓽ ꓘꓶꓽ ꓡꓰ ꓗꓸ ꓚꓵ ꓬꓰˍ ꓡꓳ꓿
58006018	ꓖꓳ ꓡꓱ ꓠꓬꓲ ꓣꓳꓽ ꓟꓲꓽ ꓙꓬ ꓗꓪ ꓓꓹ ꓟ ꓥꓳ ꓡꓳꓸ ꓔ ꓓꓴ ꓔꓯ ꓣꓴ ꓟꓶ ꓠꓹ ꓟ꓾ ꓫ ꓑꓬ ꓖꓴ ꓗꓪ ꓛꓰꓹ ꓑꓬ ꓡ ꓢꓴ ꓣꓳꓽ ꓠꓬ꓾ ꓡꓶꓸ ꓟꓽ ꓓ ꓟ ꓙ ꓟꓳ ꓘꓶꓽ ꓐꓰ ꓪꓵꓼ ꓘꓶꓕꓱ ꓠꓬꓲ ꓫꓵꓽ ꓑꓶꓸ ꓓꓴ ꓠꓲꓹ ꓪꓴꓽ ꓓꓴ ꓓꓽ ꓟ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓟꓽ ꓗꓶꓸ꓿
58006019	ꓣꓳꓽ ꓠꓬ꓾ ꓢꓯꓼ ꓟꓬ ꓡꓲ ꓞꓳꓹ ꓓꓴ ꓬꓰ ꓠꓹ ꓟ꓾ ꓕꓶꓻˍ ꓟ ꓐꓰ ꓤꓰꓻˍ ꓟ ꓥꓳ ꓡꓳꓸ ꓓꓴ ꓙꓳˍ ꓢꓲ꓾
58006020	ꓥꓳ ꓡꓳꓸ ꓓꓴ ꓕꓱ ꓟ ꓠꓬ꓾ ꓕꓲ ꓞꓲꓼ ꓕꓲ ꓑ ꓟꓷ-ꓚꓲ-ꓫꓲ-ꓔꓷ ꓕꓲ ꓫꓵꓽ ꓟ ꓔꓲ ꓒ ꓓꓽ ꓟ ꓒꓬꓱꓼ ꓡ ꓗꓷ ꓢꓴˍ ꓐꓰ꓾ ꓣꓳꓽ ꓐꓱ ꓶ ꓙꓻ ꓪꓴꓸ ꓕꓴꓻ ꓢꓴ ꓬꓰ-ꓢꓴ ꓓꓵꓽ ꓡꓰ ꓗꓷ ꓟ꓾ ꓮꓽ ꓘꓶ ꓢꓲꓽ ꓫꓬ ꓖꓴ ꓗꓪ ꓟ ꓗꓳꓹ ꓛ ꓔꓯ ꓙꓻ ꓙꓰˍ ꓟ ꓥꓳ ꓡꓳꓸ ꓓꓴ ꓥ ꓡꓳ꓿
58007001	ꓟꓷ-ꓚꓲ-ꓫꓲ-ꓔꓷ ꓠꓬ ꓢ-ꓡꓱ ꓪ ꓔꓲ ꓥ ꓢꓲ꓾ ꓟꓴ ꓡꓳꓹ ꓬꓰ ꓟ ꓪꓴ-ꓢ ꓬꓲ ꓔꓲ ꓒꓽˍ ꓟꓲ ꓥꓳ꓿ ꓮ-ꓐ-ꓡ-ꓦ ꓠꓬ ꓪ ꓔꓲ ꓐꓴ ꓔꓯ ꓢꓰꓼ ꓧꓪꓸ ꓡꓰ ꓢꓲ ꓬꓲꓼ ꓡ ꓕꓯ꓾ ꓟꓷ-ꓚꓲ-ꓫꓲ-ꓔꓷ ꓠꓬ ꓮ-ꓐ-ꓡ-ꓦ ꓔꓯ ꓔꓳꓹ ꓜꓳꓽ ꓢꓲ꓾ ꓬꓲ ꓡꓰ ꓮ-ꓐ-ꓡ-ꓦ ꓔꓯ ꓶꓼ ꓥꓳꓽ ꓙꓱ ꓖꓶˍ ꓡꓳ꓿
58007002	ꓮ-ꓐ-ꓡ-ꓦ ꓡꓰ ꓡꓳꓽ ꓔꓯꓹ ꓡ ꓟ ꓮꓽ ꓙꓵ ꓟ ꓗꓪ ꓐꓰ ꓬꓲ ꓔꓯ ꓞꓲꓺ ꓐꓱ ꓕꓲ ꓐꓱ ꓖꓶˍ ꓡꓳ꓿ ꓟꓷ-ꓚꓲ-ꓫꓲ-ꓔꓷ ꓬꓲ ꓟꓬꓱ ꓡꓶꓸ ꓓꓳ ꓡ ꓠꓬ꓾ ꓬꓲ ꓪꓴꓸ ꓠꓬ꓾ ꓔꓱꓹ ꓜꓳꓽˍ ꓟ ꓪ ꓔꓲ꓾ ꓝꓮꓲ ꓠꓬ ꓢ-ꓡꓱ ꓪ ꓔꓲ꓾ ꓥ ꓠꓬ꓾ ꓢꓲ ꓡꓲ ꓟ ꓪ ꓔꓲ꓾ ꓐꓯˍ ꓟ ꓥ ꓡꓳ꓿
58007003	ꓬꓲ ꓠꓬ ꓐꓹ ꓐ ꓟꓽ ꓙꓳ꓿ ꓟꓹ ꓟˍ ꓟꓲ ꓟꓽ ꓙꓳ꓿ ꓫꓵꓽ ꓚ ꓕꓳ ꓶ ꓗꓪ ꓬꓲ ꓦꓵ ꓦꓬꓼ ꓠꓬꓲˍ ꓐꓰ ꓫꓵꓻ ꓦꓬꓼ ꓠꓬꓲˍ ꓟꓲ ꓟꓽ ꓐꓳ ꓔ꓿ ꓬꓲ ꓠꓽ ꓪꓴ-ꓢ ꓬꓲ ꓤꓽˍ ꓡꓰ ꓐꓰ ꓥ ꓢꓲ꓾ ꓕꓲ ꓞꓲꓼ ꓕꓲ ꓑ ꓔꓲ ꓒ ꓣꓱꓽˍ ꓡꓳ꓿
58007004	ꓒꓵꓽ ꓒ ꓮ-ꓐ-ꓡ-ꓦ ꓡꓰ ꓦꓴꓺ ꓟꓶˍ ꓟ ꓖꓴꓽ ꓙꓴꓽ ꓗꓪ ꓐꓰ꓾ ꓮꓸ ꓓꓲꓽ ꓙꓲˍ ꓟ ꓞꓲ ꓐꓱ ꓕꓲ ꓐꓱ ꓖꓶꓽ ꓗꓷ ꓢꓴ ꓕꓱ ꓕꓲ ꓣꓳ ꓠꓬ꓾ ꓮ ꓘꓶꓻ ꓛꓲ ꓒꓵꓽ ꓢꓴ ꓥ ꓟ ꓠꓴ ꓪꓽ ꓓꓵꓽ ꓙ ꓠꓬꓲ꓿
58007005	ꓔꓲ ꓒ ꓟꓬꓱꓽ ꓐꓬꓱꓼ ꓘꓶꓽ ꓟꓶ ꓢꓴ ꓡꓱ-ꓬꓲ ꓞꓲ ꓤ ꓡꓯꓹ ꓤ ꓠꓽ꓾ ꓑ ꓫꓬꓼ ꓐꓴ ꓗꓪ ꓐꓰ ꓞꓲ ꓐꓱ ꓕꓲ ꓐꓱ ꓣꓴ ꓠꓹ ꓟ ꓙꓵꓽ ꓗ ꓗꓪ ꓕꓵꓼ ꓪꓽ ꓙꓳˍ ꓡꓳ꓿ ꓑ ꓫꓬꓼ ꓐꓴˍ ꓐꓰ ꓡꓱ-ꓬꓲ ꓞꓲꓼ ꓤ ꓡꓯꓹ ꓤ ꓐꓴ ꓠꓽ꓾ ꓮ-ꓐ-ꓡ-ꓦ ꓞꓲꓼ ꓤ ꓡꓯꓹ ꓤ ꓥ ꓢꓲ ꓬꓲꓼ ꓤ ꓠꓬꓲ ꓤ ꓬꓯꓼˍ ꓟꓲ꓾ ꓬꓲ ꓪꓽ ꓗꓪ ꓐꓰ ꓞꓲ ꓐꓱ ꓕꓲ ꓐꓱ ꓣꓴˍ ꓡꓳ꓿
58007006	ꓖꓳ ꓡꓱ ꓥ ꓟꓲ ꓡꓱ-ꓬꓲ ꓡꓽ ꓞꓳ ꓫꓵꓽ ꓚ ꓗꓪˍ ꓟꓲ ꓟꓽ ꓝꓸ ꓞꓹ ꓢꓴ ꓟꓷ-ꓚꓲ-ꓫꓲ-ꓔꓷ ꓠꓽ꓾ ꓪꓴ-ꓢ ꓙ ꓟꓳ ꓘꓶ ꓟꓶ ꓢꓴ ꓮ-ꓐ-ꓡ-ꓦ ꓗꓪ ꓐꓰ ꓞꓲ ꓐꓱ ꓕꓲ ꓐꓱ ꓣꓴ ꓢꓲ꓾ ꓬꓲ ꓔꓯ ꓶꓼ ꓥꓳ ꓙꓱꓽ ꓖꓶ ꓗꓷꓳ꓿
58007007	ꓪꓴꓽ ꓢꓴ ꓡꓰ ꓣꓳꓺ ꓢꓴ ꓔꓯ ꓶꓼ ꓥꓳ ꓙꓱꓽ ꓖꓶ ꓠꓹ ꓟ ꓬꓲ ꓡꓲꓽ ꓙꓳˍ ꓡꓳ꓿
58007008	ꓕꓲ ꓒꓳꓹ ꓗꓪ ꓠꓬ ꓫꓵꓻ ꓗꓴˍ ꓟ ꓔꓲ ꓒ ꓐꓴ ꓡꓰ ꓞꓲ ꓐꓱ ꓕꓲ ꓐꓱ ꓫ ꓟꓶˍ ꓡꓳ꓿ ꓟꓷ-ꓚꓲ-ꓫꓲ-ꓔꓷ ꓔꓯ ꓐꓯˍ ꓠꓬ ꓬꓲ ꓠ ꓟꓽ ꓫꓵꓻ ꓫꓵ ꓢꓯꓸ ꓔꓬ ꓡꓳ꓾ ꓐꓰ ꓢꓷꓸ ꓙ ꓟꓳ ꓙˍ ꓟ ꓟꓶ ꓢꓲ ꓞꓲ ꓐꓱ ꓕꓲ ꓐꓱ ꓫ ꓟꓶˍ ꓡꓳ꓿
58007009	-
58007010	ꓟꓷ-ꓚꓲ-ꓫꓲ-ꓔꓷꓼˍ ꓐꓰ ꓮ-ꓐ-ꓡ-ꓦ ꓜꓲꓻ ꓡꓯꓽ ꓘꓳˍ ꓕꓯ꓾ ꓡꓱ-ꓬꓲ ꓠꓬ ꓬꓲ ꓒꓵ ꓒ ꓖꓳ ꓓꓱ ꓗꓪ ꓓꓯꓹ ꓢꓰ ꓠꓬꓲ꓾ ꓞꓲ ꓐꓱ ꓕꓲ ꓐꓱ ꓟꓶ ꓢꓴ ꓡꓱ-ꓬꓲˍ ꓟꓲ ꓮ-ꓐ-ꓡ-ꓦ ꓗꓪ ꓐꓰ ꓬꓲ ꓖꓳ ꓡꓱ ꓞꓲ ꓐꓱ ꓕꓲ ꓐꓱ ꓖꓶ ꓗꓷꓳ꓾ ꓐꓰ ꓐꓯˍ ꓟꓲ꓾ ꓐꓯ ꓓꓻˍ ꓡꓳ꓿
58007011	ꓑ ꓫꓬꓼ ꓐꓴ ꓠꓬ ꓡꓱ-ꓬꓲ ꓕꓲ ꓫꓵꓽ ꓟ ꓔꓲ ꓒ ꓟꓬꓱꓽ ꓐꓬꓱꓼ ꓘꓶꓽ ꓗꓪ ꓙꓵꓽ ꓗ ꓟꓶˍ ꓟ ꓥ ꓡꓳ꓿ ꓖꓳ ꓡꓱ ꓢꓲ ꓡꓱ-ꓬꓲ ꓕꓲ ꓫꓵꓽ ꓟ ꓔꓲ ꓒ ꓟꓬꓱꓽ ꓐꓬꓱꓼ ꓘꓶꓽ ꓗꓪ ꓐꓰ ꓜꓳꓽ ꓓꓰ ꓡꓰ ꓓˍ ꓠꓬ꓾ ꓮ ꓡꓲ ꓗꓹ ꓠꓬꓲ ꓯ-ꓣꓷ ꓕꓲ ꓫꓵꓽ ꓟ ꓟꓽ ꓥ ꓥ꓾ ꓟꓷ-ꓚꓲ-ꓫꓲ-ꓔꓷ ꓕꓲ ꓫꓵꓽ ꓟ ꓔꓲ ꓒ ꓬꓲ ꓔꓱꓹ ꓬꓲ ꓕꓲ ꓣꓳ ꓓꓳ ꓡ ꓠꓯꓹ ꓢꓰꓽ ꓡ?
58007012	ꓮ ꓡꓲꓳ ꓐꓯ ꓠꓬ ꓔꓲ ꓒ ꓟꓬꓱꓽ ꓐꓬꓱ ꓘꓶꓽ ꓡꓶꓸˍ ꓕꓯ ꓠꓽ꓾ ꓙꓵꓽ ꓗ ꓟꓲ ꓡꓶꓸ ꓗꓷ ꓠ ꓗꓹ ꓟ ꓥ ꓡꓳ꓿
58007013	ꓐꓯ ꓘꓶ ꓕꓱ ꓟꓬ ꓡꓰ ꓖꓴꓺ ꓔ ꓟ ꓖꓳ ꓕꓲ ꓣꓳ ꓠꓬ꓾ ꓬꓲ ꓔꓱꓹ ꓬꓲ ꓕꓲ ꓪꓳꓼ ꓥ ꓢꓲ꓾ ꓖꓳ ꓕꓲ ꓪꓳꓼ ꓗꓪ ꓐꓰ ꓮꓽ ꓟˍ ꓟꓲ ꓔꓲ ꓖꓴ ꓗꓪ ꓟꓽ ꓣꓱꓽ ꓙ ꓠꓬꓲ꓿
58007014	ꓮ ꓡꓲꓳ ꓐꓯ ꓠꓬ ꓣꓳꓽ ꓢꓲ ꓒ ꓠꓽ ꓬꓴ-ꓔ ꓕꓲ ꓪꓳꓼ ꓗꓪ ꓐꓰ ꓓꓳ ꓡ ꓟ ꓥꓳ꓾ ꓐꓰ ꓮꓽ ꓟˍ ꓟꓲ ꓢꓷꓸˍ ꓡꓳ꓿ ꓖꓳ ꓕꓲ ꓪꓳꓼ ꓔꓲ ꓒ ꓣꓱꓽˍ ꓟ ꓔꓯꓸ ꓟꓳ ꓠꓬ ꓟꓳ-ꓫꓲ ꓡꓰ ꓮꓸ ꓫꓵˍ ꓟꓲ ꓟꓽ ꓐꓯ ꓔ꓿
58007015	-
58007016	ꓖꓳ ꓡꓱ ꓠꓬ ꓧꓪꓽ ꓖꓳ ꓓꓱ ꓗꓪ ꓟ ꓒꓵꓽ ꓒˍ ꓐꓰ ꓙꓵꓽ ꓗ ꓬꓲ ꓡꓲꓽ ꓬꓲ ꓒꓰꓼ ꓔꓯ ꓛꓳˍ ꓟ ꓟꓽ ꓥ ꓥ꓾ ꓐꓬ ꓡꓰ ꓟꓽ ꓓ ꓟ ꓢꓯꓼ ꓟꓬ ꓬꓲ ꓪꓽ ꓠꓬꓲˍ ꓟ ꓔꓯ ꓛꓳ ꓢꓲ꓾ ꓟꓷ-ꓚꓲ-ꓫꓲ-ꓔꓷˍ ꓡꓰ ꓐꓰ ꓗꓹ ꓟ ꓔꓲ ꓒ ꓬꓲ ꓔꓱꓹ ꓬꓲ ꓕꓲ ꓣꓳ ꓓꓳ ꓡ ꓕꓯ ꓠꓽ꓾ ꓮꓽ ꓢꓳ ꓐꓯ ꓗꓷ ꓟ ꓠꓬ ꓟꓬꓽ ꓠꓬꓲ ꓔꓲ ꓢꓲꓽ ꓡ ꓡꓳ꓿
58007017	ꓮ ꓡꓲꓳ ꓐꓯ ꓠꓬ ꓬꓲ ꓔꓯ ꓖꓴ ꓢꓲ꓾ ꓠꓴ ꓠꓬ ꓟꓷ-ꓚꓲ-ꓫꓲ-ꓔꓷ ꓕꓲ ꓫꓵꓽ ꓗꓪ ꓟ ꓕꓲ ꓞꓲꓼ ꓕꓲ ꓑ ꓟ ꓔꓲ ꓒ ꓥ ꓡꓳ꓾ ꓐꓰ ꓢꓷꓸ ꓙ ꓟꓳ ꓙ ꓗꓷꓳ꓿
58007018	ꓧꓶ ꓕꓯꓽ ꓟ ꓕꓵꓼ ꓪꓽ ꓠꓬ ꓢꓯꓼ ꓐꓽˍ ꓟ ꓐꓰ ꓣꓱꓽ ꓟꓽ ꓬꓯꓼ ꓟ ꓪꓴꓸ ꓠꓬꓲ ꓣꓴ ꓩꓴ ꓗꓷꓳ꓿
58007019	ꓙꓵꓽ ꓗ ꓠꓽ ꓮꓸ ꓫꓵ ꓔꓯˍ ꓟꓲ ꓜꓳꓽ ꓓꓰ ꓡꓰ ꓝꓲ ꓟꓽ ꓐ ꓡ ꓠꓬꓲ꓾ ꓮ ꓟꓶ ꓠꓬ ꓣꓳꓽ ꓔꓯ ꓖꓶ ꓡ ꓟ ꓟꓬꓽ ꓠꓬꓲ ꓙꓲˍ ꓟ ꓥꓳ ꓡꓳꓸ ꓓꓴ ꓕꓱ ꓟ ꓗꓪ ꓐꓰ ꓣꓳꓽ ꓠꓬ ꓪꓴ-ꓢ ꓔꓯ ꓠꓶꓽ ꓡꓰ ꓓꓻˍ ꓡꓳ꓿
58007020	ꓝꓮꓲ ꓔꓲ ꓒ ꓬꓰˍ ꓟ ꓠꓬ꓾ ꓪꓵꓼ ꓙꓱꓽ ꓘꓶ ꓗꓪ ꓐꓰ ꓬꓰˍ ꓟ ꓥ ꓡꓳ꓿
58007021	ꓡꓱ-ꓬꓲ ꓡꓽ ꓞꓳ ꓠꓽ ꓪꓵꓼ ꓙꓱꓽ ꓘꓶ ꓟꓽ ꓙꓳ ꓙꓳ ꓔꓲ ꓒ ꓟꓬꓱꓽ ꓐꓬꓱꓼ ꓘꓶꓽ ꓟꓶˍ ꓡꓳ꓿ ꓬꓰ-ꓢꓴ ꓔꓯ ꓟꓳꓸ ꓠꓽ ꓪꓴ-ꓢ ꓡꓰ ꓪꓵꓼ ꓙꓱ ꓗꓷ ꓢꓲ꓾ ꓠꓴ ꓠꓬ ꓕꓲ ꓞꓲꓼ ꓕꓲ ꓑ ꓔꓲ ꓒ ꓥ ꓡꓳ꓾ ꓐꓰ ꓢꓲ ꓒ ꓡꓰ ꓪꓵꓼ ꓙꓱꓽ ꓗꓷꓳ꓿ ꓬꓲ ꓪꓵꓼ ꓘꓶꓽ ꓔꓯ ꓬꓲ ꓟꓽ ꓒꓳꓹ꓾ ꓐꓰ ꓐꓯ ꓖꓶˍ ꓡꓳ꓿
58007022	ꓕꓱ ꓟ ꓗꓪ ꓐꓰˍ ꓟꓲ ꓬꓰ-ꓢꓴ ꓠꓬ ꓟꓬꓽ ꓠꓬꓲ ꓙꓲˍ ꓟ ꓘꓶꓽ ꓫꓵꓽ ꓔꓯ ꓑꓮꓳꓽ ꓙ ꓢꓴ ꓒꓬꓱꓼ ꓡ ꓡꓳ꓿
58007023	ꓔꓲ ꓒ ꓐꓴ ꓖꓳ ꓕꓲ ꓧꓳꓽ ꓠꓬ ꓮꓽ ꓘꓶꓸ ꓟꓬꓽ ꓢꓲ꓾ ꓫꓵꓻ ꓕꓯ ꓠꓱꓸ ꓐꓯꓼ ꓕꓲ ꓣꓳ ꓡꓰ ꓔꓲ ꓒ ꓟꓬꓱꓽ ꓐꓬꓱꓼ ꓘꓶ ꓑ ꓣꓱꓽ ꓠ ꓗꓹ ꓥ ꓟꓲ꓾
58007024	ꓬꓰ-ꓢꓴ ꓠꓽ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓠꓬꓲ ꓑ ꓡꓶꓸ ꓟꓽ ꓛꓵ ꓟ ꓔꓲ ꓒ ꓟꓬꓱꓽ ꓐꓬꓱꓼ ꓘꓶ ꓟꓶ ꓡꓰꓳ꓿
58007025	ꓬꓲ ꓠꓬ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓢꓴ ꓥ ꓠꓬꓲ꓾ ꓬꓲ ꓪꓽ ꓐꓱ ꓶ ꓪꓴ-ꓢ ꓟꓲꓽ ꓙꓬ ꓗꓪ ꓶꓼ ꓓꓰꓽ ꓙ ꓢꓲ꓾ ꓬꓲ ꓗꓪ ꓐꓰ ꓪꓴ-ꓢ ꓔꓯ ꓠꓶꓽ ꓙꓰ ꓢꓴ ꓔꓯ ꓬꓲ ꓚꓬꓴ ꓡꓳꓹ ꓬꓰ ꓘꓴꓻˍ ꓡꓳ꓿
58007026	ꓖꓳ ꓡꓱ ꓠꓬꓲ ꓢꓲꓽ ꓫꓬ ꓟ꓾ ꓓꓰ ꓖꓴ ꓟꓽ ꓙꓳ ꓟ꓾ ꓟꓽ ꓫꓬꓻ ꓟ ꓟꓽ ꓠꓷꓼ ꓡꓰ ꓟ꓾ ꓝꓴꓲ ꓙꓳ ꓢꓴˍ ꓐꓰ ꓗꓳꓹ ꓞ ꓟ ꓐꓰ꓾ ꓟꓴꓽ ꓗꓪ ꓟꓴꓺ ꓟꓽ ꓞꓲ ꓓꓳꓹ ꓟꓴ ꓟꓶ ꓡꓰ ꓟ꓾ ꓕꓱ ꓡꓱ ꓫꓵꓽ ꓔꓲ ꓒ ꓓꓽ ꓟ ꓔꓯ ꓠꓬ ꓣꓳꓽ ꓚꓵ ꓚꓵ ꓣꓱꓽ ꓬꓯꓼˍ ꓟ ꓥ ꓡꓳ꓿
58007027	ꓬꓲ ꓠꓬ ꓔꓲ ꓒ ꓓꓽ ꓟ ꓐꓴ ꓖꓳ ꓕꓷˍ ꓡꓰ ꓐꓰ ꓕꓲ ꓠꓬꓲ ꓡꓰ ꓕꓲ ꓠꓬꓲ꓾ ꓬꓲ ꓪꓴꓸ ꓠꓬ ꓚꓲ ꓛꓬ ꓝꓴꓲ ꓑꓶꓸ ꓓꓴ꓾ ꓗꓸ ꓠꓯ ꓠꓬ ꓑ ꓫꓬꓼ ꓐꓴ ꓝꓴꓲ ꓑꓶꓸ ꓓꓴ ꓢꓰꓼ ꓔꓲ ꓓꓴ ꓔꓲ ꓖꓶ ꓟꓽ ꓛꓵ꓿ ꓮ ꓡꓲꓳ ꓐꓯ ꓠꓬ ꓬꓲ ꓚꓲ ꓛꓬ ꓖꓳ ꓓꓱꓽ ꓔꓲ ꓖꓶˍ ꓕꓯ꓾ ꓬꓲ ꓪꓽ ꓝꓴꓲ ꓐꓱ ꓶ ꓕꓲ ꓧꓪꓹꓼ ꓐꓰ ꓕꓱ ꓡꓱ ꓬꓰ ꓗꓷꓳ꓿
58007028	ꓙꓵꓽ ꓗ ꓠꓬ ꓢꓯꓼ ꓐꓽˍ ꓟ ꓞꓳ ꓤ ꓔꓯ ꓔꓲ ꓒ ꓓꓽ ꓟ ꓣꓱꓽ ꓝꓲˍ ꓡꓳ꓿ ꓖꓳ ꓡꓱ ꓥ ꓟꓲ ꓙꓵꓽ ꓗ ꓟꓶ ꓗꓷ ꓗꓸ ꓠꓯꓸ ꓡꓻˍ ꓟ ꓪꓵꓼ ꓙꓱꓽ ꓘꓶ ꓠ꓾ ꓕꓲ ꓞꓲꓼ ꓕꓲ ꓑ ꓜꓳꓽ ꓓꓰˍ ꓟ ꓮ ꓐꓲ ꓔꓯ ꓔꓲ ꓒ ꓣꓱꓽ ꓝꓲˍ ꓡꓳ꓿
58008001	ꓐꓯ ꓗꓷ ꓟ ꓗꓪ ꓬꓳꓹ ꓚꓲꓽˍ ꓟ ꓕꓲ ꓘꓶ ꓠꓬ ꓕꓱ ꓡꓱ ꓥ ꓡꓳ꓿ ꓟꓴꓽ ꓗꓪ ꓕꓯ ꓢꓲ ꓗꓴꓺ ꓙꓳ ꓢꓴ꓾ ꓪ ꓔꓲ ꓙꓵꓽ ꓠꓬꓲꓸ ꓕꓲ ꓡꓯꓼ ꓙꓺ ꓗꓪ ꓠꓬꓲꓸ ꓠꓸ ꓡꓰˍ ꓟ ꓔꓲ ꓒ ꓓꓽ ꓟ ꓕꓲ ꓣꓳ ꓣꓳꓽ ꓙꓳˍ ꓡꓳ꓿
58008002	ꓬꓲ ꓠꓬ ꓢꓲꓽ ꓫꓬ ꓖꓴ꓾ ꓦꓲ ꓐꓱ ꓚꓵꓺ ꓗꓪ ꓣꓱꓽ ꓙ ꓢꓴ ꓕꓲ ꓣꓳ ꓥ ꓡꓳ꓿ ꓦꓲ ꓐꓱ ꓕꓱ ꓟ ꓠꓬ ꓞꓳ ꓤ ꓡꓰ ꓔꓶꓺ ꓔ ꓟ ꓟꓽ ꓥ꓾ ꓢꓲ ꓒ ꓡꓰ ꓔꓶꓺ ꓔ ꓟ ꓥ ꓡꓳ꓿
58008003	ꓮ ꓡꓲꓳ ꓐꓯ ꓠꓬ ꓔꓲ ꓒ ꓓꓽ ꓟ ꓮ ꓡꓲ ꓕꓲ ꓣꓳˍ ꓟꓲ꓾ ꓡꓯꓼ ꓫꓴˍ ꓐꓰ ꓢꓰꓼ ꓔꓲ ꓓꓴ ꓔꓲ ꓖꓶ ꓠ ꓟ ꓢꓲ ꓚꓰꓸ ꓔ ꓟ ꓥ ꓡꓳ꓿ ꓖꓳ ꓡꓱ ꓠꓬꓲ ꓣꓳꓽ ꓔꓲ ꓒ ꓓꓽ ꓟ ꓕꓱ ꓕꓲ ꓣꓳˍ ꓟꓲ ꓔꓲ ꓓꓴ ꓕꓲ ꓫꓵꓽ ꓙꓳ ꓠ ꓗꓹ ꓡꓳ꓿
58008004	ꓟꓲ ꓠꓯ ꓗꓪ ꓠꓬ ꓙꓵꓽ ꓗ ꓔꓯ ꓛꓳ ꓢꓲ ꓔꓲ ꓖꓶˍ ꓟ ꓔꓲ ꓒ ꓟꓬꓱꓽ ꓣꓱꓽ ꓢꓴ ꓙꓳˍ ꓠꓬꓲ꓾ ꓬꓲ ꓟꓲ ꓠꓯ ꓗꓪ ꓔꓬ ꓢꓰ ꓐꓷˍ ꓠꓬ ꓔꓲ ꓒ ꓟꓽ ꓬꓰ ꓡꓳ ꓫꓵ ꓥ ꓡꓳ꓿
58008005	ꓟꓲ ꓠꓯ ꓗꓪ ꓟ ꓔꓲ ꓒ ꓐꓴ ꓠꓬ ꓟꓴꓽ ꓗꓪ ꓗꓪ ꓟ ꓦꓲ ꓐꓱ ꓬꓲ ꓐꓬꓱꓽˍ ꓐꓰ ꓬꓲ ꓶꓻ ꓥꓳꓽ ꓗꓪ ꓣꓱꓽ ꓙˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓟꓳ-ꓫꓲ ꓡꓰ ꓦꓲ ꓐꓱ ꓫꓬꓹˍ ꓐꓰ ꓬꓰˍ ꓕꓯ꓾ ꓪꓴ-ꓢ ꓡꓰ ꓬꓲ ꓔꓯ ꓙꓳꓺ ꓗꓽ ꓖꓶ ꓢꓲ꓾ ꓪꓽ ꓚꓲ ꓗꓪ ꓠꓴ ꓔꓯ ꓟꓳꓸ ꓖꓶˍ ꓟ ꓔꓯꓺ ꓐꓬꓱꓽ ꓮꓽ ꓙꓵ ꓔꓯ ꓠꓴ ꓛꓳꓻ ꓢꓲ ꓫꓬꓹ ꓠ ꓟ ꓤꓻ ꓟꓳ꓾ ꓐꓯ ꓖꓶˍ ꓡꓳ꓿
58008006	ꓖꓳ ꓡꓱ ꓥ ꓟꓲ ꓬꓰ-ꓢꓴ ꓠꓽ ꓪꓻ ꓜꓲ ꓙꓲˍ ꓟ ꓘꓶꓽ ꓫꓵꓽ ꓗꓪ ꓟ ꓜꓲꓽ ꓟꓳꓽ ꓥ ꓢꓲ꓾ ꓘꓶꓽ ꓫꓵꓽ ꓕꓱ ꓟ ꓠꓬ ꓪꓻ ꓜꓲ ꓙꓲˍ ꓟ ꓙ ꓟꓳ ꓘꓶ ꓗꓪ ꓐꓰ ꓬꓰ ꓔ ꓠꓬꓲ꓾ ꓬꓲ ꓠꓬ ꓟꓬꓽ ꓠꓬꓲ ꓙꓲˍ ꓟ ꓟꓬꓱꓽ ꓐꓬꓱꓼ ꓘꓶꓽ ꓟꓶ ꓡꓰꓳ꓿
58008007	ꓘꓶꓽ ꓫꓵꓽ ꓬꓲ ꓪꓴꓸ ꓕꓲꓽ ꓟꓻ ꓟ ꓜꓳꓽ ꓓꓰˍ ꓕꓯ ꓠꓽ꓾ ꓗꓸ ꓠꓯꓸ ꓕꓲ ꓟ ꓧꓪ ꓟꓽ ꓛꓵ ꓡꓳ ꓫꓵꓽ ꓥꓳ꓿
58008008	ꓖꓳ ꓡꓱ ꓥ ꓟꓲ ꓢꓲ ꓒꓽ ꓡꓰ ꓑ ꓫꓬꓼ ꓐꓴ ꓛꓬꓻ ꓖꓴ ꓔꓯ ꓖꓴ ꓢꓲ꓾ ꓥꓪ ꓠꓬ ꓬꓲ-ꓢꓷ-ꓡꓰ ꓕꓲ ꓦꓲ ꓢꓴˍ ꓐꓰ꓾ ꓬꓴ-ꓔ ꓕꓲ ꓦꓲ ꓢꓴˍ ꓐꓰ ꓘꓶꓽ ꓫꓵꓽ ꓬꓲ ꓫꓵꓼ ꓬꓰ ꓠꓹ ꓟ ꓦꓬꓼ ꓠꓬꓲ ꓛꓲ ꓡ ꓥꓳ꓿
58008009	ꓘꓶꓽ ꓫꓵꓽ ꓕꓱ ꓟ ꓠꓬ꓾ ꓬꓲ-ꓙꓲ ꓟꓵ ꓗꓪ ꓐꓰ ꓬꓲ ꓪꓽ ꓔꓯ ꓧꓳꓽ ꓓꓳ ꓡ ꓠ ꓟ ꓬꓲ ꓪꓽ ꓡꓯꓼ ꓒꓯꓹ ꓗꓪ ꓖꓳꓻ ꓖꓶˍ ꓟ ꓦꓬꓼ ꓠꓬꓲ ꓗꓪ꓾ ꓥꓪ ꓡꓰ ꓬꓲ ꓪꓽ ꓒꓵꓽ ꓒ ꓐꓴˍ ꓐꓰ ꓬꓰ ꓔ ꓟ ꓘꓶꓽ ꓫꓵꓽˍ ꓡꓰ ꓐꓰ ꓟꓽ ꓗꓹ꓿ ꓮ ꓡꓲꓳ ꓐꓯ ꓠꓬ ꓥꓪ ꓘꓶꓽ ꓫꓵꓽ ꓔꓯ ꓬꓲ ꓪꓽ ꓟꓽ ꓛꓳˍ ꓠꓬꓲ꓾ ꓥꓪˍ ꓟꓲ ꓬꓲ ꓪꓽ ꓔꓯ ꓟꓽ ꓗꓪꓽ ꓫꓵꓽꓳ꓾ ꓐꓯˍ ꓡꓳ꓿
58008010	ꓝꓮꓲ ꓢꓲ ꓒꓽ ꓡꓰ꓾ ꓦꓬꓼ ꓠꓬꓲ ꓖꓳ ꓟ ꓗꓸ ꓠꓯ ꓥꓪ ꓡꓰ ꓬꓲ-ꓢꓷ-ꓡꓰ ꓕꓲ ꓦꓲˍ ꓐꓰ ꓬꓰ ꓠ ꓟ ꓘꓶꓽ ꓫꓵꓽ ꓠꓬ ꓕꓱ ꓡꓱ ꓥꓳ꓿ ꓥꓪ ꓙꓵꓽ ꓗ ꓠꓬ ꓥꓪ ꓡꓰ ꓬꓲ ꓪꓽ ꓙꓽ ꓠꓲꓹ ꓠꓯꓸꓼ ꓗꓪ ꓧꓳꓽ ꓖꓶ ꓢꓲ꓾ ꓬꓲ ꓪꓽ ꓠꓲꓹ ꓟ ꓗꓪ ꓐꓳ ꓔ ꓢꓲ ꓠꓬꓲ꓾ ꓥꓪ ꓠꓬ ꓬꓲ ꓪꓽ ꓪꓴ-ꓢ ꓬꓰˍ ꓥꓳ꓿ ꓬꓲ ꓪˍ ꓟꓲ ꓥꓪ ꓑ ꓫꓬꓼ ꓬꓰˍ ꓥꓳ꓿
58008011	ꓖꓳ ꓡꓱ ꓢꓲ ꓬꓲ ꓪꓽ ꓮ ꓡꓲ ꓕꓲ ꓣꓳˍ ꓟꓲ꓾ ꓠꓶꓽ ꓛꓳ ꓕꓲ ꓛꓳꓺꓼ ꓐꓰ ꓚꓲ ꓛꓬ ꓬꓲꓼ ꓤ ꓠꓬꓲ ꓤ ꓐꓴ ꓔꓯ꓾ ꓢꓲ ꓒꓽ ꓔꓯ ꓢꓷꓸ ꓠꓯꓹ ꓡꓳ꓾ ꓐꓰ ꓐꓯ ꓟꓸ ꓖꓶ ꓟꓽ ꓛꓵꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓪꓴꓽ ꓪꓴ ꓣꓳꓺ ꓣꓳ ꓮꓽ ꓙꓵ ꓥꓪ ꓔꓯ ꓢꓷꓸˍ ꓥꓳ꓿
58008012	ꓝꓮꓲ ꓬꓲ ꓪꓽ ꓟꓽ ꓙꓲ ꓟꓽ ꓜꓳ ꓟ ꓔꓯ ꓥꓪ ꓡꓰ ꓖꓽ ꓖꓶꓽ ꓢꓲ꓾ ꓬꓲ ꓪꓽ ꓝꓴꓲ ꓔꓯ ꓥꓪ ꓟꓽ ꓚꓲꓸ ꓔꓸꓳ꓾ ꓐꓯˍ ꓡꓳ꓿
58008013	ꓬꓲ ꓡꓰ꓾ ꓘꓶꓽ ꓫꓵꓽ ꓫꓵꓼ ꓐꓯˍ ꓟ ꓪꓴ ꓠꓬꓲ꓾ ꓬꓲ ꓪꓴꓸ ꓕꓲ ꓟ ꓟ ꓔꓯ ꓠꓬ ꓬꓲ ꓡꓵꓺ ꓗꓷ ꓡꓰ ꓝꓲꓳ꓿ ꓐꓰꓽ ꓡꓰ ꓡꓵꓺ ꓡꓰ ꓗꓴꓸˍ ꓟ ꓠꓬ ꓟꓬꓼ ꓬꓰ ꓓꓴˍ ꓡꓰꓽ ꓥ ꓡꓳ꓿
58009001	ꓘꓶꓽ ꓫꓵꓽ ꓬꓲ ꓪꓴꓸ ꓕꓲ ꓟ ꓗꓪˍ ꓟꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼˍ ꓟ ꓙꓵꓽ ꓚꓱꓹˍ ꓐꓰ꓾ ꓞꓳ ꓤ ꓡꓰ ꓫꓬꓹ ꓔ ꓟ ꓢꓲꓽ ꓫꓬ ꓦꓲ ꓗꓪ ꓪꓴꓸ ꓓꓵ ꓕꓱꓼ ꓖꓴ ꓙꓳˍ ꓡꓳ꓿
58009002	ꓬꓲ ꓪꓽ ꓠꓬ ꓟꓶ ꓔꓶꓸ ꓦꓲ ꓕꓲ ꓦꓲ ꓙꓽ ꓖꓶ ꓔ ꓢꓲ꓾ ꓬꓲ ꓪꓴꓸ ꓕꓲ ꓗꓳꓹ ꓔꓯ ꓠꓬ ꓢꓲꓽ ꓫꓬ ꓖꓴ꓾ ꓐꓯˍ ꓡꓳ꓿ ꓖꓳ ꓕꓲ ꓗꓳꓹ ꓗꓪ ꓠꓬ ꓟꓬ ꓡꓴ ꓕꓲˍ ꓐꓰ ꓢꓽ ꓡ ꓐꓰ꓾ ꓲ'ꓺ ꓗꓶ ꓔꓸ ꓟ ꓑ ꓑ ꓙꓳˍ ꓡꓳ꓿
58009003	ꓝꓮꓲ ꓗꓳꓹ ꓛ ꓠꓬꓲꓽ ꓟ ꓕꓲꓽ ꓟꓻ ꓟ ꓗꓸ ꓠꓯ ꓢꓲ ꓗꓪ ꓠꓬ꓾ ꓮꓽ ꓘꓶꓸ ꓢꓲꓽ ꓫꓬ ꓖꓴ꓾ ꓐꓯˍ ꓟ ꓟꓶ ꓔꓶꓸ ꓦꓲ ꓕꓲ ꓗꓳꓹ ꓙꓳˍ ꓡꓳ꓿
58009004	ꓖꓳ ꓟ ꓠꓯꓸꓼ ꓗꓪ ꓠꓬ ꓫꓵꓺ ꓡꓰ ꓫꓬꓹ ꓔ ꓟ ꓫꓳꓸ ꓛꓴꓻ ꓖꓴˍ ꓐꓰ꓾ ꓫꓵꓺ ꓡꓰ ꓔꓱꓹ ꓠꓷꓼ ꓔ ꓟ ꓘꓶꓽ ꓫꓵꓽ ꓝꓲꓸ ꓖꓶꓽ ꓙꓳˍ ꓡꓳ꓿ ꓝꓲꓸ ꓖꓶꓽ ꓖꓳ ꓟ ꓗꓪ ꓠꓬ ꓟ-ꓠ ꓗꓶ ꓔ ꓟ ꓫꓵꓺ ꓬꓲꓻ ꓪꓴ ꓤˍ ꓐꓰ꓾ ꓬꓲꓸ ꓡꓯꓼ ꓐꓵ ꓠꓱꓽ ꓡ ꓗꓷ ꓟ ꓯ-ꓣꓷ ꓙꓽ ꓥꓳꓽˍ ꓐꓰ ꓘꓶꓽ ꓫꓵꓽ B ꓒꓬꓸ ꓠꓬꓲꓽ ꓒꓬꓸ ꓙꓳˍ ꓡꓳ꓿
58009005	ꓝꓲꓸ ꓖꓶꓽ ꓖꓳ ꓟ ꓕꓯꓽ ꓢꓲ ꓗꓪ ꓠꓬ꓾ ꓐꓬꓱꓼ ꓡꓱꓼ ꓡꓱꓼ ꓟ ꓚꓲ-ꓡꓴ-ꓑꓷ ꓡꓰ ꓣꓱꓽ ꓛꓰ ꓟꓶ ꓕꓲ ꓔꓯ ꓛꓸ ꓔ ꓡꓳ꓿ ꓕꓱ ꓟꓬ ꓫꓵꓽ ꓔꓯ ꓠꓬ ꓮ ꓟꓶ ꓜꓲ ꓜꓲ ꓟꓵ ꓟꓵ ꓐꓯ ꓖꓴ ꓟꓽ ꓓ꓿
58009006	ꓕꓱ ꓟꓬ ꓫꓵꓽ ꓙꓽ ꓖꓶ ꓗꓷ ꓠꓬ꓾ ꓔꓲ ꓒ ꓐꓴ ꓠꓽ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓟꓶ ꓔꓶꓸ ꓦꓲ ꓬꓲ ꓪꓴꓸ ꓕꓲ ꓗꓳꓹ ꓗꓪ ꓓꓵꓽ ꓙꓰ ꓢꓲ꓾ ꓪꓴ-ꓢ ꓔꓯ ꓣꓱꓽ ꓙˍ ꓟ ꓟꓬꓱꓽ ꓬꓰˍ ꓡꓳ꓿
58009007	ꓗꓸ ꓠꓯ ꓕꓲ ꓗꓳꓹ ꓗꓪ ꓠꓽ꓾ ꓔꓲ ꓒ ꓓꓽ ꓟ ꓬꓲ ꓕꓲ ꓣꓳˍ ꓡꓰꓽ ꓕꓲ ꓘꓳꓼ ꓕꓲ ꓧꓪꓹ꓾ ꓬꓲ ꓚꓲ ꓛꓬ ꓐꓱ ꓶˍ ꓐꓰ ꓑ ꓫꓬꓼ ꓐꓴ ꓟꓽ ꓢꓷꓸ ꓟ ꓗꓪ ꓐꓰ ꓛꓬ ꓗꓷˍ ꓟ ꓛꓬꓻ ꓖꓴ ꓥꓳꓽ ꓖꓴ ꓐꓱ ꓶ ꓔꓲ ꓖꓶ ꓠꓹ ꓟ ꓫꓵꓽ ꓔꓯꓹ ꓔ ꓢꓲ ꓓꓵꓽ ꓙꓰˍ ꓡꓳ꓿
58009008	ꓕꓱ ꓟꓬ ꓫꓵꓽ ꓗꓪ ꓐꓰ꓾ ꓟꓶ ꓔꓶꓸ ꓦꓲ ꓬꓲ ꓪꓴꓸ ꓕꓲ ꓦꓲ ꓟ ꓓꓹ ꓢꓰꓽ ꓕꓯ ꓠꓬ꓾ ꓢꓲꓽ ꓫꓬ ꓖꓴ ꓗꓪ ꓓꓵꓽ ꓙꓰˍ ꓟ ꓙ ꓖꓴ ꓟꓽ ꓒꓴ ꓔ ꓢꓰꓽ꓾ ꓐꓰ ꓢꓲ-ꓫꓬ-ꓟ-ꓦ ꓡꓰ ꓟꓳꓸ ꓖꓶˍ ꓡꓳ꓿
58009009	ꓕꓱ ꓟ ꓠꓬ ꓮ ꓟꓶ ꓟ ꓦꓬꓼ ꓠꓬꓲ ꓐꓱ ꓶ ꓔꓯ ꓐꓬꓱꓽ ꓥ ꓡꓳ꓿ ꓖꓳ ꓗꓪ ꓔꓲ ꓖꓶˍ ꓟ ꓡꓯꓼ ꓫꓴˍ ꓐꓰ ꓔꓲ ꓓꓴ ꓡꓰ꓾ ꓪꓴꓸ ꓓꓵ ꓕꓱꓼ ꓢꓴ ꓦꓰꓽ ꓠꓲꓹ ꓔꓯ ꓜꓳꓽ ꓓꓰ ꓡꓰ ꓝꓲ ꓟꓽ ꓐ ꓡ꓿
58009010	ꓖꓳ ꓟꓬ ꓫꓵꓽ ꓠꓬ ꓜꓽ ꓓꓴ ꓓꓳꓻ ꓓꓴˍ ꓐꓰ ꓞꓲꓽˍ ꓟ ꓡꓯꓹˍ ꓟ ꓐꓰ꓾ ꓧꓪꓽ ꓖꓳ ꓓꓱ ꓗꓪ ꓟ ꓙꓵꓽ ꓚꓱꓹ ꓬꓲ ꓫꓵꓽ ꓬꓲ ꓙꓰꓽˍ ꓡꓰꓽ ꓥ ꓢꓲ꓾ ꓪꓴ-ꓢ ꓡꓰ ꓚꓱꓹ ꓬꓲ ꓫꓵꓼ ꓔꓶ ꓡ ꓟ ꓦꓬꓼ ꓠꓬꓲ ꓗꓪ ꓛꓲˍ ꓡꓰꓽ ꓗꓪꓽ ꓫꓵꓽˍ ꓟ ꓥ ꓡꓳ꓿
58009011	ꓖꓳ ꓡꓱ ꓥ ꓟꓲ ꓙꓲˍ ꓟ ꓖꓶ ꓢꓴ ꓔꓲ ꓒ ꓓꓽ ꓟ ꓙꓲ-ꓢꓴ ꓛꓲ ꓡ ꓕꓯ꓾ ꓬꓲ ꓠꓬ ꓪ ꓜꓲꓻ ꓪꓴꓽˍ ꓟ ꓐꓰ ꓪ ꓜꓲ ꓜꓳꓽ ꓓꓰˍ ꓟ ꓟꓶ ꓔꓶꓸ ꓦꓲ ꓗꓪ ꓐꓰ ꓗꓳꓸ ꓙꓰꓳ꓿ ꓟꓶ ꓔꓶꓸ ꓦꓲ ꓕꓱ ꓟ ꓠꓬ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓟꓽ ꓥ꓿ ꓚꓰꓼ ꓔ ꓡꓳ ꓫꓵꓽ ꓗꓪ ꓟˍ ꓟꓲ ꓟꓽ ꓥ꓿
58009012	ꓬꓲ ꓠꓬ ꓮꓸ ꓛꓵꓼ ꓫꓵꓽˍ ꓐꓰ ꓮꓸ ꓠꓬꓲꓽ ꓤ ꓫꓵꓽ ꓗꓪ ꓐꓰ ꓟꓽ ꓥ ꓥ꓾ ꓬꓲ ꓚꓲ ꓛꓬ ꓫꓵꓽ ꓗꓪ ꓐꓰ ꓢꓲꓽ ꓫꓬ ꓖꓴ ꓗꓪ ꓬꓲ ꓕꓲ ꓧꓪꓹˍ ꓡꓰꓽ ꓓꓵꓽ ꓙꓰ ꓢꓲ꓾ ꓣꓳꓽ ꓐꓱ ꓶ ꓕꓲ ꓞꓲꓼ ꓕꓲ ꓑ ꓫꓴꓹ ꓣꓴˍ ꓟ ꓟꓬꓱꓽ ꓬꓰ ꓓꓳ ꓡꓰꓳ꓿
58009013	ꓮ ꓡꓲꓳ ꓐꓯ ꓠꓬ ꓮꓸ ꓛꓵꓼˍ ꓐꓰ ꓮꓸ ꓠꓬꓲꓽ ꓑ ꓫꓵꓽˍ ꓐꓰ ꓮꓸ ꓠꓬꓲꓽ ꓟ ꓡꓯꓸ ꓤ ꓘꓴꓽ ꓦ ꓡꓰ꓾ ꓟꓽ ꓫꓬꓻ ꓟ ꓠꓷꓼ ꓞ ꓢꓴ ꓔꓯ ꓧꓶꓺ ꓗꓷ ꓢꓲ꓾ ꓧꓪꓽ ꓖꓳ ꓓꓱꓽ ꓔꓯ ꓫꓬꓻ ꓡꓰ ꓝꓲ ꓐ ꓡ ꓕꓯ ꓠꓽ꓾
58009014	ꓬꓰ-ꓢꓴ ꓬꓲ ꓫꓵꓽ ꓡꓰ ꓟꓬꓽ ꓠꓬꓲ ꓣꓳꓽ ꓔꓯ ꓞꓲꓽ ꓫꓬꓻ ꓡꓰ ꓝꓲ ꓐ ꓡ ꓥꓳ ꓟꓽ ꓥ ꓡ? ꓬꓲ ꓠꓬ ꓕꓲ-ꓞꓲ-ꓕꓲ-ꓑ-ꓟ-ꓦ ꓗꓪ ꓐꓰ꓾ ꓬꓲ ꓚꓲ ꓛꓬ ꓖꓳ ꓓꓱ ꓠꓬ ꓜꓳꓽ ꓓꓰˍ ꓟ ꓔꓲ ꓓꓴ ꓬꓰ ꓢꓲ ꓪꓴ-ꓢ ꓔꓯ ꓔꓲ ꓖꓶ ꓗꓷꓳ꓿ ꓖꓳ ꓡꓱ ꓠꓬꓲ ꓣꓳꓽ ꓠꓬ ꓢꓯꓸ ꓔꓬ ꓟ ꓪꓴ-ꓢ ꓔꓯ ꓣꓱꓽ ꓙ ꓪ ꓠꓹ ꓟ꓾ ꓙꓲ ꓖꓴ ꓟꓽ ꓙꓳ ꓟ ꓫꓵꓻ ꓟꓬꓱꓽ ꓗꓪ ꓟ ꓣꓳꓽ ꓦꓰꓽ ꓠꓲꓹ ꓔꓯ ꓬꓰ-ꓢꓴ ꓫꓵꓽ ꓡꓰ ꓫꓬꓻ ꓡꓰ ꓝꓲꓳ꓿
58009015	ꓕꓱ ꓟ ꓑꓶꓸ ꓓꓴ ꓬꓲ ꓠꓬ ꓘꓶꓽ ꓫꓵꓽ ꓫꓵꓼ ꓜꓲꓽ ꓟꓳꓽ ꓬꓰˍ ꓡꓳ꓿ ꓕꓱ ꓟ ꓠꓬ ꓬꓲ ꓪꓴꓸ ꓟ ꓘꓶꓽ ꓫꓵꓽ ꓠꓯꓸ ꓘꓪ ꓛꓬ ꓗꓷ ꓥꓳꓽ ꓗꓷ ꓢꓴ ꓔꓯ ꓬꓲ ꓫꓵꓻˍ ꓟ ꓗꓪ ꓐꓰ ꓫꓴꓹ ꓣꓴ ꓠ ꓟ ꓐꓰ꓾ ꓘꓴ ꓔ ꓢꓴ ꓔꓯ ꓙ ꓟꓳ ꓔ ꓟ ꓕꓲ ꓞꓲꓼ ꓕꓲ ꓑ ꓟ ꓡꓯꓼ ꓪ ꓟꓶꓻ ꓝꓲ ꓠꓹ ꓟ ꓥ ꓡꓳ꓿
58009016	ꓘꓶꓽ ꓫꓵꓽ ꓬꓰ ꓔ ꓟ ꓡꓯꓼ ꓪ ꓟꓶ ꓡꓰ ꓠꓹ ꓟ ꓠꓬ꓾ ꓘꓶꓽ ꓫꓵꓽ ꓬꓰ ꓢꓴ ꓖꓳ ꓕꓲ ꓣꓳ ꓫꓵꓻˍ ꓟ ꓗꓸ ꓚꓵ ꓙꓳ ꓠ ꓗꓹ ꓡꓳ꓿
58009017	ꓮ ꓡꓲꓳ ꓐꓯ ꓠꓬ ꓘꓶꓽ ꓫꓵꓽ ꓬꓰ ꓢꓴ ꓫꓵꓻ ꓗꓷ ꓗꓸ ꓠꓯꓸ ꓢꓲˍ ꓡꓰ꓾ ꓡꓯꓼ ꓪ ꓟꓶ ꓓꓻˍ ꓟ ꓥ ꓡꓳ꓿ ꓘꓶꓽ ꓫꓵꓽ ꓬꓰ ꓢꓴ ꓢꓯꓸ ꓔꓬ ꓢꓰꓽ ꓕꓯ ꓠꓬ ꓡꓯꓼ ꓪ ꓖꓳ ꓟ ꓟꓶ ꓟꓽ ꓓ꓿
58009018	ꓖꓳ ꓡꓱ ꓠꓬꓲ ꓬꓲ ꓪꓴꓸ ꓟ ꓘꓶꓽ ꓫꓵˍ ꓟꓲ꓾ ꓫꓵꓽ ꓟꓽ ꓣꓱꓽ ꓣꓱ ꓬꓰ ꓔ ꓟ ꓟꓽ ꓥ꓿
58009019	ꓮ ꓡꓲꓳ ꓐꓯ ꓠꓬ ꓟꓳ-ꓫꓲ ꓡꓰ ꓙꓵꓽ ꓗ ꓔꓯ ꓛꓳꓻ ꓢꓲ꓾ ꓕꓵꓼ ꓪꓽ ꓕꓲ ꓫꓵꓽ ꓡꓰ ꓕꓲ ꓫꓵ ꓮꓽ ꓙꓵ ꓑ ꓫꓬꓼ ꓐꓴ ꓔꓯ ꓚ ꓟꓸ ꓖꓶ ꓗꓷ ꓠꓬ꓾ ꓬꓲ ꓡꓰ ꓮꓸ ꓠꓬꓲꓽ ꓤ ꓫꓵꓽˍ ꓐꓰ ꓮꓸ ꓛꓵꓼ ꓫꓵꓽˍ ꓐꓰ ꓬꓲꓻ ꓙꓬˍ ꓐꓰ꓾ ꓮ ꓣꓳ ꓟꓵ ꓠꓲꓺ ꓠꓲꓺ ꓟˍ ꓐꓰ꓾ ꓫꓵꓽ ꓧꓶꓺ ꓟꓳꓼ ꓣꓴ ꓢꓲ꓾ ꓕꓳ ꓶ ꓔꓯ ꓥ ꓟꓲ ꓑ ꓫꓬꓼ ꓐꓴ ꓔꓯ ꓥ ꓟꓲ ꓧꓶꓺ ꓢꓲ ꓠꓬꓲ꓾
58009020	ꓕꓱ ꓟ ꓠꓬ ꓪꓴ-ꓢ ꓡꓰ ꓠꓴ ꓪˍ ꓐꓰ ꓬꓰ ꓔ ꓖꓶ ꓟ ꓘꓶꓽ ꓫꓵꓽ ꓗꓪ ꓟ ꓬꓲ ꓫꓵꓽ ꓥ ꓡꓳ꓾ ꓐꓯ ꓖꓶˍ ꓡꓳ꓿
58009021	ꓝꓮꓲ ꓖꓳ ꓟ ꓡꓰ ꓐꓰ꓾ ꓬꓲ ꓠꓬ ꓟꓶ ꓔꓶꓸ ꓦꓲˍ ꓐꓰ ꓣꓱꓽ ꓓꓴ ꓡꓴꓻ ꓮꓽ ꓙꓵ ꓗꓪ ꓫꓵꓽ ꓡꓰ ꓧꓶꓺ ꓗꓷˍ ꓡꓳ꓿
58009022	ꓙꓵꓽ ꓗ ꓗꓪ ꓠꓬ꓾ ꓮꓽ ꓡ ꓙꓳˍ ꓟ ꓥ ꓕ ꓑꓳ ꓔꓯ ꓫꓵꓽ ꓡꓰ ꓢꓲꓽ ꓫꓬ ꓡꓰ ꓝꓲˍ ꓡꓳ꓾ ꓐꓰ ꓐꓯ ꓓꓻˍ ꓡꓳ꓿ ꓫꓵꓽ ꓧꓳꓸ ꓡꓰˍ ꓟ ꓗꓪ ꓐꓰ ꓟꓽ ꓥ ꓠꓬ ꓝꓴꓲ ꓖꓽ ꓖꓶˍ ꓟ ꓟꓽ ꓙꓳ꓿
58009023	ꓖꓳ ꓡꓱ ꓠꓬꓲ ꓟꓴꓽ ꓗꓪ ꓗꓪ ꓟ ꓔꓯ ꓔꓯ ꓢꓲ ꓫꓬꓹ ꓔ ꓟ ꓔꓯ ꓠꓬ꓾ ꓢꓰꓼ ꓔꓲ ꓓꓴ ꓕꓱ ꓡꓱ ꓫꓵꓽ ꓡꓰ ꓢꓲꓽ ꓫꓬ ꓡꓰ ꓝꓲ ꓠ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓟꓴꓽ ꓗꓪ ꓗꓪ ꓟ ꓬꓲ ꓑꓰꓹ ꓚꓵ ꓔꓯ ꓠꓽ꓾ ꓪꓻ ꓜꓲ ꓙꓲˍ ꓟ ꓢꓰꓼ ꓔꓲ ꓓꓴ ꓡꓰ ꓢꓲꓽ ꓫꓬ ꓡꓰ ꓝꓲ ꓠ ꓗꓹ ꓡꓳ꓿
58009024	ꓮ ꓡꓲꓳ ꓐꓯ ꓠꓬ ꓙꓲ-ꓢꓴ ꓠꓽ꓾ ꓢꓲꓽ ꓫꓬ ꓖꓴ ꓚꓵ ꓔꓯ ꓔꓯꓺ ꓔ ꓟ꓾ ꓞꓳ ꓤ ꓡꓯꓼ ꓒꓯꓹ ꓡꓰ ꓫꓬꓹ ꓔ ꓟ ꓢꓲꓽ ꓫꓬ ꓖꓴ ꓗꓪ ꓓꓵꓽ ꓙꓰ ꓗꓷ ꓟ ꓟꓽ ꓥ꓿ ꓬꓲ ꓠꓽ ꓟꓴꓽ ꓗꓪ ꓗꓪ ꓟ ꓢꓲꓽ ꓫꓬ ꓖꓴ ꓚꓵ ꓗꓪ ꓓꓵꓽ ꓙꓰ ꓢꓲ꓾ ꓣꓳꓽ ꓐꓱ ꓶ ꓪꓴ-ꓢ ꓟꓲꓽ ꓙꓬ ꓗꓪ ꓓꓵꓽ ꓙꓰ ꓗꓷꓳ꓿
58009025	ꓝꓮꓲ ꓔꓲ ꓒ ꓓꓽ ꓟ ꓠꓬ ꓕꓲ ꓘꓳꓼ ꓡꓰ ꓕꓲ ꓘꓳꓼ ꓚꓲ ꓛꓬ ꓫꓵꓽ ꓟꓽ ꓥ ꓟ ꓙꓱꓽ ꓤ ꓫꓵꓽ ꓔꓯꓹ ꓔ ꓢꓲ꓾ ꓢꓲꓽ ꓫꓬ ꓖꓴ ꓗꓪ ꓓꓵꓽ ꓙꓰˍ ꓡꓳ꓿ ꓙꓲ-ꓢꓴ ꓠꓽ ꓬꓲ ꓚꓲ ꓛꓬ ꓔꓯ ꓮꓽ ꓟꓬꓹ ꓧꓪꓹ ꓔꓲ ꓠꓹ ꓟ ꓟꓽ ꓓꓵꓽ ꓙꓰ꓿
58009026	ꓮꓽ ꓟꓬꓹ ꓧꓪꓹ ꓓꓵꓽ ꓙꓰ ꓠ ꓗꓹ ꓕꓯ ꓠꓽ꓾ ꓟꓵ ꓔꓶ ꓟꓲ ꓔꓶ ꓕ ꓑꓳꓸ ꓬꓲ ꓮꓽ ꓟꓬꓹ ꓧꓪꓹ ꓫꓸ ꓙꓵ ꓠ ꓗꓹ ꓡꓳ ꓫꓵꓽ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓟ ꓤꓶꓻ ꓮꓽ ꓙꓵ ꓡꓳꓹ ꓬꓰˍ ꓟ ꓗꓪ ꓬꓲ ꓕꓲ ꓧꓪꓹˍ ꓡꓰꓽ ꓡ ꓢꓲ꓾ ꓚꓲ ꓛꓬ ꓔꓯ ꓔꓲ ꓗꓷ ꓟ ꓗꓪ ꓐꓰ ꓝꓴꓲ ꓔꓯ ꓣꓴ ꓦ ꓗꓷꓳ꓿
58009027	ꓞꓳ ꓤ ꓔꓯ ꓠꓬ ꓕꓲ ꓧꓪꓹ ꓫꓵꓻ ꓠ ꓟ ꓐꓯ ꓞꓷꓹ ꓔ ꓢꓲ꓾ ꓫꓵꓻ ꓗꓸ ꓠꓯ ꓠꓬ ꓐꓯ ꓟꓴ ꓘꓶꓽˍ ꓟ ꓙꓳˍ ꓠꓬꓲ꓾
58009028	ꓖꓳ ꓟ ꓡꓰ ꓐꓰ ꓮꓽ ꓟꓬꓹ ꓣꓳ ꓐꓱ ꓶ ꓝꓴꓲ ꓟꓯꓻ ꓦ ꓙ ꓠꓹ ꓟ꓾ ꓬꓲ ꓕꓲ ꓧꓪꓹˍ ꓐꓰ ꓔꓲ ꓖꓶ ꓗꓷ ꓢꓴ ꓙꓲ-ꓢꓴ ꓠꓬ꓾ ꓠꓬꓲꓽ ꓧꓪꓹ ꓕꓲ ꓧꓪꓹ ꓟꓳꓸ ꓖꓶ ꓡ ꓕꓯ꓾ ꓝꓴꓲ ꓟꓯꓻ ꓙ ꓠꓹ ꓟ ꓟꓽ ꓥ꓿ ꓬꓲ ꓔꓯ ꓡꓳꓺ ꓠꓬꓹ ꓢꓴ ꓔꓯ ꓚꓬꓴ ꓠꓹ ꓟ ꓥ ꓡꓳ꓿
58010001	ꓙꓵꓽ ꓗ ꓠꓬ ꓡ ꓠꓹ ꓟ ꓙꓲˍ ꓟ ꓬꓲ ꓫꓵꓽ ꓬꓲ ꓙꓰ ꓟ ꓬꓲ ꓶꓻ ꓥꓳꓽˍ ꓡꓰꓽ ꓥ ꓢꓲ ꓬꓲ ꓑꓰꓹ ꓚꓵ ꓟꓽ ꓥ ꓠꓬꓲ꓾ ꓕꓲ ꓘꓳꓼ ꓡꓰ ꓕꓲ ꓘꓳꓼ ꓟꓽ ꓠꓽ ꓠ ꓔꓲ ꓖꓶˍ ꓟ ꓢꓰꓼ ꓔꓲ ꓓꓴ ꓖꓳ ꓡꓱ ꓫꓵꓽ ꓗꓪ ꓐꓰ ꓠꓶꓽ ꓡ ꓢꓴ ꓔꓯ ꓮ ꓡꓲ ꓥ ꓟꓲ ꓜꓳꓽ ꓓꓰ ꓡꓰ ꓝꓲ ꓟꓽ ꓐ ꓡ꓿
58010002	ꓙꓵꓽ ꓗ ꓦꓬꓼ ꓠꓬꓲ ꓗꓪ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓴ ꓬꓲ ꓪꓽ ꓝꓴꓲ ꓔꓯ ꓕꓲ ꓧꓪꓹˍ ꓐꓰ ꓫꓬꓻ ꓡꓰ ꓝꓲ ꓐ ꓡ ꓕꓯ ꓠꓽ꓾ ꓬꓲ ꓪꓽ ꓦꓰꓼ ꓠꓲꓹ ꓡꓰ ꓬꓲ ꓪꓽ ꓝꓴꓲ ꓑꓶꓸ ꓓꓴ ꓟꓽ ꓕꓼ ꓡꓳ ꓫꓵ ꓥ ꓡꓳ꓿ ꓖꓳ ꓡꓱ ꓥ ꓠꓬ ꓔꓲ ꓖꓶˍ ꓟ ꓠꓬ ꓧꓶꓸ ꓕꓯꓽˍ ꓡꓰ ꓠꓽ ꓗꓷ ꓠ ꓗꓹ ꓡꓳ ꓫꓵꓽ ꓥꓳ꓿
58010003	ꓖꓳ ꓡꓱ ꓥ ꓟꓲ ꓕꓲ ꓘꓳꓼ ꓡꓰ ꓕꓲ ꓘꓳꓼ ꓔꓲˍ ꓟ ꓢꓰꓼ ꓔꓲ ꓓꓴ ꓠꓬ ꓝꓴꓲ ꓔꓯ ꓓꓵꓽ ꓙ ꓛꓲ ꓡ ꓓꓴˍ ꓡꓰꓽ ꓥ ꓡꓳ꓿
58010004	ꓮ ꓡꓲꓳ ꓐꓯˍ ꓠꓬ ꓮꓸ ꓠꓬꓲꓽ ꓑꓸ ꓫꓵꓽˍ ꓐꓰ ꓮꓸ ꓛꓵꓼ ꓫꓵꓽ ꓡꓰ ꓝꓴꓲ ꓔꓯ ꓣꓴ ꓦ ꓗꓷ ꓟꓽ ꓐ ꓡ꓿
58010005	ꓖꓳ ꓡꓱ ꓠꓬꓲ ꓙꓲ-ꓢꓴ ꓟꓲ ꓠꓯ ꓗꓪ ꓓꓵꓽ ꓡꓺˍ ꓐꓰ ꓬꓰˍ ꓕꓯ ꓬꓲ ꓡꓰ ꓪꓴ-ꓢ ꓔꓯ꓾ ꓢꓰꓼ ꓔꓲ ꓓꓴˍ ꓐꓰ ꓔꓲ ꓓꓴ ꓔꓯ ꓠꓴ ꓟꓽ ꓠꓵ ꓠꓬꓲ꓾ ꓠꓴ ꓡꓰ ꓥꓪ ꓐꓱ ꓶ ꓖꓳ ꓓꓱ ꓕꓲ ꓟ ꓙ ꓖꓶ ꓗꓷꓳ꓿
58010006	ꓕꓲ ꓟꓳꓻ ꓡꓱꓸꓼ ꓛꓴ ꓔꓲ ꓓꓴˍ ꓐꓰ ꓝꓴꓲ ꓑꓶꓸ ꓓꓴ ꓔꓲ ꓓꓴ ꓔꓯ ꓠꓴ ꓟꓽ ꓠꓲꓹ ꓒꓴ꓿
58010007	ꓖꓳ ꓕꓯ ꓥꓪ ꓡꓰ꓾ ꓕꓳ ꓶ ꓡꓲ ꓗꓪ ꓠꓬ ꓥꓪ ꓔꓯ ꓖꓴ ꓢꓲ ꓕꓱ ꓡꓱ ꓐꓳ ꓔ ꓡꓳ꓿ ꓪꓴ-ꓢꓺꓳ꓾ ꓠꓬꓲ ꓠꓹ꓾ ꓠꓴ ꓠꓲꓹ ꓡꓶꓽ ꓬꓰ ꓠ ꓟ ꓥꓪ ꓛꓲ ꓡꓺꓳ꓾ ꓐꓯˍ ꓡꓳ꓿
58010008	ꓬꓲ ꓐꓯˍ ꓟ ꓬꓲ ꓪꓴꓸ ꓕꓲ ꓘꓶ ꓠꓬ꓾ ꓢꓰꓼ ꓔꓲ ꓓꓴˍ ꓐꓰ ꓔꓲ ꓖꓶ ꓓꓴˍ ꓐꓰ꓾ ꓕꓲ ꓟꓳ ꓡꓱꓸꓼ ꓛꓴꓻ ꓔꓲ ꓓꓴˍ ꓐꓰ ꓝꓴꓲ ꓑꓶꓸ ꓓꓴ ꓔꓲ ꓓꓴ ꓔꓯ ꓠꓴ ꓟꓽ ꓠꓲꓹ ꓫꓵ꓾ ꓠꓲꓹˍ ꓟꓲ ꓟꓽ ꓠꓲ ꓒꓴ꓾ ꓐꓯ ꓗꓷꓳ꓿ ꓕꓱ ꓡꓱ ꓡꓴ ꓫꓵꓽ ꓮꓽ ꓙꓵ ꓠꓬ ꓙꓵꓽ ꓗ ꓔꓯ ꓛꓳ ꓢꓲ ꓔꓲ ꓖꓶˍ ꓟ ꓥ ꓥˍ ꓟꓲ꓾ ꓬꓲ ꓠꓬ ꓕꓱ ꓡꓱ ꓐꓯˍ ꓢꓰꓽ ꓡꓳ꓿
58010009	ꓠꓬꓲꓽ ꓘꓶꓽ ꓕꓲ ꓘꓶꓽ ꓗꓪ ꓠꓬ꓾ ꓠꓬꓲ ꓠꓹ꓾ ꓠꓴ ꓠꓲꓹ ꓡꓶꓽ ꓬꓰ ꓠꓹ ꓟ ꓥꓪ ꓛꓲ ꓡꓺꓳ꓾ ꓐꓯˍ ꓠꓬꓲ꓾ ꓬꓲ ꓡꓰ ꓧꓶꓸ ꓕꓯ ꓟ ꓔꓲ ꓚꓱꓹ ꓐꓰꓽ ꓔꓯ ꓣꓴ ꓦ ꓗꓷ ꓢꓲ꓾ ꓔꓲ ꓚꓱꓹ ꓬꓲ ꓫꓵꓼ ꓕꓲ ꓟ ꓙꓽ ꓖꓶ ꓗꓷ ꓟ ꓥꓳ꓿
58010010	ꓖꓳ ꓡꓱ ꓢꓲ ꓬꓲ ꓠꓲꓹ ꓡꓶ ꓖꓳ ꓟ ꓗꓪ ꓐꓰ꓾ ꓬꓰ-ꓢꓴ ꓙꓲ-ꓢꓴ ꓖꓳ ꓓꓱ ꓬꓲ ꓕꓲ ꓧꓪꓹˍ ꓐꓰ ꓔꓲ ꓗꓷ ꓟ ꓑꓶꓸ ꓓꓴ ꓣꓳꓽ ꓔꓯ ꓢꓲ ꓚꓰꓸ ꓗꓷꓳ꓿
58010011	ꓔꓲ ꓒ ꓮ ꓡꓲ ꓕꓲ ꓣꓳˍ ꓟꓲ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓦꓰꓼ ꓔ ꓢꓲ ꓣꓱꓽ ꓙ ꓢꓲ ꓠꓬꓲ꓾ ꓔꓲ ꓓꓴ ꓬꓲ ꓖꓳ ꓕꓲ ꓫꓵꓽˍ ꓟ ꓕꓲ ꓧꓪꓹ ꓗꓸ ꓠꓯꓸ ꓕꓲ ꓧꓪꓹ ꓔꓲ ꓖꓶˍ ꓟꓲ꓾ ꓝꓴꓲ ꓔꓯ ꓣꓴ ꓦ ꓗꓷ ꓟꓽ ꓐ ꓡ꓿
58010012	ꓖꓳ ꓡꓱ ꓥ ꓟꓲ ꓝꓴꓲ ꓑꓶꓸ ꓓꓴ ꓙꓲ-ꓢꓴ ꓡꓰ ꓕꓲ ꓞꓲꓼ ꓕꓲ ꓑ ꓟ ꓔꓲ ꓓꓴ ꓕꓲ ꓟ ꓔꓲ ꓗꓷ ꓠꓬ꓾ ꓪꓴ-ꓢ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓡꓰꓳ꓿
58010013	ꓖꓳ ꓡꓱ ꓢꓲ ꓖꓳ ꓕꓲ ꓙꓵꓹ ꓗꓪ ꓐꓰ ꓬꓲ ꓔꓯ ꓛꓴꓽ ꓙꓳ ꓢꓴ ꓔꓯ ꓬꓲ ꓛꓲ ꓕꓳꓼ ꓕꓲ ꓗꓷ ꓡꓰˍ ꓗꓪ ꓛꓲ ꓡꓳꓺ ꓠꓬꓹ ꓔꓬ ꓡꓳ꓿
58010014	ꓮ ꓡꓲꓳ ꓐꓯ ꓠꓬ ꓬꓲ ꓡꓰ ꓔꓲ ꓓꓴ ꓕꓲ ꓟˍ ꓗꓪ ꓐꓰ꓾ ꓢꓲ ꓚꓰꓸˍ ꓟ ꓟꓶ ꓢꓴ ꓐꓴ ꓔꓯ ꓕꓲ ꓞꓲꓼ ꓕꓲ ꓑ ꓜꓳꓽ ꓓꓰ ꓡꓰ ꓝꓲꓳ꓿
58010015	ꓢꓲ-ꓫꓬ-ꓟ-ꓦˍ ꓟꓲ ꓕꓱ ꓟ ꓔꓯꓸ ꓟꓳꓸ ꓣꓳꓽ ꓔꓯ ꓢꓷꓸ ꓙ ꓟꓳ ꓙ ꓢꓲ꓾
58010016	ꓦꓬꓼ ꓠꓬꓲ ꓖꓳ ꓟ ꓗꓸ ꓠꓯꓸ ꓥꓪ ꓡꓰ ꓬꓲ ꓪˍ ꓐꓰ ꓘꓶꓽ ꓫꓵꓽ ꓬꓰ ꓠ ꓟ ꓠꓬ ꓕꓱ ꓡꓱ ꓥ ꓡꓳ꓿ ꓥꓪ ꓙꓵꓽ ꓗ ꓠꓬ ꓥꓪ ꓡꓰ ꓬꓲ ꓪꓽ ꓠꓲꓹ ꓟ ꓗꓪ ꓗꓶ ꓔꓸ ꓢꓲ꓾ ꓬꓲ ꓪꓽ ꓙꓽ ꓠꓲꓹ ꓗꓪ ꓐꓳ ꓓꓴ ꓥꓳ꓾ ꓐꓰ ꓢꓲ ꓒꓽ ꓡꓰ ꓐꓯˍ ꓡꓳ꓾ ꓐꓰ ꓐꓯˍ ꓡꓳ꓿
58010017	ꓝꓮꓲ ꓖꓳ ꓗꓸ ꓠꓯ ꓬꓲ ꓡꓰ꓾ ꓬꓲ ꓪꓽ ꓝꓴꓲˍ ꓐꓰ ꓬꓲ ꓪꓽ ꓛꓬꓻ ꓖꓴ ꓔꓯ ꓥꓪ ꓟꓽ ꓚꓲꓸ ꓔꓸꓳ꓾ ꓐꓯˍ ꓡꓳ꓿
58010018	ꓝꓴꓲ ꓖꓽ ꓖꓶꓽ ꓗꓷ ꓟ ꓙꓳ ꓡꓰ ꓠꓬꓲ꓾ ꓝꓴꓲ ꓑꓶꓸ ꓓꓴ ꓔꓲ ꓓꓴ ꓝꓮꓲ ꓣꓱꓽ ꓟꓽ ꓬꓯꓼꓳ꓿
58010019	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓣꓳꓽ ꓠꓬ ꓬꓰ-ꓢꓴ ꓫꓵꓽ ꓗꓪ ꓐꓰ ꓮꓸ ꓓꓲꓽ ꓢꓲꓽ ꓫꓬ ꓖꓴ ꓗꓪ ꓓꓵꓽ ꓙꓰ ꓠꓹ ꓟ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿
58010020	ꓕꓱ ꓟ ꓠꓬ ꓬꓰ-ꓢꓴ ꓡꓰ ꓣꓳꓽ ꓐꓱ ꓶ ꓬꓲ ꓖꓳ ꓓꓱ ꓖꓶꓽ ꓗꓷ ꓢꓲ꓾ ꓗꓳꓹ ꓛꓺ ꓗꓪ ꓗꓳꓸ ꓙꓻ ꓙꓰˍ ꓟ ꓢꓯꓸ ꓚꓱꓹ ꓬꓲ ꓫꓵꓼ ꓕꓲ ꓚꓱꓹ ꓒꓴ ꓖꓶ ꓡ ꓠꓬꓲ ꓥ ꓡꓳ꓿
58010021	ꓮ ꓟꓶ ꓣꓳꓽ ꓠꓬ ꓪꓴ-ꓢ ꓦꓲ ꓙꓵꓽ ꓢꓴ ꓔꓲ ꓒ ꓓꓽ ꓟ ꓕꓲ ꓣꓳ ꓕꓱ ꓡꓱ ꓙꓳˍ ꓠꓬꓲ꓾
58010022	ꓣꓳꓽ ꓠꓬ ꓔꓱꓹˍ ꓟ ꓠꓲꓹ ꓟ ꓡꓰ ꓙꓵꓻ ꓠꓲꓹ ꓗꓪ ꓠꓲꓹ ꓪꓴꓽ ꓢꓲ꓾ ꓣꓳꓽ ꓠꓲꓹ ꓟ ꓔꓯ ꓫꓵꓽ ꓧꓶ ꓗꓷ ꓟ ꓗꓪ ꓐꓰ ꓥꓶˍ ꓟ ꓦꓰꓽ ꓠꓲꓹ ꓔꓯ ꓢꓲꓽ ꓫꓬ ꓡꓰ ꓝꓲ ꓢꓲ ꓠꓬꓲ꓾ ꓣꓳꓽ ꓖꓳ ꓓꓱ ꓔꓯˍ ꓟꓲ ꓬꓲꓻ ꓫꓬꓻ ꓡꓰ ꓞꓲꓽ ꓫꓬ ꓡꓰ ꓝꓲ ꓠꓬꓲ꓾ ꓠꓲꓹ ꓪꓴꓽ ꓪꓴˍ ꓡꓰ ꓬꓲ ꓔꓯ ꓕꓲ ꓙꓰ ꓡꓯ꓿
58010023	ꓬꓲ ꓙ ꓟꓳ ꓘꓶ ꓠꓬ ꓦ ꓡꓱ ꓐꓳ ꓓꓻˍ ꓟ ꓥ ꓠꓬꓲ꓾ ꓣꓳꓽ ꓠꓬ ꓒꓳꓹ ꓙꓰ ꓒꓳꓹ ꓡ ꓟꓽ ꓬꓰ ꓬꓰ꓾ ꓣꓳꓽ ꓣꓷꓠꓸˍ ꓟ ꓥꓳ ꓡꓳꓸ ꓓꓴ ꓔꓯ ꓕꓶꓻ ꓕꓶˍ ꓡꓰ ꓣꓴ ꓔ ꓡꓯ꓿
58010024	ꓝꓮꓲ ꓠꓬ ꓠꓵ ꓠꓲꓹˍ ꓐꓰ ꓙꓲˍ ꓟ ꓟꓬꓱꓽ ꓗꓪ ꓣꓳꓽ ꓕꓲ ꓣꓳ ꓛꓳꓽ ꓕꓲ ꓣꓳ ꓢꓯꓼ ꓖꓶ ꓡꓯꓽ ꓘꓳ ꓠꓹ ꓟ ꓧꓪꓸ ꓛꓲ ꓔ ꓡꓯ꓿
58010025	ꓣꓳꓽ ꓠꓬ ꓠꓱꓸ ꓐꓯ ꓢꓴ ꓕꓲ ꓐꓱ ꓜꓲꓼ ꓡꓯꓽ ꓘꓳˍ ꓟ ꓠꓽ ꓗꓷ ꓟ ꓡꓰ ꓐꓰ ꓕꓽ ꓠꓽ ꓗꓷ ꓡꓯ꓿ ꓢꓲ ꓒꓽ ꓦꓬꓼ ꓠꓬꓲ ꓓꓽ ꓟ ꓖꓳ ꓟ ꓠꓶꓽ ꓡ ꓟ ꓔꓯ ꓠꓴ ꓪꓽ ꓢꓷꓸˍ ꓠꓬꓲ꓾ ꓟꓬꓽ ꓠꓬꓲ ꓬꓲ ꓕꓱ ꓡꓱ ꓢꓯꓼ ꓖꓶ ꓡꓯꓽ ꓘꓳ꓿
58010026	ꓔꓱꓹ ꓚꓵˍ ꓟ ꓔꓯ ꓣꓳꓽ ꓢꓷꓸ ꓡꓰ ꓗꓸ ꓠꓯꓸ꓾ ꓟꓬ ꓒꓴ ꓒꓴ ꓝꓴꓲ ꓬꓰˍ ꓕꓯ ꓠꓽ꓾ ꓣꓳꓽ ꓝꓴꓲ ꓑꓶꓸ ꓓꓴ ꓔꓲ ꓓꓴ ꓠꓱꓸ ꓐꓯꓼ ꓮꓸ ꓫꓵ ꓟꓽ ꓙꓳꓻꓳ꓿
58010027	ꓐꓯ ꓟꓴ ꓘꓶꓽ ꓡ ꓟ ꓔꓯ ꓙꓳꓺ ꓠꓬꓲ ꓐꓰ꓾ ꓪꓴ-ꓢ ꓔꓯ ꓔꓳꓹ ꓢꓴ ꓔꓯ ꓛꓴꓻ ꓖꓴ ꓡꓰ ꓝꓲˍ ꓟ ꓮꓸ ꓔꓳꓸ ꓔꓯ ꓡꓳꓺ ꓠꓬꓹ ꓟ ꓕꓱ ꓕꓲ ꓫꓵꓽˍ ꓡꓰ ꓙꓳˍ ꓡꓳ꓿
58010028	ꓟꓳ-ꓫꓲ ꓙꓵꓽ ꓗ ꓔꓯ ꓛꓬꓻ ꓗꓷ ꓢꓴ ꓠꓬ꓾ ꓢꓷꓸ ꓙ ꓟꓳ ꓙ ꓢꓴ ꓠꓬꓲꓽ ꓢ ꓣꓳ ꓐꓯ ꓘꓶ ꓗꓪ ꓐꓰ ꓫꓱꓸ ꓤˍ ꓟ ꓟꓽ ꓟꓶ ꓟꓶ ꓫꓵꓻˍ ꓡꓳ꓿
58010029	ꓖꓳ ꓡꓱ ꓥ ꓠꓬ ꓪꓴ-ꓢ ꓬꓲ ꓮ ꓐꓲ ꓔꓯ ꓟꓽ ꓒꓵꓽ ꓟꓽ ꓚꓬ ꓬꓰ ꓢꓲ꓾ ꓢꓲ ꓚꓰꓸˍ ꓟ ꓟꓶ ꓡꓰ ꓝꓲˍ ꓟ ꓘꓶꓽ ꓫꓵꓽ ꓬꓲ ꓫꓵꓽ ꓔꓯˍ ꓟꓲ ꓟꓽ ꓒꓵꓽ ꓒꓵꓽ꓾ ꓣꓱꓽ ꓛꓰ ꓙꓳˍ ꓟ ꓦ ꓔꓯ ꓫꓸ ꓔꓳ ꓫꓸ ꓒꓯꓼ ꓬꓰ ꓖꓶ ꓢꓴ ꓟꓶ ꓠꓯꓹ ꓟ ꓛꓬ ꓒꓵꓽ ꓮ ꓘꓶꓻ ꓛꓲ ꓡꓲꓽˍ ꓡꓳ ꓫꓵꓽ ꓥ ꓟ ꓔꓯ ꓠꓴ ꓪꓽ ꓓꓵꓽ ꓙꓽ ꓠꓬꓲ꓿
58010030	ꓮ ꓡꓲꓳ ꓐꓯ ꓠꓬ꓾ ꓪꓽ ꓛꓴꓽ ꓚꓱˍ ꓟ ꓠꓬ ꓥꓪ ꓔꓯ ꓟ ꓥ ꓡꓳ꓾ ꓥꓪ ꓚꓱꓹ ꓖꓶˍ ꓥꓳ꓾ ꓐꓯ ꓢꓴˍ ꓐꓰ꓾ ꓢꓲ ꓒꓽ ꓡꓰ ꓬꓲ ꓑ ꓫꓬꓼ ꓔꓯ ꓐꓯ ꓟꓴ ꓘꓶꓽˍ ꓥꓳ꓾ ꓐꓯ ꓢꓴ ꓔꓯ ꓣꓳꓽ ꓢꓷꓸˍ ꓡꓳ꓿
58010031	ꓢꓯꓸ ꓔꓬ ꓟ ꓪꓴ-ꓢ ꓬꓲ ꓦꓶꓻ ꓠꓲꓹ ꓗꓪ ꓞꓰ ꓓꓵꓽ ꓡꓰ ꓠꓬ ꓙꓳꓺ ꓓꓴ ꓓꓽ ꓟ ꓥ ꓡꓳ꓿
58010032	ꓠꓴ ꓪꓽ ꓠꓬ ꓗꓳꓸ ꓡ ꓟ ꓦꓬꓼ ꓠꓬꓲ ꓗꓪ꓾ ꓠꓬꓲ ꓟꓳ ꓓꓴ ꓟꓶꓻ ꓡꓰ ꓗꓸ ꓠꓯꓸ꓾ ꓮ ꓡꓲ ꓐꓰ ꓠꓲꓹ ꓟ ꓟꓽ ꓙꓬ ꓡꓰ ꓡꓰ ꓫꓸ ꓙꓵꓻˍ ꓟ ꓜꓲꓽ ꓗꓳꓸ ꓡ ꓟ ꓔꓯ ꓓꓵꓽ ꓙ ꓠꓬꓲ꓿
58010033	ꓕꓲ ꓧꓪꓹ ꓧꓪ ꓠꓴ ꓪꓽ ꓠꓬ ꓞꓳ ꓤ ꓟꓲꓽ ꓙꓬ ꓗꓪ ꓤꓲꓺ ꓟꓶˍ ꓟ ꓐꓰ꓾ ꓗꓸ ꓧꓪˍ ꓟ ꓟꓶˍ ꓟ ꓐꓰ꓾ ꓢꓴ ꓟꓳꓻ ꓟꓽ ꓟꓵ ꓟ ꓜꓲꓽ ꓪˍ ꓡꓳ꓿ ꓠꓴ ꓪꓽ ꓠꓬ ꓕꓱ ꓟꓬ ꓫꓵꓽ ꓜꓲꓽˍ ꓟ ꓕꓯꓽ ꓢꓲ꓾ ꓠꓲꓹ ꓒꓴ ꓒꓴˍ ꓐꓰ ꓬꓲ ꓖꓳ ꓡꓱ ꓜꓲꓽ ꓔꓬ ꓢꓴ ꓐꓴ ꓛꓳ ꓒꓯꓹˍ ꓟꓲ ꓬꓰˍ ꓢꓰꓽ ꓡꓳ꓿
58010034	ꓞꓳꓹ ꓔ ꓢꓴ ꓔꓯˍ ꓟꓲ ꓠꓴ ꓪꓽ ꓫꓱꓸ ꓤˍ ꓡꓳ꓿ ꓠꓴ ꓪꓽ ꓖꓴꓽ ꓙꓴ ꓦꓴꓺ ꓔꓯꓹ ꓙꓰ ꓢꓴ ꓔꓯˍ ꓟꓲ ꓠꓴ ꓪꓽ ꓠꓲꓹ ꓒꓴ ꓒꓴˍ ꓐꓰ ꓜꓲꓽˍ ꓡꓳ꓿ ꓕꓱ ꓟ ꓠꓬ ꓠꓴ ꓪꓽ ꓚꓲ ꓛꓬ ꓐꓱ ꓶ ꓪꓻ ꓜꓲ ꓙꓲˍ ꓟ ꓐꓰ꓾ ꓮ ꓕꓯꓽˍ ꓟꓲ ꓤꓰꓻ ꓞꓹ ꓟ ꓐꓳ ꓶꓽ ꓙꓳˍ ꓟ ꓠꓴ ꓪꓽ ꓢꓷꓸˍ ꓠꓬꓲ ꓥ ꓡꓳ꓿
58010035	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓲꓹ ꓪꓴꓽˍ ꓟ ꓠꓲꓹ ꓟ ꓕꓱ ꓟ ꓕꓽ ꓡꓳ ꓗꓷ꓿ ꓕꓱ ꓡꓱ ꓡꓴ ꓫꓵꓽ ꓠꓲꓹ ꓟ ꓙꓳˍ ꓠꓬ ꓡꓯꓼ ꓫꓴ ꓓꓽ ꓟ ꓟꓶˍ ꓥꓳ꓿
58010036	ꓠꓴ ꓪꓽ ꓠꓬ ꓪꓴ-ꓢ ꓠꓲꓹ ꓡꓶꓽ ꓬꓰ ꓓꓳ ꓡꓰ ꓢꓲ꓾ ꓖꓶ ꓙ ꓟꓳˍ ꓟ ꓔꓯ ꓟꓶ ꓠꓹ ꓟ ꓜꓲꓽ ꓘꓴ ꓠꓲꓹ ꓙꓳ ꓠꓯꓹ ꓡꓳ꓿
58010037	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓝꓮꓲ ꓕꓲ ꓑꓹ ꓤ ꓠꓬ ꓡ ꓠꓹ ꓟ ꓖꓳ ꓕꓲ ꓣꓳ ꓡ ꓥꓳ꓿ ꓬꓲ ꓠꓽ ꓟꓶ ꓤ ꓟꓽ ꓗꓷ ꓡꓰ꓿
58010038	ꓔꓱꓹ ꓜꓳꓽˍ ꓟ ꓥꓪ ꓡꓽ ꓞꓳ ꓬꓲ ꓠꓽ ꓙꓵꓻ ꓠꓲꓹ ꓗꓪ ꓐꓰ ꓢꓯꓸ ꓔꓬ ꓪˍ ꓥꓳ꓿ ꓔꓲꓸ ꓒꓳꓹ ꓡꓽ ꓙꓰ ꓢꓴ ꓔꓯ ꓠꓬ ꓥꓪ ꓟꓽ ꓠꓲꓹ ꓒꓴ꓾ ꓐꓰ ꓐꓳ ꓔ ꓡꓳ꓿
58010039	ꓣꓳꓽ ꓠꓽ ꓒꓳꓹ ꓙꓰ ꓢꓲ ꓟꓶꓽ ꓬꓰˍ ꓟ ꓖꓳ ꓕꓲ ꓧꓳꓽ ꓗꓪ ꓟ ꓟꓽ ꓥ꓿ ꓙꓵꓻ ꓢꓲ ꓚꓬꓴ ꓟꓶˍ ꓟ ꓖꓳ ꓕꓲ ꓧꓳꓽ ꓗꓪ ꓟ ꓥ ꓡꓳ꓿
58011001	ꓙꓵꓻ ꓠꓲꓹ ꓠꓬ ꓥꓳ ꓡꓳꓸˍ ꓟ ꓬꓲ ꓦ ꓡꓱ ꓐꓳ ꓖꓴ ꓥ ꓢꓲ꓾ ꓟꓽ ꓟꓳ ꓢꓰꓽ ꓟ ꓬꓲ ꓗꓸ ꓚꓵ ꓥ ꓡꓳ꓿
58011002	ꓮꓽ ꓠꓱ ꓟ ꓞꓳ ꓤ ꓔꓯ ꓪꓴ-ꓢ ꓠꓲꓹ ꓒꓴˍ ꓟ ꓠꓬ ꓙꓵꓻ ꓠꓲꓹ ꓕꓱ ꓟ ꓑꓶꓸ ꓓꓴ ꓥ ꓡꓳ꓿
58011003	ꓣꓳꓽ ꓠꓬ ꓙꓵꓻ ꓠꓲꓹ ꓗꓪ ꓐꓰ꓾ ꓟꓲ ꓠꓯ ꓕꓱ ꓟꓬ ꓟ ꓮꓽ ꓙꓵ ꓠꓬ ꓪꓴ-ꓢ ꓐꓯ ꓘꓶꓽ ꓗꓪ ꓐꓰ ꓙꓳ ꓡ ꓗꓷꓳ꓾ ꓐꓰ꓾ ꓙꓽ ꓜꓲꓼˍ ꓡꓳ꓿ ꓖꓳ ꓡꓱ ꓢꓲ ꓟꓳꓻ ꓓꓻ ꓡꓳ ꓫꓵ ꓠꓬ ꓟꓳ ꓟꓽ ꓓꓻˍ ꓡꓳ ꓫꓵ ꓣꓱꓽ ꓢꓲ ꓚꓰꓼ ꓔ ꓟ ꓥ ꓡꓳ꓿
58011004	ꓮ-ꓐꓱ ꓠꓬ ꓙꓵꓻ ꓠꓲꓹ ꓗꓪ ꓐꓰ꓾ ꓗꓷ-ꓬꓲ ꓔꓲ ꓓꓴ ꓢꓶꓸ ꓟꓽ ꓞꓲ ꓙꓲˍ ꓟ ꓔꓲ ꓓꓴ ꓪꓴ-ꓢ ꓔꓯ ꓔꓲ ꓖꓶˍ ꓡꓳ꓿ ꓙꓵꓻ ꓠꓲꓹ ꓡꓰ ꓔꓲ ꓖꓶˍ ꓟ ꓡꓯꓼ ꓫꓴ ꓔꓯ ꓪꓴ-ꓢ ꓘꓳ ꓣꓴˍ ꓠꓬꓲ꓾ ꓬꓲ ꓔꓯ ꓔꓱꓹ ꓜꓳꓽ ꓢꓴ ꓥ ꓟ ꓚꓬꓹ ꓖꓶˍ ꓡꓳ꓿ ꓮ-ꓐꓱ ꓠꓬ ꓫꓵꓻ ꓗꓷ ꓥ ꓟꓲ꓾ ꓙꓵꓻ ꓠꓲꓹ ꓕꓱ ꓟ ꓗꓪ ꓐꓰ ꓫꓸ ꓕꓱ ꓔꓬ ꓢꓰꓽ ꓡꓳ꓿
58011005	ꓬꓲ-ꓠ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓬꓲ ꓔꓯ ꓟꓽ ꓫꓵꓻ ꓫꓵ ꓛꓵꓽ ꓔꓯꓹ ꓙꓰꓳ꓿ ꓕꓳ ꓶ ꓗꓪ꓾ ꓪꓴ-ꓢ ꓡꓰ ꓬꓲ ꓔꓯ ꓔꓯꓹ ꓙꓰ ꓠꓬꓲ꓾ ꓢꓴ ꓬꓲ ꓔꓯ ꓧꓪ ꓟꓽ ꓟꓳ꓾ ꓐꓰ ꓐꓳ ꓔ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓔꓯ ꓟꓽ ꓔꓯꓹ ꓓꓯ ꓙꓰ ꓧꓶꓸ ꓕꓯˍ ꓡꓰ꓾ ꓬꓲ ꓙꓵꓻ ꓠꓲꓹ ꓡꓰ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲˍ ꓟ ꓢꓷꓸ ꓙ ꓟꓳ ꓙ ꓓꓴ ꓬꓲ ꓟꓶ ꓗꓷꓳ꓿
58011006	ꓙꓵꓻ ꓠꓲꓹ ꓟꓽ ꓙꓳ ꓙꓳ ꓪꓴ-ꓢ ꓔꓯ ꓠꓲꓹ ꓒꓴ ꓡꓰ ꓝꓲ ꓟꓽ ꓐ ꓡ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯ ꓠꓶꓽ ꓡ ꓢꓴ ꓠꓬ꓾ ꓪꓴ-ꓢ ꓙꓳ ꓔꓬ ꓟ ꓐꓰ꓾ ꓬꓲ ꓔꓯ ꓧꓪ ꓢꓴ ꓔꓯ ꓡꓯꓼ ꓫꓴ ꓖꓶ ꓢꓴ ꓥ ꓟ ꓙꓵꓻ ꓠ ꓗꓹ ꓡꓳ꓿
58011007	ꓟꓽ ꓟꓳ ꓠꓬꓲ ꓟ ꓐꓰ ꓟꓽ ꓛꓲ ꓡ ꓢꓰꓽ ꓟ ꓫꓵꓽ ꓪꓴꓻ ꓔꓯ ꓖꓴ ꓢꓲ ꓪꓴ-ꓢ ꓡꓰ ꓠꓳ-ꓪ ꓔꓯ ꓙꓳꓺ ꓗꓽ ꓖꓶˍ ꓕꓯ꓾ ꓬꓲ ꓠꓬ ꓙꓵꓻ ꓠꓲꓹ ꓡꓰ ꓪꓴ-ꓢ ꓐꓯ ꓘꓶ ꓔꓯ ꓒꓵꓽ ꓛꓳ ꓢꓲ꓾ ꓬꓲ ꓕꓲ ꓦꓲ ꓢꓴ ꓡꓲꓹ ꓗꓷ ꓟꓶ ꓠꓹ ꓟ ꓦꓲ ꓡꓲ ꓓꓽ ꓟ ꓙꓽ ꓖꓶˍ ꓡꓳ꓿ ꓕꓱ ꓟ ꓗꓪ ꓐꓰ ꓟꓲ ꓠꓯ ꓞꓳ ꓤ ꓠꓬ ꓝꓴꓲ ꓐꓯ ꓞꓷꓹ ꓟꓶ ꓢꓲ꓾ ꓠꓳ-ꓪ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶˍ ꓟ ꓡꓯꓼ ꓪ ꓟꓶ ꓢꓴ ꓒꓬꓱꓼ ꓡ ꓗꓷꓳ꓿
58011008	ꓮ-ꓐ-ꓡ-ꓦ ꓔꓯ ꓪꓴ-ꓢ ꓡꓰ ꓘꓴˍ ꓕꓯ꓾ ꓬꓲ ꓮ ꓡꓲ ꓗꓪ ꓙꓰˍ ꓟ ꓟꓽ ꓢꓷꓸˍ ꓟꓲ꓾ ꓙꓵꓻ ꓠꓲꓹ ꓗꓪ ꓐꓰ ꓒꓵꓽ ꓛꓳ ꓢꓲ꓾ ꓬꓲ ꓟꓶ ꓠꓯꓹ ꓟ ꓡꓯꓼ ꓪ ꓟꓵ ꓗꓪ ꓙꓰˍ ꓡꓳ꓿
58011009	ꓬꓲ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓙ ꓟꓳ ꓔ ꓟ ꓟꓵ ꓗꓪ꓾ ꓞꓳ ꓬꓯꓼ ꓟꓴ ꓔꓬ ꓢꓴˍ ꓡꓰ ꓐꓰ꓾ ꓬꓲˍ ꓐꓰ ꓕꓲ ꓛꓳꓺꓼ ꓙ ꓟꓳ ꓘꓶ ꓖꓳ ꓟ ꓟꓶ ꓡꓰ ꓢꓴ꓾ ꓬꓲ-ꓢˍ ꓐꓰ ꓬ-ꓗꓴˍ ꓐꓰ ꓕꓲ ꓪꓺꓼ ꓟꓶ ꓔꓶꓸ ꓦꓲ ꓗꓪ ꓔꓬ ꓗꓷꓳ꓿
58011010	ꓮ ꓡꓲꓳ ꓐꓯ ꓠꓬ ꓮ-ꓐ-ꓡ-ꓦ ꓠꓽ ꓤꓰꓻˍ ꓟ ꓡꓳ ꓒꓱ ꓖꓳ ꓟ ꓔꓯ ꓡꓳꓺ ꓠꓬꓹ ꓗꓷꓳ꓿ ꓡꓳ ꓒꓱ ꓖꓳ ꓟ ꓔꓯ ꓜꓯꓻ ꓢꓴˍ ꓐꓰ ꓜꓶꓻ ꓢꓴ ꓠꓬ ꓪꓴ-ꓢ ꓥ ꓡꓳ꓿
58011011	ꓢ-ꓣˍ ꓟꓲ ꓬꓲ ꓘꓳꓼ ꓗꓳꓸ ꓗꓷ ꓗꓸ ꓠꓯ ꓙꓵꓻ ꓠꓲꓹ ꓗꓪ ꓐꓰ ꓤꓽ ꓶꓻ ꓡꓰ ꓠ ꓟ ꓪꓽ ꓠꓬꓲˍ ꓟ ꓟꓶˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓔꓯ ꓤꓽ ꓖꓶꓽ ꓙ ꓟꓳ ꓢꓴ ꓪꓴ-ꓢ ꓠꓽ ꓦ ꓡꓱ ꓐꓳˍ ꓟ ꓥ ꓡꓳ꓾ ꓐꓰ ꓬꓲ ꓙꓵꓻˍ ꓡꓳ꓿
58011012	ꓖꓳ ꓡꓱ ꓠꓬꓲ ꓫꓵꓻ ꓟ ꓪꓴꓸ ꓙꓴꓽ ꓥ ꓟ ꓡꓽ ꓞꓳ ꓕꓲ ꓣꓳ ꓗꓪ ꓐꓰ꓾ ꓬꓲ ꓞꓲꓼ ꓤ ꓡꓯꓹ ꓤ ꓵ ꓟꓬꓱ ꓠꓬ ꓟꓴꓽ ꓗꓪ ꓗꓪ ꓟ ꓗꓴ ꓤˍ ꓐꓰ꓾ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓟ ꓧꓶꓽ ꓚꓲꓺˍ ꓡꓰ ꓐꓰ ꓵ ꓖꓴ ꓟꓽ ꓓ ꓗꓷ ꓡꓰꓳ꓿
58011013	ꓕꓱ ꓟꓬ ꓣꓳ ꓮꓽ ꓙꓵ ꓠꓬ ꓙ ꓟꓳ ꓔ ꓟ ꓟꓽ ꓟꓶ ꓟꓶ ꓙꓵꓻ ꓠꓲꓹ ꓙꓳ ꓔ ꓢꓲ ꓫꓵꓻꓳ꓿ ꓖꓳ ꓡꓱ ꓥ ꓟꓲ ꓶ ꓤꓻ ꓗꓪ ꓐꓰ ꓙ ꓟꓳ ꓔ ꓟ ꓔꓯ ꓬꓲ ꓪꓽ ꓡꓳꓸ ꓟꓳ ꓗꓷ ꓠꓬꓲ ꓠꓲꓹ ꓒꓴ ꓒꓴˍ ꓐꓰ ꓘꓳ ꓣꓴ ꓢꓲ꓾ ꓚꓲ ꓛꓬ ꓠꓬ ꓟꓲ ꓠꓯ ꓗꓪ ꓞꓳ ꓬꓯꓼ ꓟꓴ ꓢꓴˍ ꓐꓰ ꓓꓴꓻ ꓓꓳ ꓢꓴ ꓥ ꓟ ꓣꓷꓠˍ ꓡꓳ꓿
58011014	ꓕꓱ ꓡꓱ ꓣꓷꓠꓸ ꓢꓴ ꓠꓽ꓾ ꓬꓲ ꓪꓽ ꓚꓲ ꓛꓬ ꓐꓱ ꓶ ꓟꓵꓽ ꓕꓲ ꓟꓵ ꓧꓪ ꓔꓬ ꓢꓴ ꓥ ꓟ ꓔꓲ ꓢꓲꓽ ꓢꓲˍ ꓡꓰꓽ ꓢꓴ ꓔꓯ ꓡꓳꓸ ꓢꓷ ꓡꓰ ꓝꓲˍ ꓡꓳ꓿
58011015	ꓬꓲ ꓪꓽ ꓓꓳꓺ ꓡ ꓗꓷ ꓟ ꓟꓵꓽ ꓔꓯ ꓬꓲ ꓪꓽ ꓟꓽ ꓢꓲꓼ ꓙꓬ꓿ ꓢꓲꓼ ꓙꓬˍ ꓢꓰꓽ ꓕꓯ ꓠꓽ ꓡꓽ ꓬꓲꓼ ꓙꓰ ꓓꓻˍ ꓡꓳ ꓫꓵꓽ ꓥ ꓡꓳ꓿
58011016	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓪ ꓜꓲ ꓙꓲˍ ꓟ ꓟꓴꓽ ꓗꓪ ꓗꓪ ꓟ ꓟꓵꓽ ꓔꓯ ꓢꓲꓼ ꓙꓬˍ ꓡꓳ꓿ ꓖꓳ ꓡꓱ ꓠꓬꓲ ꓪꓴ-ꓢ ꓠꓬ꓾ ꓬꓲ ꓪꓽ ꓡꓰ ꓬꓲ ꓔꓯ ꓬꓲ ꓪꓽ ꓪꓴ-ꓢ ꓘꓴ ꓝꓲ ꓠ ꓟ ꓟꓽ ꓫꓸ ꓔꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓬꓲ ꓪꓽ ꓐꓱ ꓶ ꓡꓳ ꓒꓱ ꓕꓲ ꓟ ꓙꓽ ꓖꓶ ꓔ ꓡꓳ꓿
58011017	ꓮ-ꓐ-ꓡ-ꓦ ꓔꓯ ꓤꓹ ꓠꓬꓲˍ ꓕꓯ ꓬꓲ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓬꓲ ꓤꓽ ꓔꓲꓸ ꓬꓲ-ꓢ ꓔꓯ ꓔꓲ ꓗꓷꓳ꓿ ꓬꓲ-ꓢ ꓗꓪ ꓐꓰˍ ꓡꓰꓽ ꓠꓴ ꓞꓲꓼ ꓤ ꓡꓯꓹ ꓤ ꓟꓬꓽ ꓡ ꓥꓳ꓾ ꓐꓯ ꓔ ꓥ ꓟꓲ꓾ ꓙ ꓟꓳ ꓘꓶ ꓔꓯ ꓠꓲꓹ ꓒꓴ ꓒꓴˍ ꓐꓰ ꓘꓳ ꓣꓴ ꓢꓴ ꓮ-ꓐ-ꓡ-ꓦ ꓡꓰ꓾ ꓬꓲ ꓚꓲ ꓛꓬ ꓤ ꓔꓲꓸ ꓔꓲꓺ ꓖꓶˍ ꓡꓳ꓿
58011019	ꓮ ꓡꓲꓳ ꓐꓯ ꓠꓬ ꓮ-ꓐ-ꓡ-ꓦ ꓠꓽ ꓫꓵꓻ ꓗꓪ ꓐꓰˍ ꓟꓲ ꓪꓴ-ꓢ ꓡꓰ ꓬꓲ ꓤ ꓔꓯ ꓢꓯꓸ ꓡ ꓝꓲ ꓐ ꓡ ꓥꓳ꓾ ꓐꓰ ꓙꓵꓻˍ ꓠꓬꓲ꓾ ꓬꓲ ꓠꓬ ꓬꓲ ꓤ ꓬꓲ-ꓢ ꓔꓯ ꓫꓵꓻ ꓗꓪ ꓐꓰ ꓣꓴ ꓬꓲꓼ ꓡ ꓟ ꓡꓰ ꓐꓰ ꓗꓷ ꓡꓰꓳ꓿
58011020	ꓬꓲ-ꓢ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓡꓻ ꓠꓹ ꓟ ꓔꓯ ꓖꓴ ꓢꓲ꓾ ꓬ-ꓗꓴˍ ꓐꓰ ꓬꓲ-ꓢꓳ ꓔꓯ ꓶꓼ ꓥꓳ ꓙꓱꓽ ꓖꓶˍ ꓡꓳ꓿
58011021	ꓬ-ꓗꓴˍ ꓟꓲ ꓫꓵꓻˍ ꓐꓰ ꓗꓹ ꓕꓯ꓾ ꓙꓵꓻ ꓠꓲꓹ ꓗꓪ ꓐꓰ ꓬꓳ-ꓢꓷ ꓬꓲ ꓤ ꓠꓬꓲꓽ ꓫꓵꓸ ꓔꓯ ꓶꓼ ꓥꓳ ꓙꓱꓽ ꓖꓶ ꓢꓲ꓾ ꓙꓽ ꓥꓳꓽ ꓔꓳꓹ ꓔ ꓢꓲ ꓠꓬꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿
58011022	ꓬꓳ-ꓢꓷ ꓠꓬ ꓬꓲ ꓫꓵꓻ ꓝꓲ ꓠꓶꓽ ꓡ ꓕꓯ꓾ ꓙꓵꓻ ꓠꓲꓹ ꓗꓪ ꓐꓰ ꓬꓲ-ꓢꓷ-ꓡꓰ ꓞꓲꓼ ꓤ ꓡꓯꓹ ꓤ ꓐꓴ ꓬꓲ-ꓙꓲ ꓟꓵꓽ ꓗꓪ ꓐꓰ ꓓꓳ ꓙꓰˍ ꓟ ꓔꓯ ꓖꓴ ꓢꓲ꓾ ꓚꓲ ꓛꓬ ꓪꓳꓼ ꓔꓳ ꓔꓯ ꓟꓳꓸ ꓐꓯ ꓘꓶ ꓟꓸ ꓔ ꓬꓰˍ ꓡꓳ꓿
58011023	ꓟꓳ-ꓫꓲ ꓔꓯ ꓦꓵꓻ ꓗꓷ ꓕꓯ꓾ ꓬꓲ ꓠꓽ ꓐꓲꓻˍ ꓟ ꓤ ꓠꓱ ꓥ ꓟ ꓬꓲ ꓪꓽ ꓡꓳꓸ ꓟꓳˍ ꓠꓬꓲ꓾ ꓪ ꓔꓲ ꓕꓵꓼ ꓪꓽ ꓔꓯ ꓟꓽ ꓙꓳꓺ ꓙꓳ꓾ ꓬꓲ ꓐꓹ ꓐ ꓟꓹ ꓟ ꓡꓰ ꓙꓵꓻ ꓠꓲꓹ ꓗꓪ ꓐꓰ ꓬꓲ ꓔꓯ ꓦ ꓐ ꓢ ꓟ ꓚꓵ ꓔ ꓡꓳ꓿
58011024	ꓟꓳ-ꓫꓲ ꓪꓴꓽ ꓡ ꓕꓯ꓾ ꓙꓵꓻ ꓠꓲꓹ ꓗꓪ ꓐꓰ ꓩ-ꓣꓳ ꓬꓲ ꓮꓸ ꓟꓲꓽ ꓬꓲ ꓤꓽ ꓙꓵꓽ ꓪ ꓔꓯ ꓟꓽ ꓠꓵꓻ ꓠꓵꓻ꓾
58011025	ꓝꓴꓲ ꓠꓯS ꓗꓪ ꓗꓹ ꓛꓲꓽ ꓓꓴ ꓕꓲꓽ ꓝꓲꓸ ꓤ ꓟꓶꓻ ꓠꓹ ꓟ ꓬꓲ ꓛꓲ꓾ ꓪꓴ-ꓢ ꓑ ꓫꓬꓼ ꓐꓴˍ ꓐꓰ ꓕꓲꓽ ꓛꓳˍ ꓫꓸ ꓙꓵꓻ ꓜꓲꓽˍ ꓟ ꓔꓯ ꓢꓲ ꓣꓴˍ ꓡꓳ꓿
58011026	ꓟꓳ-ꓫꓲ ꓠꓬ ꓡ ꓠꓹ ꓟ ꓡꓯꓼ ꓫꓴ ꓔꓯ ꓟꓬ ꓔꓱꓹ ꓡꓳꓸ ꓔ ꓢꓲ꓾ ꓙꓲ-ꓢꓴ ꓐꓱ ꓶ ꓫꓸ ꓔꓳ ꓫꓸ ꓒꓯꓼ ꓜꓲꓽˍ ꓟ ꓔꓯ ꓠꓬ ꓬꓲ-ꓙꓲ ꓟꓵꓽ ꓗꓪ ꓟ ꓒꓵꓽ ꓶꓽ ꓢꓶꓸ ꓟꓽ ꓞꓲ ꓒꓵꓽˍ ꓟ ꓚꓬꓹ ꓗꓷꓳ꓿
58011027	ꓬꓲ ꓠꓬ ꓙꓵꓻ ꓠꓲꓹ ꓗꓪ ꓐꓰ꓾ ꓟꓳꓻ ꓟꓽ ꓓ ꓟ ꓢꓲ ꓒꓽ ꓔꓯ ꓡꓳꓸ ꓟꓳˍ ꓟ ꓡꓰ ꓐꓰ ꓚꓬꓹ ꓔ ꓢꓲ꓾ ꓪ ꓔꓲ ꓠꓲꓹ ꓛꓰꓹ ꓟ ꓔꓯˍ ꓟꓲ ꓟꓽ ꓙꓳꓺ ꓙꓳ꓾ ꓬꓲ-ꓙꓲ ꓟꓵꓽ ꓗꓪ ꓐꓰ ꓓꓳ ꓙꓰꓳ꓿
58011028	ꓝꓮꓲ ꓠꓬ ꓤ ꓪꓴꓽ ꓔꓯ ꓟꓶꓽ ꓬꓰ ꓝꓲ ꓢꓴ ꓖꓳ ꓕꓲ ꓣꓳ ꓡꓰ ꓬꓲ ꓪꓽ ꓔꓯ ꓟꓽ ꓡꓵꓹ ꓬꓯꓼ ꓡ ꓠꓹ ꓟ꓾ ꓬꓲ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓦꓲ-ꓘꓳ-ꓑꓮꓲˍ ꓐꓰ ꓫꓵꓽ ꓧꓶꓺˍ ꓟ ꓗ ꓫꓵ ꓬꓰˍ ꓡꓳ꓿
58011029	ꓬꓲ-ꓢꓷ-ꓡꓰ ꓐꓴ ꓠꓬ ꓬꓲ ꓪꓽ ꓙꓵꓻ ꓠꓲꓹ ꓑꓶꓸ ꓓꓴ꓾ ꓬꓲꓻ ꓡꓴꓽ ꓐꓱ ꓠꓲꓺ ꓗꓪ ꓟꓲꓺ ꓙꓴ ꓓꓳ ꓡ ꓢꓲ ꓗꓳꓸ ꓙꓰ ꓪˍ ꓡꓳ꓿ ꓬꓲ-ꓙꓲ ꓡꓽ ꓞꓳˍ ꓟꓲ ꓖꓳ ꓡꓱ ꓬꓰ ꓠꓬꓲ ꓠꓬ ꓔꓲꓹ ꓫꓵ ꓖꓴꓳ꓿
58011030	ꓬꓲ-ꓢꓷ-ꓡꓰ ꓐꓴ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓙꓱ-ꓡꓱ-ꓘꓳ ꓡꓳ ꓒꓱ ꓚꓬꓹ ꓔꓯ ꓫꓵꓽ ꓠꓬꓲ ꓚꓳ ꓗꓷ ꓠꓬ ꓐꓱꓽ ꓡꓰꓳ꓿
58011031	ꓖꓳꓻ ꓪꓴꓽ ꓟ ꓡ-ꓧꓳꓽ ꓠꓬ ꓙꓵꓻ ꓠꓲꓹ ꓗꓪ ꓐꓰ꓾ ꓟꓵꓽ ꓕꓺ ꓠꓬꓲ ꓢꓴ ꓬꓲ-ꓢꓷ-ꓡꓰ ꓐꓴ ꓔꓯ ꓘꓳꓻ ꓣꓴ ꓗꓷ ꓠꓬꓲ꓾ ꓪꓴ-ꓢ ꓔꓯ ꓟꓽ ꓒꓵꓽ ꓛꓳ ꓢꓴ ꓖꓳ ꓕꓲ ꓧꓳꓽˍ ꓐꓰ ꓕꓲ ꓪꓺꓼ ꓟꓽ ꓫꓵꓻ꓿
58011032	ꓖꓳ ꓡꓱ ꓠꓬ ꓥꓪ ꓝꓮꓲ ꓮꓸ ꓫꓵ ꓐꓯ ꓠꓯꓹ ꓢꓰꓽ ꓡ? ꓖꓷ-ꓓꓰ-ꓬꓴ꓾ ꓐ-ꓣ-ꓗꓷ꓾ ꓢ-ꓟꓳ-ꓢꓳ-ꓠ꓾ ꓬꓰ-ꓩꓴ-ꓕ꓾ ꓓ-ꓪꓵ꓾ ꓢ-ꓟꓴ-ꓬꓰˍ ꓐꓰ꓾ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓟꓳꓸ ꓚ ꓠꓹ ꓟ ꓬꓲ ꓙꓵꓹ ꓟꓽ ꓡꓳꓼ꓿
58011033	ꓬꓲ ꓪꓽ ꓠꓬ ꓙꓵꓻ ꓠꓲꓹ ꓗꓪ ꓐꓰ ꓗꓴꓷꓼ ꓔꓯ ꓓꓶꓽ ꓧꓪꓸ ꓡꓰꓳ꓿ ꓔꓱꓹ ꓜꓳꓽˍ ꓟ ꓟꓬꓱꓽ ꓬꓰ ꓗꓷꓳ꓿ ꓙ ꓟꓳ ꓘꓶ ꓟꓶ ꓡꓰꓳ꓿ ꓡꓽ ꓢꓯꓹ ꓟꓷꓽ ꓠꓷꓹ ꓔꓯ ꓛꓵꓽ ꓗꓷꓳ꓿
58011034	ꓮꓸ ꓔꓳꓸ ꓪꓽ ꓠꓬꓲˍ ꓟ ꓔꓯ ꓢꓰꓼ ꓗꓷꓳ꓿ ꓮꓸ ꓕꓽ ꓢꓶꓽ ꓠꓬꓲꓽ ꓗꓪ ꓐꓰ ꓡꓲꓹ ꓗꓷꓳ꓿ ꓬꓲ ꓪꓽ ꓢꓯꓼ ꓐꓽˍ ꓟ ꓠꓬ ꓪꓽ ꓠꓬꓲˍ ꓟ ꓒꓬꓱꓼ ꓡꓺꓳ꓿ ꓟꓯꓼ ꓘꓶꓽ ꓗꓪ ꓪꓽ ꓠꓬꓲ ꓠꓬꓲˍ ꓡꓰꓽ ꓐꓶꓽ ꓒ ꓟꓯꓼ ꓜꓴꓻ ꓔꓯ ꓖꓼ ꓦ ꓗꓷꓳ꓿
58011035	ꓤꓽ ꓟꓶ ꓤ ꓕꓲ ꓐꓱ ꓠꓬ ꓬꓲ ꓪꓽ ꓞꓳ ꓫꓵꓻ ꓔꓯ ꓢꓯꓸ ꓬꓲꓼ ꓡ ꓝꓲˍ ꓟ ꓟꓶ ꓗꓷꓳ꓿ ꓝꓮꓲ ꓠꓱꓸ ꓐꓯꓼ ꓕꓲ ꓐꓱ ꓠꓬ꓾ ꓪꓻ ꓜꓲ ꓙꓲˍ ꓟ ꓢꓯꓸ ꓬꓲꓼ ꓡ ꓟ ꓟꓶꓻ ꓠꓹ ꓟ꓾ ꓘꓶꓻ ꓙꓵꓻ ꓟꓶ ꓢꓲ ꓩꓴ ꓗꓷˍ ꓟ ꓔꓯ ꓬꓲ ꓪꓽ ꓟꓽ ꓘꓳ ꓣꓴ꓿
58011036	ꓝꓮꓲ ꓠꓱꓸ ꓐꓯ ꓕꓲ ꓐꓱ ꓠꓬ꓾ ꓤꓲꓺˍ ꓟ ꓐꓰ ꓓꓶꓽˍ ꓟ꓾ ꓞꓳꓹˍ ꓟ ꓐꓰ ꓐꓱ ꓗꓷˍ ꓟ ꓔꓳꓹ ꓜꓳꓽ ꓗꓷꓳ꓿
58011037	ꓬꓲ ꓪꓽ ꓔꓯ Bꓸ ꓛꓲ ꓡꓳꓺ ꓗꓷꓳ꓿ ꓶꓼ ꓓꓴ ꓡꓰ ꓠꓬꓲꓽ ꓕꓱꓻ ꓶꓼ ꓗꓷꓳ꓿ ꓫꓵꓽ ꓠꓬꓲ ꓤꓹ ꓠꓬꓲˍ ꓟ ꓔꓳꓹ ꓜꓳꓽ ꓗꓷꓳ꓿ ꓮꓸ ꓕꓽ ꓡꓰ ꓢꓰꓼ ꓗꓷꓳ꓿ ꓬꓲ ꓪꓽ ꓠꓬ ꓫꓸ ꓙꓵ ꓟꓷꓼ ꓙꓵ ꓢꓲ ꓘꓶꓻ ꓙꓵ ꓟꓶˍ ꓠꓬꓲ꓾ ꓮ ꓣꓳ ꓙꓲꓻ ꓘꓳꓹ ꓠꓬꓲ꓾ ꓮꓸ ꓛꓵꓼ ꓙꓲ ꓘꓳꓹ ꓠꓬꓲ ꓐꓰ ꓚꓳ ꓙꓰ ꓗꓷꓳ꓿
58011038	ꓟꓲ ꓠꓯ ꓠꓬ ꓬꓲ ꓪꓽ ꓔꓬ ꓠꓹ ꓟ ꓟꓽ ꓒꓵꓽ ꓠꓬꓲ꓾ ꓬꓲ ꓪꓽ ꓠꓬ ꓡꓲ ꓛꓲˍ ꓐꓰ ꓪꓽ ꓚꓲ ꓗꓪ ꓶꓻ ꓚꓳ ꓢꓲ꓾ Bꓸ ꓘꓴˍ ꓐꓰ ꓟꓲꓺ ꓘꓴ ꓗꓪ ꓔꓬ ꓠ ꓗꓷ ꓡꓰꓳ꓿
58011039	ꓬꓲ ꓪꓽ ꓮꓽ ꓙꓵ ꓠꓬ ꓬꓲ ꓪꓽ ꓙꓵꓻ ꓠꓲꓹ ꓑꓶꓸ ꓓꓴ ꓓꓳꓹ ꓟꓴˍ ꓟ ꓟꓶ ꓡꓰˍ ꓟꓲ꓾ ꓖꓶꓽ ꓙ ꓟꓳ ꓔ ꓟ ꓔꓯ ꓟꓽ ꓟꓶ ꓢꓰꓽ꓿
58011040	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓣꓳꓽ ꓐꓱ ꓶ ꓪꓻ ꓜꓲ ꓙꓲˍ ꓡꓳ ꓫꓵꓽ ꓙꓽ ꓖꓶ ꓔ ꓢꓲ꓾ ꓬꓲ ꓪꓽ ꓠꓽ ꓣꓳˍ ꓐꓰ ꓕꓲ ꓪꓺꓼ ꓟꓽ ꓥ ꓠꓬ ꓟꓽ ꓜꓳꓽ ꓓꓰ ꓡꓰ꓾ ꓟꓽ ꓜꓲꓼ ꓓꓰ ꓡꓰ꓿
58012001	ꓖꓳ ꓡꓱ ꓠꓬꓲ ꓕꓱ ꓘꓶꓻ ꓛꓲ ꓪꓴꓽˍ ꓟ ꓢꓷꓸ ꓙ ꓟꓳ ꓙ ꓢꓴ ꓕꓲ ꓜꓴ ꓠꓬ ꓟꓴ ꓗꓴꓸˍ ꓡꓰ ꓐꓰ ꓣꓳꓽ ꓔꓯ ꓚꓳ ꓞꓹ ꓠꓬꓲ꓾ ꓣꓳˍ ꓟꓲ ꓘꓶꓻ ꓡꓶ ꓓꓴ ꓮꓽ ꓙꓵˍ ꓐꓰ꓾ ꓣꓳꓽ ꓔꓯ ꓞꓳꓹ ꓞꓹ ꓟ ꓝꓴꓲ ꓔꓯ ꓡꓵꓸ ꓗꓷ ꓢꓲ꓾ ꓜꓲꓽ ꓘꓴ ꓠꓲꓹ ꓡꓰ ꓣꓳꓽ ꓟꓲꓽ ꓙꓬ ꓗꓪ ꓓꓹ ꓟ ꓔꓷꓹ ꓖꓴ ꓗꓪ ꓔꓷꓹ ꓙꓰ ꓡꓯ꓿
58012002	ꓣꓳꓽ ꓙꓵꓻ ꓠꓲꓹ ꓬꓲ ꓚꓰˍ ꓐꓰ ꓣꓳꓽ ꓙꓵꓻ ꓠꓲꓹ ꓔꓯ ꓪꓴꓽ ꓓꓰ ꓡꓰ ꓝꓲ ꓢꓴ ꓬꓰ-ꓢꓴ ꓔꓯ ꓟꓬ ꓔꓱꓹ ꓡꓳꓸ ꓔ ꓡꓯ꓿ ꓬꓲ ꓠꓬ ꓬꓲ ꓟꓲꓽ ꓙꓬ ꓗꓪ ꓓꓹ ꓟ ꓗꓹ ꓛꓲꓽ ꓓꓴ ꓪꓴꓸ ꓠꓬꓲ꓾ ꓫꓸ ꓔꓳ ꓫꓸ ꓒꓯꓼ ꓟ ꓔꓯ ꓟꓳꓻ ꓟꓽ ꓟꓵ ꓟꓵ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓫꓸ ꓙꓵˍ ꓟ ꓜꓲꓽ ꓢꓲ꓾ ꓪꓴ-ꓢ ꓡꓯꓼ ꓙ ꓕꓲ ꓛꓱꓽ ꓗꓪ ꓠꓬꓲꓸ ꓠꓸ ꓡꓰꓳ꓿
58012003	ꓠꓴ ꓪꓽ ꓠꓬ ꓪꓴꓽ ꓧꓶꓻˍ ꓟꓲ ꓠꓲꓹ ꓟ ꓟꓽ ꓙꓬ ꓡꓰ ꓠꓹ ꓟ꓾ ꓝꓴꓲ ꓙꓳ ꓢꓴ ꓐꓴ ꓡꓰ ꓡꓯꓼ ꓧꓹˍ ꓟ ꓔꓯ ꓜꓲꓽ ꓗꓷ ꓢꓴ ꓬꓰ-ꓢꓴ ꓔꓯ ꓓꓵꓽ ꓙꓽ ꓔ꓿
58012004	ꓠꓴ ꓪꓽ ꓠꓬ ꓝꓴꓲ ꓔꓯ ꓔꓳꓹˍ ꓟ ꓗꓪ ꓫꓵꓽ ꓧꓳꓸ ꓡꓰ ꓗꓪ ꓛꓲ ꓟꓽ ꓗꓷ ꓡꓰ ꓢꓰꓽ꓿
58012005	ꓪꓴ-ꓢ ꓡꓰ ꓘꓶꓸ ꓖꓶꓽˍ ꓟ ꓐꓯ ꓘꓶ ꓔꓯ ꓠꓴ ꓪꓽ ꓟꓲꓺ ꓡꓰ ꓡ? ꓬꓲ ꓡꓰ꓾ ꓥꓪ ꓤꓽꓳ꓾ ꓢꓲ ꓒꓽ ꓡꓰ ꓟꓸ ꓙꓽˍ ꓟ ꓔꓯ ꓟꓳꓻ ꓟꓽ ꓟꓵ ꓕꓽ ꓬꓰ꓿ ꓬꓲ ꓡꓰ ꓠꓴ ꓪꓽ ꓔꓯ ꓕꓼˍ ꓥ ꓟꓲ ꓠꓲꓹ ꓟ ꓕꓽ ꓙꓬ ꓡꓰ꓿
58012006	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓠꓲꓹ ꓠꓵ ꓢꓴ ꓔꓯ ꓠꓬ ꓬꓲ ꓟꓸ ꓙꓽ ꓢꓲ꓾ ꓬꓲ ꓡꓰ ꓮ ꓐꓲ ꓣꓷꓠꓸ ꓔ ꓟ ꓥ ꓕ ꓑꓳꓸ ꓔꓯ ꓬꓲ ꓧꓶꓹˍ ꓥꓳ꓾ ꓐꓰ ꓐꓯ ꓔ ꓡꓳ꓿
58012007	ꓠꓴ ꓪꓽ ꓫꓸ ꓙꓵˍ ꓕꓯ꓾ ꓪꓴ-ꓢ ꓡꓰ ꓤꓽ ꓐꓴ ꓔꓯˍ ꓡꓰ ꓐꓰ ꓟꓸ ꓙꓽ ꓡ ꓟ ꓚꓬꓹ ꓢꓲ ꓜꓲꓽ ꓔ꓿ ꓮ ꓡꓲꓳ ꓐꓯ ꓠꓬ ꓮꓽ ꓐ ꓡꓰ ꓟꓽ ꓟꓸ ꓙˍ ꓟ ꓤꓽ ꓟꓽ ꓙꓳ꓿
58012008	ꓮ ꓐꓲ ꓐꓴ ꓔꓯˍ ꓡꓰ ꓐꓰ ꓠꓴ ꓪꓽ ꓔꓯ ꓟꓽ ꓟꓸ ꓙˍ ꓠꓬ꓾ ꓠꓴ ꓪꓽ ꓠꓽ ꓤ ꓚꓵ ꓟꓽ ꓥ꓾ ꓓꓲꓽ ꓤꓽ ꓥ ꓡꓳ꓿ (ꓮ ꓡꓲꓳ ꓐꓯ ꓠꓬ ꓮ ꓐꓲ ꓮ ꓡꓲ ꓕꓲ ꓣꓳˍ ꓟꓲ ꓟꓸ ꓙꓽ ꓟ ꓟꓶˍ ꓡꓳ꓿)
58012009	ꓝꓮꓲ ꓣꓳꓽ ꓠꓬ ꓧꓪ ꓖꓳ ꓓꓱ ꓗꓪ ꓟꓸ ꓙꓽ ꓢꓴ ꓣꓳꓽ ꓮꓽ ꓐ ꓮ ꓟ ꓐꓴ ꓔꓯ ꓒꓵꓽˍ ꓡꓳ꓿ ꓖꓳ ꓡꓱ ꓥ ꓠꓬ ꓢꓯꓼ ꓟꓬ ꓟꓶ ꓡꓰ ꓝꓲ ꓠꓹ ꓟ ꓣꓳꓽ ꓔꓯ ꓙꓵꓽ ꓔꓬ ꓟ ꓦ ꓗꓪ ꓟ ꓐꓹ ꓐ ꓔꓯ ꓪ ꓜꓲ ꓒꓵꓽ ꓠꓯꓹ ꓡꓳ ꓟꓽ ꓥ ꓡ?
58012010	ꓮ ꓡꓲꓳ ꓐꓯ ꓠꓬ ꓧꓪꓽ ꓗꓪ ꓟ ꓮꓽ ꓐ ꓮ ꓟ ꓐꓴ ꓠꓬ꓾ ꓬꓲ ꓪꓽ ꓮ ꓡꓲ ꓛꓲ ꓙꓽ ꓜꓲꓼˍ ꓟ ꓔꓯ ꓛꓳ ꓢꓲ ꓕꓲ ꓑꓹ ꓤ ꓣꓱꓽ ꓬꓯꓼˍ ꓡꓳ ꓫꓵ ꓐꓱ ꓶ ꓟꓸ ꓙꓽ ꓡ ꓡꓳ꓿ ꓪꓴ-ꓢ ꓠꓽ ꓣꓳꓽ ꓔꓯ ꓬꓲ ꓢꓲꓽ ꓫꓬ ꓟ ꓑꓯꓹ ꓟꓶ ꓢꓴ ꓬꓰ ꓝꓲ ꓠꓹ ꓟ ꓟꓸ ꓙꓽˍ ꓡꓳ꓿
58012011	ꓟꓸ ꓙꓽ ꓓꓴ ꓔꓳꓹ ꓜꓳꓽˍ ꓟ ꓕꓲ ꓑꓹ ꓗꓪ ꓠꓬ ꓗꓹ ꓛꓲꓽ ꓓꓴ ꓟꓽ ꓥ꓾ ꓠꓲꓹ ꓫꓸ ꓟꓬ ꓫꓸ ꓓꓴ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓟꓸ ꓒꓬꓱꓼ ꓡ ꓟ ꓡꓽ ꓞꓳ ꓠꓬ꓾ ꓔꓱꓹ ꓜꓳꓽˍ ꓟ ꓐꓰ ꓢꓲ ꓡꓲ ꓟ ꓬꓲ ꓢꓶꓽ ꓓꓱꓼ ꓓꓳ ꓡ ꓡꓳ꓿
58012012	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ꓾ ꓢꓯꓼ ꓐꓽˍ ꓟ ꓡꓯꓼ ꓒꓯꓹˍ ꓐꓰ ꓢꓯꓼ ꓟꓽ ꓙꓳ ꓟ ꓛꓲ ꓝꓲꓸ ꓔꓯ ꓢꓯꓼ ꓔꓰꓹ ꓡꓰ ꓝꓲ ꓢꓲ꓾
58012013	ꓛꓲ ꓫꓳꓸ ꓠꓬ ꓟꓽ ꓕꓳꓼ ꓫꓵꓸ ꓡꓰ ꓡꓰ ꓟꓬꓽ ꓠꓬꓲ ꓓꓻ ꓡꓰ ꓠꓹ ꓟ꓾ ꓔꓱꓹˍ ꓟ ꓙ ꓖꓴ ꓗꓪ ꓫꓱꓽ꓿
58012014	ꓮꓽ ꓙꓵ ꓢꓴˍ ꓐꓰ ꓧꓳꓹ ꓡꓯꓽ ꓘꓳ ꓠꓹ ꓟ ꓐꓰ꓾ ꓠꓲꓹ ꓟ ꓢꓲꓽ ꓢꓲ ꓫꓬ ꓫꓬˍ ꓡꓰ ꓞꓳ ꓙꓳ ꓢꓲ ꓔꓬ ꓠꓹ ꓟ ꓢꓯꓼ ꓕꓵꓼ꓿ ꓮ ꓡꓲꓳ ꓐꓯ ꓠꓬ ꓠꓲꓹ ꓟ ꓟꓽ ꓢꓲ ꓫꓬ ꓢꓴ ꓮꓽ ꓟˍ ꓟꓲ ꓢꓲ ꓒꓽ ꓔꓯ ꓟꓳꓻ ꓪ ꓟꓽ ꓓ꓿
58012015	ꓪꓴ-ꓢ ꓣꓱꓽ ꓛꓰ ꓔꓯ ꓘꓳ ꓣꓴ ꓟꓽ ꓟꓶ ꓢꓴ ꓟꓽ ꓙꓳ ꓠꓹ ꓟ ꓤ ꓟꓳ꓿ ꓟꓽ ꓥ ꓠꓬ ꓘꓪꓽˍ ꓟ ꓬꓲ ꓚꓰ ꓣꓱꓻ ꓡ ꓢꓲ꓾ ꓠꓴ ꓪꓽ ꓔꓯ ꓘꓶꓻ ꓡꓶ ꓡ ꓢꓲ ꓠꓬꓲ꓾ ꓕꓱ ꓟ ꓗꓪ ꓐꓰ ꓮꓽ ꓟꓬꓹ ꓣꓳ ꓔꓯ ꓟꓽ ꓫꓬꓻ ꓟ ꓠꓷꓼ ꓡꓰ ꓝꓲˍ ꓟꓽ ꓢꓷ꓿
58012016	ꓠꓴ ꓪꓽ ꓗꓳ ꓗꓪ ꓟꓽ ꓢꓲ ꓟꓽ ꓫꓬ ꓟ ꓬꓰ ꓢꓴ ꓟꓽ ꓙꓳ ꓠꓹ ꓟ ꓤ ꓟꓳ꓿ ꓝꓮꓲ꓾ ꓬꓲ-ꓢꓳꓽ ꓠꓬ ꓪꓴ-ꓢ ꓔꓯ ꓟꓽ ꓒꓵ ꓢꓲ꓾ ꓬꓲ ꓤ ꓪꓴꓽ ꓙꓵꓽ ꓪꓽ ꓠꓬ ꓜꓻ ꓕꓲ ꓜꓽˍ ꓡꓰꓽ ꓑ ꓜꓽ ꓗꓷ ꓟ ꓡꓰ ꓐꓰ꓾ ꓠꓴ ꓪꓽ ꓗꓳꓺ ꓡꓳ ꓗꓪ ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓕꓲ ꓣꓳˍ ꓟꓲ ꓕꓽ ꓙꓳ ꓝꓲ꓿
58012017	ꓗꓸ ꓠꓯ ꓬꓲ-ꓢꓳ ꓠꓬ ꓟꓬ ꓐꓲ ꓓꓳ ꓠꓬꓲ ꓐꓰ ꓬꓲ ꓐꓹ ꓐ ꓶꓼ ꓘꓶꓽ ꓟꓶ ꓠꓲꓹ ꓫꓵˍ ꓟꓲ꓾ ꓠꓲꓹ ꓟ ꓡꓶꓸ ꓚꓱꓹ ꓧꓪ ꓟꓽ ꓟꓶ ꓟ ꓠꓴ ꓪꓽ ꓢꓷꓸˍ ꓡꓳ꓿
58012018	ꓠꓴ ꓪꓽ ꓠꓽ ꓫꓱꓹ ꓟꓶ ꓓꓻˍ ꓟ ꓐꓰ ꓮꓸ ꓔꓳꓸ ꓐꓬꓻ ꓞꓹ ꓟ ꓪꓽ ꓚꓲˍ ꓐꓰ꓾ ꓟꓴ ꓗꓴꓸ ꓠꓯꓺˍ ꓐꓰ ꓠꓯ ꓞꓲꓹ ꓟ ꓐꓰ ꓕꓳꓽ ꓥꓳꓽˍ ꓐꓰ꓾
58012019	ꓐꓽ ꓡ ꓢꓯꓼˍ ꓐꓰ ꓫꓸ ꓕꓱˍ ꓟ ꓢꓯꓼ ꓔꓯ ꓕꓲꓺ ꓡ ꓟ ꓟꓽ ꓥ꓿ ꓢꓯꓼ ꓕꓱ ꓟ ꓔꓯ ꓑ ꓙꓽ ꓢꓴ ꓠꓬ꓾ ꓬꓲ ꓪꓽ ꓔꓯ ꓝꓮꓲ ꓟꓽ ꓫꓸ ꓕꓱ ꓡ ꓠꓹ ꓟ ꓓꓰꓽ ꓗꓷꓳ꓿
58012020	ꓮ ꓡꓲꓳ ꓐꓯ ꓠꓬ꓾ ꓪꓽ ꓚꓲ ꓕꓱ ꓟ ꓔꓯ ꓙꓱꓽ ꓤ ꓕꓲ ꓟ ꓠꓶꓽ ꓡꓰˍ ꓟꓲ Bꓸ ꓛꓲ ꓡꓰ ꓡꓳ ꓢꓰꓼ ꓗꓷ ꓠ ꓗꓹ ꓡꓳ꓾ ꓐꓰ ꓐꓯˍ ꓟ ꓕꓵꓼ ꓪꓽ ꓔꓯ ꓬꓲ ꓪꓽ ꓟꓯꓻ ꓟꓽ ꓘꓴ꓿
58012021	ꓖꓳ ꓘꓶꓻ ꓛꓲ ꓙꓳꓺ ꓠꓯꓹ ꓡꓳ ꓫꓵꓽ ꓟꓳˍ ꓠꓬꓲ ꓟꓳ-ꓫꓲ ꓡꓰ꓾ ꓥꓪ ꓠꓬ ꓮꓽ ꓘꓶ ꓙꓳꓺ ꓛꓱꓽ ꓡꓰꓳ꓾ ꓐꓯˍ ꓡꓳ꓿
58012022	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓜꓲ-ꓬꓴ ꓪ ꓚꓲˍ ꓐꓰ꓾ ꓢꓯꓸ ꓔꓬ ꓟ ꓪꓴ-ꓢ ꓬꓲ ꓡꓳ ꓒꓱ꓾ ꓟꓴꓽ ꓗꓪ ꓗꓪ ꓟ ꓙꓱ-ꓣꓴ-ꓢ-ꓡꓱˍ ꓐꓰ꓾ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓴ ꓬꓲ ꓟꓶꓽˍ ꓐꓰ꓾
58012023	ꓟꓴꓽ ꓗꓪ ꓕꓯ ꓢꓲ ꓗꓪ ꓟꓬꓱ ꓐꓳ ꓔ ꓟ ꓤ ꓪꓴꓽ ꓐꓴ ꓘꓴ ꓜꓲ ꓞꓳ ꓔꓯ ꓕꓲ ꓡꓺꓳ꓿ ꓝꓮꓲ ꓠꓴ ꓪꓽ ꓠꓬ ꓞꓳ ꓫꓵꓽ ꓞꓳ ꓙꓰꓽ ꓔꓯ ꓐꓯ ꓟꓴ ꓘꓶꓽ ꓢꓴ ꓢꓲ ꓒꓽ ꓪꓴ-ꓢˍ ꓐꓰ꓾ ꓬꓲ ꓡꓰ ꓜꓳꓽ ꓓꓰ ꓡꓰ ꓝꓲ ꓟ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓢꓴ ꓐꓴ ꓦꓻˍ ꓐꓰ꓾
58012024	ꓘꓶꓽ ꓫꓵꓽ ꓫꓵꓼ ꓜꓲꓽ ꓟꓳꓽ ꓣꓱꓽ ꓢꓴ ꓬꓰ-ꓢꓴˍ ꓐꓰ꓾ ꓮ-ꓐꓱ ꓫꓵꓽ ꓫꓸ ꓕꓱˍ ꓟ ꓕꓯ ꓢꓲ ꓙꓲˍ ꓟ ꓐꓯ ꓘꓶ ꓫꓸ ꓕꓱˍ ꓟ ꓬꓰ-ꓢꓴ ꓫꓵꓽ ꓔꓯ ꓕꓲ ꓡꓰˍ ꓟ ꓥ ꓡꓳ꓿
58012025	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓽ ꓠꓴ ꓪꓽ ꓔꓯ ꓫꓸ ꓕꓱ ꓔꓬ ꓟ ꓬꓰ-ꓢꓴ ꓔꓯ ꓟꓽ ꓠ ꓠꓹ ꓕꓽ ꓬꓰ꓿ ꓟꓲ ꓠꓯ ꓗꓪ ꓙꓳꓺ ꓗꓽ ꓖꓶ ꓓꓴ ꓔꓯ ꓟꓽ ꓠ ꓠꓹ ꓢꓴ ꓐꓴ ꓡꓲꓹ ꓗꓷ ꓟꓽ ꓪ ꓕꓯ ꓠꓽ꓾ ꓟꓴꓽ ꓗꓪ ꓕꓯ ꓢꓲ ꓗꓪ ꓐꓰ ꓙꓳꓺ ꓗꓽ ꓖꓶ ꓢꓴ ꓔꓯ ꓟꓽ ꓠ ꓠꓹ ꓐꓷˍ ꓠꓬ꓾ ꓣꓳꓽ ꓮ ꓡꓲ ꓐꓰ ꓡꓲꓹ ꓗꓷ ꓓ ꓢꓰ?
58012026	ꓖꓳ ꓕꓯ ꓬꓲ ꓫꓸ ꓕꓱ ꓢꓯꓼ ꓡꓰ ꓟꓲ ꓠꓯ ꓔꓯ ꓶꓹ ꓡꓵ ꓡꓰ ꓝꓲꓳ꓿ ꓮ ꓟꓶ ꓠꓬ ꓬꓲ ꓡꓰ꓾ ꓥꓪ ꓠꓽ ꓟꓲ ꓠꓯ ꓔꓯˍ ꓡꓰꓽ ꓟꓽ ꓞꓲ꓾ ꓟꓴꓽ ꓗꓪ ꓔꓯˍ ꓟꓲ ꓕꓲ ꓧꓪꓹ ꓶꓹ ꓡꓵ ꓡꓰ ꓝꓲˍ ꓥꓳ꓾ ꓐꓰ ꓙ ꓟꓳ ꓗꓷꓳ꓿
58012027	ꓝꓮꓲ ꓕꓲ ꓧꓪ ꓶꓹ ꓡꓵ ꓡꓰ ꓝꓲˍ ꓢꓰꓽ ꓥꓳ꓾ ꓐꓯˍ ꓟ ꓕꓱ ꓕꓲ ꓘꓶ ꓠꓬ꓾ ꓶꓹ ꓡꓵ ꓡꓰ ꓟꓽ ꓓꓻ ꓟ ꓔꓯ ꓝꓰꓺ ꓞꓹ ꓝꓲ ꓠ ꓟ꓾ ꓚꓰꓼ ꓔ ꓟ ꓮꓽ ꓙꓵ ꓔꓯ ꓶꓹ ꓡꓵ ꓡꓰ ꓝꓲ ꓠꓹ ꓟ ꓔꓯ ꓐꓯˍ ꓟ ꓥ ꓡꓳ꓿
58012028	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓶꓹ ꓡꓵ ꓡꓰ ꓟꓽ ꓓ ꓟ ꓗꓴꓷ ꓟꓶ ꓗꓷ ꓠꓬꓲ ꓪꓴ-ꓢ ꓔꓯ ꓫꓸ ꓟꓳ ꓢꓲ꓾ ꓙꓳꓺ ꓒꓵꓽˍ ꓟ ꓠꓲꓹ ꓟ ꓡꓰ ꓪꓴ-ꓢ ꓠꓲꓹ ꓒꓴˍ ꓟ ꓣꓱꓽ ꓙ ꓢꓴ ꓬꓰ ꓡꓯ꓿
58012029	ꓮ ꓡꓲꓳ ꓐꓯ ꓠꓬ ꓣꓳꓽ ꓪꓴ-ꓢ ꓠꓽ ꓛꓴꓻ ꓖꓴꓻ ꓡꓰ ꓝꓲˍ ꓟ ꓮꓸ ꓔꓳꓸ ꓥ ꓡꓳ꓿
58013001	ꓬꓲꓼ ꓤ ꓠꓬꓲ ꓤ ꓐꓴˍ ꓡꓰ ꓐꓰ ꓮ ꓕꓯꓽˍ ꓟꓲ ꓠꓲꓹ ꓠꓵ ꓡꓯꓽ ꓘꓳ꓿
58013002	ꓠꓲꓹ ꓒꓴ ꓒꓴˍ ꓐꓰ ꓪꓰ ꓤ ꓔꓯ ꓘꓳ ꓣꓴˍ ꓟ ꓕꓽ ꓟꓲ ꓡꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓖꓳ ꓡꓱ ꓬꓰˍ ꓟ ꓗꓪ ꓐꓰ꓾ ꓕꓲ ꓐꓱ ꓠꓬ ꓟꓽ ꓢꓷꓸ ꓢꓷ ꓟꓴꓽ ꓗꓪ ꓝꓲ ꓓꓴ ꓔꓯ ꓘꓳ ꓣꓴ ꓗꓷ ꓠꓬꓲꓳ꓿
58013003	ꓠꓴ ꓪꓽ ꓠꓬ ꓐꓱꓺ ꓔ ꓢꓴ ꓐꓴ ꓔꓯ ꓬꓲ ꓪˍ ꓐꓰ ꓕꓲ ꓡꓰꓹꓼ ꓐꓱ ꓞꓹ ꓟ ꓡꓰ ꓐꓰ ꓓꓵꓽ ꓙꓽ ꓔ꓿ ꓘꓶꓻ ꓙꓵꓺ ꓟꓶ ꓢꓴ ꓐꓴ ꓔꓯˍ ꓟꓲ꓾ ꓧꓪꓽ ꓖꓳ ꓓꓱ ꓗꓪ ꓬꓲ ꓪˍ ꓐꓰ ꓕꓲ ꓡꓰꓹꓼ ꓘꓶꓻ ꓙꓵ ꓟꓶˍ ꓟ ꓚꓬꓹ ꓢꓲ ꓕꓽ ꓟꓲ ꓡꓰ ꓝꓲ꓿
58013004	ꓤꓽ ꓟꓶ ꓝꓱˍ ꓟ ꓗꓺ ꓫꓵ ꓔꓯ ꓮꓽ ꓙꓵ ꓢꓴ ꓒꓵꓽ ꓢꓲ꓾ ꓬꓲꓼ ꓖꓴˍ ꓟꓲ ꓟꓽ ꓫꓬ ꓕꓽ ꓗꓷ ꓡꓰ ꓝꓲ꓿ ꓟꓽ ꓢꓲ ꓟꓽ ꓫꓬ ꓬꓰ ꓢꓴˍ ꓐꓰ ꓦꓬꓽ ꓛꓳ ꓧꓪ ꓢꓴ ꓔꓯ ꓠꓬ ꓪꓴ-ꓢ ꓡꓰ ꓐꓯ ꓟꓴ ꓘꓶꓽˍ ꓥꓳ꓿
58013005	ꓠꓴ ꓪꓽ ꓞꓳ ꓙꓳˍ ꓟ ꓗꓪ ꓒꓴ ꓔꓯ ꓕꓽ ꓠꓲꓹ ꓦꓯꓸ꓿ ꓠꓴ ꓪꓽ ꓙꓳˍ ꓟ ꓔꓯ ꓠꓲꓹ ꓘꓪ ꓫꓵ꓿ ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓬꓲ ꓚꓲ ꓛꓬ ꓡꓰ꓾ ꓮ ꓡꓲ ꓥ ꓟꓲ ꓠꓴ ꓔꓯ ꓥꓪ ꓟꓽ ꓡꓳꓺ ꓗꓷ꓿ ꓮ ꓕꓯꓽˍ ꓟꓲ ꓠꓴ ꓔꓯ ꓟꓽ ꓒꓰꓺ ꓗꓷ꓾ ꓐꓰ ꓐꓯ ꓗꓷꓳ꓿
58013006	ꓖꓳ ꓡꓱ ꓠꓬꓲ ꓣꓳꓽ ꓠꓬ꓾ ꓢꓲ ꓒꓽ ꓠꓽ ꓥꓪ ꓔꓯ ꓬꓰ ꓙ ꓢꓴ ꓥ ꓠꓬꓲ ꓥꓪ ꓟꓽ ꓙꓳꓺ꓿ ꓞꓳ ꓤ ꓡꓰ ꓥꓪ ꓔꓯ ꓮ ꓡꓲ ꓬꓰ ꓖꓶ ꓐ ꓡ ꓢꓰꓽ꓾ ꓐꓰ ꓠꓲꓹ ꓪꓴꓽ ꓪꓴˍ ꓡꓰ ꓐꓯ ꓐ ꓡ ꓡꓳ꓿
58013007	ꓠꓴ ꓪꓽ ꓔꓯ ꓧꓳꓽ ꓢꓲ ꓪꓴ-ꓢ ꓐꓯ ꓘꓶꓽ ꓚ ꓟꓸ ꓖꓶ ꓗꓷ ꓢꓴ ꓔꓯ ꓕꓽ ꓟꓲ ꓡꓰ ꓝꓲ꓿ ꓬꓲ ꓪꓽ ꓞꓳ ꓙꓳ ꓗꓷ ꓟ ꓔꓯ ꓓꓵꓽ ꓙꓽ ꓔ ꓢꓲ ꓬꓲ ꓪꓽ ꓙꓵꓻ ꓠꓲꓹ ꓔꓯ ꓔꓯꓺ ꓢꓳ꓿
58013008	ꓬꓰ-ꓢꓴ ꓙꓲ-ꓢꓴ ꓠꓬ꓾ ꓮꓽ ꓠꓬꓲ꓾ ꓠꓬꓲꓸ ꓠꓬꓲ꓾ ꓮ ꓕꓯꓽˍ ꓟꓲ ꓕꓲ ꓡꓰW ꓥꓳ꓿
58013009	ꓟꓽ ꓔꓱꓹˍ ꓟ ꓟꓸ ꓟꓲ ꓬꓲ ꓫꓵꓽ ꓬꓲ ꓙꓰꓽ ꓡꓰ ꓠꓴ ꓪꓽ ꓔꓯ ꓕꓽ ꓧꓳꓽ ꓪꓴꓸ ꓙꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓣꓳꓽ ꓠꓲꓹ ꓟ ꓔꓯ ꓕꓶꓻ ꓡꓰ ꓝꓲˍ ꓟ ꓠꓬ ꓜꓽ ꓓꓴ ꓓꓳꓻ ꓓꓴˍ ꓐꓰ ꓗꓴꓸ ꓙꓲꓽ ꓙꓳˍ ꓟ ꓙꓵꓽ ꓚꓱꓹ ꓗꓪ ꓐꓰ ꓟꓽ ꓥ꓾ ꓪꓴ-ꓢ ꓣꓱꓽ ꓛꓰ ꓗꓪ ꓐꓰ ꓥ ꓡꓳ꓿ ꓜꓽ ꓓꓳꓻˍ ꓟ ꓗ ꓫꓵ ꓔꓯ ꓛꓳ ꓢꓴ ꓠꓽ ꓙꓲꓻ ꓖꓴ ꓟꓽ ꓟꓶ꓿
58013010	ꓣꓳꓽ ꓠꓬ ꓔꓲ ꓖꓴ ꓕꓲ ꓟ ꓙꓳˍ ꓡꓳ꓿ ꓬꓲ-ꓢꓷ-ꓡꓰ ꓐꓴ ꓟꓶ ꓔꓶꓸ ꓦꓲ ꓗꓪ ꓣꓱꓽ ꓙ ꓗꓷ ꓢꓴ ꓠꓬ꓾ ꓔꓲ ꓖꓴ ꓖꓳ ꓟ ꓗꓪ ꓟ ꓔꓲ ꓧꓪꓽ ꓜꓽ ꓠꓹ ꓟ ꓙꓵꓽ ꓪ ꓟꓽ ꓙꓳ꓿
58013011	ꓮ ꓡꓲꓳ ꓐꓯ ꓠꓬ ꓝꓴꓲ ꓑꓶꓸ ꓓꓴ ꓔꓲ ꓓꓴ ꓙꓱ ꓤ ꓫꓵꓽ ꓠꓬ꓾ ꓔꓲ ꓒ ꓓꓽ ꓟ ꓡꓰ ꓢꓲꓽ ꓫꓬ ꓖꓴ ꓗꓪ ꓔꓯꓹ ꓓꓵ ꓡꓰ ꓢꓲ꓾ ꓙꓱ ꓤ ꓬꓲ ꓖꓳ ꓓꓱ ꓔꓯ ꓠꓽ ꓟꓯꓼ ꓒꓱ ꓠꓱꓺ ꓫꓱ ꓟꓸꓼ ꓗꓪ ꓛꓴꓻ ꓦ ꓗꓷˍ ꓟ ꓥ ꓡꓳ꓿
58013012	ꓖꓳ ꓟ ꓡꓰ ꓐꓰ ꓬꓰ-ꓢꓴˍ ꓟꓲ ꓬꓲ ꓚꓲ ꓛꓬ ꓫꓵꓽ ꓡꓰ ꓑ ꓫꓬꓼ ꓐꓴ ꓔꓯ ꓢꓲ ꓚꓰꓸˍ ꓟ ꓟꓶ ꓡꓰ ꓝꓲ ꓠ ꓟ꓾ ꓡꓳ ꓒꓱ ꓗꓺ ꓘꓶꓽ ꓠꓱ ꓫꓱ ꓟꓸꓼ ꓗꓪ ꓫꓸ ꓙꓵ ꓗꓷꓳ꓿
58013013	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓬꓲ ꓫꓸ ꓔꓳ ꓫꓸ ꓒꓯꓼ ꓟ ꓑꓯꓹ ꓟꓶ ꓠꓹ ꓟ꓾ ꓟꓯ ꓒꓱ ꓠꓱ ꓫꓱ ꓟꓸꓼ ꓬꓲ ꓔꓬ ꓗꓪ ꓓꓳ ꓙꓰ ꓡꓯ꓿
58013014	ꓮ ꓡꓲꓳ ꓐꓯ ꓠꓬ ꓣꓳꓽ ꓠꓽ ꓟꓲ ꓠꓯ ꓕꓱ ꓟ ꓗꓪ ꓤꓰꓻˍ ꓟ ꓡꓳ ꓒꓱ ꓟꓽ ꓙꓳ꓿ ꓡ ꓠꓹ ꓟ ꓡꓳ ꓒꓱ ꓔꓯ ꓡꓳꓺ ꓠꓬꓹ ꓔꓬ ꓟ ꓥ ꓡꓳ꓿
58013015	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓬꓰ-ꓢꓴ ꓗꓪ ꓐꓰ꓾ ꓟꓽ ꓠꓽ ꓠ ꓪꓴ-ꓢ ꓔꓯ ꓫꓱꓸ ꓖꓶˍ ꓟ ꓔꓲ ꓓꓴ ꓔꓲ ꓖꓶ ꓡꓯ꓿ ꓔꓲ ꓓꓴ ꓕꓱ ꓟ ꓠꓬ꓾ ꓬꓲ ꓔꓯ ꓢꓲ ꓒꓽ ꓣꓷꓠꓸ ꓢꓴ ꓐꓴ ꓡꓰ ꓬꓲ ꓟꓬꓱꓺ ꓔꓯ ꓫꓱꓸ ꓖꓶˍ ꓟ ꓐꓯ ꓘꓶꓽ ꓥ ꓡꓳ꓿
58013016	ꓙꓲˍ ꓟ ꓟꓬꓱꓽ ꓬꓰˍ ꓟ ꓐꓰ꓾ ꓬꓰ ꓙ ꓔꓳꓹ ꓙ ꓡꓯꓽ ꓘꓳ ꓠꓹ ꓟ ꓕꓽ ꓟꓲ ꓡꓰ꓿ ꓮ ꓡꓲꓳ ꓐꓯ ꓠꓬ ꓕꓱ ꓡꓱ ꓫꓵꓽ ꓠꓬ ꓪꓴ-ꓢ ꓠꓲꓹ ꓒꓴˍ ꓟ ꓔꓲ ꓓꓴ ꓥ ꓡꓳ꓿
58013017	ꓠꓴ ꓪꓽ ꓔꓯ ꓧꓳꓽ ꓢꓴ ꓔꓯ ꓠ ꓠꓹ ꓢꓲ ꓬꓲ ꓪꓽ ꓙꓵꓽˍ ꓟ ꓔꓯ ꓛꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓶꓻ ꓡꓯꓼ ꓢꓪꓸ ꓢꓴˍ ꓡꓰ ꓐꓰ ꓪꓴ-ꓢ ꓔꓯ ꓢꓪꓸ ꓟꓸ ꓖꓶ ꓠ ꓗꓹ ꓢꓴ ꓥ ꓠꓬꓲ꓾ ꓦꓻ ꓗꓪ ꓠꓴ ꓪꓽ ꓔꓯ ꓪꓴꓽ ꓧꓶ ꓪꓴꓽ ꓡꓰꓽ ꓡꓳꓸ ꓙ ꓔꓬ ꓟ ꓥ ꓡꓳ꓿ ꓬꓲ ꓪꓽ ꓠꓬ ꓠꓴ ꓪꓽ ꓐꓱ ꓶ ꓢꓯꓼ ꓕꓵꓼˍ ꓟ ꓗꓪ ꓶꓻ ꓡꓲꓽ ꓟꓯꓻˍ ꓟ ꓟꓽ ꓥ ꓥ꓾ ꓗꓹ ꓛꓲ ꓛꓲ ꓡꓰꓽ ꓢꓯꓼ ꓕꓵꓼ ꓐ ꓡ ꓠꓹ ꓟ ꓬꓲ ꓪꓽ ꓔꓯ ꓠ ꓠꓹ꓿ ꓟꓽ ꓥ ꓠꓬ ꓠꓴ ꓪꓽ ꓐꓱ ꓶ ꓙꓲ ꓖꓴ ꓟꓽ ꓙꓳ꓿
58013018	ꓥꓪ ꓠꓴꓽ ꓐꓱ ꓶ ꓪꓽ ꓘꓴ ꓙ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓠꓽ ꓙꓲˍ ꓟ ꓦꓰꓽ ꓠꓲꓹ ꓡꓰ ꓮꓸ ꓫꓵ ꓗꓪˍ ꓟꓲ ꓔꓱꓹ ꓔꓱꓹꓼ ꓞꓳ ꓙꓳ ꓠꓲꓹ ꓫꓵˍ ꓡꓳ꓿
58013019	ꓠꓴ ꓪꓽ ꓔꓬ ꓗꓪ ꓥꓪ ꓠꓲꓹ ꓞ ꓬꓲꓼ ꓡ ꓐ ꓡ ꓠ ꓟ ꓮꓽ ꓘꓶ ꓪꓽ ꓘꓴ ꓙ꓾ ꓐꓰ ꓠꓴ ꓪꓽ ꓔꓯ ꓓꓰꓽ ꓠꓲꓹ ꓫꓵˍ ꓡꓳ꓿
58013020	ꓢꓲ ꓡꓲ ꓟ ꓪꓴ-ꓢ꓾ ꓕꓲ ꓞꓲꓼ ꓕꓲ ꓑ ꓟ ꓘꓶꓽ ꓫꓵꓽ ꓬꓲ ꓫꓵꓽ ꓑꓶꓸ ꓓꓴ꓾ ꓮ ꓣꓳ ꓡꓳꓸ ꓒ ꓓꓽ ꓟ ꓣꓳꓽ ꓢꓲ ꓒꓽ ꓬꓰ-ꓢꓴ ꓔꓯ ꓫꓵꓻ ꓗꓪ ꓐꓰ ꓧꓳꓽ ꓬꓲꓼ ꓡ ꓢꓴ ꓡꓰ꓾
58013021	ꓬꓲ ꓠꓲꓹ ꓡꓶ ꓔꓯ ꓛꓳ ꓐ ꓡ ꓠꓹ ꓟ꓾ ꓙꓲˍ ꓟ ꓟꓬꓱꓽ ꓥ ꓕ ꓑꓳ ꓗꓪ ꓠꓴ ꓪꓽ ꓔꓯ ꓙꓽ ꓖꓶ ꓢꓲ꓾ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓠꓴ ꓪꓽ ꓠꓲꓹ ꓟ ꓠꓯꓸꓼ ꓗꓪ ꓬꓲ ꓠꓲ ꓒꓴˍ ꓟ ꓔꓯ ꓬꓰ ꓐꓲ ꓡꓰ ꓝꓲ ꓠꓹ ꓟ ꓙ ꓖꓶꓽ ꓙ ꓝꓲ꓿ ꓬꓰ-ꓢꓴ ꓙꓲ-ꓢꓴ ꓔꓯ ꓠꓬ ꓕꓲ ꓞꓲꓼ ꓕꓲ ꓑ ꓟꓬꓱ ꓓꓳꓽ ꓙꓳ ꓝꓲ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓿
58013022	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓥꓪ ꓘꓶꓸ ꓖꓶꓽ ꓗꓷ ꓟ ꓐꓯ ꓘꓶ ꓕꓱ ꓟꓬ ꓟ ꓔꓯ ꓬꓲ ꓜꓶ ꓚꓲꓸ ꓔ꓿ ꓮ ꓡꓲꓳ ꓐꓯ ꓠꓬ ꓥꓪ ꓡꓰ ꓠꓴ ꓪꓽ ꓔꓯ ꓐꓳꓺ ꓖꓶ ꓩꓴ ꓡ ꓟ ꓠꓬ ꓮꓽ ꓫꓵꓹ ꓫꓵ ꓟꓽ ꓥ꓿
58013023	ꓣꓳꓽ ꓠꓬꓲ ꓤ ꓕꓲ-ꓟꓳ-ꓕꓲ-ꓪꓴ ꓔꓯ ꓩꓴ ꓗꓷˍ ꓟ ꓠꓴ ꓪꓽ ꓔꓯ ꓢꓷꓸ ꓝꓲ ꓠꓲꓹ ꓫꓵˍ ꓡꓳ꓿ ꓬꓲ ꓠꓲꓹ ꓞ ꓡ ꓐꓷˍ ꓠꓬ꓾ ꓥꓪ ꓡꓰ ꓠꓴ ꓪꓽ ꓔꓬ ꓗꓪ ꓬꓲ ꓔꓯ ꓧꓳꓽ ꓔꓯꓹ ꓡ ꓢꓲ꓾ ꓣꓳꓽ ꓟꓳ ꓡꓯꓽ ꓘꓳˍ ꓥꓳ꓿
58013024	ꓠꓴ ꓪꓽ ꓔꓯ ꓧꓳꓽ ꓢꓴ ꓮꓽ ꓙꓵˍ ꓐꓰ꓾ ꓦ ꓡꓱ ꓢꓴ ꓐꓴ ꓮꓽ ꓙꓵ ꓔꓯ ꓒꓵ ꓗ ꓬꓰ ꓖꓶ꓿ ꓬꓲ-ꓔ-ꓡꓲ ꓢꓴ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰˍ ꓡꓳ꓿
58013025	ꓣꓱꓽ ꓛꓰ ꓠꓬ ꓠꓴ ꓪꓽ ꓮꓽ ꓙꓵ ꓢꓴˍ ꓐꓰ ꓕꓲ ꓪꓺꓼ ꓙꓳ ꓝꓲ꓿
59001001	ꓪꓴ-ꓢ ꓐꓰ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓬꓲ ꓚꓳ ꓑꓸ ꓬ-ꓗꓴ ꓥꓪ ꓡꓰ꓾ ꓧꓹ ꓒꓬꓱꓺ ꓙꓰ ꓢꓴ ꓞꓲ ꓠꓬꓲꓽ ꓪꓳꓼ ꓟ ꓔꓯ ꓒꓵꓽ ꓗ ꓬꓰ ꓩꓴ ꓡ ꓥꓳ꓿
59001002	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓠꓬ ꓤꓹ ꓠꓬꓲ ꓟ ꓮꓽ ꓟꓬꓹ ꓫꓵ ꓔꓳꓹ ꓜꓳꓽˍ ꓕꓯ꓾ ꓮꓽ ꓙꓵ ꓡꓱꓸꓼ ꓗꓹ ꓛꓲ ꓓꓴ ꓚꓬꓹ ꓔ꓿
59001003	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓙꓵꓻ ꓠꓲꓹ ꓔꓯ ꓤꓹ ꓠꓬꓲ ꓟ ꓡꓰ꓾ ꓜꓲꓽ ꓘꓴ ꓠꓲꓹ ꓬꓰ ꓓꓳ ꓡ ꓝꓲ ꓟ ꓠꓴ ꓪꓽ ꓢꓷˍ ꓡꓳ꓿
59001004	ꓠꓴ ꓪꓽ ꓠꓬ ꓜꓳꓽ ꓓꓰꓺ ꓟ ꓐꓰ ꓜꓲꓼ ꓓꓰˍ ꓟ ꓒꓬꓱꓼ ꓡ ꓢꓲ꓾ ꓮꓸ ꓫꓵ ꓗꓪˍ ꓟꓲ ꓟꓽ ꓡꓳꓼ ꓟꓽ ꓗꓷ ꓡꓰ ꓠꓹ ꓟ꓾ ꓤꓹ ꓠꓬꓲ ꓓꓴ ꓔꓯ ꓡꓳꓹ ꓬꓰ ꓗꓪ ꓛꓲ ꓜꓲꓽ ꓔ꓿
59001005	ꓠꓴ ꓪꓽ ꓗꓳ ꓡꓳ ꓗꓪ ꓮ ꓡꓲ ꓕꓲ ꓣꓳ ꓙꓽ ꓗꓴꓸ ꓠꓲꓹ ꓟꓽ ꓡꓳꓼ ꓐꓷˍ ꓠꓬ ꓪꓴ-ꓢ ꓔꓯ ꓓꓰꓽ ꓝꓲ꓿ ꓖꓳ ꓡꓱ ꓠꓬ ꓬꓲ ꓔꓯ ꓖꓶꓽ ꓡ ꓥꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓽ ꓟꓽ ꓕꓼ ꓕꓼ꓾ ꓮꓽ ꓙꓵ ꓢꓴ ꓔꓯ ꓡꓯꓼ ꓡꓳꓻ ꓡꓳˍ ꓡꓰꓽ ꓖꓶ ꓢꓴ ꓥ ꓡꓳ꓿
59001006	ꓖꓳ ꓡꓱ ꓥ ꓟꓲ ꓬꓲ ꓔꓯ ꓓꓰꓽ ꓢꓴ ꓠꓽ ꓮꓸ ꓫꓵˍ ꓟꓲ ꓟꓽ ꓓꓵꓽ ꓙꓽ ꓟꓬꓽ ꓟꓬ ꓙꓵꓻ ꓠꓲꓹ ꓙꓳꓻ ꓙꓳ ꓡꓰꓽ ꓓꓰꓽ ꓠꓯꓹ ꓡꓳ꓿ ꓮ ꓡꓲꓳ ꓐꓯ ꓠꓬ ꓓꓵꓽ ꓙꓽ ꓟꓬꓽ ꓢꓴ ꓠꓽ꓾ ꓬꓲꓻ ꓡꓴꓽ ꓐꓱꓻ ꓓꓽ ꓟ ꓗꓪ ꓟ ꓬꓲꓻ ꓡꓯꓼ ꓟꓰꓼ ꓔꓯ ꓟꓲꓽ ꓦꓲ ꓡꓰ ꓙꓱꓼ ꓙꓰ ꓙꓱꓼ ꓡ ꓔꓬ ꓟ ꓡꓰ ꓐꓰ ꓗꓹ ꓡꓳ꓿
59001007	-
59001008	ꓕꓱ ꓡꓱ ꓡꓳ ꓫꓵꓽ ꓡꓽ ꓞꓳ ꓠꓬ ꓠꓲꓹ ꓟ ꓠꓬꓲꓽ ꓔꓱꓹ ꓣꓱ ꓢꓴ ꓥ ꓢꓲ꓾ ꓬꓲ ꓬꓰˍ ꓟ ꓮꓽ ꓙꓵ ꓗꓪ ꓟꓽ ꓕꓶ ꓞꓹ ꓢꓴ ꓥ ꓠꓬꓲ꓾ ꓢꓲ ꓒ ꓗꓪ ꓐꓰ ꓮꓸ ꓫꓵˍ ꓟꓲ ꓟꓶ ꓥꓳ꓾ ꓐꓰ꓾ ꓕꓽ ꓓꓵ ꓙꓽ꓿
59001009	ꓫꓸˍ ꓟ ꓬꓲꓼ ꓤ ꓠꓬꓲ ꓤ ꓕꓲ ꓣꓳ ꓔꓯ ꓪꓴ-ꓢ ꓡꓰ ꓛꓵꓽ ꓔꓴ ꓗꓷ ꓠꓬ ꓬꓲ ꓠꓽ ꓗꓹ ꓛꓲ ꓠꓯꓹ ꓡꓳ꓿
59001010	ꓞꓳ ꓐꓳˍ ꓟꓲ ꓪꓴ-ꓢ ꓡꓰ ꓬꓲ ꓔꓯ ꓬꓯꓼ ꓡꓰ ꓝꓲˍ ꓕꓯ ꓠꓲꓹ ꓘꓪꓽ ꓫꓵ ꓠꓯꓹ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ꓾ ꓟꓳꓼ ꓪꓰˍ ꓡꓰ ꓐꓰ ꓧꓳꓽ ꓬꓰˍ ꓥꓳ꓿
59001011	ꓟꓲꓽ ꓟꓲ ꓓꓳ ꓡ ꓢꓲ ꓬꓲꓸ ꓞꓻ ꓢꓯꓼ ꓡꓰ ꓟꓳꓼ ꓔꓯ ꓙꓴꓺ ꓬꓰ ꓝꓲˍ ꓕꓯ꓾ ꓬꓲ ꓪꓰꓺ ꓞꓰꓻ ꓡꓰ ꓢꓲ ꓬꓲ ꓐꓲꓻ ꓒꓬꓱꓽ ꓧꓳꓽ ꓬꓰˍ ꓟ ꓡꓰ ꓐꓰ꓾ ꓞꓳ ꓐꓳˍ ꓟꓲ ꓬꓲ ꓬꓰˍ ꓟ ꓗꓪ ꓬꓲ ꓖꓳ ꓡꓱ ꓧꓳꓽ ꓬꓰˍ ꓥꓳ꓿
59001012	ꓤꓹ ꓠꓬꓲˍ ꓟ ꓔꓯ ꓜꓲꓽ ꓧꓪꓸ ꓡꓰ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓤꓹ ꓠꓬꓲˍ ꓟ ꓔꓯ ꓔꓳꓹ ꓞꓹ ꓘꓴˍ ꓠꓬ꓾ ꓢꓲ ꓒ ꓡꓰ ꓬꓲ ꓔꓯ ꓠꓲꓹ ꓠꓵ ꓢꓴ ꓔꓯ ꓖꓶꓽ ꓙꓻ ꓟꓳˍ ꓟ꓾ ꓧꓪꓸ ꓡꓰ ꓟ ꓢꓯꓼ ꓟꓬ ꓪꓴꓸ ꓛꓴꓽ ꓟꓶˍ ꓥꓳ꓿
59001013	ꓮꓽ ꓟ ꓥ ꓟꓲ ꓫꓵꓽ ꓠꓬꓲˍ ꓟ ꓔꓳꓹ ꓜꓳˍ ꓕꓯ꓾ ꓥꓪ ꓔꓯ ꓠꓽ ꓪꓴ-ꓢ ꓡꓰ ꓫꓵꓽ ꓠꓬꓲ ꓡꓺꓳ꓾ ꓕꓽ ꓐꓯ꓿ ꓮ ꓡꓲꓳ ꓐꓯ ꓠꓬ ꓥꓶˍ ꓟ ꓡꓰ ꓪꓴ-ꓢ ꓔꓯ ꓫꓵꓽ ꓠꓬꓲ ꓟꓽ ꓐ ꓡ꓿ ꓝꓮꓲ ꓪꓴ-ꓢ ꓬꓲ ꓚꓲ ꓛꓬˍ ꓟꓲ꓾ ꓥꓶꓺˍ ꓟ ꓡꓰ ꓮꓽ ꓟ ꓔꓯˍ ꓟꓲ ꓟꓽ ꓫꓵꓽ ꓠꓬꓲ꓿
59001014	ꓖꓳ ꓡꓱ ꓥ ꓟꓲ ꓡꓽ ꓞꓳ ꓕꓲ ꓣꓳ ꓠꓬ꓾ ꓬꓲ ꓚꓲ ꓛꓬ ꓦꓯꓸ ꓠꓲꓹ ꓙꓵꓽˍ ꓟ ꓡꓰ ꓬꓲ ꓔꓯ ꓠꓸ ꓟꓶꓻ ꓡꓰ ꓕꓯ ꓠꓽ꓾ ꓦꓯꓸ ꓠꓲꓹ ꓙꓵˍ ꓟ ꓖꓳ ꓟ ꓡꓰ ꓬꓲ ꓔꓯ ꓫꓵꓽ ꓠꓬꓲˍ ꓟ ꓗꓪ ꓖꓳ ꓓꓵꓽ ꓡꓰ ꓟ ꓥ ꓡꓳ꓿
59001015	ꓖꓳ ꓡꓱ ꓢꓲ ꓦꓯꓸ ꓠꓲꓹ ꓙꓵꓽˍ ꓟ ꓶꓻ ꓡꓰ ꓠꓬ ꓝꓴꓲ ꓦꓵꓻ ꓓꓳ ꓡ ꓡꓳ꓿ ꓝꓴꓲ ꓪꓴꓽ ꓓꓰ ꓡꓰ ꓠꓬ ꓫꓵꓻˍ ꓟ ꓦꓵꓻ ꓓꓳ ꓡ ꓡꓳ꓿
59001016	ꓥꓪ ꓠꓲꓹ ꓠꓵˍ ꓟ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓢꓴ ꓡꓰ ꓠꓴ ꓪꓽ ꓔꓯ ꓕꓽ ꓧꓳꓽ ꓪꓴꓸ ꓙꓰ ꓝꓲ꓿
59001017	ꓙꓲꓻˍ ꓟ ꓡꓯ ꓫꓴˍ ꓐꓰ ꓜꓳꓽ ꓓꓰˍ ꓟ ꓡꓯꓼ ꓫꓴ ꓥ ꓕ ꓑꓳꓸ ꓠꓬ꓾ ꓟꓴꓽ ꓗꓪ ꓗꓪ ꓔꓬ ꓟ ꓠꓬꓲ ꓟꓳꓻ ꓓꓴ ꓮꓽ ꓙꓵ ꓟ ꓐꓹ ꓐ ꓔꓯˍ ꓐꓰ ꓬꓯꓼ ꓡ ꓟ ꓥ ꓡꓳ꓿ ꓬꓲ ꓔꓯ ꓠꓬ ꓑꓶꓸ ꓡꓰ ꓟ ꓟꓽ ꓙꓳ꓿ ꓒꓳꓹ ꓛꓸ ꓡꓰˍ ꓟ ꓶꓻ ꓥꓳꓽˍ ꓟꓲ ꓟꓽ ꓙꓳ꓿
59001018	ꓣꓳꓽ ꓔꓯ ꓠꓬ ꓬꓲ ꓡꓰ ꓚꓰꓼ ꓔ ꓟ ꓮꓽ ꓙꓵ ꓗꓪ ꓓꓽ ꓪꓴꓸ ꓒꓬꓱꓼ ꓡ ꓝꓲ ꓠꓹ ꓟ꓾ ꓬꓲ ꓚꓲ ꓛꓬ ꓠꓲꓹ ꓡꓶꓽ ꓗꓪ ꓐꓰ ꓔꓱꓹ ꓚꓵˍ ꓟ ꓐꓯ ꓘꓶꓽ ꓡꓰ ꓣꓳꓽ ꓔꓯ ꓦꓵꓻ ꓗꓷꓳ꓿
59001019	ꓥꓪ ꓠꓲꓹ ꓠꓵˍ ꓟ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓡꓽ ꓞꓳ ꓮ ꓡꓲ ꓕꓲ ꓣꓳˍ ꓟꓲ꓾ ꓠ ꓠꓹ ꓟ ꓗꓪ ꓠꓲꓹ ꓞ ꓢꓲ꓾ ꓫꓸ ꓕꓱˍ ꓟ ꓗꓪ ꓠꓲꓹ ꓡꓯꓽ ꓢꓲ ꓠꓬꓲ꓾ ꓠꓲꓹ ꓟ ꓦꓶꓻˍ ꓟ ꓗꓪˍ ꓟꓲ ꓠꓲꓹ ꓡꓯꓽˍ ꓟ ꓬꓰ ꓠꓯꓹ ꓟ ꓠꓴ ꓪꓽ ꓢꓷꓸ ꓠꓯꓹ ꓡꓳ꓿
59001020	ꓮ ꓡꓲꓳ ꓐꓯ ꓠꓬ ꓞꓳ ꓤ ꓠꓲꓹ ꓟ ꓦꓶˍ ꓟ ꓡꓰ ꓪꓴ-ꓢ ꓔꓱꓹ ꓜꓳꓽˍ ꓟ ꓬꓰ ꓒꓬꓱꓼ ꓡ ꓟꓽ ꓓ꓿
59001021	ꓖꓳ ꓡꓱ ꓠꓬꓲ ꓠꓲꓹ ꓒꓳꓹ ꓠꓲꓹ ꓙꓬ ꓟ ꓮꓽ ꓙꓵˍ ꓐꓰ꓾ ꓥꓶˍ ꓟ ꓬꓲ ꓫꓱꓹ ꓮꓽ ꓙꓵ ꓔꓯ ꓡꓳ ꓩꓴ ꓗꓷ ꓢꓲ꓾ ꓠꓴ ꓪꓽ ꓔꓯ ꓢꓯꓼ ꓟꓬ ꓝꓸ ꓖꓶ ꓐ ꓡ ꓟ꓾ ꓠꓲꓹ ꓟ ꓗꓪ ꓔꓶꓺ ꓔ ꓟ ꓐꓯ ꓘꓶꓽ ꓔꓯ ꓠꓴꓽ ꓠꓲꓹ ꓡꓰ ꓘꓳ ꓣꓴ꓿
59001022	ꓠꓴ ꓪꓽ ꓠꓬ ꓐꓯ ꓘꓶꓽ ꓔꓯ ꓑ ꓙꓽ ꓢꓴˍ ꓡꓰꓽ ꓟꓽ ꓬꓰ ꓬꓰ ꓐꓯ ꓘꓶꓽ ꓔꓯ ꓒꓵꓽ ꓛꓳ ꓢꓴ ꓬꓰ꓿ ꓟꓽ ꓥ ꓠꓬ ꓚꓲ ꓛꓬ ꓔꓯ ꓗꓶꓸ ꓢꓴ ꓒꓬꓱꓼ ꓡ ꓥꓳ꓿
59001023	-
59001024	ꓮꓽ ꓟ ꓥ ꓟꓲ ꓐꓯ ꓘꓶꓽ ꓔꓯ ꓑ ꓙꓽ ꓢꓲ ꓟꓽ ꓒꓵꓽ ꓛꓳ ꓕꓯ ꓠꓽ꓾ ꓬꓲ ꓠꓬ ꓒꓬꓱꓽ ꓠꓬꓲ ꓓꓴ ꓗꓪ ꓬꓲ ꓚꓲ ꓛꓬ ꓒꓬꓱꓽ ꓔꓯ ꓕꓲ ꓑꓹ ꓤ ꓡꓳꓸ ꓠꓬꓲ ꓗꓷ ꓗꓸ ꓠꓯ꓾ ꓬꓲ ꓮ ꓡꓲ ꓡꓳ ꓫꓵꓽ ꓡꓽ ꓞꓳ ꓥ ꓟ ꓞꓼ ꓐꓰ ꓟꓲꓺ ꓡꓰ ꓢꓴˍ ꓡꓰ ꓐꓰ ꓗꓹ ꓡꓳ꓿
59001025	ꓚꓳ ꓪꓴꓸ ꓒꓬꓱꓼ ꓡ ꓝꓲˍ ꓟ ꓜꓳꓽ ꓓꓰˍ ꓟ ꓙꓵꓽ ꓗ ꓔꓯ ꓬꓲ ꓜꓲꓻ ꓧꓪ ꓟꓰꓹ ꓠꓬꓲ ꓢꓲ꓾ ꓑ ꓙˍ ꓟ ꓔꓯ ꓟꓲꓺ ꓡꓰ ꓢꓴ ꓟꓽ ꓥ ꓥ ꓢꓯꓼ ꓕꓵꓼ ꓢꓲ ꓒꓵꓽ ꓛꓳ ꓢꓴ ꓕꓱ ꓕꓲ ꓣꓳ ꓠꓽ꓾ ꓬꓲ ꓬꓰˍ ꓟ ꓗꓪ ꓶꓼ ꓛꓳ ꓫꓱꓹ ꓛꓳˍ ꓥꓳ꓿
59001026	ꓮ ꓡꓲ ꓕꓲ ꓣꓳˍ ꓟꓲ ꓚꓲ ꓛꓬ ꓔꓯ꓾ ꓦ ꓡꓱ ꓚꓱꓹ ꓗꓪ ꓠꓲꓹ ꓡꓱ ꓢꓴ ꓥꓳ꓾ ꓐꓰ ꓚꓬꓹ ꓢꓲ꓾ ꓬꓲ ꓡ ꓛꓱ ꓔꓯ ꓟꓽ ꓙꓵꓽˍ ꓕꓯ ꓠꓽ꓾ ꓚꓲ ꓛꓬ ꓔꓯ ꓗꓶꓸ ꓢꓴ ꓥ ꓢꓲ ꓬꓲ ꓦ ꓡꓱˍ ꓟ ꓠꓬ ꓬꓲ ꓖꓳꓽ ꓥ ꓡꓳ꓿
59001027	ꓤ ꓛꓵꓽ ꓟꓶꓽ ꓛꓵꓽ ꓫꓸ ꓙꓵˍ ꓟ ꓗꓪ ꓬꓰ ꓙ ꓢꓲ꓾ ꓚꓲ ꓛꓬ ꓔꓯ ꓟꓲ ꓠꓯ ꓗꓪ ꓟ ꓚꓱꓹ ꓡꓰ ꓟꓽ ꓫꓬꓻ ꓟꓽ ꓗꓷ ꓡꓰ ꓝꓲ ꓢꓴ ꓠꓬ꓾ ꓣꓳ ꓐꓹ ꓐ ꓪꓴ-ꓢ ꓟꓲꓽ ꓙꓬ ꓗꓪ ꓔꓱꓹ ꓚꓵˍ ꓟ ꓐꓰ ꓓꓰ ꓖꓴ ꓟꓽ ꓙꓳˍ ꓟ ꓦ ꓡꓱ ꓚꓱꓹ ꓚ ꓢꓴ ꓥ ꓡꓳ꓿
59002001	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓐꓬꓱꓼ ꓡꓱꓼ ꓡꓱ ꓟ ꓣꓳ ꓢꓲ ꓒ ꓬꓰ-ꓢꓴ ꓙꓲ-ꓢꓴ ꓔꓯ ꓙꓵꓻˍ ꓟ ꓚꓱꓹ ꓗꓪ ꓚ ꓢꓴ ꓣꓳ ꓠꓬ꓾ ꓞꓳ ꓒꓬꓱꓽ ꓕꓽ ꓢꓲ ꓠꓯꓹ ꓡꓳ꓿
59002002	ꓡꓽ ꓞꓳ ꓕꓲ ꓣꓳ ꓠꓬ ꓫꓵꓺ ꓡꓯꓼ ꓠꓬꓲ ꓗꓷꓹ ꓓꓱꓼ ꓠꓬꓲ꓾ ꓐꓲꓻˍ ꓟ ꓐꓵ ꓞꓶꓽ ꓖꓪ ꓠꓬꓲ ꓐꓰ ꓠꓴ ꓪꓽ ꓜꓲꓼ ꓓꓴ ꓗꓪ ꓓꓵꓽ ꓡ ꓢꓲ꓾ ꓝꓮꓲ ꓞꓳ ꓫꓸ ꓕꓲ ꓣꓳˍ ꓟꓲ ꓐꓵ ꓞꓶꓽ ꓐꓰꓽ ꓖꓪ ꓔ ꓢꓲ ꓓꓵꓽ ꓡ ꓐꓷˍ ꓠꓬ꓾
59002003	ꓠꓴ ꓪꓽ ꓠꓬ ꓐꓲꓻˍ ꓟ ꓐꓵ ꓞꓶꓽ ꓖꓪ ꓢꓴ ꓖꓳ ꓕꓲ ꓣꓳ ꓔꓯ ꓟꓳꓻ ꓟꓵ ꓢꓲ꓾ ꓕꓱ ꓗꓪ ꓙꓲꓻˍ ꓟ ꓠꓬꓲꓸ ꓠ ꓖꓴ ꓗꓪ ꓠꓬꓲꓸ ꓠꓸ ꓡꓯ꓾ ꓐꓯ ꓖꓶ ꓢꓲ꓾ ꓞꓳ ꓫꓸ ꓖꓳ ꓕꓲ ꓣꓳ ꓔꓯ ꓠꓬ꓾ ꓠꓴ ꓠꓽ ꓖꓳ ꓗꓪ ꓦꓰꓼ ꓔ꓾ ꓥ ꓠꓬ ꓙꓪꓻ ꓥꓪ ꓛꓲ ꓕꓳꓼ ꓕꓲ ꓱ ꓱˍ ꓟ ꓗꓪ ꓠꓬꓲꓸ ꓠꓸ꓾ ꓐꓯ ꓖꓶˍ ꓠꓬ꓾
59002004	ꓠꓴ ꓪꓽ ꓠꓽ ꓞꓳ ꓒꓬꓱꓽ ꓢꓲ ꓢꓲ꓾ ꓥꓶˍ ꓟ ꓙꓽ ꓠꓲꓹ ꓡꓰ ꓐꓯ ꓞꓷꓹ ꓢꓴ ꓒꓬꓱꓼ ꓡ ꓡꓳ꓾ ꓟꓽ ꓥ ꓡ?
59002005	ꓥꓪ ꓠꓲꓹ ꓠꓵˍ ꓟ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠ ꓠꓹ꓾ ꓟꓲ ꓠꓯ ꓗꓪ ꓟ ꓞꓳ ꓫꓸ ꓔꓯꓸ ꓠꓬ ꓙꓵꓻ ꓠꓲꓹ ꓗꓪ ꓞꓳ ꓐꓳꓻ ꓒꓬꓱꓼ ꓡ ꓝꓲ ꓢꓲ ꓬꓲ ꓔꓯ ꓠꓲꓹ ꓠꓵ ꓢꓴ ꓔꓯ ꓖꓶꓽ ꓙꓻ ꓟꓳˍ ꓟ ꓗꓴꓷꓼ ꓡꓯꓼ ꓪ ꓟꓶ ꓢꓴ ꓒꓬꓱꓼ ꓡ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓢꓲ ꓔ ꓡꓳ꓾ ꓟꓽ ꓥ ꓡ?
59002006	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓞꓳ ꓫꓸ ꓔꓯ ꓟꓽ ꓒꓵ ꓟꓽ ꓚꓬ ꓬꓰ ꓗꓷꓳ꓿ ꓞꓳ ꓐꓳꓻ ꓠꓬ ꓠꓴ ꓪꓽ ꓔꓯ ꓠꓬꓲꓸ ꓤꓲꓺ ꓢꓲ꓾ ꓐꓯ ꓟꓴ ꓘꓶꓽ ꓖꓴ ꓗꓪ ꓖꓳꓻ ꓧꓳꓽ ꓙꓰˍ ꓡꓳ꓾ ꓟꓽ ꓥ ꓡ?
59002007	ꓠꓴ ꓪꓽ ꓔꓯ ꓘꓴꓻ ꓢꓴ ꓖꓳ ꓕꓲ ꓣꓳ ꓬꓲ ꓒꓵꓽˍ ꓟ ꓟꓬꓱ ꓔꓯ ꓤꓲꓺ ꓢꓴˍ ꓟꓲ ꓬꓲ ꓪꓽ ꓟꓽ ꓥ ꓡ?
59002008	ꓖꓳ ꓡꓱ ꓥ ꓟꓲ ꓢꓲꓽ ꓫꓬ ꓕꓳ ꓶ ꓗꓪ꓾ ꓠꓴ ꓠꓬ ꓚꓲ ꓛꓬ ꓔꓯ ꓠꓲꓹ ꓠꓵˍ ꓟ ꓡꓰ ꓐꓰ ꓢꓴ ꓔꓯ ꓠꓲꓹ ꓠꓵ ꓠ ꓗꓹ ꓡꓳ꓾ ꓐꓯˍ ꓟ ꓪꓴ-ꓢ ꓙꓵꓽ ꓗ ꓔꓯ ꓠꓴ ꓪꓽ ꓒꓵꓽ ꓛꓳˍ ꓕꓯ ꓠꓽ ꓬꓰ ꓜꓳꓽˍ ꓟ ꓥ ꓡꓳ꓿
59002009	ꓠꓴ ꓪꓽ ꓠꓬ ꓞꓳ ꓒꓬꓱꓽ ꓢꓲˍ ꓕꓯ ꓠꓽ ꓝꓴꓲ ꓬꓰˍ ꓟ ꓥ ꓢꓲ꓾ ꓙꓵꓽ ꓗ ꓡꓰ ꓠꓴ ꓪꓽ ꓔꓯ ꓛꓬꓻ ꓢꓴ ꓥ ꓟ ꓐꓯ ꓞꓷꓹ ꓟꓶꓻ ꓡꓰˍ ꓥꓳ꓿
59002010	ꓮꓽ ꓟ ꓥ ꓟꓲ ꓙꓵꓽ ꓗ ꓕꓲ ꓚꓱꓹ ꓔꓯ ꓡꓰ ꓛꓬꓻ ꓗꓷ ꓟꓲ꓾ ꓙꓵꓽ ꓗ ꓮꓽ ꓙꓵ ꓔꓯ ꓛꓬꓻ ꓗꓷ ꓟ ꓒꓬꓱꓼ ꓡ ꓡꓳ꓿
59002011	ꓮ ꓡꓲꓳ ꓐꓯ ꓠꓬ ꓦꓬꓽ ꓛꓳ ꓕꓽ ꓧꓪ ꓐꓯ ꓢꓴ ꓡꓰ꓾ ꓞꓳ ꓤ ꓕꓽ ꓢꓰꓼ꓾ ꓐꓰˍ ꓟꓲ ꓐꓯ ꓔ ꓡꓳ꓿ ꓠꓴ ꓠꓬ ꓦꓬꓽ ꓛꓳꓽ ꓟꓽ ꓧꓪ ꓥ ꓟꓲ ꓞꓳ ꓤ ꓢꓰꓼˍ ꓕꓯ ꓠꓽ꓾ ꓙꓵꓽ ꓗ ꓔꓯ ꓛꓬ ꓢꓴ ꓒꓬꓱꓼ ꓡ ꓥꓳ꓿
59002012	ꓠꓴ ꓪꓽ ꓠꓬ ꓚꓳ ꓪꓴꓸ ꓒꓬꓱꓼ ꓡ ꓝꓲˍ ꓟ ꓙꓵꓽ ꓗ ꓡꓰ ꓐꓯ ꓟꓴ ꓘꓶꓽ ꓟꓶꓻ ꓡꓰ ꓠꓯꓹ ꓢꓴ ꓥ ꓠꓬꓲ꓾ ꓫꓸ ꓕꓱˍ ꓟ ꓐꓰ ꓞꓳ ꓙꓳˍ ꓟ ꓗꓪ ꓙꓵꓽ ꓗ ꓖꓳ ꓟ ꓔꓯ ꓛꓳ ꓢꓲ ꓞꓳ ꓙꓳ꓿
59002013	ꓮ ꓡꓲꓳ ꓐꓯ ꓠꓬ ꓫꓱꓸ ꓤ ꓠꓲꓹ ꓟꓽ ꓙꓳ ꓢꓴ ꓔꓯ ꓠꓬ꓾ ꓐꓯ ꓟꓴ ꓘꓶꓽˍ ꓕꓯ ꓫꓱꓸ ꓤˍ ꓟ ꓟꓽ ꓟꓳꓸ ꓖꓶꓽ ꓡ꓿ ꓫꓱꓸ ꓤ ꓠꓲꓹ ꓡꓰ ꓐꓯ ꓟꓴ ꓘꓶꓽˍ ꓟ ꓔꓯ ꓧꓪꓸ ꓡꓰˍ ꓥꓳ꓿
59002014	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓮꓽ ꓟ ꓥ ꓟꓲ ꓙꓵꓻ ꓠꓲꓹ ꓙꓳˍ ꓡꓳ꓾ ꓐꓯ ꓢꓲ꓾ ꓬꓰ ꓓꓳ ꓡ ꓟ ꓟꓬꓱꓽ ꓟꓽ ꓙꓳˍ ꓕꓯ ꓠꓽ꓾ ꓮꓸ ꓫꓵ ꓙꓲ ꓖꓴ ꓙꓳˍ ꓡ? ꓖꓳ ꓡꓱ ꓡꓳ ꓫꓵꓽ ꓙꓵꓻ ꓠꓲꓹ ꓡꓰ ꓬꓲ ꓔꓯ ꓚꓬꓴ ꓐ ꓡ ꓡ?
59002015	ꓬꓲ ꓤ ꓠꓬꓲ ꓤ꓾ ꓥ ꓠꓬ ꓮꓸ ꓝꓲ ꓠꓬꓲ ꓟ ꓕꓲ ꓣꓳ ꓠꓬ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓣꓱꓽ ꓬꓯꓼˍ ꓟ ꓜꓽ ꓓꓴ ꓖꓪꓽ ꓓꓴ ꓟꓽ ꓙꓳꓻ ꓗꓹ ꓕꓯ꓾
59002016	ꓠꓴ ꓪꓽ ꓗꓪ ꓟ ꓕꓲ ꓣꓳ ꓡꓰ ꓬꓲ ꓔꓯ꓾ ꓢꓲ ꓡꓲ ꓐꓰ ꓙꓰ꓾ ꓠꓴ ꓔꓯ ꓠꓬ ꓡꓱꓻ ꓡ ꓝꓲ꓾ ꓐꓳꓻ ꓡ ꓝꓲ꓾ ꓐꓯ ꓖꓶ ꓢꓲ ꓬꓲ ꓣꓱꓽ ꓬꓯꓼˍ ꓟ ꓬꓲ ꓔꓯ ꓟꓽ ꓖꓶ ꓐꓷˍ ꓠꓬ ꓮꓸ ꓫꓵ ꓙꓲ ꓖꓴ ꓙꓳˍ ꓡ?
59002017	ꓙꓵꓻ ꓠꓲꓹˍ ꓟꓲ ꓖꓳ ꓟ ꓡꓰ ꓐꓰ ꓥꓳ꓿ ꓬꓰ ꓓꓳ ꓡ ꓟ ꓟꓬꓱꓽ ꓟꓽ ꓙꓳ ꓠꓬ ꓫꓵꓻ ꓞꓹ ꓟ ꓙꓵ ꓠꓲꓹ ꓥ ꓡꓳ꓿
59002018	ꓮꓽ ꓧꓪꓹ ꓕꓲ ꓣꓳ ꓣꓳ ꓡꓰ꓾ ꓠꓴ ꓠꓬ ꓙꓵꓻ ꓠꓲꓹ ꓙꓳˍ ꓡꓳ꓿ ꓥꓪ ꓠꓽ ꓬꓰˍ ꓟ ꓟꓬꓱꓽ ꓙꓳˍ ꓡꓳ꓾ ꓐꓯ ꓢꓴ ꓙꓳˍ ꓠꓬ꓾ ꓬꓰˍ ꓟ ꓟꓬꓱꓽ ꓟꓽ ꓙꓳꓻ ꓙꓳ ꓠꓴ ꓙꓵꓻ ꓠꓲꓹ ꓥꓪ ꓔꓯ ꓟꓳꓸ ꓖꓶꓽ ꓡꓯ꓿ ꓖꓳ ꓡꓱ ꓢꓲ ꓥꓪ ꓡꓰ ꓥꓪ ꓬꓰˍ ꓟ ꓟꓬꓱꓽ ꓗꓪ ꓐꓰ ꓥꓪ ꓙꓵꓻ ꓠꓲꓹ ꓠꓴ ꓔꓯ ꓟꓳꓸ ꓖꓶˍ ꓥꓳ꓾ ꓐꓰ ꓐꓯ ꓡ ꓢꓴ ꓙꓳˍ ꓥꓳ꓿
59002019	ꓪꓴ-ꓢ ꓬꓲ ꓕꓲ ꓣꓳˍ ꓡꓰꓽ ꓙꓳˍ ꓡꓳ꓾ ꓐꓰ ꓠꓴ ꓙꓵꓻˍ ꓟ ꓠꓬ ꓜꓳꓽˍ ꓡꓳ꓿ ꓠꓲꓽˍ ꓟꓲ ꓬꓲ ꓖꓳ ꓡꓱ ꓙꓵꓻ ꓢꓲ ꓛꓱꓽ ꓛꓱꓽ ꓡꓰꓳ꓿
59002020	ꓞꓳ ꓖꓳꓽꓳ꓾ ꓙꓵꓻ ꓠꓲꓹ ꓠꓬ ꓟꓬꓱꓽˍ ꓐꓰ ꓗꓳꓹ ꓞꓹ ꓕꓯ ꓠꓽ ꓫꓵꓻ ꓞꓹ ꓟ ꓙꓵ ꓠꓲꓹ ꓥ ꓟ ꓠꓴ ꓟꓽ ꓢꓷꓸ ꓢꓰ ꓡ?
59002021	ꓣꓳ ꓒꓵꓽ ꓒ ꓮ-ꓐ-ꓡ-ꓦ ꓠꓬ ꓬꓲ ꓤ ꓬꓲ-ꓢ ꓔꓯ ꓔꓲ ꓖꓴ ꓗꓪ ꓔꓲ ꓖꓶ ꓗꓷ ꓟ ꓑꓶ ꓓꓴ꓾ ꓬꓲ ꓬꓰˍ ꓟ ꓟꓬꓱꓽ ꓗꓪ ꓐꓰ ꓔꓱꓹ ꓜꓳꓽˍ ꓟ ꓚꓬꓹ ꓟꓶ ꓗꓷꓳ꓾ ꓟꓽ ꓥ ꓡ?
59002022	ꓮ-ꓐ-ꓡ-ꓦ ꓙꓵꓻ ꓠꓲꓹ ꓠꓬ ꓬꓲ ꓟꓬꓱꓽˍ ꓐꓰ ꓕꓲꓽ ꓡꓰꓹˍ ꓬꓰ ꓔꓬ ꓢꓲ꓾ ꓟꓬꓱꓽ ꓗꓪ ꓐꓰ ꓙꓵꓻ ꓠꓲꓹ ꓔꓯ ꓜꓳꓽ ꓓꓰ ꓡꓰ ꓝꓲˍ ꓟ ꓥ ꓟ ꓠꓴ ꓡꓳꓸ ꓢꓷꓸ ꓡꓰ ꓓꓻˍ ꓡꓳ꓿
59002023	ꓢꓲꓽ ꓫꓬ ꓕꓳ ꓶ ꓗꓪ꓾ ꓮ-ꓐ-ꓡ-ꓦ ꓠꓬ ꓪꓴ-ꓢ ꓔꓯ ꓙꓵꓻˍ ꓠꓬꓲ ꓬꓲ ꓔꓯ ꓔꓱꓹ ꓜꓳꓽ ꓢꓴ ꓚꓬꓹ ꓖꓶˍ ꓡꓳ꓾ ꓐꓰ ꓐꓯ ꓔ ꓟ ꓠꓬ ꓐꓲꓺ ꓡꓰꓳ꓿ ꓬꓲ ꓙꓵꓻ ꓠꓲꓹ ꓑꓶꓸ ꓓꓴ ꓮ-ꓐ-ꓡ-ꓦ ꓔꓯ꓾ ꓪꓴ-ꓢ ꓗꓪ ꓛꓳꓽ꓾ ꓐꓰ ꓘꓴˍ ꓡꓳ꓿
59002024	ꓖꓳ ꓡꓱ ꓠꓬꓲ ꓡꓽ ꓞꓳ ꓔꓯ ꓠꓬ ꓙꓵꓻ ꓠꓲꓹ ꓗꓪ ꓐꓰˍ ꓡꓰ ꓟꓽ ꓥ ꓥ꓾ ꓬꓰˍ ꓟ ꓟꓬꓱꓽ ꓗꓪ ꓐꓰˍ ꓟꓲ ꓔꓱꓹ ꓜꓳꓽˍ ꓟ ꓚꓬꓹ ꓖꓶˍ ꓡꓳ꓾ ꓐꓰ ꓠꓴ ꓪꓽ ꓡꓳꓸ ꓢꓷꓸ ꓡꓰ ꓓꓹ ꓡꓳ꓿
59002025	ꓖꓳ ꓟ ꓡꓰ ꓐꓰ ꓖꓳꓻ ꓪꓴꓽ ꓟ ꓡ-ꓧꓳꓽˍ ꓟꓲ꓾ ꓕꓺ ꓠꓬꓲ ꓢꓴ ꓔꓯ ꓘꓳ ꓣꓴ ꓢꓲ꓾ ꓬꓲ ꓪꓽ ꓐꓱ ꓶ ꓡꓲꓹ ꓙꓰ ꓚꓱꓹ ꓫꓬꓹ ꓖꓶˍ ꓠꓬꓲ꓾ ꓬꓲꓸ ꓬꓰˍ ꓟ ꓟꓬꓱꓽ ꓗꓪ ꓐꓰ ꓔꓱꓹ ꓜꓳꓽ ꓢꓴ ꓚꓬꓹ ꓖꓶˍ ꓡꓳ꓾ ꓟꓽ ꓥ ꓡ?
59002026	ꓖꓳ ꓓꓱꓽ ꓠꓬ ꓦꓻˍ ꓐꓰ ꓗꓳꓹ ꓞꓹ ꓕꓯ ꓫꓵꓻ ꓞꓹ ꓟ ꓡꓰ ꓐꓰ꓾ ꓙꓵꓻ ꓠꓲꓹˍ ꓟꓲ ꓬꓰˍ ꓟ ꓟꓬꓱꓽˍ ꓐꓰ ꓗꓳꓹ ꓞꓹ ꓕꓯ ꓠꓽ ꓫꓵꓻ ꓞꓹ ꓟ ꓥ ꓡꓳ꓿
59003001	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓣꓳ ꓟꓸ ꓢꓴ ꓐꓴ ꓠꓬ ꓪꓻ ꓜꓲ ꓡꓲꓽˍ ꓟ ꓐꓯ ꓟꓴ ꓟꓯꓻˍ ꓟ ꓣꓳꓽ ꓢꓷꓸˍ ꓠꓬꓲ꓾ ꓟꓸ ꓒꓽ ꓮꓽ ꓟꓬꓹ ꓕꓽ ꓬꓰ ꓞꓽ꓿
59003002	ꓮ ꓡꓲꓳ ꓐꓯ ꓠꓬ ꓣꓳ ꓮꓽ ꓙꓵ ꓠꓬ ꓮꓽ ꓟꓬꓹ ꓧꓪꓹ ꓛꓬꓻ ꓗꓷ ꓠꓬꓲꓳ꓿ ꓮꓽ ꓟ ꓥ ꓟꓲ ꓬꓲ ꓐꓯˍ ꓟ ꓗꓪ ꓟꓽ ꓛꓬꓻ ꓗꓷ ꓐꓷˍ ꓠꓬ꓾ ꓖꓳ ꓕꓲ ꓣꓳ ꓠꓽ ꓜꓳꓽ ꓓꓰ ꓡꓰ ꓢꓴ ꓥ ꓢꓲ꓾ ꓕꓲ ꓖꓳ ꓓꓱ ꓡꓱꓸꓼ ꓔꓯˍ ꓟꓲ ꓙꓵꓽ ꓐ ꓡ ꓢꓴ ꓥ ꓡꓳ꓿
59003003	ꓮꓸ ꓟꓴꓽ ꓠꓬ ꓣꓳꓽ ꓔꓯ ꓒꓵꓽ ꓛꓳ ꓠꓹ ꓟ ꓬꓲ ꓟꓷꓽ ꓠꓷꓹ ꓗꓪ ꓮꓸ ꓟꓴꓽ ꓘꓳꓼ ꓓꓻ ꓗꓶꓺ ꓗꓷ ꓠꓬ꓾ ꓬꓲ ꓕꓲ ꓖꓳ ꓓꓱ ꓡꓱꓸꓼ ꓔꓯ ꓣꓳ ꓡꓰ ꓙꓵꓽ ꓐ ꓡ ꓟ ꓥ ꓡꓳ꓿
59003004	ꓡꓲ ꓔꓯˍ ꓟꓲ ꓓꓵꓽ ꓙꓽ ꓠꓬꓲ꓿ ꓡꓲ ꓓꓽ ꓟ ꓔꓯ ꓠꓬ ꓟꓲꓽ ꓦꓲꓻ ꓓꓽ ꓟ ꓡꓰꓺˍ ꓡꓰꓽ ꓙꓱꓼ ꓔꓯꓹ ꓙꓰ ꓓꓻˍ ꓟ ꓥ ꓟꓲ꓾ ꓡꓲ ꓚꓳ ꓓꓴ ꓬꓲ ꓧꓶꓸ ꓤ ꓡꓰ꓾ ꓡꓲ ꓙꓵꓽ ꓒ ꓮ ꓡꓲ ꓗꓪ ꓙꓰ ꓠꓲꓹ ꓫꓵˍ ꓠꓬ ꓖꓳ ꓗꓪ ꓚꓳ ꓙꓰ ꓝꓲˍ ꓡꓳ꓿
59003005	ꓡ ꓛꓱˍ ꓟꓲ ꓖꓳ ꓓꓱ ꓗꓪ ꓟ ꓡꓯꓼ ꓗꓸ ꓬꓲ ꓧꓶꓸ ꓤ ꓥ ꓢꓲ ꓬꓲ ꓓꓽ ꓟ ꓔꓯ ꓘꓶꓽ ꓘꓹ ꓡꓳ꓿ ꓮꓸ ꓔꓳ ꓟꓶꓽ ꓜꓲꓼ ꓕꓲ ꓟ ꓡꓰ ꓢꓲꓹ ꓠꓯ ꓓꓽ ꓟ ꓔꓯ ꓛꓴꓻ ꓐꓬꓺ ꓡꓰˍ ꓟ ꓔꓯ ꓓꓵꓽ ꓙꓽ ꓠꓬꓲ꓿
59003006	ꓡ ꓛꓱ ꓠꓬ ꓮꓸ ꓔꓳꓸ ꓥ ꓢꓲ꓾ ꓖꓳ ꓓꓱ ꓡꓯꓼ ꓗꓸ ꓗꓳ ꓡꓳ ꓗꓪ ꓥꓶ ꓓꓰꓺˍ ꓟ ꓡꓯꓼ ꓗꓸ ꓥ ꓢꓲ ꓠꓬꓲ꓾ ꓕꓲ ꓖꓳ ꓓꓱ ꓡꓱꓸꓼ ꓔꓯ ꓟꓽ ꓫꓬꓻ ꓟ ꓗꓷ ꓡꓰ ꓝꓲˍ ꓟ ꓗꓪ ꓐꓰ ꓡꓽ ꓞꓳ ꓕꓲ ꓣꓳ ꓕꓲꓽ ꓤꓶꓻ ꓡꓱꓸꓼ ꓔꓯ ꓛꓬꓼ ꓟꓵꓽ ꓮꓸ ꓔꓳꓸ ꓡꓰ ꓓꓳꓼ ꓐꓬꓻ ꓡꓰ ꓝꓲ ꓐ ꓡ ꓡꓳ꓿
59003007	ꓠꓲꓸ ꓙꓱꓽ ꓐꓰ ꓠꓬꓹ ꓤ ꓙꓱꓻ ꓤ꓾ ꓟꓲ ꓠꓯ ꓕꓯꓽ ꓢꓲ ꓫꓳꓺ ꓙꓰˍ ꓟ ꓢꓯꓸ ꓫꓵꓽ ꓢꓯꓸ ꓙꓰˍ ꓐꓰ꓾ ꓬꓲꓻ ꓡꓴꓽ ꓐꓱꓻ ꓗꓪ ꓔꓬ ꓟ ꓢꓯꓸ ꓫꓵꓽ ꓔꓯ ꓥ ꓟꓲ ꓞꓳ ꓤ ꓡꓰ ꓘꓴꓽ ꓟꓶꓽ ꓡꓰ ꓝꓲ ꓠꓬꓲꓳ꓿
59003008	ꓖꓳ ꓡꓱ ꓥ ꓟꓲ ꓡ ꓛꓱ ꓔꓯ ꓠꓽ ꓮꓽ ꓟˍ ꓟꓲ ꓘꓴꓽ ꓟꓶꓽ ꓡꓰ ꓝꓲ ꓟꓽ ꓐ ꓡ꓿ ꓡ ꓛꓱ ꓠꓬ ꓢꓴꓺ ꓔꓬ ꓟ꓾ ꓟꓽ ꓙꓲ ꓟ ꓕꓲ ꓫꓵ ꓥ ꓢꓲ ꓫꓵꓻ ꓓꓳꓼ ꓐꓲ ꓞꓹ ꓟ ꓥ ꓡꓳ꓿
59003009	ꓣꓳꓽ ꓠꓬ ꓡ ꓛꓱ ꓡꓰ ꓢꓲ ꓒˍ ꓐꓰ ꓐꓹ ꓐ ꓪꓴ-ꓢ ꓔꓯ ꓫꓱꓸ ꓖꓶˍ ꓡꓳ꓿ ꓝꓮꓲ꓾ ꓣꓳꓽ ꓡ ꓛꓱ ꓕꓱ ꓟ ꓡꓰ ꓪꓴ-ꓢ ꓬꓲ ꓒꓬꓱꓽ ꓔꓯ ꓛꓳ ꓢꓲ ꓚꓰꓼ ꓔ ꓟ ꓞꓳ ꓤ ꓔꓯ ꓙꓱꓽˍ ꓡꓳ꓿
59003010	ꓟꓷꓽ ꓠꓷꓹ ꓕꓲ ꓘꓴꓻˍ ꓗꓪ ꓐꓰ꓾ ꓶꓼ ꓥꓳ ꓙꓱꓽ ꓟ ꓐꓰ ꓟꓽ ꓙꓲ ꓟ ꓙꓱꓽ ꓘꓶꓽ ꓓꓳ ꓡ ꓡꓳ꓿ ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓣꓳꓽ ꓠꓬ ꓕꓱ ꓡꓱ ꓬꓰ ꓙꓲꓽ ꓟꓽ ꓙꓳ꓿
59003011	ꓬꓲꓻ ꓝꓳꓹ ꓟꓶ ꓕꓲ ꓘꓴꓻˍ ꓗꓪ ꓐꓰ꓾ ꓬꓲꓻ ꓛꓵꓻ ꓐꓰ ꓬꓲꓻ ꓘꓪꓽ ꓓꓳ ꓡ ꓡ?
59003012	ꓘꓶꓽ ꓢꓶ ꓜꓲ ꓠꓬ ꓮꓽ ꓛꓬꓽ ꓢꓶꓽ ꓓꓱꓼ ꓗꓴˍ ꓡ? ꓥ ꓠꓬ ꓛꓱꓼ ꓡꓱ ꓚ ꓡꓰ ꓘꓶꓽ ꓢꓶ ꓓꓱꓼ ꓗꓴˍ ꓡ? ꓞꓼ ꓐꓳ ꓘꓪꓽˍ ꓟ ꓬꓲꓻ ꓙꓬ ꓗꓪˍ ꓟꓲ꓾ ꓬꓲꓻ ꓙꓬ ꓛꓵꓻˍ ꓟ ꓓꓳ ꓡ ꓟꓽ ꓐ ꓡ꓿ ꓬꓲꓻ ꓝꓳꓹ ꓟꓶ ꓕꓲ ꓘꓴꓻˍ ꓗꓪ ꓐꓰˍ ꓟꓲ ꓬꓲꓻ ꓛꓵꓻˍ ꓐꓰ ꓬꓲꓻ ꓘꓪꓽ ꓓꓳ ꓡ ꓟꓽ ꓐ ꓡ꓿
59003013	ꓠꓴ ꓪꓽ ꓗꓳ ꓡꓳ ꓗꓪ ꓙꓽ ꓗꓴꓸ ꓠꓲꓹˍ ꓐꓰ ꓢꓷꓸ ꓠꓲꓹ ꓙꓳ ꓢꓴ ꓮꓽ ꓟ ꓥ ꓡ? ꓬꓲ ꓠꓬ ꓙ ꓣꓳ ꓠꓲꓹ ꓣꓱꓽ ꓢꓲ꓾ ꓙꓲꓻˍ ꓟ ꓞꓳ ꓙꓳˍ ꓟ ꓐꓰ ꓙꓲꓻˍ ꓟ ꓟꓬꓱꓽ ꓬꓰˍ ꓟ ꓗꓪ ꓐꓰ ꓙꓽ ꓗꓴꓸ ꓠꓲꓹ ꓙꓳ ꓢꓴ ꓥ ꓟ ꓟꓳꓸ ꓖꓶ ꓓꓳ ꓡ ꓝꓲ꓿
59003014	ꓠꓴ ꓪꓽ ꓠꓲꓹ ꓟ ꓗꓪ ꓘꓪꓽˍ ꓟ꓾ ꓟꓬ ꓔꓳꓹˍ ꓟ ꓐꓰ ꓘꓶꓽ ꓘꓹ ꓠꓲꓹ ꓘꓹˍ ꓟ ꓙꓳˍ ꓠꓬ ꓕꓽ ꓘꓶꓽ ꓘꓹ꓿ ꓔꓱꓹ ꓚꓵˍ ꓟ ꓔꓯ ꓔꓳꓹ ꓢꓲ ꓕꓽ ꓗꓶꓸ꓿
59003015	ꓖꓳ ꓡꓱ ꓡꓳ ꓫꓵꓽ ꓙꓽ ꓗꓴꓸ ꓠꓲꓹ ꓠꓬ ꓕꓯꓽ ꓢꓲ ꓗꓪ ꓐꓰ ꓡꓻˍ ꓟ ꓟꓽ ꓥ꓿ ꓟꓲ ꓠꓯ ꓗꓪ ꓟ ꓥ ꓢꓲ ꓧꓪꓽ ꓠꓲꓹ ꓡꓶꓽˍ ꓐꓰ ꓠꓲꓽ ꓗꓪ ꓐꓰ ꓡꓻˍ ꓟ ꓥ ꓡꓳ꓿
59003016	ꓮ ꓡꓲꓳ ꓐꓯ ꓠꓬ ꓟꓬ ꓔꓳꓹ ꓟ ꓐꓰ ꓗꓪꓺ ꓡꓯꓽ ꓘꓳꓻ ꓟ ꓮ ꓡꓲ ꓗꓪ ꓙꓳˍ ꓠꓬ꓾ ꓬꓲ ꓖꓳ ꓗꓪ ꓢꓴꓺ ꓔꓴ ꓡ ꓟ ꓐꓰ ꓥꓶˍ ꓟ ꓟꓬꓱꓽ ꓬꓲ ꓫꓵꓽ ꓬꓲ ꓙꓰ ꓓꓳ ꓡ ꓡꓳ꓿
59003017	ꓕꓯꓽ ꓢꓲ ꓗꓪ ꓐꓰ ꓡꓻ ꓟ ꓙ ꓗꓴꓸ ꓠꓲꓹ ꓠ꓾ ꓬꓲ ꓪꓴꓸ ꓠꓬ ꓢꓲꓽ ꓫꓬ ꓟ꓾ ꓗꓸ ꓠꓯꓸ ꓠꓬ ꓧꓳꓹ ꓡꓯꓽ ꓘꓳꓻ ꓟ꓾ ꓠꓲꓹ ꓟ ꓠꓴꓽ ꓟ꓾ ꓘꓶꓸ ꓢꓻ ꓟ꓾ ꓫꓱꓸ ꓤˍ ꓟ ꓐꓰ ꓙꓲꓻˍ ꓟ ꓟꓬꓱꓽ ꓐꓲꓺ ꓞꓹ ꓟ꓾ ꓠꓲꓹ ꓟ ꓕꓶˍ ꓟ ꓐꓰ꓾ ꓠꓲꓹ ꓟ ꓠꓬꓲꓽ ꓔꓱꓹ ꓟꓽ ꓣꓱꓽ ꓟ꓾ ꓕꓱ ꓟꓬ ꓫꓵꓽ ꓥ ꓡꓳ꓿
59003018	ꓧꓳꓹ ꓡꓯꓽ ꓘꓳꓻ ꓡꓰ ꓝꓲ ꓢꓴ ꓡꓰ ꓢꓲ ꓡꓲꓺ ꓟ ꓗꓪ ꓫꓵꓸ ꓔꓸ ꓟ ꓗꓪ ꓐꓰ ꓓꓱꓼ ꓓꓳ ꓡ ꓟ ꓠꓬ꓾ ꓔꓱꓹ ꓜꓳꓽˍ ꓟ ꓥ ꓡꓳ꓿
59004001	ꓠꓴ ꓪꓽ ꓗꓳ ꓡꓳ ꓗꓪ ꓢꓯꓼ ꓡꓯꓽ ꓘꓳꓻˍ ꓟ ꓐꓰ ꓑꓱꓹ ꓡꓯꓽ ꓘꓳꓻˍ ꓟ ꓠꓬ ꓮ ꓡꓲ ꓗꓪ ꓐꓰ ꓡꓻ ꓡ? ꓠꓴ ꓪꓽ ꓠꓯS ꓗꓪ ꓟꓽ ꓠꓽ ꓠꓽ ꓔꓳꓹ ꓡꓯꓽ ꓘꓳꓻ ꓔꓬ ꓟ ꓧꓪꓽ ꓖꓳ ꓓꓱꓽ ꓦꓯꓸ ꓠꓲꓹ ꓙꓵꓽˍ ꓟ ꓐꓰ ꓧꓪꓽ ꓖꓳ ꓓꓱ ꓠꓲꓹ ꓘꓪꓽ ꓫꓵ ꓓꓴ ꓗꓪ ꓐꓰ ꓡꓻˍ ꓡꓳ꓾ ꓟꓽ ꓥ ꓡ?
59004002	ꓠꓴ ꓪꓽ ꓠꓬ ꓕꓲ ꓫꓵ ꓔꓯ ꓠꓲꓹ ꓦꓯꓸ ꓢꓲ ꓟꓽ ꓟꓶ ꓠꓬ ꓢꓴ ꓔꓯ ꓢꓰꓼˍ ꓡꓳ꓿ ꓠꓴ ꓪꓽ ꓟꓬ ꓦꓯꓸˍ ꓟꓲ ꓟꓶ ꓟꓽ ꓓ ꓠꓬꓲ꓾ ꓢꓯꓼ ꓡꓯꓽ ꓘꓳꓻ ꓑꓱꓹ ꓡꓯꓽ ꓘꓳꓻˍ ꓡꓳ꓿ ꓠꓴ ꓪꓽ ꓟꓽ ꓟꓶˍ ꓟ ꓠꓬ ꓪꓴ-ꓢ ꓔꓯ ꓟꓽ ꓓꓰꓽ ꓠꓬꓲ ꓥ ꓡꓳ꓿
59004003	ꓠꓴ ꓪꓽ ꓓꓰꓽˍ ꓟꓲ ꓠꓴ ꓪꓽ ꓧꓪꓽ ꓖꓳ ꓓꓱ ꓠꓲꓹ ꓘꓪꓽ ꓫꓵ ꓓꓴ ꓗꓪ ꓣꓱ ꓠꓹ ꓟ ꓓꓰꓽ ꓛꓬꓻ ꓗꓷ ꓠꓬꓲ ꓟꓽ ꓟꓶ꓿
59004004	ꓦꓬꓽ ꓛꓳꓽ ꓧꓪ ꓢꓴ ꓐꓴꓳ꓾ ꓟꓲ ꓠꓯˍ ꓐꓰ ꓙꓻ ꓡꓯꓽ ꓘꓳꓻˍ ꓟ ꓠꓬ ꓪꓴ-ꓢˍ ꓐꓰ ꓛꓴꓽ ꓙꓳ ꓡꓯꓽ ꓘꓳꓻˍ ꓟ ꓥ ꓟ ꓠꓴ ꓪꓽ ꓟꓽ ꓢꓷꓸ ꓡ? ꓟꓲ ꓠꓯˍ ꓐꓰ ꓙꓻ ꓡꓯꓽ ꓘꓳꓻ ꓠꓲꓹ ꓫꓵ ꓢꓴ ꓮꓽ ꓟˍ ꓟꓲ꓾ ꓬꓲ ꓚꓲ ꓛꓬ ꓔꓯ ꓪꓴ-ꓢ ꓐꓰ ꓛꓴꓽ ꓙꓳ ꓡꓯꓽ ꓘꓳꓻ ꓢꓴ ꓒꓬꓱꓼ ꓡ ꓝꓲˍ ꓟ ꓥ ꓡꓳ꓿
59004005	ꓥ ꓠꓬ ꓢꓲꓽ ꓫꓬ ꓕꓳ ꓶ ꓗꓪ꓾ ꓪꓴ-ꓢ ꓡꓰ ꓣꓳ ꓠꓯꓸꓼ ꓗꓪ ꓔꓬ ꓝꓲˍ ꓟ ꓦ ꓠꓬ ꓟꓬ ꓔꓳꓹˍ ꓟ ꓦ ꓥ ꓡꓳ꓾ ꓐꓯˍ ꓟ ꓮꓽ ꓔꓳ ꓐꓯˍ ꓡꓳ ꓓꓵꓽ ꓙꓽˍ ꓡ?
59004006	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓬ ꓪꓻ ꓜꓲ ꓪꓴꓽˍ ꓟ ꓣꓱꓽ ꓛꓰ ꓖꓶꓽ ꓡ ꓡꓳ꓿ ꓖꓳ ꓡꓱ ꓠꓬꓲ ꓢꓲꓽ ꓫꓬ ꓕꓳ ꓶ ꓗꓪ꓾ ꓪꓴ-ꓢ ꓠꓬ ꓠꓲꓹ ꓘ ꓢꓴ ꓔꓯ ꓔꓳꓹ ꓢꓲ꓾ ꓙꓻ ꓣꓳ ꓢꓴ ꓔꓯ ꓣꓱꓽ ꓛꓰ ꓖꓶˍ ꓡꓳ꓾ ꓐꓯˍ ꓡꓳ꓿
59004007	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓪꓴ-ꓢ ꓙꓵꓽˍ ꓟ ꓔꓯ ꓛꓳ꓿ ꓠꓲꓽ ꓔꓯ ꓠꓽ ꓗꓽ ꓔ꓿ ꓖꓳ ꓕꓯ ꓬꓲ ꓠꓬ ꓠꓴ ꓪꓽ ꓗꓪ ꓐꓰ ꓛꓰꓹ ꓙꓰˍ ꓥꓳ꓿
59004008	ꓠꓴ ꓪꓽ ꓪꓴ-ꓢ ꓔꓯ ꓠꓶꓽ ꓙꓰˍ ꓠꓬ꓾ ꓬꓲˍ ꓟꓲ ꓠꓴ ꓪꓽ ꓔꓯ ꓠꓶꓽ ꓡ ꓥꓳ꓿ ꓝꓴꓲ ꓙꓳ ꓢꓴ ꓐꓴꓳ꓾ ꓠꓴ ꓪꓽ ꓡꓯꓼ ꓒꓯꓹ ꓞꓲꓽ ꓫꓬꓻ ꓡꓰ ꓝꓲ꓿ ꓠꓲꓹ ꓟ ꓠꓬꓲꓽ ꓔꓱꓹ ꓣꓱ ꓢꓴ ꓐꓴꓳ꓾ ꓠꓴ ꓪꓽ ꓠꓲꓹ ꓟ ꓔꓯ ꓢꓲꓽ ꓫꓬꓻ ꓡꓰ ꓝꓲ꓿
59004009	ꓠꓲꓹ ꓟ ꓫꓸ ꓠꓬꓲ꓾ ꓠꓲꓹ ꓥꓴꓻ ꓠꓬꓲ꓾ ꓮꓸ ꓛꓬ ꓙꓱ ꓠꓬꓲ ꓬꓰ ꓢꓲ꓾ ꓠꓴ ꓪꓽ ꓪꓽ ꓫꓱˍ ꓟ ꓔꓯ ꓠꓲꓹ ꓥꓴˍ ꓟ ꓑꓶꓸ ꓡꓰ ꓝꓲ꓿ ꓠꓴ ꓪꓽ ꓗꓹ ꓛꓲˍ ꓟ ꓔꓯˍ ꓟꓲ ꓓꓵꓽ ꓙꓽ ꓪꓴꓽ ꓧꓶ ꓓꓴ ꓑꓶꓸ ꓡꓰ ꓝꓲ꓿
59004010	ꓢꓲ ꓒ ꓟꓲꓽ ꓙꓬ ꓗꓪ ꓠꓴ ꓪꓽ ꓙ ꓣꓳˍ ꓠꓬ꓾ ꓬꓲ ꓡꓰ ꓠꓴ ꓪꓽ ꓔꓯ ꓓꓳꓹ ꓟꓴ ꓖꓶꓽ ꓡ ꓥꓳ꓿
59004011	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓢꓴ ꓪ ꓕꓽ ꓕꓱꓻ꓿ ꓮꓽ ꓟˍ ꓟꓲ ꓬꓲꓼ ꓤ ꓠꓬꓲ ꓤ ꓕꓲ ꓣꓳ ꓪ ꓕꓱꓻ꓾ ꓥ ꓠꓬ ꓬꓲ ꓔꓯ ꓙꓽ ꓘꓶꓽˍ ꓠꓬ꓾ ꓙꓵꓽ ꓗ ꓔꓯ ꓔꓳꓹ ꓢꓲ ꓙꓽ ꓘꓶˍ ꓟ ꓥ ꓡꓳ꓿ ꓠꓴ ꓪꓽ ꓠꓬ ꓙꓵꓽ ꓗ ꓔꓯ ꓙꓽ ꓘꓶˍ ꓕꓯ ꓠꓽ꓾ ꓙꓵꓽ ꓗ ꓔꓯ ꓛꓳ ꓢꓴ ꓬꓰˍ ꓟ ꓟꓽ ꓥ꓾ ꓐꓯ ꓟꓴ ꓘꓶꓽ ꓢꓲꓽ ꓒ ꓬꓰˍ ꓟ ꓥꓳ꓿
59004012	ꓙꓵꓽ ꓗ ꓖꓶ ꓢꓴˍ ꓐꓰ ꓐꓯ ꓟꓴ ꓘꓶꓽ ꓢꓲꓽ ꓒ ꓠꓬ꓾ ꓢꓯꓼ ꓟꓬ ꓝꓸ ꓖꓶ ꓐ ꓡ ꓢꓴˍ ꓐꓰ ꓟꓶꓽ ꓬꓰ ꓝꓲ ꓐ ꓡ ꓢꓴ ꓪꓴ-ꓢ ꓬꓲ ꓖꓳ ꓕꓲ ꓣꓳˍ ꓡꓰꓽ ꓥ ꓡꓳ꓿ ꓠꓴ ꓠꓬ ꓮꓽ ꓟ ꓥ ꓠꓬꓲ ꓢꓴ ꓔꓯ ꓐꓯ ꓞꓷꓹˍ ꓡ?
59004013	ꓥꓪ ꓠꓴꓽ ꓠꓬ ꓠꓬꓲꓸ ꓠꓬꓲ꓾ ꓥ ꓠꓬ ꓢ ꓖꓶ꓾ ꓡꓳ ꓒꓱ ꓕꓱ ꓕꓲ ꓟ꓾ ꓥ ꓠꓬ ꓖꓳ ꓕꓲ ꓟ ꓗꓪ ꓙꓰ ꓢꓲ꓾ ꓖꓳ ꓗꓪ ꓕꓲ ꓘꓳꓼ ꓔꓬ ꓢꓲ ꓠꓬꓲ꓾ ꓶ ꓡꓯꓼ ꓟꓴ ꓢꓲ ꓬꓲ ꓐꓶꓹ ꓒꓳꓹ ꓟꓶꓻ ꓝꓲˍ ꓥꓳ꓾ ꓐꓯ ꓢꓴ ꓠꓴ ꓪꓽꓳ꓾
59004014	ꓢ ꓖꓶ ꓕꓲ ꓠꓬꓲ ꓗꓪ ꓮꓸ ꓫꓵ ꓒꓬꓱꓼ ꓡ ꓟ ꓠꓴ ꓪꓽ ꓟꓽ ꓢꓷꓸ꓿ ꓠꓴ ꓪꓽ ꓤꓶ ꓦꓬꓼ ꓠꓬꓲ ꓠꓬ ꓮꓸ ꓫꓵ ꓥ ꓡ? ꓠꓴ ꓪꓽ ꓠꓽ ꓕꓲ ꓑꓹ ꓤˍ ꓡꓰꓽ ꓓꓳ ꓡ ꓢꓲ ꓟꓬꓼ ꓬꓰˍ ꓟ ꓟꓴ ꓗꓴꓸ ꓥ ꓡꓳ꓿
59004015	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓽ꓾ ꓢꓲ ꓒ ꓠꓲꓹ ꓡꓶꓽ ꓥ ꓠꓬ ꓥꓪ ꓠꓴꓽ ꓢꓯꓸˍ ꓟꓲ ꓢꓯꓸ ꓔꓬ ꓢꓲ꓾ ꓕꓱ ꓟ ꓬꓰ꓾ ꓥ ꓠꓬ ꓖꓳ ꓟ ꓬꓰˍ ꓥꓳ꓾ ꓐꓯ ꓙꓲꓽ ꓙꓳˍ ꓡꓳ꓿
59004016	ꓮ ꓟꓶ ꓠꓴ ꓪꓽ ꓠꓽ ꓚꓲ ꓛꓬ ꓔꓯ ꓓꓳꓹ ꓟꓴ ꓢꓲ ꓘꓶꓽ ꓘꓹ ꓡꓳ꓿ ꓘꓶꓽ ꓘꓹ ꓟ ꓕꓱ ꓡꓱ ꓫꓵꓽ ꓮꓽ ꓙꓵ ꓠꓬ ꓥꓶˍ ꓟ ꓥ ꓡꓳ꓿
59004017	ꓖꓳ ꓡꓱ ꓠꓬꓲ ꓙꓲꓻˍ ꓟ ꓬꓰ ꓠꓯꓹ ꓟ ꓢꓷꓸ ꓢꓲ꓾ ꓟꓽ ꓬꓰ ꓢꓴ꓾ ꓖꓳ ꓕꓲ ꓣꓳ ꓐꓱ ꓶ ꓠꓬ ꓝꓴꓲ ꓥ ꓡꓳ꓿
59005001	ꓞꓳ ꓐꓳꓻ ꓐꓴꓳ꓾ ꓠ ꓠꓹ꓿ ꓠꓴ ꓪꓽ ꓔꓯ ꓬꓯꓼ ꓡ ꓠꓹ ꓟ ꓙꓽ ꓫꓸ ꓓꓴ ꓪꓴꓸ ꓠꓬꓲ ꓥꓴꓻ ꓢꓲ ꓮꓸ ꓛꓬ ꓙꓱ ꓔꓴ ꓡꓯ꓿
59005002	ꓠꓴ ꓪꓽ ꓐꓳꓻ ꓶꓽ ꓠꓬ ꓛꓵꓽ ꓡꓰꓳ꓿ ꓠꓴ ꓪꓽ ꓐꓵ ꓞꓶꓽ ꓔꓯˍ ꓟꓲ ꓧꓪꓽ ꓟꓵ ꓐꓵꓽ ꓡꓴꓹ ꓡꓰ ꓜꓽ ꓗꓷꓳ꓿
59005003	ꓠꓴ ꓪꓽ ꓒꓴˍ ꓐꓰ ꓫꓵꓺ ꓔꓯ ꓠꓬ ꓙꓲꓽ ꓡꓰ ꓜꓽ ꓗꓷꓳ꓿ ꓙꓲꓽ ꓜꓽˍ ꓟ ꓖꓳ ꓟ ꓠꓬ ꓠꓴ ꓪꓽ ꓔꓯ ꓔꓳꓹ ꓠꓹ ꓟ ꓢꓷꓸ ꓙ ꓟꓳ ꓙ ꓓꓴ ꓒꓬꓱꓼ ꓡ ꓢꓲ꓾ ꓮꓸ ꓔꓳꓸ ꓡꓰ ꓛꓴꓻ ꓖꓴꓻ ꓡꓰˍ ꓟ ꓡꓰ ꓐꓰ꓾ ꓠꓴ ꓪꓽ ꓧꓪꓽ ꓔꓯˍ ꓟꓲ ꓖꓴꓻ ꓡꓰ ꓝꓲˍ ꓥꓳ꓿ ꓠꓴ ꓪꓽ ꓠꓬ ꓟꓲ ꓠꓯ ꓡꓳꓹ ꓬꓰˍ ꓟ ꓦꓬꓼ ꓠꓬꓲ ꓛꓲ ꓡ ꓟꓲ ꓒꓵꓽ ꓶꓽ ꓫ ꓒꓵꓹ ꓔ ꓢꓰꓽ ꓡꓳ꓿
59005004	ꓠꓬꓲ ꓠꓹ꓾ ꓠꓴ ꓪꓽ ꓦ ꓟꓲ ꓗꓪ ꓜꓽ ꓪꓳꓽ ꓡꓳ ꓪꓳ ꓶꓼ ꓢꓴ ꓪꓽ ꓤ ꓐꓴ ꓔꓯ ꓟꓽ ꓖꓶꓽ ꓖꓶꓽ ꓗꓶ ꓔꓸ ꓟ ꓪꓽ ꓒꓵ ꓠꓬ ꓠꓴ ꓪꓽ ꓔꓯ ꓔꓳꓹ ꓢꓲ ꓘꓴꓻ ꓔꓴ ꓡ ꓡꓳ꓿ ꓶꓼ ꓫ ꓢꓴ ꓐꓴ ꓘꓴˍ ꓟ ꓢꓯꓼˍ ꓟꓲ ꓟꓴ ꓡꓳꓹ ꓬꓰ ꓟ ꓢꓲ ꓒ ꓬꓲꓸ ꓠꓸ ꓑꓳ ꓗꓪ ꓓꓵꓽ ꓡꓰꓳ꓿
59005005	ꓠꓴ ꓪꓽ ꓠꓬ ꓟꓲ ꓠꓯ ꓗꓪ ꓜꓽ ꓢꓻ ꓔꓬ ꓢꓻ ꓢꓲ ꓖꓼ ꓟꓽ ꓔꓱꓹ ꓔꓱꓹꓼ ꓬꓰ ꓗꓷꓳ꓿ ꓠꓴ ꓪꓽ ꓠꓬ ꓢꓰꓼ ꓦꓬꓼ ꓠꓬꓲ ꓐꓱ ꓶ ꓠꓴ ꓪꓽ ꓚꓲ ꓛꓬ ꓔꓯ ꓬꓽ ꓞꓶ ꓡ ꓝꓲꓳ꓿
59005006	ꓠꓴ ꓪꓽ ꓡꓰ ꓔꓱꓹ ꓜꓳꓽ ꓢꓴ ꓔꓯ ꓫꓵꓻ ꓠꓹ ꓟ ꓓꓰꓺ ꓘꓶꓽ ꓐꓯ ꓞꓷꓹ ꓢꓲ ꓢꓰꓼ ꓗꓷˍ ꓟꓲ꓾ ꓬꓲ ꓪ ꓠꓬ ꓠꓴ ꓪꓽ ꓔꓯ ꓟꓽ ꓔꓳꓹ꓿
59005007	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓠꓬ ꓢꓲ ꓒ ꓛꓲ ꓡ ꓗꓪ ꓛꓲ ꓠꓲꓹ ꓟ ꓫꓵ ꓠꓯꓹ ꓡꓳ꓿ ꓟꓬꓱꓽ ꓬꓰ ꓡꓳ ꓬꓰ ꓢꓴ ꓠꓬ ꓟꓶꓽ ꓦ ꓠꓯꓼˍ ꓐꓰ ꓟꓶ ꓦ ꓡꓷꓺ ꓟꓽ ꓟꓶ ꓕ ꓑꓳ꓾ ꓦꓻ ꓟꓲ ꓗꓪ ꓒꓵꓽˍ ꓟ ꓜꓽ ꓪꓳꓽ ꓡꓳ ꓪꓳ ꓫ ꓟꓶꓻ ꓠꓹ ꓟ ꓠꓲꓹ ꓟ ꓫꓵꓺ ꓢꓲ ꓡꓳ ꓠꓬꓹ ꓟ ꓡꓰ ꓐꓰ꓾
59005008	ꓠꓴ ꓪꓽˍ ꓟꓲ ꓠꓲꓹ ꓟ ꓫꓵꓺ ꓢꓲ ꓠꓴ ꓪꓽ ꓠꓲꓹ ꓟ ꓔꓯ ꓕꓶꓻ ꓡꓰ ꓝꓲ꓿ ꓮ ꓡꓲꓳ ꓐꓯ ꓠꓬ ꓢꓲ ꓒ ꓡꓻˍ ꓟ ꓦꓬꓼ ꓠꓬꓲ ꓠꓶꓽ ꓡꓺꓳ꓿
59005009	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓔꓯ ꓐꓯ ꓟꓴ ꓟꓽ ꓘꓶ ꓡ ꓠꓹ ꓟ ꓕꓽ ꓪꓻ ꓕꓱ ꓡꓯꓽ ꓘꓳ꓿ ꓠꓬꓲ ꓠꓹ꓾ ꓐꓯ ꓟꓴ ꓘꓶꓽ ꓢꓲꓽ ꓒ ꓠꓬ ꓗ ꓘꓶꓽ ꓗꓪ ꓦꓰꓼ ꓞꓹ ꓡꓳ꓿
59005010	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓫꓸ ꓙꓵ ꓢꓲ ꓠꓲꓹ ꓟ ꓫꓵˍ ꓟ ꓗꓪ ꓔꓯꓺ ꓢꓳ ꓓꓴ ꓬꓰ ꓠꓹ ꓟ꓾ ꓧꓶꓸ ꓕꓯ ꓢꓲ ꓒ ꓟꓬꓱꓺ ꓗꓪ ꓐꓰ ꓟꓷꓽ ꓠꓷꓹ ꓝꓸ ꓗꓷ ꓢꓴ ꓐꓴ ꓔꓯ ꓓꓵꓽ ꓙꓽ ꓔ꓿
59005011	ꓧꓶꓸ ꓕꓯ ꓜꓲꓽ ꓘꓴ ꓠꓲꓹ ꓙꓳ ꓢꓴ ꓐꓴ ꓔꓯ ꓣꓳ ꓡꓰ꓾ ꓶꓼ ꓙꓳ ꓫꓱꓹ ꓙꓳ ꓢꓴ ꓚꓬꓹ ꓡꓳ꓿ ꓬꓳ-ꓐꓰ ꓬꓲ ꓜꓲꓽ ꓘꓴ ꓠꓲꓹ ꓙꓳˍ ꓟ ꓔꓯ ꓠꓴ ꓪꓽ ꓑ ꓙꓽ ꓠꓬꓲꓳ꓿ ꓡꓳꓹ ꓬꓰˍ ꓕꓯ ꓢꓲ ꓒ ꓡꓰ ꓬꓲ ꓐꓱ ꓶ ꓬꓰ ꓗꓷ ꓟ ꓔꓯ ꓠꓴ ꓪꓽ ꓢꓷˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓢꓲ ꓒ ꓠꓽ ꓠꓲꓹ ꓙꓽ ꓟꓬ ꓗꓳˍ ꓟ ꓐꓰ ꓫꓱꓸ ꓤˍ ꓟ ꓐꓲ ꓞꓹ ꓡꓳ꓿
59005012	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓮꓽ ꓙꓵ ꓟ ꓕꓯꓽ ꓢꓲ ꓕꓲ ꓘꓶꓽ ꓠꓬ꓾ ꓕꓽ ꓪꓵꓼ ꓙꓱꓽ꓿ ꓟꓴꓽ ꓗꓪ ꓔꓯ ꓖꓴ ꓠꓬꓲ꓾ ꓟꓲ ꓠꓯ ꓔꓯ ꓖꓴ ꓠꓬꓲ꓾ ꓠꓱꓸ ꓐꓯꓼ ꓮ ꓡꓲ ꓕꓲ ꓫꓵ ꓔꓯ ꓖꓴ ꓠꓬꓲ ꓐꓰˍ ꓟꓲ ꓕꓽ ꓪꓵꓼ ꓙꓱꓽ꓿ ꓠꓴ ꓪꓽ ꓠꓬ ꓐꓯ ꓟꓴ ꓘꓶꓽˍ ꓟ ꓗꓪ ꓟꓽ ꓓꓵꓽ ꓡꓰ ꓠꓹ ꓟ꓾ ꓥ ꓠꓬ ꓥ ꓡꓳ꓾ ꓟꓽ ꓥ ꓠꓬ ꓟꓽ ꓥ꓾ ꓕꓱ ꓡꓱˍ ꓡꓰꓽ ꓐꓯ꓿
59005013	ꓠꓴ ꓪꓽ ꓗꓳ ꓡꓳ ꓗꓪ ꓫꓸ ꓙꓵ ꓔꓬ ꓢꓴ ꓙꓳˍ ꓡ? ꓙꓳˍ ꓠꓬ ꓬꓲ ꓠꓽ ꓪꓽ ꓘꓴ ꓝꓲ꓿ ꓗ ꓛꓲ ꓔꓬ ꓢꓻ ꓢꓴ ꓙꓳˍ ꓡ? ꓙꓳˍ ꓠꓬ ꓬꓲ ꓠꓽ ꓫꓱꓸ ꓖꓶ ꓟꓴꓽ ꓖꓪ ꓖꓪ ꓝꓲ꓿
59005014	ꓠꓴ ꓪꓽ ꓗꓳ ꓡꓳ ꓗꓪ ꓠꓻ ꓢꓴ ꓙꓳˍ ꓡ? ꓙꓳˍ ꓠꓬ ꓬꓲ ꓠꓽ ꓘꓴ ꓜꓲ ꓞꓳ ꓗꓪ ꓟ ꓟꓬꓱꓽ ꓡꓳꓸ ꓢꓴ ꓐꓴ ꓔꓯ ꓘꓴ ꓔꓯꓹ ꓡ ꓢꓲ꓾ ꓬꓲ ꓪꓽ ꓠꓬ ꓢꓲ ꓒ ꓟꓬꓱ ꓗꓪ ꓐꓰ꓾ ꓮꓽ ꓛꓬꓽ ꓞꓶꓻ ꓡꓰ ꓬꓲ ꓔꓯ ꓟꓰ ꓖꓶ ꓢꓲ ꓠꓬꓲ꓾ ꓬꓲ ꓐꓱ ꓶ ꓪꓽ ꓘꓴ ꓖꓶ ꓝꓲ꓿
59005015	ꓙꓵꓻ ꓠꓲꓹ ꓡꓰ ꓪꓽ ꓘꓴˍ ꓟ ꓗꓪ ꓐꓰ ꓞꓳ ꓠꓻ ꓓꓻ ꓡꓰ ꓢꓲ꓾ ꓢꓲ ꓒ ꓡꓰ ꓬꓲ ꓔꓯ ꓢꓯꓼ ꓙꓳꓻ ꓡ ꓝꓲˍ ꓥꓳ꓿ ꓝꓮꓲ ꓬꓲ ꓝꓴꓲ ꓬꓰ ꓗꓷ ꓐꓷˍ ꓠꓬ ꓬꓲ ꓔꓯ ꓖꓽ ꓖꓶˍ ꓥꓳ꓿
59005016	ꓖꓳ ꓡꓱ ꓠꓬꓲ ꓠꓴ ꓪꓽ ꓓꓻ ꓡꓰ ꓟꓶꓻ ꓠꓹ ꓟ꓾ ꓕꓲ ꓣꓳ ꓛꓳꓽ ꓕꓲ ꓣꓳ ꓝꓴꓲ ꓣꓷꓠꓸ ꓡꓯꓽ ꓘꓳꓻ ꓢꓲ꓾ ꓕꓲ ꓣꓳ ꓐꓱ ꓶ ꓕꓲ ꓣꓳ ꓓꓰꓽ ꓙ ꓡꓯꓽ ꓘꓳ꓿ ꓔꓱꓹ ꓜꓳꓽ ꓢꓴ ꓪꓽ ꓘꓴ ꓘꓶꓽ ꓠꓬ ꓢꓯꓼ ꓙꓳ ꓢꓲ꓾ ꓙꓲꓻ ꓖꓴ ꓮꓽ ꓟꓬꓹ ꓓꓳ ꓡ ꓝꓲ ꓐ ꓡ ꓡꓳ꓿
59005017	ꓬꓲ-ꓡꓲ-ꓬ ꓠꓬ ꓣꓳꓽ ꓐꓰ ꓕꓲꓽ ꓡꓰꓹꓼ ꓟ ꓡꓽ ꓞꓳ ꓥ ꓥ ꓟꓲ꓾ ꓬꓲ ꓡꓰ ꓟꓶꓽ ꓦ ꓟꓽ ꓦ ꓡ ꓝꓲ ꓠꓹ ꓟ ꓠꓲꓹ ꓡꓱ ꓡꓱˍ ꓡꓰ ꓶꓼ ꓓꓰꓽ ꓪꓽ ꓘꓴ ꓗꓷ ꓠꓬ꓾ ꓢ ꓘꓳꓼ ꓐꓶꓽ ꓟꓶ ꓦ ꓟꓽ ꓦ ꓡ ꓗꓷ ꓡꓰꓳ꓿
59005018	ꓖꓳ ꓡꓱ ꓢꓲ ꓬꓲ ꓝꓮꓲ ꓪꓽ ꓘꓴ ꓗꓷ ꓠꓬ ꓟꓴꓽ ꓗꓪ ꓗꓪ ꓐꓰ ꓟꓶ ꓦꓻ ꓦ ꓡ ꓢꓲ꓾ ꓦ ꓟꓲ ꓗꓪ ꓜꓽ ꓪꓳꓽ ꓡꓳ ꓪꓳꓽ ꓣꓱꓻ ꓡ ꓢꓲ ꓠꓬꓲ ꓬꓲ ꓢꓶꓽ ꓓꓱꓼ ꓓꓳ ꓡ ꓡꓳ꓿
59005019	ꓥꓪ ꓬꓲꓼ ꓥꓪ ꓠꓬꓲ ꓐꓴꓳ꓾ ꓠꓴ ꓪꓽ ꓗꓳ ꓡꓳ ꓗꓪ ꓔꓱꓹ ꓚꓵˍ ꓟ ꓗꓪ ꓐꓰ ꓫꓱꓽ ꓥꓳꓽ ꓙꓰ ꓢꓴ ꓙꓳ ꓢꓲ꓾ ꓬꓲ ꓔꓯ ꓧꓳꓽ ꓬꓲꓼ ꓡ ꓢꓴ ꓙꓳˍ ꓠꓬ꓾
59005020	ꓝꓴꓲ ꓙꓳ ꓢꓴ ꓕꓲ ꓣꓳ ꓔꓯ ꓬꓲ ꓥꓳꓽ ꓙꓰˍ ꓟ ꓗꓪ ꓐꓰ ꓧꓳꓽ ꓬꓲꓼ ꓡ ꓢꓴ ꓥ ꓟ ꓕꓽ ꓟꓲ ꓡꓰ ꓝꓲ꓿ ꓬꓲ ꓠꓽ꓾ ꓖꓳ ꓕꓲ ꓣꓳ ꓬꓲ ꓶꓻ ꓟꓬ ꓔꓯ ꓫꓵꓻ ꓗꓪ ꓐꓰ ꓚꓬꓴ ꓗꓷˍ ꓟ ꓥ ꓢꓲ꓾ ꓝꓴꓲ ꓮꓽ ꓟꓬꓹ ꓔꓯ ꓖꓽ ꓖꓶˍ ꓟ ꓟꓶꓻ ꓡꓰ ꓝꓲˍ ꓟ ꓥ ꓡꓳ꓾ ꓐꓰ ꓢꓷꓸ ꓠꓯꓹ ꓡꓳ꓿
60001001	ꓬꓰ-ꓢꓴ ꓙꓲ-ꓢꓴ ꓬꓲ ꓝꓲ ꓓꓴ ꓒꓲ-ꓕꓱ ꓥꓪ ꓡꓰ꓾ ꓒ-ꓠꓷ-ꓕꓴ꓾ ꓖ-ꓡ-ꓕꓲ-ꓬ꓾ ꓚꓬ-ꓑꓷ-ꓔꓳ-ꓚꓬ꓾ ꓮ-ꓢꓲ-ꓬˍ ꓐꓰ꓾ ꓑꓲ-ꓕꓴ-ꓠꓲ-ꓬ ꓗꓪ ꓧꓹ ꓒꓬꓱ ꓙꓰ ꓢꓲ ꓞꓳ ꓬꓯꓼ ꓟꓴ ꓔꓬ ꓟ꓾ ꓪꓴ-ꓢ ꓡꓰ ꓢꓲ ꓔ ꓢꓴ ꓐꓴ ꓔꓯ ꓕꓳ ꓶ ꓐꓳ ꓩꓴ ꓡ ꓥꓳ꓿
60001002	ꓠꓴ ꓪꓽ ꓔꓯ ꓠꓬ ꓐꓹ ꓐ ꓪꓴ-ꓢ ꓠꓲꓹ ꓡꓶꓽ ꓗꓪ ꓐꓰ ꓢꓲ ꓔ ꓟ ꓥ ꓢꓲ꓾ ꓬꓰ-ꓢꓴ ꓙꓲ-ꓢꓴ ꓔꓯ ꓒꓵꓽ ꓛꓳ ꓢꓴ ꓬꓰ ꓠꓹ ꓟ ꓐꓰ꓾ ꓬꓲ ꓫꓵꓽ ꓡꓰ ꓧꓶꓺ ꓟꓶꓻ ꓡꓰ ꓠꓹ ꓟ꓾ ꓢꓲ-ꓫꓬ-ꓟ-ꓦ ꓗꓪ ꓐꓰ ꓠꓴ ꓪꓽ ꓔꓯ ꓢꓲ ꓚꓰꓸ ꓟꓶ ꓡꓰ ꓝꓲꓳ꓿ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓒ ꓐꓲ ꓐꓲS ꓐꓰ ꓟꓶꓻ ꓝꓲ꓿
60001003	ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓐꓹ ꓐ ꓪꓴ-ꓢ ꓔꓯ ꓓꓳꓹ ꓟꓴ ꓖꓶ꓿ ꓬꓲ ꓠꓬ ꓬꓲ ꓫꓱꓸ ꓤˍ ꓟ ꓬꓲ ꓓꓽ ꓟ ꓡꓰ꓾ ꓣꓳꓽ ꓔꓯ ꓢꓯꓸ ꓔꓬ ꓟ ꓥꓳ ꓡꓳꓸ ꓓꓴ ꓙꓳ ꓝꓲ ꓠꓹ ꓟ꓾ ꓬꓰ-ꓢꓴ ꓙꓲ-ꓢꓴ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓟ ꓡꓰ ꓣꓳꓽ ꓔꓯ ꓫꓬꓹ ꓦꓵ ꓗꓷꓳ꓿
60001004	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓟꓴꓽ ꓗꓪ ꓕꓯ ꓢꓲ ꓗꓪ ꓣꓳ ꓐꓱ ꓶ ꓫ ꓗꓶ ꓔ ꓟ꓾ ꓛꓵꓽ ꓡꓰ ꓟꓽ ꓓ ꓟ ꓐꓰ꓾ ꓐꓬ ꓡꓰ ꓟꓽ ꓓ ꓟ ꓐꓰ ꓧꓳꓽ ꓬꓰ ꓟꓽ ꓓ ꓟ ꓡꓯꓼ ꓪ ꓔꓯ ꓥꓳ ꓡꓳꓸ ꓔꓬ ꓟ ꓥ ꓡꓳ꓿
60001005	ꓡꓯꓼ ꓪ ꓕꓱ ꓟ ꓠꓬ꓾ ꓙꓵꓻ ꓠꓲꓹ ꓗꓪ ꓐꓰ ꓪꓴ-ꓢ ꓡꓰ ꓫ ꓙˍ ꓟ ꓟꓶ ꓢꓴ ꓠꓴ ꓪꓽ ꓐꓱ ꓶ ꓥ ꓡꓳ꓿ ꓠꓴ ꓪꓽ ꓔꓯ ꓠꓬ ꓡꓳꓹ ꓬꓰ ꓝꓲꓸ ꓗꓪ ꓟꓳꓸ ꓖꓶꓽ ꓡ ꓠꓹ ꓟ ꓚꓬꓴˍ ꓟ ꓣꓱꓽ ꓛꓰ ꓐꓱ ꓶ ꓪꓴ-ꓢ ꓪꓽ ꓠꓬꓲˍ ꓟ ꓡꓰ ꓫ ꓙ ꓔ ꓟ ꓥ ꓡꓳ꓿
60001006	ꓕꓱ ꓟ ꓗꓪ ꓐꓰ ꓠꓴ ꓪꓽ ꓠꓬ ꓤꓹ ꓠꓬꓲˍ ꓟ ꓬꓲ ꓫꓵꓽ ꓬꓲ ꓙꓰ ꓗꓪ ꓕꓲ ꓑꓹ ꓤ ꓫꓸ ꓙꓵˍ ꓟꓲ ꓗꓹ ꓛꓲ ꓓꓴ ꓮꓽ ꓟꓬꓹ ꓙꓳˍ ꓡꓳ꓿
60001007	ꓠꓴ ꓪꓽ ꓙꓵꓻ ꓠꓲꓹ ꓔꓯ ꓤꓹ ꓠꓬꓲˍ ꓟ ꓠꓬ꓾ ꓮꓸ ꓔꓳꓸ ꓗꓪ ꓚꓲ ꓔ ꓟ ꓐꓬ ꓡꓰ ꓓˍ ꓟ ꓫꓵꓺ ꓢꓶꓸ ꓟꓽ ꓞꓲ ꓒꓵꓽˍ ꓟ ꓒꓬꓱꓼ ꓡ ꓢꓲ꓾ ꓬꓰ-ꓢꓴ ꓙꓲ-ꓢꓴ ꓟꓳꓸ ꓖꓶꓽ ꓡ ꓕꓯ ꓫꓱꓸ ꓖꓶ ꓓꓴˍ ꓐꓰ꓾ ꓐꓬꓱꓼ ꓡꓱꓼ ꓡꓱ ꓟ ꓐꓰ꓾ ꓟꓬꓱ ꓓꓳꓽ ꓒꓬꓱꓼ ꓡ ꓠꓹ ꓟ ꓥ ꓡꓳ꓿
60001008	-
60001009	ꓠꓴ ꓪꓽ ꓠꓬ ꓬꓲ ꓔꓯ ꓟꓽ ꓟꓳꓻ ꓠꓬꓲ ꓥ ꓟꓲ꓾ ꓬꓲ ꓔꓯ ꓠꓲꓹ ꓠꓵˍ ꓡꓳ꓿ ꓮ ꓟꓶ ꓬꓲ ꓔꓯ ꓟꓽ ꓟꓳ ꓥ ꓟꓲ ꓬꓲ ꓔꓯ ꓙꓵꓻ ꓢꓲ꓾ ꓠꓴ ꓪꓽ ꓶꓻ ꓟꓬ ꓔꓯ ꓚꓬꓴˍ ꓟ ꓙꓵꓻ ꓠꓲꓹ ꓡꓰ ꓓꓱꓼ ꓓꓳ ꓡ ꓟ ꓐꓯ ꓖꓴ ꓟꓽ ꓓ ꓓ ꓠꓲꓹ ꓒꓴ ꓗꓹ ꓛꓲˍ ꓟ ꓙꓳˍ ꓡꓳ꓿
60001010	ꓟꓷꓽ ꓠꓷꓹ ꓝꓸ ꓢꓴ ꓐꓴ ꓠꓬ ꓚꓬꓴˍ ꓟ ꓙ ꓖꓴ ꓕꓱ ꓟ ꓔꓯ ꓜꓲꓻ ꓜꓲˍ ꓡꓰꓽ ꓧꓪ ꓟꓰꓹ ꓠꓬꓲ ꓗꓷꓳ꓿ ꓬꓲ ꓪꓽ ꓠꓬ ꓠꓴ ꓪꓽ ꓟꓶˍ ꓟ ꓣꓱꓽ ꓛꓰ ꓔꓯ ꓧꓶꓸ ꓕꓯˍ ꓡꓰ ꓟꓷꓽ ꓠꓷꓹ ꓝꓸ ꓢꓲ꓾
60001011	ꓬꓲ ꓪꓽ ꓠꓯꓸꓼ ꓗꓪ ꓓꓯꓹ ꓟ ꓙꓲ-ꓢꓴ ꓦ ꓡꓰ꓾ ꓙꓲ-ꓢꓴ ꓫꓸ ꓙꓵˍ ꓟ ꓐꓰ ꓗꓸ ꓠꓯꓸ ꓟꓶˍ ꓟ ꓟꓬꓱ ꓓꓳꓽ ꓖꓴ ꓟꓳꓸ ꓖꓶˍ ꓟ ꓠꓬ ꓮꓸ ꓫꓵ ꓥ ꓟ ꓐꓰ꓾ ꓮ ꓡꓲ ꓡꓴ ꓫꓵꓽ ꓦꓬꓼ ꓠꓬꓲ ꓗꓪ ꓥ ꓟ ꓟꓰꓹ ꓠꓬꓲ ꓗꓷꓳ꓿
60001012	ꓟꓷꓽ ꓠꓷꓹ ꓝꓸ ꓢꓴ ꓐꓴ ꓠꓬ ꓚꓲ ꓛꓬ ꓔꓯ ꓣꓱ ꓙˍ ꓟ ꓟꓽ ꓥ ꓥ꓾ ꓠꓴ ꓪꓽ ꓔꓯ ꓣꓱꓽ ꓙ ꓗꓷ ꓟ ꓥ ꓟ꓾ ꓟꓴꓽ ꓗꓪ ꓗꓪ ꓐꓰ ꓝꓲꓺ ꓩꓴ ꓡ ꓟ ꓢꓲ-ꓫꓬ-ꓟ-ꓦ ꓗꓪ ꓐꓰ ꓶꓼ ꓓꓳ ꓫꓱꓹ ꓓꓳ ꓚ ꓟꓸ ꓖꓶ ꓢꓴ ꓡꓰ ꓐꓯ ꓟꓳꓸ ꓖꓶꓽ ꓡꓺꓳ꓿ ꓟꓴꓽ ꓗꓪ ꓝꓲ ꓓꓴ ꓐꓴˍ ꓟꓲ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓰ ꓐꓯ ꓗꓷ ꓡꓳ ꓫꓵꓽ ꓔꓯ ꓮꓽ ꓘꓶꓸ ꓢꓷꓸ ꓠꓲꓹ ꓫꓵˍ ꓡꓳ꓿
60001013	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓲꓹ ꓟ ꓗꓪ ꓕꓶꓻ ꓕꓶˍ ꓡꓰꓽ ꓙꓽ ꓖꓶ ꓔ ꓢꓲ ꓞꓳ ꓢꓲꓽ ꓬꓰ꓿ ꓖꓳ ꓡꓱ ꓢꓲ ꓬꓰ-ꓢꓴ ꓙꓲ-ꓢꓴ ꓟꓳꓸ ꓖꓶ ꓡ ꓕꓯ ꓠꓴ ꓪꓽ ꓔꓯ ꓔꓯꓹ ꓖꓶꓽ ꓡ ꓟ ꓣꓱꓽ ꓛꓰ ꓔꓯ ꓕꓶꓻ ꓕꓶˍ ꓡꓰ ꓥꓳ ꓡꓳꓸ ꓔ꓿
60001014	ꓒꓵꓽ ꓛꓳˍ ꓟ ꓤ ꓠꓱˍ ꓡꓰ ꓐꓰ ꓬꓰ ꓢꓲ꓾ ꓧꓶ ꓕꓯ ꓠꓴ ꓪꓽ ꓟꓽ ꓢꓷꓸ ꓟ ꓦꓬꓼ ꓠꓬꓲ ꓗꓪ ꓦꓯꓸ ꓠꓲꓹ ꓙꓵꓽ ꓗꓷ ꓟ ꓚꓱꓹ ꓡꓰ ꓠꓴ ꓪꓽ ꓔꓯ ꓝꓮꓲ ꓕꓽ ꓙꓵꓽ ꓪ ꓝꓲ꓿
60001015	ꓠꓴ ꓪꓽ ꓔꓯ ꓘꓴꓻ ꓢꓴ ꓠꓬ ꓢꓲꓽ ꓫꓬ ꓢꓴ ꓥ ꓟ ꓡꓰ ꓐꓰ꓾ ꓠꓴ ꓪꓽ ꓞꓳ ꓙꓳꓻˍ ꓟ ꓮꓽ ꓙꓵ ꓗꓪˍ ꓟꓲ ꓢꓲ ꓚꓰꓸ ꓟꓶ ꓡꓰ ꓢꓴˍ ꓡꓰ ꓐꓰ ꓢꓲꓽ ꓢꓲꓽ ꓫꓬꓻ ꓫꓬˍ ꓡꓰꓽ ꓞꓳ ꓙꓳ꓿
60001016	ꓮ ꓡꓲꓳ ꓐꓯˍ ꓠꓬ ꓕꓳ ꓶ ꓗꓪ꓾ ꓥꓪ ꓠꓬ ꓢꓲꓽ ꓫꓬ ꓢꓴ ꓥ ꓠꓬꓲ꓾ ꓠꓴ ꓪꓽˍ ꓟꓲ ꓢꓲꓽ ꓫꓬ ꓠ ꓗꓹ ꓡꓳ꓾ ꓐꓰ ꓐꓳ ꓔ ꓡꓳ꓿
60001017	ꓖꓳ ꓡꓱ ꓠꓬ ꓮꓽ ꓟ ꓟꓬꓱꓽ ꓮ ꓡꓲ ꓬꓰˍ ꓠꓬ ꓖꓳ ꓡꓱ꓾ ꓞꓳ ꓒꓬꓱꓽ ꓟꓽ ꓢꓲ ꓢꓲ ꓐꓯ ꓟꓴ ꓘꓶꓽ ꓢꓴ ꓪꓴ-ꓢ ꓔꓯ ꓠꓴ ꓪꓽ ꓐꓹ ꓐ ꓘꓴˍ ꓠꓬꓲ꓾ ꓠꓴ ꓪꓽ ꓟꓲ ꓠꓯ ꓗꓪ ꓞꓳ ꓬꓯꓼ ꓟꓴ ꓔꓬ ꓕꓯ ꓬꓲ ꓔꓯ ꓙꓳꓺ ꓒꓵꓽ ꓢꓲ ꓦꓬꓼ ꓠꓬꓲ ꓗꓳꓸ ꓠꓯꓹ ꓡꓳ꓿
60001018	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓒꓵꓽ ꓒ ꓐꓴ ꓗꓪ ꓐꓰ ꓝꓸ ꓩꓴ ꓡ ꓟ꓾ ꓮꓽ ꓔꓳ ꓔꓳ ꓞꓳ ꓙꓳˍ ꓟ ꓮꓽ ꓙꓵ ꓗꓪ ꓐꓰ ꓠꓴ ꓪꓽ ꓔꓯ ꓫꓴꓹ ꓓꓳ ꓡ ꓟ ꓒꓵꓽ ꓠꓬ꓾ ꓐꓬ ꓡꓰ ꓓꓻˍ ꓟ ꓒꓴˍ ꓐꓰ ꓫꓵꓺ ꓟꓽ ꓥ꓿
60001019	ꓙꓲ-ꓢꓴ ꓬꓲ ꓒꓵꓽˍ ꓟ ꓫꓵꓽ ꓥ ꓡꓳ꓿ ꓬꓲ ꓠꓬ ꓛꓬꓻ ꓖꓴ ꓟꓽ ꓙꓳ ꓟ ꓐꓰ ꓬꓲꓸ ꓐ ꓟꓽ ꓙꓳ ꓟ ꓮ ꓣꓳ ꓤˍ ꓡꓰ ꓐꓰ ꓗꓹ ꓡꓳ꓿
60001020	ꓟꓵꓽ ꓟꓽ ꓔꓶ ꓟꓲ ꓟꓽ ꓔꓶ ꓕꓯˍ ꓡꓰ ꓪꓴ-ꓢ ꓡꓰ ꓬꓲ ꓔꓯ ꓢꓲ ꓚꓰꓸ ꓔ ꓟ ꓥ ꓢꓲ꓾ ꓡꓳꓹ ꓬꓰˍ ꓟ ꓤꓶꓻ ꓕꓱ ꓟ ꓗꓪ ꓠꓬ ꓠꓴ ꓪꓽ ꓙꓲ ꓖꓴ ꓐꓱ ꓶ ꓟꓳꓸ ꓖꓶꓽ ꓡ ꓟ ꓥ ꓡꓳ꓿
60001021	ꓪꓴ-ꓢ ꓡꓰ ꓫꓵꓻ ꓗꓪ ꓐꓰ ꓢꓯꓸ ꓬꓲꓼ ꓡ ꓝꓲ ꓢꓲ꓾ ꓟꓬꓱ ꓓꓳꓽ ꓖꓶꓽ ꓗꓷ ꓢꓴ ꓕꓱ ꓕꓲꓽ ꓣꓳ ꓗꓪ ꓐꓰ ꓪꓴ-ꓢ ꓔꓯ ꓠꓴ ꓪꓽ ꓙꓵꓻ ꓗꓷ ꓠꓬꓲ꓾ ꓠꓴ ꓪꓽ ꓙꓵꓻ ꓠꓲꓹˍ ꓐꓰ ꓥꓳ ꓡꓳꓸ ꓓꓴ ꓠꓬ ꓪꓴ-ꓢ ꓠꓯꓸꓼ ꓗꓪ ꓥ ꓡꓳ꓿
60001022	ꓠꓴ ꓪꓽ ꓠꓬ ꓔꓱꓹ ꓚꓵˍ ꓟ ꓔꓯ ꓒꓵꓽ ꓛꓳˍ ꓟ ꓗꓪ ꓐꓰ꓾ ꓬꓲꓼ ꓤ ꓠꓬꓲ ꓤ ꓐꓴˍ ꓐꓰ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ꓾ ꓚꓲ ꓛꓬ ꓔꓯ ꓫꓬꓻ ꓡꓰ ꓝꓲ ꓢꓲ ꓠꓬꓲ꓾ ꓠꓲꓹ ꓟ ꓠꓬꓲꓽ ꓔꓱꓹ ꓟꓽ ꓣꓱꓽ ꓣꓱ ꓠꓲꓹ ꓠꓵ ꓡꓯꓽ ꓘꓳ꓿
60001023	ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓫꓬꓹ ꓦꓵ ꓗꓷ ꓟ ꓠꓬ꓾ ꓐꓬ ꓡꓰ ꓛꓵꓽ ꓡꓰ ꓓꓻˍ ꓡꓳ ꓫꓵꓽ ꓗꓪ ꓐꓰ ꓟꓽ ꓥ꓿ ꓕꓲꓽ ꓞꓲꓼ ꓕꓲ ꓑ ꓢꓯꓸ ꓔꓬ ꓟ ꓪꓴ-ꓢ ꓐꓯ ꓘꓶꓽ ꓗꓪ ꓐꓰ ꓫꓬꓹ ꓦꓵꓻ ꓗꓷ ꓟ ꓥ ꓡꓳ꓿
60001024	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓞꓳ ꓤ ꓮꓽ ꓙꓵ ꓠꓬ ꓟꓳꓼˍ ꓡꓰ ꓐꓰ ꓗꓹ ꓢꓲ꓾ ꓬꓲ ꓟꓬꓱ ꓓꓳꓽ ꓮꓽ ꓙꓵˍ ꓟꓲ ꓟꓳꓼ ꓪꓰˍ ꓡꓰ ꓐꓰ ꓗꓹ ꓡꓳ꓿ ꓟꓳꓼ ꓠꓬ ꓙꓴꓺ ꓡꓰˍ ꓡꓳ꓾ ꓬꓲ ꓪꓰˍ ꓟꓲ ꓧꓳꓽ ꓬꓰˍ ꓡꓳ꓿
60001025	ꓖꓳ ꓡꓱ ꓥ ꓟꓲ ꓢꓲ ꓒꓽ ꓐꓯ ꓘꓶꓽ ꓠꓽ ꓮ ꓕꓯꓽˍ ꓟꓲ ꓟꓽ ꓡꓳꓹ ꓬꓰ꓾ ꓐꓰ ꓐꓯ ꓔ ꓡꓳ꓿ ꓐꓯ ꓘꓶꓽ ꓕꓱ ꓟ ꓠꓬ ꓠꓴ ꓪꓽ ꓔꓯ ꓚ ꓟꓸ ꓖꓶꓽ ꓗꓷ ꓟ ꓶꓼ ꓓꓳ ꓫꓱꓹ ꓓꓳ ꓥ ꓡꓳ꓿
60002001	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ꓾ ꓟꓽ ꓙꓲ ꓟ ꓮꓽ ꓙꓵ꓾ ꓖꓳꓼ ꓠꓲꓹ ꓮꓽ ꓙꓵ꓾ ꓠꓲꓹ ꓟ ꓠꓬꓲꓽ ꓔꓱꓹ ꓣꓱꓽˍ ꓟ꓾ ꓠꓲꓹ ꓦꓯꓸˍ ꓟ ꓐꓰ ꓢꓴ ꓔꓯ ꓠꓻ ꓡꓰ ꓝꓲ ꓘꓶꓽ ꓫꓸ ꓕꓱˍ ꓟ ꓮꓽ ꓙꓵ ꓡꓳ ꓗꓷ ꓢꓲ꓾
60002002	ꓞꓳ ꓫꓵꓼ ꓤˍ ꓡꓰ ꓐꓰ ꓦ ꓗꓪ ꓟ ꓮ ꓚꓵꓹ ꓚꓵꓺ ꓔꓯ ꓢꓲꓼ ꓢꓴ ꓬꓰ꓿ ꓕꓱ ꓡꓱ ꓬꓰˍ ꓠꓬ ꓠꓴ ꓪꓽ ꓠꓽ ꓢꓯꓼ ꓟꓬ ꓝꓸ ꓟꓶˍ ꓟ ꓣꓱꓽ ꓛꓰ ꓗꓪ ꓪꓴꓽ ꓡ ꓥꓳ꓿
60002003	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓠꓲꓹ ꓙꓽ ꓟꓬ ꓗꓳˍ ꓟ ꓔꓯ ꓠꓴ ꓪꓽ ꓢꓳꓽ ꓠꓬꓲ ꓗꓷꓳ꓿
60002004	ꓢꓲ ꓒ ꓠꓬ ꓢꓯꓸ ꓞꓹ ꓟ B ꓛꓲ ꓥ ꓢꓲ꓾ ꓞꓳ ꓤ ꓡꓰ ꓬꓲ ꓔꓯ ꓒꓰ ꓗꓷˍ ꓟꓲ꓾ ꓪꓴ-ꓢ ꓡꓰ ꓢꓲꓺ ꓔ ꓟ ꓐꓰ ꓒꓵˍ ꓟ ꓥ ꓡꓳ꓿ ꓠꓴ ꓪꓽ ꓬꓲ ꓔꓯ ꓡ ꓠꓬ꓾
60002005	ꓠꓴ ꓪꓽˍ ꓟꓲ ꓢꓯꓸ ꓔꓬ ꓟ Bꓸ ꓛꓲˍ ꓡꓰ ꓐꓰ ꓥ ꓢꓲ꓾ ꓠꓴ ꓪꓽ ꓠꓬ ꓢꓲ ꓚꓰꓸ ꓔ ꓟ ꓔꓲ ꓒ ꓐꓴ ꓒꓬꓱꓼ ꓡ ꓝꓲ ꓢꓲ ꓠꓬꓲ꓾ ꓠꓴ ꓪꓽ ꓠꓬ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓪꓴ-ꓢ ꓘꓳ ꓣꓴ ꓓꓻˍ ꓟ ꓦ ꓗꓪ ꓟ ꓔꓲꓺ ꓖꓶ ꓓꓴ ꓔꓲꓺ ꓖꓶ ꓐ ꓡ ꓠꓹ ꓟ ꓜꓶꓻ ꓔꓬ ꓟ ꓦ ꓗꓪ ꓟ ꓦꓲ ꓥ ꓡꓳ꓿
60002006	ꓮ ꓡꓲꓳ ꓐꓯ ꓠꓬ ꓢꓲꓽ ꓫꓬ ꓕꓳ ꓶ ꓗꓪ꓾ ꓠꓬꓲ ꓠꓹ꓾ ꓥꓪ ꓡꓰ ꓢꓲ ꓔ ꓟ ꓐꓰ ꓒꓵꓽˍ ꓟ ꓦꓲ ꓚꓰ ꓗꓪ ꓟ Bꓸ ꓛꓲ ꓠꓬ ꓜꓲ-ꓬꓴ ꓗꓪ ꓔꓶ ꓔ ꓡꓳ꓿ ꓬꓲ ꓔꓯ ꓙꓵꓻ ꓢꓴ ꓔꓯ ꓠꓬ ꓟꓽ ꓫꓸ ꓔꓳ ꓡꓰ ꓝꓲ꓾ ꓐꓯ ꓔ ꓡꓳ꓿
60002007	ꓖꓳ ꓡꓱ ꓠꓬꓲ ꓠꓴ ꓪꓽ ꓙꓵꓻ ꓢꓴ ꓔꓯꓸ ꓟꓳꓸ ꓠꓬ꓾ ꓬꓲ ꓠꓽ ꓒꓵˍ ꓟ ꓥ ꓡꓳ꓿ ꓟꓽ ꓙꓵꓻ ꓢꓴ ꓔꓯꓸ ꓟꓳꓸ ꓠꓽ꓾ ꓦꓲꓻ ꓫꓬ ꓢꓴ ꓡꓰ ꓒꓰꓻ ꓗꓷ ꓟ ꓡꓳ ꓓꓰ ꓠꓬ꓾ ꓦꓲꓻ ꓚꓰ ꓗꓪ ꓟ ꓡꓳ ꓓꓰ ꓒꓬꓱꓼ ꓡ ꓟ ꓥ ꓡꓳ꓿
60002008	Bꓸ ꓛꓲ ꓕꓱ ꓟ ꓠꓬ ꓢꓴ ꓛꓲ ꓕꓲꓽ ꓓꓴ ꓥꓳ꓿ Bꓸ ꓑꓸ ꓕꓱ ꓟ ꓠꓬ ꓢꓴ ꓡꓱꓸ ꓗꓷ ꓝꓲ ꓓꓴ ꓥꓳ꓾ ꓐꓰ ꓐꓳ ꓔ ꓢꓰꓽ ꓡꓳ꓿ ꓬꓲ ꓪꓽ ꓠꓬ ꓐꓯ ꓘꓶꓽ ꓔꓯ ꓟꓽ ꓒꓵꓽ ꓛꓳ ꓠꓬꓲ꓾ ꓕꓱ ꓡꓱ ꓡꓱꓸ ꓗꓷˍ ꓟ ꓠꓬ ꓪꓴ-ꓢ ꓐꓯ ꓞꓷꓹ ꓔ ꓟ ꓡꓰ ꓐꓰ ꓥ ꓡꓳ꓿
60002009	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓽ ꓢꓲ ꓔ ꓟ ꓞꓳ ꓫꓵꓽˍ ꓐꓰ꓾ ꓪ ꓔꓲ ꓕꓲ ꓫꓵꓽ ꓟ ꓔꓲ ꓒ ꓐꓴˍ ꓐꓰ꓾ ꓢꓲ ꓚꓰꓸ ꓔ ꓟ ꓡꓽ ꓞꓳ ꓕꓲ ꓫꓵꓽ ꓥ ꓡꓳ꓿ ꓖꓳ ꓡꓱ ꓢꓲ ꓠꓴ ꓪꓽ ꓠꓬ ꓪꓴ-ꓢ ꓬꓲ ꓚꓲ ꓛꓬ ꓑ ꓫꓬꓼ ꓥ ꓠꓬꓲ꓾ ꓠꓯ ꓞꓲꓹ ꓟ ꓗꓪ ꓐꓰ ꓠꓴ ꓪꓽ ꓔꓯ ꓘꓴꓻ ꓓꓳ ꓡ ꓢꓲ꓾ ꓓꓵꓽ ꓙꓽ ꓟꓶˍ ꓟ ꓬꓲ ꓠꓬꓲ ꓟꓳꓻ ꓓꓴ ꓗꓪ ꓓꓵꓽ ꓡꓰ ꓝꓲ ꓢꓴ꓾ ꓬꓲ ꓙꓲꓻ ꓓꓰˍ ꓟ ꓔꓯ ꓚ ꓟꓸ ꓖꓶ ꓠꓹ ꓟ ꓥ ꓡꓳ꓿
60002010	ꓧꓶꓸ ꓕꓯ ꓠꓴ ꓪꓽ ꓠꓬ ꓑ ꓫꓬꓼ ꓟꓽ ꓥ ꓟꓲ꓾ ꓮ ꓟꓶ ꓠꓽ ꓪꓴ-ꓢ ꓬꓲ ꓑ ꓫꓬꓼ ꓥ ꓡꓳ꓿ ꓧꓶꓸ ꓕꓯ ꓫꓱꓸ ꓤˍ ꓟ ꓟꓽ ꓟꓶˍ ꓟꓲ꓾ ꓮ ꓟꓶ ꓠꓽ ꓫꓱꓸ ꓤˍ ꓟ ꓟꓶ ꓗꓷꓳ꓿
60002011	ꓖꓳ ꓡꓱ ꓠꓬꓲ ꓠꓲꓹ ꓠꓵ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓟꓲ ꓠꓯ ꓕꓱ ꓟ ꓗꓪ ꓞꓳ ꓬꓯꓼˍ ꓐꓰ ꓓꓴꓻ ꓓꓳ ꓢꓴˍ ꓡꓰ ꓐꓰ ꓗꓹ ꓠꓬꓲ꓾ ꓶꓻ ꓟꓬˍ ꓐꓰ ꓔꓳꓹ ꓡꓯꓽ ꓘꓳˍ ꓟ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽˍ ꓟ ꓔꓯ ꓚꓲꓸ ꓠꓹ ꓟ꓾ ꓥꓪ ꓠꓬ ꓠꓴ ꓪꓽ ꓔꓯ ꓘꓶꓸ ꓖꓶ ꓠꓲꓹ ꓫꓵˍ ꓡꓳ꓿
60002012	ꓠꓴ ꓪꓽ ꓠꓬ ꓟꓽ ꓙꓵꓻ ꓢꓴ ꓐꓴ ꓗꓳꓺ ꓡꓳ ꓗꓪ ꓔꓬ ꓥ ꓟꓲ ꓙꓲˍ ꓟ ꓠꓯꓸꓼ ꓗꓪ ꓞꓳ ꓙꓳ ꓢꓲ꓾ ꓬꓲ ꓪꓽ ꓡꓰ ꓠꓴ ꓪꓽ ꓔꓯ ꓟꓽ ꓙꓲ ꓟ ꓬꓰ ꓢꓴ ꓥ ꓡꓳ꓾ ꓐꓰ ꓮ ꓡꓲ ꓕꓲ ꓫꓵꓽ ꓗꓪ ꓓꓰꓺ ꓡ ꓥ ꓟꓲ꓾ ꓬꓲ ꓖꓳ ꓕꓲ ꓫꓵꓽ ꓗꓪ ꓬꓲ ꓪꓽ ꓠꓬ ꓠꓴ ꓪꓽ ꓙꓲˍ ꓟ ꓟꓬꓱꓽ ꓔꓯ ꓡꓳꓸ ꓟꓳ ꓢꓲ꓾ ꓐꓯ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓬꓲ ꓪꓽ ꓠꓬ ꓠꓴ ꓪꓽ ꓑꓶꓸ ꓓꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓓꓴ ꓒꓬꓱꓼ ꓡ ꓝꓲ꓿
60002013	ꓞꓳ ꓤ ꓡꓰ ꓔꓶ ꓔ ꓟ ꓙꓵꓽ ꓚꓱꓹ ꓮꓽ ꓙꓵ ꓔꓯ ꓠꓴ ꓪꓽ ꓠꓬ ꓪꓴ-ꓢ ꓐꓱ ꓶ ꓥ ꓟ ꓡꓰ ꓐꓰ ꓚꓬꓹ ꓢꓲ ꓒꓵꓽ ꓛꓳ꓿ ꓪ ꓔꓲ ꓠꓬ ꓮꓸ ꓓꓲꓽ ꓪꓴꓽˍ ꓟ ꓥ ꓠꓬꓲ ꓬꓲ ꓙꓵꓽˍ ꓟ ꓔꓯ ꓛꓳ꓿
60002014	ꓢꓲꓽ ꓒ ꓐꓴ ꓙꓵꓽ ꓗ ꓔꓯˍ ꓟꓲ ꓒꓵꓽ ꓛꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓟꓽ ꓙꓲ ꓟ ꓬꓰ ꓢꓴ ꓔꓯ ꓟꓸ ꓙ ꓢꓲ꓾ ꓙꓲˍ ꓟ ꓬꓰ ꓢꓴ ꓔꓯ ꓫꓱꓸ ꓖꓶ ꓠꓹ ꓟ꓾ ꓪ ꓔꓲ ꓡꓰ ꓝꓲ ꓔ ꓟ ꓥ ꓡꓳ꓿
60002015	ꓠꓴ ꓪꓽ ꓙꓲˍ ꓟ ꓬꓰ ꓟ ꓗꓪ ꓐꓰ ꓟꓽ ꓙꓽ ꓜꓲꓼ ꓟ ꓞꓳ ꓖꓳꓽ ꓐꓴ ꓡꓰ ꓮꓸ ꓫꓵ ꓐꓯ ꓓꓴ ꓟꓽ ꓙꓳ ꓗꓷ ꓡꓰ ꓝꓲ ꓠꓹ ꓟ ꓕꓱ ꓟ ꓠꓬ꓾ ꓪꓴ-ꓢ ꓠꓲꓹ ꓡꓶꓽ ꓥ ꓡꓳ꓿
60002016	ꓠꓴ ꓪꓽ ꓠꓬ ꓚꓳ ꓪꓴꓸ ꓥ ꓠꓬꓲ꓾ ꓚꓳ ꓪꓴꓸˍ ꓡꓰ ꓐꓰ ꓞꓳ ꓙꓳ꓿ ꓖꓳ ꓡꓱ ꓥ ꓟꓲ ꓚꓳ ꓪꓴꓸ ꓙꓵꓽ ꓪ ꓕꓱ ꓟ ꓡꓰ ꓟꓽ ꓙꓲ ꓟ ꓔꓯ ꓑꓲꓸ ꓓꓴ ꓟꓽ ꓬꓰ ꓬꓰ꓾ ꓪꓴ-ꓢ ꓚꓳ ꓑꓸ ꓐꓴˍ ꓡꓰ ꓐꓰ ꓬꓰ꓿
60002017	ꓞꓳ ꓤ ꓮꓽ ꓙꓵ ꓔꓯ ꓒꓵꓽ꓿ ꓘꓴ ꓜꓲ ꓞꓳ ꓗꓪ ꓟ ꓬꓲꓼ ꓤ ꓠꓬꓲ ꓤ ꓐꓴ ꓔꓯ ꓠꓲꓹ ꓠꓵ꓿ ꓪꓴ-ꓢ ꓔꓯ ꓙꓳꓺ ꓒꓵꓽ꓿ ꓪ ꓔꓲ ꓔꓯ ꓞꓳ ꓒꓵꓽ꓿
60002018	ꓣꓱꓽ ꓙ ꓢꓴ ꓐꓴꓳ꓾ ꓮꓸ ꓫꓵ ꓗꓪˍ ꓟꓲ ꓠꓴ ꓪꓽ ꓢꓲ ꓒꓽ ꓐꓴ ꓙꓵꓽˍ ꓟ ꓔꓯ ꓞꓳ ꓒꓵꓽ ꓒꓵˍ ꓡꓰ ꓛꓳ꓿ ꓙꓲˍ ꓟ ꓐꓰ ꓠꓴꓽˍ ꓟ ꓙꓵꓽ ꓢꓴ ꓢꓲ ꓒꓽ ꓔꓯˍ ꓡꓰ ꓟꓽ ꓞꓲ꓾ ꓠꓲꓹ ꓟ ꓟꓽ ꓙꓲˍ ꓟ ꓢꓲ ꓒꓽ ꓔꓯˍ ꓟꓲ ꓒꓵꓽ꓿
60002019	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓠꓯꓸꓼ ꓗꓪ ꓣꓳ ꓦꓰꓽ ꓠꓲꓹ ꓡꓰ ꓚꓲ ꓛꓬ ꓔꓯ ꓕꓼ ꓓꓴ ꓟꓽ ꓙꓳˍ ꓕꓯ ꓠꓽ꓾ ꓮꓽ ꓔꓳ ꓔꓳ ꓠꓲꓹ ꓫꓸ ꓟꓬ ꓫꓸ ꓜꓲꓽ ꓠ ꓗꓷ ꓡꓰˍ ꓟꓲ ꓮꓸ ꓫꓵ ꓟꓽ ꓛꓵ꓿ ꓕꓱ ꓟ ꓠꓬ ꓪꓴ-ꓢ ꓠꓲꓹ ꓒꓴˍ ꓟ ꓥ ꓡꓳ꓿
60002020	ꓠꓴ ꓪꓽ ꓝꓴꓲ ꓬꓰˍ ꓟ ꓑꓶꓸ ꓓꓴ ꓓꓶꓽ ꓟꓶˍ ꓟ ꓔꓯ ꓜꓲꓽ ꓔ ꓠꓬ ꓮꓸ ꓫꓵ ꓙꓲ ꓖꓴ ꓙꓳ ꓢꓰ꓿ ꓖꓳ ꓡꓱ ꓥ ꓟꓲ ꓠꓴ ꓪꓽ ꓙꓲˍ ꓟ ꓬꓰˍ ꓟ ꓗꓪ ꓐꓰ ꓫꓸ ꓙꓵ ꓢꓲ ꓜꓲꓽ ꓪˍ ꓕꓯ ꓠꓽ ꓪꓴ-ꓢ ꓠꓲꓹ ꓒꓴˍ ꓡꓳ꓿
60002021	ꓠꓴ ꓪꓽ ꓔꓯ ꓘꓴˍ ꓟ ꓠꓬ ꓕꓱ ꓟ ꓑꓶꓸ ꓓꓴ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓲ-ꓢꓴˍ ꓟꓲ ꓠꓴ ꓪꓽ ꓐꓱ ꓶ ꓫꓸ ꓙꓵ ꓢꓲ꓾ ꓠꓴ ꓪꓽ ꓠꓬ ꓬꓲ ꓛꓲ ꓓꓴ ꓗꓪ ꓛꓳ ꓫꓱꓽ ꓠꓹ ꓟ꓾ ꓠꓴ ꓪꓽ ꓐꓱ ꓶ ꓔꓯꓺ ꓢꓳ ꓓꓴ ꓗꓶ ꓔ ꓬꓰˍ ꓡꓳ꓿
60002022	ꓬꓲ ꓠꓬ ꓮꓸ ꓫꓵ ꓝꓴꓲ ꓟꓽ ꓬꓰ ꓠꓬꓲ꓿ ꓗꓶꓸˍ ꓟꓲ ꓟꓽ ꓗꓶꓸ ꓠꓬꓲ꓿
60002023	ꓬꓲ ꓔꓯ ꓢꓴ ꓡꓰ ꓤꓲˍ ꓕꓯ ꓬꓲ ꓟꓽ ꓤꓲ ꓡꓲꓸ ꓖꓶ꓿ ꓬꓲ ꓫꓸ ꓙꓵꓻˍ ꓕꓯ ꓢꓴ ꓔꓯ ꓟꓽ ꓚꓳꓹ ꓚꓳꓹ꓾ ꓔꓱꓹ ꓜꓳꓽˍ ꓟ ꓡꓰ ꓐꓯ ꓟꓴ ꓘꓶꓽ ꓢꓴ ꓪꓴ-ꓢ ꓡꓯꓼ ꓒꓯꓹ ꓗꓪ ꓚꓲ ꓛꓬ ꓔꓯ ꓡꓯꓼ ꓙꓱ ꓗꓷˍ ꓡꓳ꓿
60002024	ꓣꓳꓽ ꓠꓬ ꓝꓴꓲ ꓔꓯꓸ ꓟꓳꓸ ꓫꓵꓻ ꓞ ꓢꓲ꓾ ꓔꓱꓹ ꓜꓳꓽˍ ꓟ ꓠꓯS ꓗꓪ ꓢꓯꓸ ꓔꓬ ꓐ ꓡ ꓠꓹ ꓟ꓾ ꓬꓲ ꓠꓬ ꓡꓯꓼ ꓐꓳ ꓔꓶꓸ ꓓꓴ ꓗꓪ ꓣꓳ ꓝꓴꓲ ꓟꓯꓻ ꓙ ꓗꓷꓳ꓿ ꓖꓳ ꓡꓱ ꓢꓲ ꓬꓲ ꓔꓯ ꓓꓶꓽ ꓐꓴꓻ ꓙꓵꓽ ꓡꓰˍ ꓟ ꓗꓪ ꓐꓰ ꓠꓴ ꓪꓽ ꓓꓻ ꓡꓰꓳ꓿
60002025	ꓮ ꓡꓲꓳ ꓐꓯ ꓠꓬ ꓧꓶꓸ ꓕꓯ ꓠꓴ ꓪꓽ ꓠꓽ ꓥꓳꓽ ꓙꓰ ꓔꓬ ꓟ ꓮ ꓣꓳˍ ꓡꓰ ꓐꓰ ꓗꓹ ꓡꓳ꓿ ꓖꓳ ꓡꓱ ꓥ ꓟꓲ ꓮ ꓟꓶ ꓠꓽ ꓠꓴ ꓪꓽ ꓞꓳ ꓦ ꓔꓯ ꓡꓳꓸ ꓙ ꓢꓴˍ ꓐꓰ ꓔ ꓙ ꓢꓴ ꓮ ꓣꓳ ꓡꓳꓸ ꓒꓽ ꓔꓯ ꓬꓲꓼ ꓡꓺꓳ꓿
60003001	-
60003002	ꓤ ꓟꓶꓻ ꓣꓱꓽ ꓢꓴ ꓐꓴ ꓠꓴ ꓪꓽˍ ꓟꓲ ꓚꓲ ꓛꓬ ꓤꓽ ꓖꓴ ꓙꓵꓽˍ ꓟ ꓔꓯ ꓛꓳ꓿ ꓖꓳ ꓡꓱ ꓠꓬ ꓪꓴ-ꓢ ꓐꓯ ꓘꓶꓽ ꓔꓯ ꓟꓽ ꓒꓵꓽ ꓛꓳˍ ꓟ ꓤꓽ ꓖꓴ ꓙꓳ ꓐꓷˍ ꓟꓲ꓾ ꓬꓲ ꓤ ꓟꓶꓻ ꓠꓬ ꓪꓴ-ꓢ ꓔꓯ ꓙꓳꓺ ꓒꓵꓽ ꓢꓲ ꓙꓲˍ ꓟ ꓐꓰ ꓢꓲꓽ ꓫꓬˍ ꓟ ꓗꓪ ꓞꓳ ꓙꓳˍ ꓟ ꓟꓳꓻ ꓗꓷ ꓠꓬ꓾ ꓤꓽ ꓖꓴ ꓔꓯ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓝꓲ ꓐ ꓡ ꓥꓳ꓿
60003003	ꓠꓴ ꓪꓽ ꓐꓲꓻ ꓓꓴ ꓠꓬ ꓞꓳ ꓤ ꓡꓰ ꓟꓳ ꓓꓻˍ ꓟ꓾ ꓠꓴ ꓪꓽ ꓪꓴꓸ ꓓꓵ ꓗꓪ ꓪꓴꓸ ꓒꓬꓱꓽ ꓒꓬꓱꓽˍ ꓟ꓾ ꓫꓵꓺˍ ꓐꓰ ꓒꓵꓽ ꓡꓳ ꓬꓲ ꓫꓵꓽ ꓬꓲ ꓙꓰ ꓓꓱꓼˍ ꓟ ꓐꓰ꓾ ꓒꓵꓽ ꓘꓹ ꓟ ꓐꓵꓺ ꓞꓶ ꓖꓪˍ ꓟ ꓡꓰ ꓟꓽ ꓬꓰ ꓬꓰ꓾
60003004	ꓠꓲꓹ ꓟ ꓠꓯꓸꓼ ꓗꓪ ꓐꓬ ꓡꓰ ꓟꓽ ꓓ ꓟ꓾ ꓠꓴꓽˍ ꓟ ꓐꓰ ꓢꓲ ꓡꓲ ꓟ ꓠꓲꓹ ꓟ ꓡꓰ ꓐꓲꓻ ꓓꓴ ꓬꓰ꓿ ꓕꓱ ꓟ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓮꓸ ꓓꓲꓽ ꓒꓵꓽ ꓘꓹ ꓟ ꓥ ꓡꓳ꓿
60003005	ꓮ ꓡꓲꓳ ꓐꓯ ꓠꓬ ꓮꓽ ꓠꓱ ꓕꓯ꓾ ꓪꓴ-ꓢ ꓔꓯ ꓦ ꓡꓱ ꓢꓲ ꓬꓲ ꓐꓱ ꓶ ꓚꓰꓸ ꓔ ꓟ ꓤ ꓟꓶ ꓤ ꓐꓴˍ ꓟꓲ ꓚꓲ ꓛꓬ ꓤ ꓖꓴꓻ ꓙꓵꓽˍ ꓟ ꓔꓯ ꓒꓵꓽ ꓛꓳˍ ꓟ ꓡꓰ ꓬꓲ ꓕꓱ ꓡꓱ ꓐꓲꓻ ꓓꓴ ꓬꓰ ꓠꓬꓲꓳ꓿
60003006	ꓢ-ꓣˍ ꓡꓰ ꓐꓰ ꓬꓰ꓿ ꓬꓲ ꓠꓬ ꓮ-ꓐ-ꓡ-ꓦ ꓔꓯ ꓒꓵꓽ ꓛꓳ ꓢꓲ ꓬꓲ ꓔꓯ꓾ ꓢꓲ ꓒꓽ꓾ ꓐꓰ ꓘꓴˍ ꓡꓳ꓿ ꓠꓴ ꓪꓽˍ ꓟꓲ ꓠꓲꓹ ꓪꓴꓽ ꓪꓴ ꓡꓰ ꓙꓲˍ ꓟ ꓬꓰˍ ꓕꓯ ꓠꓽ꓾ ꓠꓴ ꓪꓽ ꓠꓬ ꓢ-ꓣ ꓬꓲ ꓮꓸ ꓟꓲꓽ ꓐꓴ ꓥ ꓡꓳ꓿
60003007	ꓖꓳ ꓟ ꓡꓰ ꓐꓰ ꓠꓴ ꓪꓽ ꓤ ꓖꓴꓻ ꓣꓱꓽ ꓢꓴ ꓐꓴˍ ꓟꓲ꓾ ꓠꓴ ꓪꓽ ꓪꓽ ꓘꓴˍ ꓟ ꓗꓪ ꓗꓽ ꓔ ꓓꓴ ꓟꓽ ꓙꓳ ꓠꓹ ꓟ꓾ ꓠꓴ ꓪꓽ ꓤ ꓟꓶꓻ ꓐꓴ ꓔꓯ ꓠꓲꓹ ꓟ ꓙꓲꓻ ꓡꓯꓽ ꓘꓳˍ ꓟ ꓗꓪ ꓞꓳꓻ ꓙꓳ꓿ ꓤ ꓟꓶ ꓤ ꓠꓬ ꓠꓴ ꓢꓶꓸ ꓟꓽ ꓞꓲ ꓢꓯꓼ ꓐꓽˍ ꓟ ꓥ ꓟꓲ꓾ ꓠꓴˍ ꓐꓰ ꓕꓲꓽ ꓡꓰꓹꓼ ꓢꓯꓼ ꓟꓬ ꓣꓱꓽ ꓛꓰ ꓟꓶ ꓢꓴ ꓥ ꓠꓬꓲ ꓬꓲ ꓔꓯ ꓒꓵꓽ ꓠꓯꓹ ꓡꓳ꓿
60003008	ꓡꓳꓹ ꓬꓰ ꓟ ꓕꓲ ꓘꓶꓽ ꓠꓬ꓾ ꓠꓴ ꓪꓽ ꓮꓽ ꓙꓵ ꓕꓲꓽ ꓠꓲꓹ ꓟˍ ꓡꓰꓽ ꓬꓰ꓿ ꓠꓲꓹ ꓟ ꓠꓻ ꓡꓯꓽ ꓘꓳ꓿ ꓮ ꓬꓲꓼ ꓠꓬꓲ ꓤ ꓡꓰ ꓐꓰ ꓠꓲꓹ ꓠꓵ ꓡꓯꓽ ꓘꓳ꓿ ꓙ ꓣꓳꓽˍ ꓟ ꓠꓲꓹ ꓟ ꓡꓰ ꓙꓽ ꓗꓳ ꓡꓯꓽ ꓘꓳ꓿
60003009	ꓟꓽ ꓙꓲꓻ ꓟ ꓔꓯ ꓟꓽ ꓙꓲ ꓟ ꓕꓽ ꓚꓱꓹ ꓖꓶ꓿ ꓤꓲ ꓢꓴ ꓔꓯ ꓟꓽ ꓤꓲ ꓡꓲꓸ ꓖꓶ ꓖꓶ ꓶꓼ ꓥꓳꓽ ꓙꓱꓽ ꓖꓶ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓠꓽ ꓶꓼ ꓤ ꓫꓱꓹ ꓤ ꓟꓶꓻ ꓝꓲ ꓠꓹ ꓟ꓾ ꓕꓱ ꓡꓱ ꓬꓰ ꓝꓲˍ ꓐꓰ ꓘꓴ ꓔ ꓟ ꓥ ꓡꓳ꓿
60003010	ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓢꓯꓼ ꓟꓬ ꓔꓯ ꓠꓲꓹ ꓠꓵ ꓢꓲ꓾ ꓙꓲˍ ꓟ ꓦꓬꓼ ꓠꓬꓲ ꓟꓶ ꓠꓲꓹ ꓫꓵ ꓢꓴ ꓠꓬ꓾ ꓟꓽ ꓙꓲˍ ꓟ ꓫꓸ ꓕꓱˍ ꓟ ꓐꓰ ꓗꓶꓸˍ ꓟ ꓔꓯ ꓠꓽ ꓗꓷ ꓢꓲ꓾
60003011	ꓟꓽ ꓙꓲ ꓟ ꓔꓯ ꓧꓹ ꓗꓷ ꓢꓲ ꓠꓬꓲ ꓙꓲˍ ꓟ ꓬꓰ ꓠꓯꓹ ꓡꓳ꓿ ꓬꓲ ꓠꓬ ꓢꓲ ꓡꓲ ꓟ ꓧꓪ ꓢꓲ ꓖꓳ ꓟ ꓔꓯ ꓖꓼ ꓙꓰ ꓠꓯꓹ ꓡꓳ꓿
60003012	ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓟꓬ ꓢꓶꓽ ꓠꓬ ꓔꓱꓹ ꓜꓳꓽ ꓢꓴ ꓔꓯ ꓡꓳꓸ ꓔꓬ ꓢꓲ꓾ ꓬꓲ ꓠꓸ ꓑꓳ ꓠꓬ ꓬꓲ ꓪꓽ ꓶꓼ ꓓꓰꓽˍ ꓟ ꓔꓯ ꓠ ꓠꓹ ꓡꓳ꓿ ꓖꓳ ꓡꓱ ꓥ ꓟꓲ ꓥꓶˍ ꓟ ꓬꓰ ꓢꓴ ꓔꓯꓸ ꓟꓳꓸ ꓠꓽ ꓢꓲ ꓒꓽ ꓒꓬꓱꓽ ꓒꓳꓹ ꓡꓰˍ ꓡꓳ꓾ ꓐꓰ ꓐꓳ ꓔ ꓡꓳ꓿
60003013	ꓠꓴ ꓪꓽ ꓙꓲˍ ꓟ ꓬꓰˍ ꓟ ꓗꓪ ꓠꓲꓹ ꓟ ꓡꓱꓻˍ ꓕꓯ ꓠꓽ꓾ ꓮꓽ ꓟ ꓡꓰ ꓠꓴ ꓪꓽ ꓔꓯ ꓥꓶˍ ꓟ ꓬꓰ ꓖꓶꓽ ꓡ ꓥꓳ ꓪ?
60003014	ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓔꓱꓹ ꓜꓳˍ ꓟ ꓬꓰˍ ꓟ ꓑꓶꓸ ꓓꓴ ꓫꓸ ꓙꓵꓻ ꓠ ꓗꓷ ꓡꓰ ꓐꓷˍ ꓟꓲ ꓶꓼ ꓙꓳ ꓫꓱꓹ ꓙꓳˍ ꓡꓳ꓿ ꓢꓴ ꓚꓳꓹ ꓖꓶꓽ ꓡ ꓟ ꓔꓯ ꓕꓽ ꓙꓳ꓿ ꓙꓽˍ ꓟꓲ ꓕꓽ ꓙꓽ ꓫꓸ꓿
60003015	ꓖꓳ ꓡꓱ ꓥ ꓟꓲ ꓠꓴ ꓪꓽ ꓠꓲꓹ ꓟ ꓗꓪ ꓙꓲ-ꓢꓴ ꓔꓯ ꓢꓲ ꓒꓽ ꓬꓰ ꓝꓲ ꓠꓹ ꓟ ꓢꓲ ꓣꓴ ꓢꓲ ꓮ ꓕꓯꓽˍ ꓟꓲ ꓬꓲ ꓔꓯ ꓒꓵꓽ꓿ ꓠꓴ ꓪꓽ ꓠꓲꓹ ꓟ ꓗꓪ ꓥꓳ ꓡꓳꓸˍ ꓟ ꓔꓯ ꓠ ꓠꓬꓲ ꓡ ꓢꓴ ꓙꓳˍ ꓠꓬ꓾ ꓮ ꓕꓯꓽˍ ꓟꓲ ꓙ ꓣꓳˍ ꓟ ꓐꓰ꓾ ꓙꓳꓺ ꓒꓵꓽˍ ꓟ ꓠꓲꓹ ꓟ ꓡꓰ ꓮꓽ ꓙꓵ ꓢꓴ ꓔꓯ ꓒꓳꓹ ꓖꓶ ꓐ ꓡ ꓠꓹ ꓟ ꓙꓽ ꓖꓶ ꓔ꓿
60003016	ꓙꓲ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓙꓲˍ ꓟ ꓞꓳ ꓙꓳˍ ꓟ ꓔꓯ ꓮꓽ ꓔꓳ ꓪꓻ ꓕꓱ ꓢꓲ꓾ ꓝꓯꓼ ꓡꓯꓼ ꓢꓴ ꓔꓯ ꓫꓸ ꓔꓳ ꓡꓰ ꓝꓲ ꓠꓹ ꓟ꓾ ꓠꓴ ꓪꓽ ꓠꓬ ꓮꓸ ꓫꓵ ꓗꓪˍ ꓟꓲ ꓙꓲˍ ꓟ ꓦꓰꓽ ꓠꓲꓹ ꓙꓳ ꓠꓯꓹ ꓡꓳ꓿
60003017	ꓠꓴ ꓪꓽ ꓙꓲˍ ꓟ ꓬꓰˍ ꓟ ꓑꓶꓸ ꓓꓴ ꓫꓸ ꓙꓵꓻ ꓠꓹ ꓟ ꓪꓴ-ꓢ ꓠꓲꓹ ꓡꓶꓽ ꓥ ꓕꓯ ꓠꓽ꓾ ꓟꓽ ꓙꓲꓻ ꓟ ꓬꓰˍ ꓟ ꓑꓶꓸ ꓓꓴ ꓫꓸ ꓙꓵˍ ꓟ ꓕꓯꓽ ꓢꓲ ꓙꓲˍ ꓡꓳ꓿
60003018	ꓮ ꓡꓲꓳ ꓐꓯ ꓠꓬ ꓔꓱꓹ ꓜꓳꓽˍ ꓟ ꓙꓲ-ꓢꓴˍ ꓟꓲ꓾ ꓣꓳꓽ ꓝꓴꓲ ꓙꓳ ꓢꓴ ꓐꓴ ꓔꓯ ꓪꓴ-ꓢ ꓟꓲꓽ ꓙꓬꓽ ꓗꓪ ꓧꓳ ꓛꓲ ꓬꓰ ꓝꓲ ꓠꓹ ꓟ꓾ ꓣꓳꓽ ꓟꓽ ꓔꓱꓹ ꓟꓽ ꓜꓳꓽ ꓢꓴ ꓝꓴꓲ ꓑꓶꓸ ꓓꓴ ꓬꓲ ꓕꓲꓽ ꓧꓪꓹˍ ꓡꓰꓽ ꓫꓵꓻꓳ꓿ ꓬꓲ ꓔꓯ ꓠꓬ ꓧꓪꓽ ꓖꓳ ꓓꓱ ꓗꓪ ꓢꓰꓼ ꓗꓷ ꓟ ꓥ ꓢꓲ꓾ ꓦ ꓗꓪ ꓐꓰ ꓢꓯꓸ ꓡ ꓝꓲꓳ꓿
60003019	ꓬꓲ ꓠꓬ ꓦꓻ ꓖꓳ ꓓꓱ ꓕꓱ ꓟ ꓗꓪ ꓐꓰ꓾ ꓐꓱꓻ ꓓꓴꓽ ꓗꓪ ꓔꓬ ꓟ ꓦꓻ ꓔꓯ ꓟꓸ ꓟꓲ ꓚ ꓖꓶꓽ ꓗꓷꓳ꓿
60003020	ꓬꓲ ꓪꓽ ꓠꓬ ꓧꓶꓸ ꓕꓯ ꓠꓳ-ꓪ ꓦꓬꓼ ꓠꓬꓲ ꓗꓪ ꓦꓲ ꓡꓲ ꓓꓽ ꓟ ꓫꓬꓹ ꓕꓯ꓾ ꓪꓴ-ꓢ ꓠꓲꓹ ꓟ ꓦꓲꓺ ꓖꓶ ꓢꓲ ꓡꓳ ꓠꓬꓹ ꓔꓬ ꓕꓯ꓾ ꓪꓴ-ꓢ ꓔꓯ ꓟꓽ ꓠ ꓡꓳꓹ ꓢꓴ ꓖꓳ ꓕꓲ ꓧꓳꓽ ꓟ ꓦ ꓥ ꓡꓳ꓿ ꓦꓲ ꓡꓲ ꓓꓽ ꓟ ꓠꓯꓸꓼ ꓗꓪ ꓬꓲꓻ ꓙꓬ ꓗꓪ ꓐꓰ ꓚꓬꓴ ꓟꓶ ꓢꓴ ꓠꓬ ꓮꓽ ꓟꓬꓹ ꓟꓽ ꓙꓳ꓾ ꓦꓰꓼ ꓣꓳˍ ꓡꓰꓽ ꓙꓳˍ ꓡꓳ꓿
60003021	ꓬꓲꓻ ꓙꓬ ꓕꓱ ꓟ ꓠꓬ ꓖꓳ ꓓꓱ ꓔꓲꓹ ꓟ ꓔꓯ ꓔꓯ ꓬꓯꓼ ꓢꓲ꓾ ꓖꓳ ꓓꓱ ꓔꓲꓹ ꓟ ꓕꓱ ꓟ ꓡꓰ ꓮ ꓟꓶ ꓠꓴ ꓪꓽ ꓔꓯˍ ꓟꓲ ꓚꓬꓴ ꓟꓶꓻ ꓡꓰ ꓝꓲˍ ꓡꓳ꓿ ꓕꓱ ꓟ ꓠꓬ ꓧꓪꓽ ꓖꓳ ꓓꓱ ꓗꓪ ꓟꓽ ꓫꓬꓻ ꓟ ꓞꓲꓽ ꓦ ꓗꓷˍ ꓟ ꓗꓪ ꓐꓰ ꓟꓽ ꓥ꓿ ꓬꓰ-ꓢꓴ ꓙꓲ-ꓢꓴ ꓢꓯꓸ ꓬꓲꓼ ꓡ ꓟ ꓗꓪ ꓐꓰ꓾ ꓪꓴ-ꓢ ꓔꓯ ꓟꓳꓸ ꓙꓲˍ ꓟ ꓦꓰꓽ ꓠꓲꓹ ꓙꓳ ꓠꓹ ꓟ ꓐꓯ ꓞꓷꓹ ꓟ ꓗꓪ ꓐꓰ ꓥ ꓡꓳ꓿
60003022	ꓬꓰ-ꓢꓴ ꓠꓬ ꓟꓴꓽ ꓗꓪ ꓗꓪ ꓙꓰ ꓗꓷ ꓢꓲ꓾ ꓪꓴ-ꓢ ꓡꓯꓼ ꓙ ꓗꓪ ꓔꓬ ꓡꓳ꓿ ꓟꓴꓽ ꓗꓪ ꓝꓲ ꓓꓴ ꓐꓴˍ ꓐꓰ꓾ ꓙꓵꓽ ꓪ ꓙꓳ ꓢꓴ ꓐꓴˍ ꓐꓰ ꓪꓽ ꓠꓬꓲ ꓢꓴ ꓐꓴˍ ꓟꓲ ꓬꓲ ꓙꓵꓽˍ ꓟ ꓔꓯ ꓛꓳˍ ꓡꓳ꓿
60004001	ꓙꓲ-ꓢꓴ ꓠꓬ ꓣꓳ ꓐꓱ ꓶ ꓧꓪꓽ ꓖꓳ ꓓꓱ ꓗꓪ ꓫꓸ ꓙꓵ ꓗꓷ ꓟ ꓔꓯ ꓓꓵꓽ ꓙꓽ ꓛꓲ ꓡ ꓝꓲ ꓢꓲ꓾ ꓠꓴ ꓪꓽˍ ꓟꓲ ꓫꓸ ꓙꓵꓻˍ ꓟ ꓗꓪ ꓠꓴ ꓪꓽ ꓠꓲꓹ ꓟ ꓔꓯ ꓢꓯꓼ ꓙꓳꓻ ꓡ ꓝꓲ꓿ ꓮ ꓡꓲꓳ ꓐꓯ ꓠꓬ ꓧꓪꓽ ꓖꓳ ꓓꓱ ꓗꓪ ꓫꓸ ꓙꓵ ꓔꓬ ꓢꓴ ꓬꓲ ꓠꓬ ꓝꓴꓲ ꓬꓰˍ ꓟ ꓠꓽ ꓗꓷꓳ꓿
60004002	ꓖꓳ ꓡꓱ ꓠꓬꓲ ꓧꓪꓽ ꓖꓳ ꓓꓱꓽ ꓗꓪ ꓜꓰꓻ ꓞꓹ ꓟ ꓦꓬꓼ ꓠꓬꓲ ꓗꓳꓸ ꓔꓬ ꓢꓴ ꓠꓬ꓾ ꓞꓳ ꓤ ꓦꓯꓸ ꓠꓲꓹ ꓙꓵꓽˍ ꓟ ꓔꓯ ꓟꓽ ꓛꓳ ꓛꓳ꓾ ꓪꓴ-ꓢ ꓠꓲꓹ ꓡꓶꓽ ꓛꓳˍ ꓥꓳ꓿
60004003	ꓮ ꓡꓲꓳ ꓐꓯ ꓠꓬ ꓗꓳꓸ ꓗꓷ ꓟ ꓦꓬꓼ ꓠꓬꓲ ꓗꓪ ꓠꓴ ꓪꓽ ꓠꓬ ꓟꓽ ꓙꓵꓻ ꓢꓴ ꓬꓰˍ ꓟ ꓡꓰ ꓐꓰ꓾ ꓦꓯꓸ ꓠꓲꓹ ꓙꓵꓽˍ ꓟ꓾ ꓖꓼ ꓟꓽ ꓔꓱꓹ ꓔꓱꓹꓼ ꓬꓰˍ ꓟ꓾ ꓙꓲ ꓒꓶꓽ ꓬꓲꓼˍ ꓟ꓾ ꓡꓷꓻ ꓖꓪ ꓡꓶꓽˍ ꓟ꓾ ꓙꓵꓻ ꓪꓵꓻ ꓙꓵꓻ ꓓꓷꓼˍ ꓟ ꓐꓰ꓾ ꓠꓲꓽ ꓖꓴ ꓠꓲꓽ ꓪꓵꓼ ꓠꓬꓲ ꓬꓰˍ ꓟ ꓠꓬ ꓡꓳꓼ ꓡꓰꓳ꓿
60004004	ꓮ ꓟꓶ ꓠꓴ ꓪꓽ ꓠꓬ ꓕꓱ ꓟꓬ ꓫꓵꓽ ꓗꓪ ꓬꓲ ꓪꓽ ꓔꓯ ꓟꓽ ꓛꓳ ꓔꓬ ꓠꓬꓲ꓾ ꓟꓽ ꓙꓵꓻ ꓢꓴ ꓐꓴ ꓠꓽ ꓓꓵꓽ ꓙꓽ ꓟꓶ ꓢꓲ ꓠꓴ ꓪꓽ ꓔꓯ ꓒꓬꓹˍ ꓡꓳ꓿
60004005	ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓽ ꓢꓯꓸ ꓔꓬ ꓢꓴˍ ꓐꓰ꓾ ꓫꓵꓻ ꓢꓴ ꓔꓯ ꓐꓯ ꓟꓴ ꓘꓶꓽˍ ꓐꓰ ꓙꓽ ꓖꓶ ꓔ ꓢꓴ ꓟꓲꓽ ꓙꓬ ꓗꓪ ꓶꓻ ꓡꓯꓼ ꓢꓪ' ꓠ ꓗꓹ ꓥꓳ꓿
60004006	ꓕꓱ ꓟ ꓑꓶꓸ ꓓꓴ꓾ ꓶꓼ ꓓꓳ ꓫꓱꓹ ꓓꓳ ꓠꓬ ꓫꓵꓻ ꓢꓴ ꓐꓴ ꓔꓯˍ ꓟꓲ ꓧꓶ ꓕꓯˍ ꓡꓰ ꓚ ꓟꓸ ꓖꓶꓽ ꓗꓷꓳ꓿ ꓕꓱ ꓟ ꓠꓬ ꓬꓲ ꓪꓽ ꓔꓯˍ ꓟꓲ ꓧꓪꓽ ꓖꓳ ꓓꓱꓽ ꓚꓱꓹ ꓗꓪ ꓠꓬ ꓠꓱꓸ ꓐꓯꓼ ꓢꓴ ꓔꓯˍ ꓡꓰ ꓐꓰ ꓐꓯ ꓟꓴ ꓘꓶꓽ ꓟꓶ ꓢꓲ꓾ ꓦ ꓚꓱꓹ ꓗꓪ ꓠꓬ ꓪꓴ-ꓢ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓢꓯꓸ ꓔꓬ ꓠꓹ ꓟ ꓥ ꓡꓳ꓿
60004007	ꓙꓳˍ ꓟ ꓥ ꓕ ꓑꓳꓸ ꓬꓲ ꓡꓳꓹ ꓬꓰ ꓝꓲꓸ ꓠꓶꓽ ꓡꓺꓳ꓿ ꓖꓳ ꓡꓱ ꓠꓬꓲ ꓠꓴ ꓪꓽ ꓠꓬ ꓪꓽ ꓘꓴ ꓠꓹ ꓟ꓾ ꓠꓲꓹ ꓟ ꓧꓪꓸ ꓛꓲꓽ ꓐꓰ ꓔꓬ ꓢꓲ ꓞꓳ ꓢꓲꓽ ꓬꓰ꓿
60004008	ꓮꓽ ꓙꓵ ꓕꓯꓽ ꓢꓲ ꓒꓵꓽˍ ꓟ ꓕꓲꓽ ꓫꓵ ꓠꓬ ꓕꓲꓽ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ ꓠꓲꓹ ꓡꓱ ꓠꓯꓹ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓵꓻ ꓠꓲꓹ ꓠꓬ ꓝꓴꓲ ꓮꓽ ꓟꓬꓹ ꓔꓯ ꓑꓲꓸ ꓡꓰ ꓘꓴˍ ꓡꓳ꓿
60004009	ꓟꓽ ꓱ'ꓽ ꓠꓱꓽ ꓠꓱ ꓪꓰ ꓤ ꓔꓯ ꓘꓳ ꓣꓴ꓿
60004010	ꓪꓴ-ꓢ ꓣꓱꓽ ꓛꓰ ꓬꓲ ꓫꓵꓽ ꓬꓲ ꓙꓰꓽ ꓟꓶˍ ꓟ ꓗꓪ ꓙꓲˍ ꓟ ꓦꓲ ꓙꓵꓽ ꓢꓴˍ ꓡꓰ ꓐꓰ ꓬꓰ ꓢꓲ꓾ ꓣꓱꓽ ꓛꓰ ꓡꓯꓼ ꓫꓴ ꓮ ꓡꓲ ꓟꓶˍ ꓠꓬ ꓖꓳ ꓡꓱ ꓣꓱꓽ ꓙ ꓡꓯꓽ ꓘꓳ꓿
60004011	ꓟꓸ ꓟꓲ ꓚ ꓢꓴ ꓠꓬ ꓪꓴ-ꓢ ꓐꓯ ꓘꓶꓽ ꓔꓯ ꓛꓳ ꓢꓲ ꓚ ꓝꓲ꓿ ꓣꓱꓽ ꓙ ꓢꓴ ꓠꓬ ꓪꓴ-ꓢ ꓖꓶꓽ ꓡ ꓟ ꓢꓯꓼ ꓔꓯ ꓛꓳ ꓢꓲ ꓣꓱꓽ ꓙ ꓝꓲ꓿ ꓕꓱ ꓟ ꓠꓬ ꓮꓸ ꓫꓵ ꓗꓪˍ ꓟꓲ ꓬꓰ-ꓢꓴ ꓙꓲ-ꓢꓴ ꓑꓶꓸ ꓓꓴ ꓪꓴ-ꓢ ꓟꓬꓱ ꓓꓳꓽ ꓟꓶꓻ ꓠꓹ ꓟ ꓥ ꓡꓳ꓿ ꓟꓬꓱ ꓓꓳꓽˍ ꓐꓰ ꓙꓵꓽ ꓪ ꓠꓬ ꓕꓲꓽ ꓞꓲꓼ ꓕꓲ ꓑ ꓬꓲ ꓔꓯ ꓟ ꓥꓳ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓿
60004012	ꓠꓲꓹ ꓠꓵ ꓢꓴ ꓐꓴꓳ꓾ ꓤꓹ ꓠꓬꓲ ꓓꓴ ꓡꓰ ꓮꓸ ꓔꓳꓸ ꓗꓪ ꓚꓲ ꓡ ꓟ ꓡꓰ ꓐꓰ ꓠꓴ ꓪꓽ ꓔꓯ ꓚꓲ ꓤꓹ ꓠꓬꓲ ꓡ ꓕꓯ꓾ ꓓꓵꓽ ꓙꓽ ꓟꓶ ꓓꓴ ꓕꓲ ꓫꓵꓽ ꓗꓷ ꓡꓰˍ ꓟ ꓡꓰ ꓐꓰ ꓕꓽ ꓚꓬꓹ꓿
60004013	ꓠꓴ ꓪꓽ ꓠꓬ ꓙꓲ-ꓢꓴ ꓫꓸ ꓙꓵˍ ꓟ ꓔꓯ ꓑꓯꓹ ꓟꓶˍ ꓕꓯ ꓡꓯꓼ ꓫꓵ ꓗꓹ ꓛꓲꓽ ꓓꓴ ꓚꓬꓹ ꓔ꓿ ꓖꓳ ꓡꓱ ꓠꓬ ꓙꓲ-ꓢꓴ ꓟꓬꓱ ꓓꓳꓽ ꓟꓳꓸ ꓖꓶꓽ ꓡ ꓕꓯ꓾ ꓠꓴ ꓪꓽˍ ꓟꓲ ꓗꓹ ꓛꓲ ꓓꓴ ꓓꓽ ꓟ ꓟꓶˍ ꓥꓳ꓿
60004014	ꓙꓲ-ꓢꓴ ꓟꓬꓱ ꓑꓶꓸ ꓓꓴ ꓢꓴ ꓡꓰ ꓠꓴ ꓪꓽ ꓔꓯ ꓤꓲ ꓡ ꓕꓯ ꓠꓽ꓾ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓟ ꓦ ꓠꓬ ꓠꓴ ꓪꓽˍ ꓐꓰ ꓔꓬ ꓠꓬꓲ ꓠꓴ ꓪꓽ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓿
60004015	ꓖꓳ ꓡꓱ ꓢꓲ ꓠꓴ ꓪꓽ ꓗꓳꓺ ꓡꓳ ꓗꓪ꓾ ꓞꓳ ꓤ ꓢꓰꓼ ꓢꓴ꓾ ꓘꓴꓽ ꓢꓴ꓾ ꓟꓽ ꓙꓲ ꓟ ꓬꓰ ꓢꓴ꓾ ꓥ ꓠꓬ ꓢꓴ ꓫꓵꓽ ꓪꓴ ꓗꓪ ꓝꓯꓼ ꓡꓯꓼ ꓢꓴ ꓬꓰ ꓢꓲ ꓫꓸ ꓙꓵ ꓢꓴ ꓕꓲ ꓣꓳˍ ꓟꓲ ꓕꓽ ꓙꓳ ꓝꓲ꓿
60004016	ꓖꓳ ꓡꓱ ꓥ ꓟꓲ ꓙꓲ-ꓢꓴ ꓢꓲ ꓤ ꓬꓰˍ ꓟ ꓑꓶꓸ ꓓꓴ ꓫꓸ ꓙꓵˍ ꓕꓯ ꓠꓽ ꓕꓽ ꓫꓸ ꓔꓳ꓿ ꓙꓲ-ꓢꓴ ꓢꓲ ꓤ ꓟꓬꓱꓺ ꓕꓱ ꓟ ꓑꓶꓸ ꓓꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓯꓹ ꓢꓰꓽ ꓡꓳ꓿
60004017	ꓪꓴ-ꓢ ꓐꓯ ꓟꓴ ꓘꓶꓽ ꓝꓲꓸ ꓛꓲ ꓡꓺꓳ꓿ ꓐꓯ ꓟꓴ ꓠꓬ ꓪꓴ-ꓢ ꓑ ꓫꓬꓼ ꓐꓴ ꓗꓪ ꓐꓰ ꓧꓶꓸ ꓕꓯ ꓪꓴꓸ ꓔꓴˍ ꓥꓳ꓿ ꓣꓳꓽ ꓔꓯˍ ꓐꓰ ꓧꓶ ꓕꓯ ꓪꓴꓸ ꓔꓴˍ ꓕꓯ ꓠꓽ꓾ ꓪꓴ-ꓢ ꓶꓼ ꓓꓳ ꓫꓱꓹ ꓓꓳ ꓔꓯ ꓟꓽ ꓠ ꓡꓳꓹ ꓢꓴ ꓐꓴ ꓔꓯ ꓠꓬ꓾ ꓮꓺ ꓘꓶꓻ ꓛꓲ ꓗꓷ ꓡꓰ ꓠꓯꓹ ꓟ ꓢꓷꓸ ꓖꓴ ꓟꓽ ꓓꓻꓳ꓿
60004018	[ꓕꓳ ꓶ ꓗꓪ꓾] ꓔꓱꓹ ꓜꓳꓽ ꓢꓴ ꓢꓯꓼ ꓟꓬ ꓮꓽ ꓡ ꓟꓽ ꓟꓶ ꓕꓯ ꓠꓽ꓾ ꓪꓴ-ꓢ ꓔꓯ ꓟꓽ ꓒꓵ ꓢꓴˍ ꓐꓰ ꓝꓴꓲ ꓙꓳ ꓢꓴ ꓠꓬ ꓮ ꓡꓲ ꓗꓷ ꓡꓰˍ ꓥꓳ ꓪ? [ꓐꓰ ꓐꓳ ꓔ ꓡꓳ꓿]
60004019	ꓖꓳ ꓡꓱ ꓠꓬꓲ ꓪꓴ-ꓢ ꓠꓲꓹ ꓡꓶꓽ ꓛꓳˍ ꓟ ꓗꓪ ꓐꓰ ꓫꓸ ꓙꓵ ꓟ ꓔꓳꓹ ꓜꓳꓽ ꓢꓴ ꓠꓬ꓾ ꓕꓲꓽ ꓦ ꓕꓲ ꓖꓳ ꓓꓱ ꓡꓱꓸꓼ ꓚꓰꓼ ꓢꓴ ꓢꓲ ꓒꓽ ꓔꓯ ꓡꓯꓼ ꓙꓱ ꓢꓲ꓾ ꓙꓲˍ ꓟ ꓬꓰ ꓟ ꓕꓽ ꓠꓽ ꓗꓷ ꓠꓯꓹ ꓡꓳ꓿ ꓮ ꓡꓲꓳ ꓐꓯˍ ꓠꓬ ꓪꓴ-ꓢ ꓠꓽ ꓦ ꓡꓱ ꓐꓳ ꓓˍ ꓟ ꓥ ꓡꓳ꓿
60005001	ꓖꓳ ꓡꓱ ꓠꓬꓲ ꓥꓪ ꓠꓬ ꓠꓴ ꓪꓽˍ ꓐꓰ ꓕꓲꓽ ꓡꓰꓹˍ ꓟꓬꓱꓽ ꓡꓳꓸ ꓢꓴ ꓥ ꓢꓲ꓾ ꓙꓲ-ꓢꓴ ꓫꓸ ꓙꓵˍ ꓟ ꓔꓯˍ ꓟꓲ ꓟꓳꓻ ꓠꓬꓲ ꓢꓴ ꓥ ꓢꓲ ꓠꓬꓲ꓾ ꓟꓲꓽ ꓕꓯꓽ ꓢꓲ ꓗꓪ ꓟꓳꓸ ꓖꓶꓽ ꓡ ꓠꓹ ꓟ ꓐꓬꓱꓼ ꓡꓱꓼ ꓡꓱ ꓟ ꓑꓯꓹ ꓟꓶ ꓢꓴ ꓥ ꓟ ꓡꓰ ꓐꓰ꓾ ꓠꓴ ꓪꓽ ꓗꓪ ꓟ ꓟꓬꓱꓽ ꓡꓳꓸ ꓢꓴ ꓐꓴ ꓔꓯ ꓘꓶꓸ ꓖꓶˍ ꓠꓬꓲ꓾
60005002	ꓠꓴ ꓪꓽ ꓗꓳꓺ ꓡꓳ ꓗꓪ ꓟ ꓪꓴ-ꓢ ꓮ ꓣꓳ ꓜꓴ ꓔꓯ ꓡꓳꓸ ꓙ ꓦꓵꓻ ꓙ꓿ ꓠꓴ ꓪꓽ ꓠꓬ ꓟꓽ ꓓ ꓟ ꓞꓽ ꓟ ꓗꓪ ꓐꓰ ꓟꓽ ꓥ ꓥ꓾ ꓟꓽ ꓫꓬꓻ ꓟ ꓒꓴ ꓤ ꓫꓵ ꓤ ꓔꓯ ꓠꓲꓹ ꓦꓯꓸˍ ꓟ ꓗꓪ ꓐꓰˍ ꓟꓲ ꓟꓽ ꓥ ꓥ꓾ ꓪꓴ-ꓢ ꓠꓲꓹ ꓡꓶꓽ ꓛꓳ ꓢꓲ ꓠꓲꓹ ꓡꓱꓻ ꓡꓱꓻˍ ꓡꓰꓽ ꓣꓱꓽ ꓙ ꓢꓲ ꓠꓬꓲ ꓟꓬꓱꓽ ꓡꓳꓸ ꓢꓴ ꓟꓬꓱꓽ ꓬꓰ꓿
60005003	ꓝꓮꓲ ꓠꓴ ꓪꓽ ꓔꓯ ꓡꓯꓼ ꓙꓱ ꓔ ꓟ ꓕꓲ ꓧꓳꓽ ꓔꓯ꓾ ꓢꓲꓽ ꓒꓽ ꓐꓴ ꓡꓰ ꓬꓰˍ ꓟ ꓡꓰ ꓐꓰ ꓙꓵꓽ ꓒꓬꓱꓽ ꓕꓽ ꓟꓳꓸ ꓖꓶ꓿ ꓠꓴ ꓪꓽ ꓚꓲ ꓛꓬ ꓠꓬ ꓮ ꓣꓳ ꓜꓴ ꓔꓯ ꓢꓳ ꓓꓴ ꓒꓬꓱꓼ ꓡ ꓝꓲ꓿
60005004	ꓖꓳ ꓡꓱ ꓢꓲ ꓮ ꓣꓳ ꓡꓳꓸ ꓒ ꓓꓽ ꓟ ꓡ ꓕꓯ꓾ ꓠꓴ ꓪꓽ ꓠ ꓧꓳꓽ ꓬꓰ ꓟꓽ ꓓ ꓟ ꓟꓬꓱ ꓓꓳꓽ ꓪꓴꓸ ꓛꓴꓽ ꓟꓶˍ ꓥꓳ꓿
60005005	ꓠꓴ ꓪꓽ ꓞꓲꓼ ꓣꓳ ꓢꓴ ꓠꓬ ꓞꓲꓼ ꓪꓴꓽ ꓢꓴ ꓙꓲꓽˍ ꓟ ꓔꓯ ꓛꓳꓻ ꓠꓺ ꓡꓳꓹ꓿ ꓝꓮꓲ ꓣꓱꓽ ꓙ ꓡꓯꓽ ꓘꓳˍ ꓟ ꓗꓪ ꓠꓴ ꓪꓽ ꓮꓽ ꓙꓵ ꓢꓴ ꓙ ꓣꓳꓽˍ ꓟ ꓖꓪꓽ ꓔ꓿ ꓮ ꓡꓲꓳ ꓐꓯ ꓠꓬ ꓕꓳ ꓶ ꓗꓪ꓾ ꓪꓴ-ꓢ ꓠꓽ꓾ ꓠꓲꓹ ꓘꓹ ꓢꓴ ꓔꓯ ꓔꓳꓹ ꓢꓲ꓾ ꓙ ꓣꓳꓽ ꓢꓴ ꓔꓯ ꓣꓱꓽ ꓛꓰ ꓖꓶˍ ꓡꓳ꓾ ꓐꓰ ꓐꓳ ꓔ ꓡꓳ꓿
60005006	ꓖꓳ ꓡꓱ ꓠꓬꓲ ꓬꓲ ꓝꓲꓸ ꓛꓲ ꓡ ꓕꓯ꓾ ꓪꓴ-ꓢ ꓡꓰ ꓠꓴ ꓪꓽ ꓔꓯ ꓓꓳꓹ ꓟꓴ ꓖꓶꓽ ꓡ ꓠꓹ ꓟ꓾ ꓬꓲ ꓪꓽ ꓠꓬꓲˍ ꓟ ꓡꓯꓼ ꓒꓯꓹ ꓠꓯꓸ ꓘꓪ ꓠꓴ ꓪꓽ ꓚꓲ ꓛꓬ ꓔꓯ ꓙ ꓣꓳꓽ ꓡꓰ ꓝꓲ꓿
60005007	ꓠꓴ ꓪꓽ ꓙꓽ ꓫꓸ ꓟ ꓮꓽ ꓙꓵ ꓪꓴ-ꓢ ꓔꓯ ꓡꓯꓼ ꓙꓱ ꓖꓶ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓽ ꓠꓴ ꓪꓽ ꓔꓯ ꓙꓽ ꓗꓳˍ ꓡꓳ꓿
60005008	ꓧꓪꓸ ꓛꓲꓽ ꓐꓰ ꓞꓳ ꓢꓲꓽ ꓬꓰ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓔꓯ ꓔꓳꓹ ꓒ ꓠꓲꓽ ꓪ ꓔꓲ ꓠꓬ ꓟꓶꓻ ꓔꓬ ꓟ ꓡꓽ ꓢꓯꓹˍ ꓡꓰ ꓐꓰ꓾ ꓕꓲꓽ ꓣꓳ ꓣꓳ ꓔꓯ ꓖꓴꓻ ꓓꓵꓽ ꓡꓰ ꓠꓹ ꓟ ꓧꓪ ꓚꓳ ꓔꓬ ꓡꓳ꓿
60005009	ꓠꓴ ꓪꓽ ꓠꓬ ꓙꓵꓻ ꓠꓲꓹ ꓗꓪ ꓕꓶꓻ ꓞ ꓢꓲ ꓬꓲ ꓔꓯ ꓔꓳꓹ꓿ ꓮ ꓡꓲꓳ ꓐꓯ ꓠꓬ ꓟꓵꓽ ꓕꓯ ꓗꓳꓹ ꓕꓯ ꓗꓪ ꓔꓬ ꓟ꓾ ꓠꓴ ꓪꓽ ꓬꓲꓼ ꓤ ꓠꓬꓲ ꓤ ꓐꓴˍ ꓟꓲ ꓠꓴ ꓪꓽˍ ꓐꓰ ꓕꓲꓽ ꓡꓰꓹꓼ ꓫꓸ ꓙꓵ ꓟꓶˍ ꓟ ꓠꓴ ꓪꓽ ꓢꓷꓸˍ ꓡꓳ꓿
60005010	ꓣꓱꓽ ꓛꓰ ꓥ ꓕ ꓑꓳꓸ ꓖꓶ ꓢꓴ꓾ ꓙꓲ-ꓢꓴ ꓠꓯꓸꓼ ꓗꓪ ꓠꓴ ꓪꓽ ꓔꓯ ꓘꓴ ꓢꓴ ꓪꓴ-ꓢ ꓠꓬ꓾ ꓠꓴ ꓪꓽ ꓔꓯ ꓕꓲꓽ ꓞꓲꓼ ꓕꓲ ꓑ ꓟ ꓬꓲ ꓟꓬꓱ ꓓꓳꓽ ꓟꓶꓻ ꓝꓲ ꓠꓹ ꓟ꓾ ꓠꓴ ꓪꓽ ꓕꓲ ꓑꓹ ꓤ ꓫꓸ ꓙꓵ ꓗꓷ ꓗꓸ ꓠꓯ꓾ ꓬꓲ ꓚꓲ ꓛꓬ ꓡꓰ ꓠꓴ ꓪꓽ ꓔꓯ ꓜꓳꓽ ꓓꓰ ꓡꓰ ꓝꓲ ꓢꓲ꓾ ꓕꓶꓻ ꓡꓰ ꓝꓲ ꓢꓲ ꓠꓬꓲ꓾ ꓢꓯꓼ ꓙꓳꓻ ꓡ ꓝꓲˍ ꓥꓳ꓿
60005011	ꓬꓲ ꓔꓯ ꓠꓬ ꓕꓲꓽ ꓞꓲꓼ ꓕꓲ ꓑ ꓙꓵꓽ ꓪ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
60005012	ꓥꓪ ꓠꓬ ꓥꓪ ꓡꓰ ꓦ ꓡꓱ ꓐꓳ ꓢꓴ ꓚꓬꓹ ꓔ ꓟ ꓣꓳꓽ ꓠꓬꓲ ꓤꓽ ꓫꓲ-ꓡ ꓡꓰ ꓬꓰ ꓙˍ ꓟ ꓗꓪ ꓐꓰ ꓠꓴ ꓪꓽ ꓔꓯ ꓕꓳ ꓶ ꓓꓴꓸ ꓓꓴ ꓤ ꓐꓳ ꓢꓲ꓾ ꓪꓴ-ꓢ ꓔꓱꓹˍ ꓟ ꓣꓱꓽ ꓛꓰ ꓕꓱ ꓟ ꓔꓯꓸ ꓟꓳꓸ ꓢꓷꓸ ꓙ ꓟꓳ ꓙ ꓢꓲ ꓠꓬꓲ ꓢꓯꓼ ꓖꓶ ꓩꓴ ꓡ ꓟ ꓥꓳ꓿ ꓠꓴ ꓪꓽ ꓠꓬ ꓣꓱꓽ ꓛꓰ ꓕꓱ ꓟ ꓠꓯꓸꓼ ꓗꓪ ꓕꓶ ꓕꓶˍ ꓡꓰ ꓦꓰꓼ ꓔ꓿
60005013	ꓠꓴ ꓪꓽˍ ꓐꓰ ꓕꓲꓽ ꓡꓰꓹꓼ ꓢꓲ ꓔ ꓟ ꓟꓶ ꓢꓴ ꓐ-ꓐꓲ-ꓡꓶ ꓗꓪ ꓔꓬ ꓟ ꓘꓴ ꓜꓲ ꓞꓳ ꓡꓰ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓥꓪ ꓤꓽ ꓟ-ꓘꓳˍ ꓟꓲ ꓠꓴ ꓪꓽ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿
60005014	ꓙꓲ-ꓢꓴ ꓠꓵꓻ ꓠꓲꓹ ꓡꓰ ꓐꓳꓼ ꓡꓯꓽ ꓘꓳ ꓢꓲ ꓒꓵꓽ ꓗ ꓬꓰ ꓖꓶꓽ ꓡꓯꓽ ꓘꓳ꓿ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓢꓴ ꓠꓴ ꓪꓽ ꓮꓽ ꓙꓵ ꓢꓲ ꓡꓲ ꓟ ꓟꓶꓻ ꓝꓲ꓿
61001001	ꓬꓰ-ꓢꓴ ꓙꓲ-ꓢꓴ ꓬꓲ ꓚꓳ ꓑꓸˍ ꓐꓰ ꓬꓲ ꓝꓲ ꓓꓴ꓾ ꓢꓲ-ꓟꓴ ꓒꓲ-ꓕꓱ ꓥꓪ ꓡꓰ꓾ ꓣꓳ ꓪꓴ-ꓢˍ ꓐꓰ ꓚꓬꓴ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓔꓱꓹ ꓜꓳꓽˍ ꓟ ꓗꓪ ꓐꓰ꓾ ꓥꓪ ꓠꓴꓽˍ ꓐꓰ ꓕꓲꓽ ꓡꓰꓹˍ ꓒꓵꓽˍ ꓟ ꓙꓵꓻ ꓠꓲꓹ ꓟꓶ ꓢꓴ ꓐꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿
61001002	ꓪꓴ-ꓢˍ ꓐꓰ ꓣꓳ ꓢꓲ ꓒꓽ ꓬꓰ-ꓢꓴ ꓔꓯ ꓢꓷꓸˍ ꓟ ꓠꓯS ꓗꓪ꓾ ꓣꓱ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓔꓯ ꓮꓽ ꓟꓬꓹ ꓡꓴꓽ ꓖꓶꓽ ꓡ ꓝꓲ꓿
61001003	ꓪꓴ-ꓢ ꓠꓬ ꓬꓲ ꓚꓲ ꓛꓬ ꓟꓬꓱ ꓓꓳꓽˍ ꓐꓰ ꓬꓲ ꓙꓲˍ ꓟ ꓠꓲꓹ ꓟ ꓡꓰ ꓣꓳꓽ ꓔꓯ ꓘꓴ ꓗꓷ ꓢꓲ꓾ ꓣꓳ ꓬꓲ ꓔꓯ ꓢꓷꓸˍ ꓟ ꓗꓪ ꓐꓰ ꓬꓲ ꓢꓲꓺ ꓪꓽ ꓠꓬꓲˍ ꓟ ꓢꓯꓼ ꓡꓰ꓾ ꓦ ꓡꓱ ꓚꓱꓹ ꓗꓪ ꓠꓲꓹ ꓡꓱ ꓡꓱˍ ꓐꓰ ꓞꓳ ꓙꓳ ꓠꓹ ꓟ꓾ ꓣꓱꓽ ꓬꓯꓼˍ ꓟ ꓮꓽ ꓙꓵ ꓣꓳꓽ ꓔꓯ ꓖꓶꓽ ꓡꓺꓳ꓿
61001004	ꓮꓸ ꓓꓲꓽ ꓒꓵꓽˍ ꓟ ꓐꓰ ꓪꓴꓽˍ ꓟ ꓬꓲ ꓙ ꓟꓳ ꓘꓶ ꓠꓬ ꓣꓳꓽ ꓔꓯ ꓬꓲ ꓖꓳ ꓡꓱ ꓖꓶꓽ ꓡ ꓢꓲ꓾ ꓙ ꓟꓳ ꓘꓶꓽ ꓕꓱ ꓟ ꓗꓪ ꓐꓰ ꓣꓳꓽ ꓠꓬ ꓐꓬ ꓡꓰ ꓛꓵꓽ ꓡꓰ ꓓꓴ ꓟꓲ ꓠꓯ ꓦꓯꓸ ꓠꓲꓹ ꓙꓵꓽˍ ꓟ ꓗꓪ ꓐꓰ ꓡꓲꓹ ꓗꓷ ꓢꓲ ꓠꓬꓲ꓾ ꓪꓴ-ꓢ ꓬꓲ ꓢꓲꓺ ꓠꓲꓹ ꓑꓯꓹ ꓟꓶꓻ ꓠꓹ ꓟ ꓥ ꓡꓳ꓿
61001005	ꓕꓱ ꓟ ꓑꓶꓸ ꓓꓴ ꓠꓴ ꓪꓽ ꓠꓬ ꓮꓽ ꓘꓶꓸ ꓢꓯꓼ ꓕꓵꓼ ꓢꓲ꓾ ꓙꓵꓻ ꓠꓲꓹ ꓗꓪ ꓙꓲˍ ꓟ ꓞꓳ ꓙꓳˍ ꓟ ꓡꓴꓽ꓾ ꓙꓲˍ ꓟ ꓞꓳ ꓙꓳˍ ꓟ ꓗꓪ ꓢꓷꓸ ꓠꓲꓹ ꓡꓴꓽ꓾
61001006	ꓢꓷꓸ ꓠꓲꓹ ꓗꓪ ꓚꓲ ꓛꓬ ꓔꓯ ꓙꓵꓽˍ ꓟ ꓡꓴꓽ꓾ ꓚꓲ ꓛꓬ ꓔꓯ ꓙꓵꓽˍ ꓟ ꓗꓪ ꓜꓲꓽ ꓘꓴ ꓠꓲꓹ ꓡꓴꓽ꓾ ꓜꓲꓽ ꓘꓴ ꓠꓲꓹ ꓗꓪ ꓪꓴ-ꓢ ꓚꓱꓹ ꓗꓪ ꓠꓲꓹ ꓡꓱˍ ꓟ ꓡꓴꓽ꓾
61001007	ꓪꓴ-ꓢ ꓚꓱꓹ ꓗꓪ ꓠꓲꓹ ꓡꓱˍ ꓟ ꓗꓪ ꓬꓲꓼ ꓤ ꓠꓬꓲ ꓤ ꓔꓯ ꓙꓽ ꓗꓳ ꓡꓯꓽ ꓘꓳˍ ꓟ ꓡꓴꓽ꓾ ꓬꓲꓼ ꓤ ꓠꓬꓲ ꓤ ꓔꓯ ꓙꓽ ꓗꓳ ꓡꓯꓽ ꓘꓳˍ ꓟ ꓗꓪ ꓠꓵꓻ ꓠꓲꓹ ꓡꓴꓽ꓿
61001008	ꓕꓱ ꓟꓬ ꓫꓵꓽ ꓟ ꓠꓴ ꓪꓽ ꓙꓳ ꓢꓲ ꓡꓯꓼ ꓫꓵ ꓪꓴꓽ ꓡ ꓟꓴ ꓡ ꓔꓬ ꓕꓯ ꓠꓽ꓾ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓔꓯ ꓚꓵ ꓚꓵ ꓢꓷꓸˍ ꓟ ꓗꓪ꓾ ꓠꓴ ꓪꓽ ꓠꓬ ꓙꓲ ꓖꓴ ꓟꓽ ꓙꓳˍ ꓟ ꓐꓰ ꓬꓲ ꓢꓶꓽ ꓟꓽ ꓓꓱꓼ ꓟ ꓟꓽ ꓗꓷ ꓡꓰ꓿
61001009	ꓕꓱ ꓟꓬ ꓫꓵꓽ ꓟꓽ ꓙꓳ ꓢꓴ ꓠꓬ ꓟꓬ ꓔꓷ ꓢꓴˍ ꓐꓰ ꓒꓻ ꓕꓲꓺꓼ ꓗꓪ ꓟ ꓔꓯˍ ꓡꓰꓽ ꓟꓳ ꓘꓴꓻ ꓢꓴ ꓥ ꓢꓲ꓾ ꓬꓲ ꓬꓰ ꓗꓷ ꓟ ꓝꓴꓲ ꓞꓲꓽ ꓫꓬ ꓡꓰˍ ꓟ ꓔꓯ ꓟꓲꓺ ꓡꓰ ꓢꓴ ꓥ ꓡꓳ꓿
61001010	ꓖꓳ ꓡꓱ ꓠꓬꓲ ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓠꓴ ꓪꓽ ꓔꓯ ꓘꓴ ꓔ ꓟ ꓐꓰ ꓢꓲ ꓔ ꓟ ꓚꓱꓹ ꓗꓪ ꓕꓶꓻ ꓡꓰ ꓝꓲ ꓠꓹ ꓟ ꓪꓻ ꓜꓲ ꓢꓯꓼ ꓕꓵꓼ꓿ ꓠꓴ ꓪꓽ ꓕꓱ ꓟꓬ ꓫꓵ ꓬꓰˍ ꓕꓯ ꓠꓽ꓾ ꓮ ꓕꓯꓽˍ ꓟꓲ ꓟꓽ ꓡꓱꓸ ꓙꓰ ꓢꓲ꓾
61001011	ꓣꓳ ꓢꓲ ꓒꓽˍ ꓐꓰ ꓚꓬꓴ ꓙ ꓢꓴ ꓬꓰ-ꓢꓴ ꓙꓲ-ꓢꓴ ꓬꓲ ꓕꓲ ꓞꓲꓼ ꓕꓲ ꓑ ꓟ ꓗꓴꓷꓼ ꓗꓪ ꓓꓵꓽ ꓙꓰ ꓠꓹ ꓟ ꓗꓪ꓾ ꓗꓹ ꓛꓲ ꓛꓲ ꓐꓰ ꓘꓳ ꓣꓴ ꓡ ꓟ ꓟꓶˍ ꓥꓳ꓿
61001012	ꓖꓳ ꓡꓱ ꓠꓬꓲ ꓕꓱ ꓟꓬ ꓫꓵꓽ ꓠꓴ ꓪꓽ ꓢꓷꓸ ꓢꓲ꓾ ꓠꓴ ꓪꓽ ꓠꓬ ꓔꓱꓹˍ ꓟ ꓐꓯ ꓘꓶꓽ ꓗꓪ ꓕꓶꓻ ꓕꓶˍ ꓡꓰꓽ ꓔꓬ ꓥ ꓟꓲ꓾ ꓕꓱ ꓟꓬ ꓫꓵꓽ ꓟ ꓥꓪ ꓮ ꓕꓯꓽˍ ꓟꓲ ꓠꓴ ꓪꓽ ꓔꓯ ꓬꓲꓼ ꓠꓬꓲꓸ ꓖꓶ ꓠꓲꓹ ꓫꓵˍ ꓡꓳ꓿
61001013	ꓥꓪ ꓠꓬ ꓖꓳ ꓓꓱ ꓕꓱ ꓟ ꓗꓪ ꓢꓯꓸ ꓔꓬ ꓕ ꓑꓳ꓾ ꓠꓴ ꓪꓽ ꓔꓯ ꓕꓱ ꓡꓱ ꓬꓲꓼ ꓠꓬꓲꓸ ꓧꓪꓸ ꓛꓲꓽ ꓡ ꓝꓲ ꓙꓲꓽ ꓙꓳˍ ꓡꓳ꓾ ꓓꓵꓽ ꓙˍ ꓡꓳ꓿
61001014	ꓮ ꓡꓲꓳ ꓐꓯ ꓠꓬ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓡꓰ ꓥꓪ ꓔꓯ ꓟꓳꓸ ꓖꓶꓽ ꓡ ꓟ ꓡꓰ ꓐꓰ꓾ ꓥꓪ ꓖꓳ ꓓꓱ ꓕꓱ ꓟ ꓔꓯ ꓡꓵꓸ ꓦ ꓗꓷ ꓠꓹ ꓟ ꓦꓬꓼ ꓠꓬꓲ ꓠꓲꓹ ꓞ ꓛꓲ ꓡ ꓟ ꓥꓪ ꓢꓷˍ ꓡꓳ꓿
61001015	ꓖꓳ ꓡꓱ ꓠꓬꓲ ꓥꓪ ꓫꓵꓻ ꓗꓷ ꓗꓸ ꓠꓯ꓾ ꓠꓴ ꓪꓽ ꓮ ꓕꓯꓽˍ ꓟꓲ ꓕꓱ ꓟꓬ ꓫꓵꓽ ꓔꓯ ꓓꓵꓽ ꓙꓽ ꓛꓲ ꓡ ꓠꓹ ꓟ ꓥꓪ ꓢꓯꓼ ꓕꓵꓼ ꓔ ꓬꓰˍ ꓥꓳ꓿
61001016	ꓥꓪ ꓠꓴꓽ ꓡꓰ ꓠꓴ ꓪꓽ ꓔꓯ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓪꓽ ꓠꓬꓲˍ ꓟ ꓐꓰ꓾ ꓬꓲ ꓬꓲꓼ ꓡ ꓟ ꓔꓯꓸ ꓟꓳꓸ ꓢꓷꓸ ꓙ ꓟꓳ ꓙˍ ꓟ ꓠꓬ꓾ ꓞꓳ ꓤ ꓢꓷꓸ ꓠꓲꓹ ꓗꓪ ꓐꓰ ꓚꓰꓼ ꓓꓳ ꓡ ꓟ ꓟꓸ ꓟꓲ ꓟꓽ ꓥ꓿ ꓥꓪ ꓠꓴꓽ ꓚꓲ ꓛꓬ ꓟꓬ ꓢꓶꓽ ꓡꓰ ꓬꓲ ꓪꓽ ꓠꓬꓲˍ ꓟ ꓗꓴꓺ ꓒꓬꓱ ꓟꓳꓻ ꓗꓷ ꓟ ꓔꓯ ꓢꓷꓸ ꓙ ꓟꓳ ꓙˍ ꓟ ꓥ ꓡꓳ꓿
61001017	ꓮ ꓡꓲꓳ ꓐꓯ ꓠꓬ ꓮꓸ ꓓꓲꓽ ꓪꓴꓽˍ ꓟ ꓟꓬꓱ ꓓꓳꓽ ꓙꓳ ꓢꓴ ꓗꓪ ꓐꓰ ꓢꓯꓼ ꓓꓳ ꓡ ꓢꓲ꓾ Zꓕꓱ ꓟ ꓠꓬ ꓥꓪ ꓠꓲꓹ ꓠꓵˍ ꓟ ꓮ ꓐꓲ ꓥ ꓡꓳ꓾ ꓬꓲ ꓔꓯ ꓥꓪ ꓮꓽ ꓘꓶꓸ ꓠꓲꓹ ꓒꓴˍ ꓡꓳ꓾X ꓐꓯˍ ꓕꓯ꓾ ꓬꓲ ꓠꓬ ꓐꓹ ꓐ ꓪꓴ-ꓢ ꓗꓪ ꓐꓰ ꓞꓳ ꓒꓵꓽˍ ꓟ ꓐꓰ ꓟꓬꓱ ꓓꓳꓽ ꓟꓶ ꓗꓷꓳ꓿
61001018	ꓢꓲ ꓚꓰꓸ ꓔ ꓟ ꓪꓽ ꓚꓲ ꓖꓳ ꓟ ꓗꓪ ꓥꓪ ꓠꓴꓽ ꓬꓲˍ ꓐꓰ ꓕꓲꓽ ꓪꓺꓼ ꓔꓬ ꓕꓯ꓾ ꓢꓯꓼ ꓕꓱ ꓟ ꓟꓴꓽ ꓗꓪ ꓗꓪ ꓐꓰ ꓓꓳ ꓡ ꓟ ꓥꓪ ꓠꓴꓽˍ ꓟꓲ ꓑ ꓙꓽ ꓗꓷꓳ꓿
61001019	ꓖꓳ ꓡꓱ ꓠꓬꓲ ꓥꓪ ꓠꓴꓽ ꓠꓬ ꓟꓷꓽ ꓠꓷꓹ ꓝꓸ ꓘꓶ ꓔꓯ ꓪꓻ ꓜꓲ ꓙꓵꓻ ꓕꓶ ꓡꓰꓳ꓿ ꓠꓴ ꓪꓽˍ ꓟꓲ ꓐꓯ ꓘꓶꓽ ꓖꓳ ꓟ ꓔꓯ ꓬꓲ ꓜꓲꓻ ꓒꓵꓽ ꓛꓳ ꓠꓯꓹ ꓡꓳ꓿ ꓐꓯ ꓘꓶꓽ ꓖꓳ ꓟ ꓠꓬ ꓠꓴ ꓪꓽ ꓠꓲꓹ ꓟ ꓗꓪ ꓠꓯꓼ ꓗꓴ ꓟ ꓤꓲꓺ ꓓꓳ ꓡ ꓗꓪ ꓛꓲ꓾ ꓠꓯ ꓞꓲꓹ ꓟ ꓗꓪ ꓣꓳꓺ ꓔꓬ ꓟ ꓟꓬ ꓡꓴˍ ꓡꓰ ꓐꓰ ꓗꓹ ꓡꓳ꓿
61001020	ꓠꓴ ꓪꓽ ꓢꓷꓸ ꓠꓯꓹ ꓟ ꓬꓲ ꓪꓴꓸ ꓕꓲ ꓫꓵꓽ ꓠꓬ꓾ ꓢꓲꓽ ꓫꓬ ꓕꓳ ꓶ ꓗꓪ ꓙꓳˍ ꓟ ꓟꓷꓽ ꓠꓷꓹ ꓝꓸ ꓘꓶ ꓮ ꓡꓲ ꓕꓲ ꓘꓶꓽˍ ꓟꓲ꓾ ꓟꓷꓽ ꓠꓷꓹ ꓝꓸ ꓢꓴ ꓬꓲ ꓚꓲ ꓛꓬ ꓠꓲꓹ ꓟ ꓔꓯ ꓛꓳꓻ ꓢꓲ ꓒꓶ ꓟꓸ ꓔ ꓟ ꓟꓽ ꓥ꓾ ꓐꓰ ꓠꓴ ꓪꓽ ꓢꓷ ꓠꓯꓹ ꓡꓳ꓿
61001021	ꓮ ꓡꓲꓳ ꓐꓯ ꓠꓬ ꓟꓷꓽ ꓠꓷꓹ ꓝꓸ ꓘꓶ ꓠꓽ꓾ ꓞꓳ ꓤ ꓠꓲꓹ ꓡꓶꓽ ꓗꓪ ꓐꓰ ꓓꓳ ꓡ ꓟ ꓮ ꓕꓯꓽˍ ꓟꓲ ꓟꓽ ꓙꓳ ꓠꓬꓲ꓿ ꓬꓲˍ ꓡꓰ꓾ ꓢꓲ-ꓫꓬ-ꓟ-ꓦ ꓡꓰ ꓞꓳ ꓤ ꓠꓲꓹ ꓟ ꓔꓯ ꓙꓵꓽ ꓢꓲ꓾ ꓬꓲ ꓪꓽ ꓠꓬ ꓪꓴ-ꓢ ꓗꓪ ꓐꓰ ꓫꓸ ꓕꓱ ꓓꓳ ꓡ ꓟ ꓥ ꓡꓳ꓿
61002001	ꓖꓳ ꓡꓱ ꓥ ꓟꓲ ꓧꓶꓸ ꓕꓯ ꓑ ꓫꓬꓼ ꓐꓴ ꓗꓳ ꓡꓳ ꓗꓪ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓓꓳ ꓡ ꓗꓷ ꓟ ꓡꓰ ꓐꓰ꓾ ꓠꓴ ꓪꓽ ꓗꓳ ꓡꓳ ꓗꓪˍ ꓟꓲ ꓟꓽ ꓔꓱꓹ ꓟ ꓟꓸ ꓒ ꓐꓴ ꓓꓳ ꓡ ꓥꓳ꓿ ꓬꓲ ꓪꓽ ꓠꓬ ꓘꓳꓺ ꓫꓱ ꓫꓱꓺꓼ ꓐꓰ꓾ ꓐꓬ ꓡꓰ ꓓꓴ ꓖꓳꓼˍ ꓟ ꓟꓸ ꓟꓲ ꓔꓯꓹ ꓓꓵꓽ ꓡ ꓢꓲ꓾ ꓬꓲ ꓪꓽ ꓠꓬ ꓫꓴꓹ ꓣꓴ ꓢꓲ ꓒꓽ ꓔꓯˍ ꓟꓲ ꓟꓽ ꓣꓷꓠꓸ ꓣꓷꓠꓸ꓾ ꓚꓲ ꓛꓬ ꓔꓯ ꓠꓲꓹ ꓞ ꓟꓶꓽ ꓬꓰ ꓝꓲ ꓓꓴ ꓔꓯꓹ ꓡ ꓥꓳ꓿
61002002	ꓬꓲ ꓪꓽ ꓦꓯꓸ ꓠꓲꓹ ꓙꓵꓽˍ ꓟ ꓚꓱꓹ ꓔꓯ ꓛꓳ ꓢꓴ ꓮꓽ ꓟꓬꓹ ꓙꓳ ꓡ ꓢꓲ꓾ ꓬꓲ ꓪꓽ ꓑꓶꓸ ꓓꓴ ꓔꓱꓹ ꓚꓵˍ ꓟ ꓙ ꓖꓴ ꓔꓯ ꓝꓯꓼ ꓡꓯꓼ ꓢꓲ ꓐꓯ ꓒꓬꓹ ꓢꓴ ꓓꓳ ꓡ ꓥꓳ꓿
61002003	ꓬꓲ ꓪꓽ ꓠꓬ ꓠꓲꓹ ꓦꓯꓸˍ ꓟ ꓐꓰ ꓗꓶꓸ ꓘꓶꓽ ꓡꓰ ꓚꓰꓼ ꓔ ꓟ ꓟꓸ ꓟꓲ ꓡꓰ ꓠꓴ ꓪꓽ ꓔꓯ ꓟꓸ ꓒꓬꓹ ꓢꓲ꓾ ꓬꓲ ꓪꓽ ꓙꓲꓻ ꓖꓴ ꓐꓱ ꓶ ꓠꓴ ꓪꓽ ꓔꓯ ꓣꓱꓽ ꓡ ꓥꓳ꓿ ꓮꓽ ꓠꓱ ꓕꓯˍ ꓡꓰ ꓬꓲ ꓪꓽ ꓔꓯ ꓐꓯ ꓟꓴ ꓘꓶꓽ ꓠꓹ ꓟ ꓦꓬꓼ ꓠꓬꓲ ꓙꓽ ꓖꓶ ꓔꓸ ꓡꓳ꓿ ꓬꓲ ꓪꓽ ꓔꓯ ꓟꓶꓽ ꓬꓰ ꓝꓲ ꓢꓴˍ ꓟꓲ ꓬꓲꓼ ꓟꓶ ꓔꓬ ꓟ ꓟꓽ ꓥ꓿
61002004	ꓮ ꓡꓲꓳ ꓐꓯ ꓠꓬ ꓟꓴꓽ ꓗꓪ ꓝꓲ ꓓꓴ ꓐꓴ ꓝꓴꓲ ꓬꓰˍ ꓕꓯˍ ꓟꓲ꓾ ꓪꓴ-ꓢ ꓠꓲꓹ ꓟ ꓟꓽ ꓦꓲꓺ ꓖꓶ ꓖꓶ꓾ ꓐꓯ ꓟꓴ ꓘꓶꓽ ꓟꓶꓻ ꓠꓹ ꓟ ꓬꓲ ꓪꓽ ꓔꓯ ꓛꓬꓼ ꓟꓵꓽ ꓗꓪ ꓡꓳ ꓧꓳꓽ ꓔ ꓢꓲ꓾ ꓠꓯ ꓞꓲꓹ ꓟ ꓘꓴꓻ ꓗꓪ ꓞꓳꓹ ꓐꓱꓻ ꓔ ꓡꓳ꓿
61002005	ꓝꓮꓲ ꓠꓬ ꓪꓴ-ꓢ ꓔꓯ ꓟꓽ ꓒꓵꓽ ꓟ ꓮꓽ ꓠꓱ ꓢꓴ ꓔꓯ ꓠꓲꓹ ꓟ ꓟꓽ ꓦꓲ ꓖꓶ ꓖꓶ꓾ ꓬꓲ ꓡꓰ ꓟꓵ ꓟꓷꓸ ꓟꓲ ꓟꓷꓸ ꓗꓷ ꓕꓯ꓾ ꓔꓱꓹ ꓜꓳꓽˍ ꓟ ꓚ ꓟꓸ ꓖꓶ ꓢꓴ ꓠꓳ-ꓪ ꓕꓲ ꓦꓲ ꓢꓴ ꓦꓰꓼ ꓣꓳ ꓔꓯˍ ꓡꓰꓽ ꓔ ꓙˍ ꓡꓳ꓿
61002006	ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓔꓯ ꓙꓳꓺ ꓗꓽ ꓓꓴ ꓬꓰ ꓠꓹ ꓟ꓾ ꓬꓲ ꓡꓰ ꓢꓳ-ꓓꓳ-ꓟ ꓐꓰ ꓳꓽ-ꓟꓳ-ꓡ ꓡꓳ ꓒꓱ ꓖꓳ ꓠꓬꓲꓽ ꓟ ꓔꓯ ꓘꓴꓽ ꓦ ꓒꓬꓱꓼ ꓡ ꓗꓪ ꓛꓲ ꓛꓴꓻ ꓐꓬꓻ ꓡꓰ ꓝꓲˍ ꓡꓳ꓿ ꓬꓲ ꓪꓽ ꓔꓯ ꓝꓴꓲ ꓐꓯ ꓞꓷꓹ ꓢꓲ꓾
61002007	ꓞꓳ ꓥꓶ ꓦꓯꓸ ꓠꓲꓹ ꓙꓵꓽˍ ꓟ ꓞꓳ ꓙꓳ ꓚꓱꓹ ꓡꓰ ꓘꓶꓻ ꓡꓶˍ ꓟ ꓟꓶ ꓗꓷ ꓢꓴ꓾ ꓔꓱꓹ ꓜꓳꓽˍ ꓟ ꓡꓳꓽ-ꓔꓷ ꓔꓯ ꓚꓬꓴ ꓓꓳ ꓡ ꓡꓳ꓿
61002008	(ꓮ ꓡꓲꓳ ꓐꓯ ꓠꓬ ꓔꓱꓹ ꓜꓳꓽ ꓢꓴ ꓖꓳ ꓕꓲ ꓣꓳ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓔꓬ ꓢꓲ꓾ ꓬꓲ ꓪꓽ ꓙꓵꓽ ꓗ ꓟꓽ ꓛꓳꓻˍ ꓟ ꓟꓬꓱꓽ ꓔꓯ ꓟꓳꓻˍ ꓟꓲ ꓟꓳ꓾ ꓑˍ ꓟꓲ ꓑ ꓙꓽ ꓗꓷ ꓠꓬꓲ꓾ ꓬꓲ ꓔꓱꓹ ꓜꓳꓽˍ ꓟ ꓶꓻ ꓟꓬ ꓠꓬ꓾ ꓕꓲ ꓠꓬꓲ ꓡꓰ ꓕꓲ ꓠꓬꓲ ꓓꓵꓽ ꓙꓽ ꓪꓴꓽ ꓧꓶ ꓠ ꓗꓷ ꓡꓰꓳ꓿)
61002009	ꓖꓳ ꓡꓱ ꓠꓬꓲ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓔꓯ ꓤꓹ ꓠꓬꓲˍ ꓟ ꓗꓪ ꓐꓰ ꓮ ꓡꓲ ꓚꓬꓴ ꓓꓳ ꓡ ꓠꓹ ꓟ ꓐꓰ꓾ ꓐꓯ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓛꓲ ꓟꓽ ꓙꓲ ꓟꓽ ꓜꓳꓽ ꓢꓴ ꓔꓯ ꓮ ꓡꓲ ꓐꓰ ꓛꓬꓻ ꓒꓵꓽ ꓖꓶ ꓠꓹ ꓟ ꓢꓲ ꓒꓽ ꓬꓲ ꓢꓷˍ ꓡꓳ꓿
61002010	ꓖꓳ ꓓꓱꓽ ꓦꓯꓸ ꓠꓲꓹ ꓙꓵˍ ꓟ ꓗꓪ ꓟꓽ ꓫꓬꓻ ꓟꓽ ꓖꓼ ꓟ ꓬꓰ ꓢꓲ꓾ ꓪꓴ-ꓢ ꓕꓵꓼ ꓪ ꓔꓯ ꓟꓳꓻ ꓟꓽ ꓟꓵ ꓢꓴ ꓔꓯ ꓪꓻ ꓜꓲ ꓛꓬ ꓒꓵꓽ ꓖꓶˍ ꓥꓳ꓿ ꓬꓲ ꓪꓽ ꓠꓬ ꓠꓲꓹ ꓪꓴꓽ ꓪꓴꓽˍ ꓡꓰ ꓘꓶꓽ ꓘꓹ ꓢꓲ꓾ ꓟꓴꓽ ꓗꓪ ꓗꓪ ꓟ ꓗꓴꓺ ꓙꓳ ꓢꓴˍ ꓐꓰ ꓙꓵꓽ ꓪꓽ ꓙꓳ ꓢꓴ ꓔꓯ ꓟꓽ ꓙꓳꓺ ꓙꓳꓺ꓾ ꓟꓳꓻ ꓟꓽ ꓟꓵ ꓘꓶꓽ ꓫꓸ ꓕꓱ ꓢꓴ ꓐꓴ ꓥ ꓡꓳ꓿
61002011	ꓟꓴꓽ ꓗꓪ ꓝꓲ ꓓꓴ ꓐꓴ ꓠꓬ ꓟꓸ ꓒꓬꓹ ꓢꓴ ꓕꓯꓽ ꓢꓲ ꓢꓯꓼ ꓙꓳ ꓪꓽ ꓠꓬꓲˍ ꓟꓲ꓾ ꓢꓲ ꓒꓽ ꓟꓲꓽ ꓙꓬ ꓗꓪ ꓬꓲ ꓪꓽ ꓔꓯ ꓥꓶˍ ꓟ ꓐꓯ ꓘꓶꓽ ꓡꓰ ꓟꓽ ꓓꓰꓺ꓿
61002012	ꓖꓳ ꓕꓲ ꓧꓳꓽ ꓟ ꓠꓬ ꓣꓴ ꓢꓰꓼ ꓠꓹ ꓟ ꓦꓵꓻ ꓔ ꓟ꓾ ꓙꓽ ꓜꓲꓼ ꓠꓲꓹ ꓟꓽ ꓙꓳˍ ꓟ ꓙꓱꓽ ꓤˍ ꓡꓰ ꓐꓰ ꓗꓹ ꓠꓬꓲ꓾ ꓬꓲ ꓪꓽ ꓟꓽ ꓢꓷꓸ ꓡꓳ ꓫꓵꓽ ꓗꓪ ꓙꓱꓽ ꓕꓼˍ ꓡꓳ꓿ ꓬꓲ ꓪꓽ ꓠꓬ ꓠꓲꓸ ꓙꓱꓽˍ ꓡꓰ ꓐꓰ ꓫꓵꓻ ꓖꓴ ꓡꓰˍ ꓥꓳ꓿
61002013	ꓬꓲ ꓪꓽ ꓡꓰ ꓢꓴ ꓔꓯ ꓫꓸ ꓙꓵ ꓝꓲˍ ꓟ ꓫꓸ ꓙꓵ ꓓꓴ ꓡꓰ ꓬꓲ ꓪꓽ ꓔꓯ ꓚꓱꓹ ꓖꓶˍ ꓥꓳ꓿ ꓬꓲ ꓪꓽ ꓠꓬ ꓟꓳꓼ ꓡꓳ ꓟꓶꓽ ꓫꓵꓺ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽˍ ꓟ ꓔꓯ ꓠꓲꓹ ꓘꓪꓽ ꓫꓵ ꓡꓰ ꓝꓲ ꓓꓴ ꓧꓪˍ ꓡꓳ꓿ ꓬꓲ ꓪꓽ ꓠꓬ ꓠꓴ ꓪꓽˍ ꓐꓰ ꓕꓲꓽ ꓪꓺꓼ ꓜꓻ ꓫꓳꓺˍ ꓟ ꓗꓪ ꓔꓹ ꓜꓽ ꓔꓬ ꓥ ꓟꓲ꓾ ꓠꓴ ꓪꓽ ꓟꓬꓱ ꓓꓳꓽ ꓒꓬꓹ ꓢꓴˍ ꓐꓰ ꓫꓸ ꓔꓳ ꓟꓽ ꓗꓴꓸ ꓢꓴ ꓥ ꓢꓲ꓾ ꓠꓴ ꓪꓽ ꓔꓯ ꓬꓲ ꓖꓳ ꓡꓱ ꓗꓶꓸ ꓜ ꓗꓶꓸ ꓓꓳꓻˍ ꓟ ꓔꓯ ꓗꓹ ꓛꓲ ꓓꓴ ꓚꓬꓹ ꓡꓳ꓿
61002014	ꓬꓲ ꓪꓽ ꓟꓬ ꓢꓶꓽ ꓠꓬ ꓦꓬꓽ ꓛꓳꓽ ꓧꓪˍ ꓟ ꓡꓰ ꓐꓲ ꓞꓹ ꓢꓲ꓾ ꓝꓴꓲ ꓬꓰˍ ꓟ ꓗꓪ ꓠꓽ ꓡꓰ ꓟꓽ ꓗꓴꓸ ꓗꓴ꓾ ꓠꓲꓹ ꓟ ꓟꓽ ꓕꓶꓻ ꓢꓴ ꓔꓯ ꓧꓳꓽ ꓪꓴꓸ ꓙꓰˍ ꓡꓳ꓿ ꓬꓲ ꓪꓽ ꓠꓲꓹ ꓟ ꓗꓪ ꓠꓲꓹ ꓦꓯꓸ ꓝꓳꓺ ꓡꓰ ꓠꓬꓲ ꓪꓴ-ꓢ ꓡꓰ ꓙꓱꓽ ꓔ ꓢꓴ ꓐꓴ ꓗꓷ ꓡꓰꓳ꓿
61002015	ꓬꓲ ꓪꓽ ꓠꓬ ꓔꓱꓹˍ ꓟ ꓙ ꓖꓴ ꓔꓯ ꓡꓳꓺ ꓗꓷ ꓢꓲ꓾ ꓟꓽ ꓔꓱꓹ ꓟꓽ ꓜꓳꓽ ꓟ ꓪꓽ ꓒꓵ ꓔꓯ ꓠꓲꓹ ꓦꓯꓸ ꓢꓴ ꓑꓲꓽ-ꓪꓳ-ꓣ ꓬꓲ ꓤ ꓑ-ꓡꓽ ꓚꓱꓹ ꓗꓪ ꓛꓳ ꓙꓰˍ ꓡꓳ꓿
61002016	ꓬꓲ ꓠ ꓬꓲ ꓚꓲ ꓛꓬ ꓛꓬꓻ ꓖꓴ ꓑꓶꓸ ꓓꓴ ꓕꓼ ꓟꓶˍ ꓡꓳ꓿ ꓫꓸ ꓕꓱ ꓟꓽ ꓗꓴꓸ ꓟ ꓕꓳꓽ ꓡ ꓟꓴꓽ ꓠꓬ ꓞꓳ ꓤˍ ꓡꓰ ꓐꓰ ꓫꓸ ꓕꓱ ꓡ ꓢꓲ꓾ ꓟꓷꓽ ꓠꓷꓹ ꓝꓸ ꓒ ꓬꓲ ꓙꓲꓽˍ ꓟ ꓟꓬꓱꓽ ꓔꓯ ꓗꓽ ꓔ ꓡꓳ꓿
61002017	ꓕꓱ ꓕꓲ ꓧꓳꓽ ꓟ ꓠꓬ꓾ ꓬꓲꓻ ꓙꓬ ꓟꓽ ꓙꓳ ꓟ ꓬꓲꓻ ꓙꓬ ꓘꓴꓻ ꓥ ꓢꓲ꓾ ꓕꓳꓽ ꓥꓳꓽ ꓡꓰ ꓙꓱꓼ ꓙꓰˍ ꓟ ꓟꓴ ꓗꓴꓸ ꓜꓲꓽ ꓥ ꓡꓳ꓿ ꓬꓲ ꓪꓽ ꓐꓱ ꓶ ꓠꓬ ꓠꓯ ꓞꓲꓹ ꓠꓯ ꓕꓳꓽ ꓟ ꓝꓰꓺ ꓔ ꓡꓳ꓿
61002018	ꓬꓲ ꓪꓽ ꓠꓬ ꓘꓶꓽ ꓖꓳꓽ ꓡꓰ ꓘꓶꓽ ꓘꓹ ꓢꓲ꓾ ꓖꓼ ꓟꓽ ꓔꓱꓹ ꓔꓱꓹꓼ ꓬꓰˍ ꓟ ꓐꓰ ꓧꓪꓽ ꓖꓳꓻ ꓓꓱ ꓦꓯꓸ ꓠꓲꓹ ꓙꓵꓽˍ ꓟ ꓡꓰ꓾ ꓟꓽ ꓙꓲꓻ ꓟ ꓟꓬꓱꓽ ꓗꓪ ꓐꓰ ꓮ ꓟꓶ ꓢꓲꓸˍ ꓡꓰ ꓡꓲꓹ ꓗꓷ ꓢꓴ ꓔꓯ ꓧꓳꓽ ꓪꓴꓸ ꓙꓰˍ ꓡꓳ꓿
61002019	ꓬꓲ ꓪꓽ ꓠꓬ ꓞꓳ ꓙꓳˍ ꓟ ꓗꓪ ꓐꓬ ꓡꓰ ꓛꓵꓽ ꓡꓰ ꓓꓴ ꓚꓳ ꓑꓸ ꓬꓰ ꓔꓬ ꓥ ꓟꓲ꓾ ꓢꓴꓻ ꓔꓯ ꓠꓽ ꓚꓳ ꓪꓴꓸ ꓙꓵꓽ ꓪ ꓖꓶ ꓙ ꓟꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓮ ꓡꓲ ꓕꓲ ꓫꓵꓽ ꓡꓰ ꓞꓳ ꓤ ꓔꓯ ꓧꓪꓸ ꓡꓰˍ ꓠꓬ꓾ ꓬꓲ ꓠꓽ ꓖꓳ ꓕꓲ ꓫꓵ ꓟ ꓚꓳ ꓑꓸ ꓥ ꓡꓳ꓿
61002020	ꓬꓲ ꓪꓽ ꓠꓬ ꓣꓳ ꓢꓲ ꓒꓽˍ ꓐꓰ ꓚꓬꓴ ꓙ ꓢꓴ ꓬꓰ-ꓢꓴ ꓙꓲ-ꓢꓴ ꓔꓯ ꓢꓷˍ ꓟ ꓗꓪ ꓐꓰ꓾ ꓟꓲ ꓠꓯ ꓟꓽ ꓫꓬꓻ ꓟꓽ ꓖꓼ ꓟ ꓗꓪ ꓐꓰ ꓡꓲꓹ ꓗꓷ ꓗꓸ ꓠꓯ꓾ ꓖꓳ ꓟ ꓗꓪ ꓝꓮꓲ ꓕꓲ ꓧꓪꓹ ꓪꓴꓻ ꓡꓰ ꓢꓲ꓾ ꓥꓶˍ ꓟ ꓡꓰ ꓬꓲ ꓪꓽ ꓔꓯ ꓧꓪꓸ ꓡꓰ ꓐꓷˍ ꓠꓬ꓾ ꓬꓲ ꓟꓶꓽ ꓗꓪ ꓠꓽ ꓧꓶꓸ ꓕꓯ ꓟ ꓕꓯꓽ ꓢꓲ ꓐꓬ ꓡꓰ ꓓꓴ ꓗꓷ ꓡꓰˍ ꓥꓳ꓿
61002021	ꓮ ꓡꓲꓳ ꓐꓯ ꓠꓬ ꓔꓱꓹ ꓜꓳꓽˍ ꓟ ꓙ ꓖꓴ ꓔꓯ ꓬꓲ ꓪꓽ ꓢꓷꓸ ꓗꓷ ꓗꓸ ꓠꓯ꓾ ꓬꓲ ꓪꓽ ꓔꓯ ꓡꓯꓼ ꓙꓱ ꓔ ꓟ ꓪꓴ-ꓢ ꓬꓲ ꓢꓲꓽ ꓫꓬˍ ꓟ ꓕꓵꓼ ꓪ ꓗꓪ ꓐꓰ ꓒꓳꓹ ꓬꓲꓼ ꓙꓰˍ ꓕꓯ ꓠꓽ꓾ ꓟꓽ ꓢꓷꓸ ꓠꓬꓲ ꓟ ꓪꓻ ꓜꓲ ꓙꓲˍ ꓡꓳ ꓫꓵꓽ ꓥ ꓡꓳ꓿
61002022	ꓥꓳꓽ ꓜꓱ ꓗꓪ꓾ ꓮꓸ ꓠꓽ ꓠꓬ ꓬꓲ ꓚꓲ ꓛꓬ ꓒꓰꓼ ꓔ ꓟ ꓔꓯ ꓚꓱꓹ ꓬꓲꓼ ꓙꓰˍ ꓢꓰꓽ ꓡꓳ꓿ ꓮ ꓪꓯꓼ ꓠꓬ ꓞꓲꓽ ꓗꓷ ꓗꓸ ꓠꓯ ꓠꓱꓸ ꓛꓵꓽ ꓒꓼ ꓗꓪ ꓖꓴˍ ꓢꓰ ꓡꓳ꓾ ꓐꓰ ꓐꓯˍ ꓟ ꓡꓰ ꓐꓰ꓾ ꓬꓲ ꓪꓽ ꓔꓯ ꓗꓷ ꓡꓰꓳ꓿
61003001	ꓠꓲꓹ ꓠꓵ ꓢꓴ ꓐꓴꓳ꓾ ꓮ ꓟꓶ ꓥꓪ ꓡꓰ ꓠꓴ ꓪꓽ ꓔꓯ ꓐꓳ ꓖꓶ ꓩꓴ ꓡ ꓟ ꓕꓳ ꓶ ꓡꓯꓼ ꓫꓴ ꓕꓱ ꓟ ꓠꓬ ꓠꓬꓲꓽ ꓚꓴꓸ ꓕꓲ ꓚꓴꓸ ꓟ ꓥꓳ꓿ ꓕꓱ ꓠꓬꓲꓽ ꓚꓴꓸ ꓡꓱꓸꓼ ꓗꓪ ꓠꓴ ꓪꓽ ꓠꓬ ꓕꓱ ꓟꓬ ꓫꓵꓽ ꓔꓯ ꓟꓳꓸ ꓧꓪꓸ ꓛꓲꓽ ꓠꓹ ꓟ ꓥꓪ ꓡꓰ ꓬꓲꓼ ꓠꓬꓲꓸ ꓖꓶˍ ꓟ ꓐꓰ ꓡꓵꓹ ꓔꓴ ꓖꓶˍ ꓟ ꓥꓳ꓿
61003002	ꓕꓱ ꓟ ꓠꓬ ꓧꓶ ꓕꓯˍ ꓡꓰ ꓢꓲ ꓚꓰꓸ ꓔ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓡꓰ ꓫꓸ ꓕꓱ ꓗꓷ ꓟ ꓐꓯ ꓘꓶˍ ꓐꓰ꓾ ꓠꓴ ꓪꓽ ꓔꓯ ꓝꓲ ꓓꓴ ꓐꓴ ꓡꓰ ꓟꓸ ꓖꓶꓽ ꓗꓷ ꓟ꓾ ꓢꓲ ꓒꓽˍ ꓐꓰ ꓚꓬꓴ ꓙ ꓢꓴ ꓕꓵꓼ ꓪ ꓔꓯ ꓠꓴ ꓪꓽ ꓓꓵꓽ ꓙꓽ ꓛꓲ ꓡ ꓠꓹ ꓟ ꓥ ꓡꓳ꓿
61003003	ꓬꓲ ꓪꓴꓸ ꓕꓲ ꓫꓵꓽ ꓠꓬ꓾ ꓡꓳꓹ ꓬꓰ ꓟ ꓦꓬꓼ ꓠꓬꓲ ꓗꓪ ꓠꓽ ꓜꓲ ꓢꓴˍ ꓐꓰ ꓚꓲ ꓛꓬ ꓦꓯꓸ ꓠꓲꓹ ꓙꓵꓽˍ ꓟ ꓔꓯˍ ꓡꓰ ꓛꓳ ꓢꓴ ꓓꓳ ꓡ ꓥꓳ꓾ ꓐꓰ ꓠꓴ ꓪꓽ ꓢꓷꓸ ꓠꓯꓹ ꓡꓳ꓿ ꓬꓲ ꓪꓽ ꓠꓬ ꓪꓴ-ꓢ ꓔꓯ ꓟꓽ ꓒꓵꓽ ꓢꓲ꓾
61003004	ꓢꓲ ꓒꓽ ꓡ ꓙ ꓟꓳˍ ꓟ ꓮ ꓡꓲ ꓗꓪ ꓥ ꓡ? ꓣꓳ ꓒꓵꓽ ꓒ ꓐꓴ ꓫꓵꓻ ꓗꓷ ꓟ ꓦꓬꓼ ꓠꓬꓲ ꓗꓪ ꓐꓰ ꓮ ꓟꓶ ꓗꓪ ꓛꓲ꓾ ꓮꓸ ꓫꓵ ꓥ ꓟꓲ ꓬꓲ ꓪꓴꓸ ꓚꓰꓼ ꓔ ꓟ ꓡꓰ ꓐꓰ ꓓꓹ ꓢꓰꓽ ꓡꓳ꓾ ꓐꓰ ꓐꓯ ꓢꓲ ꓜꓲ ꓡ ꓥꓳ꓿
61003005	ꓮ ꓡꓲꓳ ꓐꓯ ꓠꓬ ꓮꓽ ꓠꓱ ꓕꓯ ꓪꓴ-ꓢ ꓐꓯ ꓘꓶꓽ ꓗꓪ ꓐꓰ ꓟꓴꓽ ꓗꓪ ꓙꓳ ꓡ ꓢꓲ꓾ ꓟꓲ ꓠꓯ ꓠꓬ ꓬꓲꓻ ꓙꓬ ꓗꓳ ꓡꓳ ꓗꓪ ꓐꓰ ꓓꓳ ꓡ ꓢꓲ ꓠꓬꓲ ꓙꓳ ꓡ ꓟ ꓕꓱ ꓟ ꓔꓯ ꓬꓲ ꓪꓽ ꓣꓷꓠꓸ ꓠꓲꓹ ꓟꓽ ꓫꓵ꓿
61003006	ꓪꓴ-ꓢ ꓐꓯ ꓘꓶꓽ ꓗꓪ ꓐꓰ ꓖꓳ ꓕꓯ ꓟ ꓟꓲꓺ ꓠꓯ ꓔꓯ ꓬꓲꓻ ꓙꓬ ꓟꓷꓸ ꓡꓰ ꓢꓲ ꓐꓬ ꓡꓰ ꓝꓲꓳ꓿
61003007	ꓮ ꓟꓶ ꓟ ꓟꓴꓽ ꓗꓪ ꓟꓲ ꓠꓯ ꓔꓯˍ ꓟꓲ꓾ ꓐꓯ ꓘꓶꓽ ꓖꓳ ꓟ ꓡꓰ ꓮꓸ ꓔꓳꓸ ꓛꓴꓻ ꓠꓹ ꓟ ꓝꓰꓺ ꓔ ꓡꓳ꓿ ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓔꓯ ꓐꓯ ꓟꓴ ꓘꓶꓽ ꓢꓲ ꓛꓴꓻ ꓛꓰꓹ ꓡꓰ ꓝꓲˍ ꓟ ꓖꓳ ꓕꓲ ꓠꓬꓲ ꓗꓪ ꓛꓲ ꓝꓰꓺ ꓔ ꓟ ꓥ ꓡꓳ꓿
61003008	ꓖꓳ ꓡꓱ ꓥ ꓟꓲ ꓠꓲꓹ ꓠꓵ ꓢꓴ ꓐꓴꓳ꓾ ꓢꓲ ꓒꓽ ꓟꓲꓽ ꓙꓬ ꓗꓪ ꓕꓲ ꓠꓬꓲ ꓠꓬ ꓕꓲ ꓔꓴ ꓘꓳꓼˍ ꓡꓰ ꓐꓰ꓾ ꓕꓲ ꓔꓴ ꓘꓳꓼ ꓠꓬ ꓕꓲ ꓠꓬꓲˍ ꓡꓰ ꓐꓰ ꓥ ꓟ꓾ ꓕꓱ ꓕꓲꓽ ꓫꓵꓽ ꓕꓽ ꓟꓲ ꓡꓰ ꓝꓲ꓿
61003009	ꓢꓲ ꓒꓽ ꓡ ꓙ ꓟꓳ ꓔ ꓟ ꓠꓬ ꓡꓷꓺ ꓡꓰꓳ꓾ ꓐꓰ ꓓꓵꓽ ꓙꓽ ꓢꓴ ꓙꓳˍ ꓟ ꓡꓰ ꓐꓰ ꓡꓷ ꓡꓰ ꓟ ꓟꓽ ꓥ꓿ ꓠꓴ ꓪꓽ ꓕꓲ ꓣꓳꓺˍ ꓟꓲ ꓟꓽ ꓟꓶꓽ ꓡꓰ ꓠꓹ ꓟ꓾ ꓮꓽ ꓙꓵ ꓢꓴ ꓔꓯ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓝꓲ ꓠꓲꓹ ꓫꓵˍ ꓠꓬꓲ꓾ ꓬꓲ ꓠꓲꓹ ꓟ ꓫꓵꓺ ꓖꓶ ꓔꓬ ꓟ ꓥ ꓡꓳ꓿
61003010	ꓖꓳ ꓡꓱ ꓥ ꓟꓲ ꓢꓲ ꓒꓽ ꓦꓬꓼ ꓠꓬꓲ ꓠꓬ꓾ ꓞꓳ ꓘꓴꓽˍ ꓡꓰ ꓐꓰ ꓛꓲ ꓡ ꓥꓳ꓿ ꓖꓳ ꓕꓲ ꓠꓬꓲ ꓗꓪ ꓟꓴꓽ ꓗꓪ ꓠꓬ ꓢꓯꓼ ꓓꓽ ꓟ ꓟꓶꓻ ꓢꓲ ꓡꓳꓹ ꓬꓰˍ ꓥꓳ꓿ ꓬꓲ ꓑꓰꓹ ꓙꓳˍ ꓟ ꓥ ꓕ ꓑꓳꓸ ꓠꓬ ꓮꓸ ꓓꓲꓽ ꓞꓻˍ ꓟ ꓮꓸ ꓔꓳꓸ ꓗꓪ ꓙꓲꓻ ꓡꓰ ꓢꓲ꓾ ꓟꓲ ꓠꓯˍ ꓐꓰ ꓟꓲ ꓠꓯ ꓠꓯꓸꓼ ꓗꓪ ꓙꓳˍ ꓟ ꓮꓽ ꓙꓵ ꓛꓴꓻ ꓖꓴ ꓡꓰˍ ꓥꓳ꓿
61003011	ꓕꓱ ꓟꓬ ꓟ ꓮꓽ ꓙꓵ ꓔꓯ ꓬꓲ ꓕꓱ ꓡꓱ ꓟꓶꓽ ꓡꓰ ꓝꓲ ꓠ ꓗꓹ ꓠꓬꓲ꓾ ꓠꓴ ꓪꓽ ꓞꓳ ꓙꓳˍ ꓟ ꓗꓪ ꓢꓲ ꓚꓰꓸ ꓔ ꓢꓴˍ ꓡꓰ ꓐꓰ ꓠꓲꓹ ꓒꓵꓽ ꓠꓲꓹ ꓡꓱ ꓢꓴ ꓬꓰ ꓠꓹ ꓟ ꓪ ꓜꓲ ꓧꓪꓸ ꓛꓲꓽ ꓔ ꓢꓲ꓾
61003012	ꓪꓴ-ꓢ ꓦꓬꓼ ꓠꓬꓲ ꓛꓲ ꓡ ꓠꓹ ꓟ ꓔꓯ ꓠꓲꓹ ꓡꓱꓻ ꓡꓱˍ ꓡꓰꓽ ꓢꓯꓼ ꓕꓵꓼ ꓢꓲ ꓦꓴꓺ ꓠꓬꓹ ꓙꓲꓽ ꓙꓳˍ ꓡꓳ꓿ ꓖꓳ ꓕꓲ ꓠꓬꓲ ꓗꓪ ꓠꓬ ꓮꓸ ꓓꓲꓽ ꓪꓽ ꓠꓬꓲˍ ꓟ ꓮꓸ ꓔꓳꓸ ꓡꓰ ꓟꓴꓽ ꓗꓪ ꓔꓯ ꓛꓴꓻ ꓖꓴ ꓡꓰ ꓢꓲ꓾ ꓗꓴ ꓤ ꓮꓽ ꓙꓵˍ ꓟꓲ ꓙꓲꓻ ꓡꓰ ꓖꓴˍ ꓥꓳ꓿
61003013	ꓖꓳ ꓡꓱ ꓥ ꓟꓲ ꓣꓳꓽ ꓠꓬ ꓪꓴ-ꓢ ꓡꓰ ꓙ ꓟꓳ ꓔ ꓟ꓾ ꓪꓴ-ꓢ ꓬꓲ ꓔꓱꓹ ꓜꓳꓽˍ ꓟ ꓐꓲ ꓞꓹ ꓖꓴ ꓟꓴꓽ ꓗꓪ ꓫꓵꓼˍ ꓐꓰ ꓟꓲ ꓠꓯ ꓫꓵꓼ ꓔꓯ ꓥꓳ ꓡꓳꓸ ꓔꓬ ꓟ ꓥ ꓡꓳ꓿
61003014	ꓖꓳ ꓡꓱ ꓠꓬꓲ ꓠꓲꓹ ꓠꓵ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓕꓱ ꓟꓬ ꓫꓵꓽ ꓔꓯ ꓥꓳ ꓡꓳꓸ ꓔꓬ ꓠꓬꓲ꓾ ꓢꓲ ꓒꓽ ꓟꓲꓽ ꓙꓬ ꓗꓪ ꓠꓴ ꓪꓽ ꓠꓬ ꓬꓲꓸ ꓐꓼ ꓟꓽ ꓙꓳ ꓟ ꓐꓰ ꓓꓰ ꓖꓴ ꓟꓽ ꓙꓳ ꓢꓴ ꓒꓬꓱꓼ ꓡ ꓢꓲ꓾ ꓬꓲˍ ꓐꓰ ꓧꓳꓹ ꓡꓰ ꓠꓹ ꓟ ꓢꓯꓼ ꓕꓵꓼ꓿
61003015	ꓝꓮꓲ ꓣꓳ ꓢꓲ ꓒꓽ ꓠꓲꓹ ꓟ ꓫꓵˍ ꓟ ꓔꓯ ꓠꓬ ꓚꓬꓴ ꓟꓶˍ ꓟ ꓣꓱ ꓛꓰ ꓚꓬꓹ ꓠꓯꓹ ꓡꓳ꓿ ꓕꓱ ꓟ ꓔꓯꓸ ꓟꓳ꓾ ꓣꓳ ꓠꓲꓹ ꓠꓵˍ ꓟ ꓮ ꓬꓲꓼ ꓒꓳ-ꓡꓳ ꓡꓰ꓾ ꓢꓲ ꓒꓽ ꓬꓲ ꓔꓯ ꓖꓶꓽˍ ꓟ ꓙꓽ ꓗꓴꓸ ꓠꓲꓹ ꓔꓯ ꓛꓳ ꓢꓲ ꓠꓴ ꓪꓽ ꓔꓯ ꓐꓳ ꓖꓶ ꓩꓴ ꓡ ꓟ ꓡꓰ ꓐꓰ ꓥ ꓡꓳ꓿
61003016	ꓬꓲ ꓕꓳ ꓶ ꓡꓯꓼ ꓫꓴ ꓮꓽ ꓙꓵ ꓗꓪˍ ꓟꓲ ꓕꓱ ꓟꓬ ꓫꓵꓽ ꓔꓯ ꓟꓳꓸ ꓐꓯ ꓔ ꓟ ꓙꓳˍ ꓡꓳ꓿ ꓬꓲ ꓐꓳ ꓔ ꓟ ꓗꓪ ꓙꓽ ꓜꓲꓼ ꓫꓸˍ ꓟ ꓕꓲ ꓫꓵꓽ ꓫꓵ ꓙꓳˍ ꓡꓳ꓿ ꓟꓽ ꓢꓷꓸ ꓢꓴˍ ꓐꓰ ꓠꓲꓹ ꓟ ꓟꓽ ꓔꓰꓹ ꓢꓴ ꓠꓬ꓾ ꓢꓲꓽ ꓫꓬ ꓕꓳ ꓶ ꓕꓲ ꓔꓳꓸ ꓔꓳꓸ ꓔꓯ ꓒꓶ ꓧꓶꓸ ꓡꓰ ꓝꓲ ꓢꓲ ꓚꓲ ꓛꓬ ꓔꓯ ꓐꓬ ꓡꓰ ꓝꓲ ꓓꓴ ꓗꓷ ꓡꓰˍ ꓟ ꓡꓰ ꓐꓰ꓾ ꓒꓳ-ꓡꓳ ꓡꓰ ꓐꓳ ꓔ ꓟ ꓔꓯˍ ꓟꓲ ꓒꓶ ꓧꓶꓸ ꓡꓰ ꓝꓲˍ ꓡꓳ꓿
61003017	ꓖꓳ ꓡꓱ ꓠꓬꓲ ꓠꓲꓹ ꓠꓵ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓧꓶꓸ ꓕꓯˍ ꓡꓰ ꓕꓱ ꓟꓬ ꓫꓵ ꓔꓯ ꓢꓷˍ ꓠꓬꓲ꓾ ꓬꓲ ꓡꓲꓽ ꓟꓽ ꓛꓳ ꓢꓴ ꓐꓴ ꓡꓰ ꓠꓴ ꓪꓽ ꓔꓯ ꓧꓳꓽ ꓪꓴꓸ ꓙꓰ ꓢꓲ꓾ ꓕꓶˍ ꓟ ꓔꓬ ꓖꓴ ꓗꓪ ꓐꓰ ꓟꓽ ꓞꓰꓻ ꓡꓰ ꓠꓹ ꓟ ꓤꓻ ꓟꓳ꓿
61003018	ꓖꓳ ꓡꓱ ꓢꓲ ꓣꓱ ꓛꓰˍ ꓐꓰ꓾ ꓚꓬꓴ ꓙ ꓢꓴ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓔꓯ ꓢꓷꓸˍ ꓟ ꓗꓪ ꓮ ꓕꓯꓽˍ ꓟꓲ ꓪꓴꓽ ꓡ ꓝꓲ꓿ ꓮ ꓟꓶ ꓗꓪ ꓐꓰ ꓕꓲ ꓞꓲꓼ ꓕꓲ ꓑ ꓬꓲ ꓠꓬ ꓟꓬꓱ ꓓꓳꓽ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
62001001	ꓬꓲ ꓚꓰ ꓬꓲ ꓪꓴꓸ ꓗꓪ ꓐꓰ ꓙꓳ ꓔꓬ ꓢꓲ꓾ ꓥꓪ ꓠꓴꓽ ꓑ ꓙꓽ ꓗꓷ ꓟ꓾ ꓥꓪ ꓠꓴꓽ ꓚꓲꓸ ꓛꓬ ꓟꓬ ꓢꓶꓽ ꓡꓰ ꓡꓳꓸ ꓟꓳꓻ ꓗꓷ ꓟ ꓐꓰ꓾ ꓥꓪ ꓠꓴꓽ ꓡꓰ ꓔꓱꓹ ꓠꓬꓲ ꓗꓷ ꓢꓲ ꓡꓯꓼ ꓒꓯꓹ ꓡꓰ ꓫꓱꓹ ꓠꓬꓲ ꓗꓷ ꓟ ꓢꓯꓼ-ꓟꓬ ꓐꓯ-ꓘꓶꓽ ꓔꓯꓸ ꓟꓳꓸ ꓢꓷꓸ ꓙ ꓟꓳ ꓙ ꓠꓲꓹ ꓫꓵˍ ꓡꓳ꓿
62001002	ꓐꓹ ꓐˍ ꓐꓰ ꓕꓲꓽ ꓪꓺꓼ ꓔꓬ ꓟ꓾ ꓕꓲ ꓞꓲꓼ ꓕꓲ ꓑ ꓢꓯꓼ-ꓟꓬ ꓕꓱ ꓟ ꓠꓬ ꓥꓪ ꓠꓴꓽ ꓔꓯ ꓟꓳꓸ ꓖꓶꓽ ꓡꓺꓳ꓿ ꓢꓯꓼ-ꓟꓬ ꓐꓯ-ꓘꓶ ꓕꓱ ꓟ ꓔꓯ ꓥꓪ ꓠꓴꓽ ꓟꓳꓻ ꓗꓷ ꓠꓬꓲ꓾ ꓥꓪ ꓠꓴꓽ ꓠꓬ ꓕꓱ ꓟ ꓐꓱ ꓶ ꓢꓷꓸ ꓙ ꓟꓳ ꓙ ꓢꓲ꓾ ꓠꓴ ꓪꓽ ꓔꓯˍ ꓟꓲ ꓐꓯ ꓟꓸ ꓖꓶˍ ꓟ ꓥ ꓡꓳ꓿
62001003	ꓥꓪ ꓠꓴꓽ ꓠꓬ ꓐꓹ ꓐˍ ꓐꓰ ꓬꓲ ꓮ ꓐꓲ ꓬꓰ-ꓢꓴ ꓙꓲ-ꓢꓴˍ ꓐꓰ ꓙꓻ ꓡꓯꓽ ꓘꓳˍ ꓟ ꓥ ꓢꓲ꓾ ꓠꓴ ꓪꓽˍ ꓟꓲ ꓙꓻ ꓡꓯꓽ ꓘꓳˍ ꓟ ꓖꓳ ꓟ ꓑꓯꓹ ꓟꓶ ꓠꓹ ꓟ꓾ ꓥꓪ ꓠꓴꓽ ꓟꓳꓻ ꓠꓬꓲ ꓟ ꓐꓰ ꓑ ꓙꓽ ꓠꓬꓲ ꓟ ꓠꓴ ꓪꓽ ꓔꓯ ꓐꓯ ꓟꓸ ꓖꓶˍ ꓟ ꓥ ꓡꓳ꓿
62001004	ꓥꓪ ꓠꓴꓽ ꓡꓰ ꓕꓱ ꓟꓬ ꓫꓵꓽ ꓐꓳ ꓖꓶ ꓩꓴ ꓡ ꓟ ꓠꓬ꓾ ꓣꓳ ꓗꓹ ꓛꓲ ꓓꓴ ꓐꓲ ꓡꓰ ꓠꓹ ꓟ ꓥ ꓡꓳ꓿
62001005	ꓬꓲ ꓗꓪ ꓐꓰ ꓥꓪ ꓠꓴꓽ ꓑ ꓙꓽ ꓗꓷ ꓢꓲ ꓠꓴ ꓪꓽ ꓔꓯˍ ꓟꓲ ꓐꓯ ꓟꓸ ꓖꓶ ꓠꓲꓹ ꓫꓵˍ ꓟ ꓓꓳꓽ ꓠꓬ꓾ ꓪꓴ-ꓢ ꓠꓽ ꓠꓬꓲꓺ ꓟꓳꓻ ꓓꓴ ꓥ ꓢꓲ꓾ ꓬꓲ ꓠꓯꓸꓼ ꓗꓪ ꓠꓯ ꓞꓲꓹ ꓟ ꓮꓸ ꓔꓲꓸˍ ꓟꓲ ꓟꓽ ꓙꓳ꓾ ꓐꓯˍ ꓟ ꓕꓱ ꓟ ꓥ ꓡꓳ꓿
62001006	ꓣꓳꓽ ꓠꓬ ꓪꓴ-ꓢˍ ꓐꓰ ꓙꓻ ꓡꓯꓽ ꓘꓳˍ ꓡꓳ꓾ ꓐꓯ ꓢꓲ꓾ ꓠꓯ ꓞꓲꓹ ꓟ ꓗꓪ ꓞꓳ ꓙꓳ ꓔꓬ ꓢꓰꓽ ꓕꓯ ꓠꓽ꓾ ꓣꓳꓽ ꓗꓶꓸ ꓢꓴ ꓥ ꓢꓲ꓾ ꓔꓱꓹ ꓚꓵˍ ꓟ ꓟꓽ ꓬꓰ ꓔꓬ ꓢꓴ ꓥ ꓡꓳ꓿
62001007	ꓖꓳ ꓡꓱ ꓥ ꓟꓲ ꓪꓴ-ꓢ ꓠꓬ ꓠꓬꓲ ꓟꓳꓻ ꓓꓴ ꓥ ꓟ ꓡꓰ ꓐꓰ꓾ ꓣꓳˍ ꓟꓲ ꓠꓬꓲ ꓟꓳꓻ ꓓꓴ ꓗꓪ ꓞꓳ ꓙꓳˍ ꓕꓯ ꓠꓽ꓾ ꓣꓳ ꓕꓲ ꓣꓳ ꓛꓳꓽ ꓕꓲ ꓣꓳ ꓙꓻ ꓡꓯꓽ ꓘꓳ ꓡꓰ ꓢꓲ꓾ ꓬꓲ ꓮ ꓐꓲ ꓬꓰ-ꓢꓴ ꓙꓲ-ꓢꓴ ꓫꓵꓽ ꓡꓰ ꓣꓳ ꓝꓴꓲ ꓮꓽ ꓙꓵ ꓔꓯ ꓞꓲꓽ ꓫꓬꓻ ꓡꓰˍ ꓟ ꓥ ꓡꓳ꓿
62001008	ꓣꓳꓽ ꓠꓬ꓾ ꓮꓸ ꓫꓵ ꓝꓴꓲ ꓟꓽ ꓙꓳ꓾ ꓐꓰ ꓐꓯ ꓗꓷ ꓐꓷˍ ꓠꓬ꓾ ꓣꓳꓽ ꓠꓽ ꓚꓲꓸ ꓛꓬ ꓔꓯ ꓗꓶꓸ ꓔꓬ ꓟ ꓥ ꓢꓲ꓾ ꓣꓳꓽ ꓠꓯS ꓗꓪˍ ꓟꓲ ꓔꓱꓹ ꓚꓵˍ ꓟ ꓟꓽ ꓓꓯꓹ꓿
62001009	ꓣꓳꓽ ꓝꓴꓲ ꓣꓳꓽ ꓣꓷꓠꓸˍ ꓕꓯ ꓠꓽ꓾ ꓣꓳꓽ ꓝꓴꓲ ꓬꓲ ꓖꓽ ꓖꓶꓽ ꓢꓲ꓾ ꓟꓽ ꓔꓱꓹ ꓟꓽ ꓜꓳꓽ ꓟ ꓮꓽ ꓙꓵ ꓗꓪ ꓐꓰ ꓞꓲꓽ ꓫꓬꓻ ꓡꓰ ꓝꓲ ꓠꓹ ꓟ꓾ ꓪꓴ-ꓢ ꓠꓬ ꓦ ꓡꓱ ꓐꓳˍ ꓟ ꓐꓰ ꓔꓱꓹ ꓜꓳꓽˍ ꓟ ꓥ ꓡꓳ꓿
62001010	ꓣꓳꓽ ꓠꓬ ꓝꓴꓲ ꓟꓽ ꓬꓰ ꓠꓬꓲ꓾ ꓐꓰ ꓐꓯˍ ꓕꓯ ꓠꓽ꓾ ꓣꓳ ꓡꓰ ꓪꓴ-ꓢ ꓔꓯ ꓗꓶꓸ ꓢꓴ ꓒꓬꓱꓼ ꓡ ꓝꓲˍ ꓟ ꓥ ꓢꓲ꓾ ꓬꓲ ꓐꓯ ꓘꓶꓽˍ ꓟꓲ ꓣꓳꓽ ꓠꓯꓸꓼ ꓗꓪ ꓟꓽ ꓓꓯꓹ꓿
62002001	ꓥꓪ ꓤ ꓠꓱ ꓤ ꓐꓴꓳ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓫꓵꓽ ꓐꓳ ꓖꓶ ꓩꓴ ꓡ ꓟ ꓠꓬ꓾ ꓠꓴ ꓪꓽ ꓝꓴꓲ ꓟꓽ ꓬꓰ ꓠꓹ ꓟ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓮꓽ ꓟ ꓝꓴꓲ ꓬꓰ ꓗꓷ ꓐꓷˍ ꓠꓬ꓾ ꓐꓹ ꓐ ꓔꓬ ꓗꓪ ꓣꓳ ꓐꓱ ꓶ ꓖꓶꓻ ꓬꓲꓽ ꓙ ꓢꓴ ꓕꓲ ꓣꓳ ꓙꓳˍ ꓡꓳ꓿ ꓬꓲ ꓠꓬ ꓔꓱꓹ ꓜꓳꓽ ꓢꓴ ꓬꓰ-ꓢꓴ ꓙꓲ-ꓢꓴ ꓥ ꓡꓳ꓿
62002002	ꓝꓮꓲ ꓬꓲ ꓚꓲꓸ ꓛꓬ ꓠꓬ ꓣꓳ ꓝꓴꓲ ꓑꓶꓸ ꓓꓴ ꓦꓶꓻ ꓠꓽ ꓡꓰˍ ꓟ ꓔꓲ ꓓꓴ ꓬꓰ ꓗꓷꓳ꓿ ꓣꓳ ꓐꓱ ꓶˍ ꓡꓰ ꓟꓽ ꓞꓲꓺ꓾ ꓟꓵꓽ ꓗꓳꓹ ꓓꓵ ꓓꓵ ꓢꓴ ꓐꓱ ꓶˍ ꓟꓲ ꓥ ꓡꓳ꓿
62002003	ꓬꓲ ꓕꓵꓼ ꓪ ꓔꓯ ꓣꓳ ꓒꓵꓽ ꓛꓳˍ ꓕꓯ ꓠꓽ꓾ ꓣꓳꓽ ꓠꓬ ꓬꓲ ꓔꓯ ꓢꓷꓸˍ ꓟ ꓗꓸ ꓚꓵ ꓥ ꓡꓳ꓿
62002004	ꓥꓪ ꓠꓬ ꓬꓲ ꓔꓯ ꓢꓷꓸˍ ꓡꓳ꓾ ꓐꓯ ꓢꓲ꓾ ꓬꓲ ꓕꓵꓼ ꓪ ꓔꓯ ꓟꓽ ꓒꓵꓽ ꓛꓳ ꓢꓴ ꓠꓽ ꓗꓶꓸ ꓢꓴ ꓥ ꓢꓲ꓾ ꓔꓱꓹ ꓚꓵˍ ꓟ ꓠꓬ ꓬꓲ ꓠꓯꓸꓼ ꓗꓪ ꓟꓽ ꓓꓯꓹ꓿
62002005	ꓖꓳ ꓡꓱ ꓥ ꓟꓲ ꓪꓴ-ꓢ ꓐꓯ ꓘꓶꓽ ꓒꓵꓽ ꓛꓳ ꓢꓴ ꓮꓽ ꓟ ꓠꓯꓸꓼ ꓗꓪˍ ꓟꓲ꓾ ꓪꓴ-ꓢ ꓠꓵꓻ ꓠꓲꓹ ꓪꓴꓽ ꓓꓰ ꓡꓰ ꓟ ꓥ ꓢꓲ꓾ ꓕꓱ ꓟ ꓗꓪ ꓐꓰ ꓣꓳꓽ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓔꓬ ꓟ ꓢꓷꓸ ꓡꓰ ꓓꓻˍ ꓡꓳ꓿
62002006	ꓥꓪ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓔꓬ ꓡꓳ꓾ ꓐꓯ ꓢꓴ ꓠꓬ ꓬꓲ ꓚꓲꓸ ꓛꓬꓽˍ ꓟꓲ ꓙꓲ-ꓢꓴ ꓞꓳ ꓙꓳ ꓗꓷ ꓟ ꓡꓰ ꓐꓰ ꓞꓳ ꓙꓳ ꓙꓲꓽ ꓙꓳˍ ꓡꓳ꓿
62002007	ꓠꓲꓹ ꓠꓵ ꓢꓴ ꓐꓴꓳ꓾ ꓥꓪ ꓡꓰ ꓠꓴ ꓪꓽ ꓔꓯ ꓐꓳ ꓖꓶ ꓩꓴ ꓡ ꓟ ꓠꓬ ꓕꓵꓼ ꓪ ꓬꓲ ꓫꓵꓼ ꓕꓲ ꓚꓱꓹ ꓟꓽ ꓥ꓿ ꓠꓴ ꓪꓽ ꓬꓲ ꓪꓴꓸ ꓕꓯˍ ꓡꓰ ꓙꓳˍ ꓟ ꓕꓵꓼ ꓪ ꓬꓲ ꓡꓵ ꓥ ꓢꓲ꓾ ꓠꓴ ꓪꓽ ꓑ ꓙꓽ ꓠꓬꓲ ꓟ ꓐꓯ ꓘꓶꓽ ꓥ ꓡꓳ꓿
62002008	ꓖꓳ ꓡꓱ ꓥ ꓟꓲ ꓥꓪ ꓡꓰ ꓠꓴ ꓪꓽ ꓔꓯ ꓐꓳ ꓖꓶ ꓩꓴ ꓡ ꓟ ꓠꓬ ꓕꓵꓼ ꓪ ꓬꓲ ꓫꓵꓼˍ ꓡꓰ ꓐꓰ ꓗꓹ ꓢꓰꓽ ꓡꓳ꓿ ꓔꓱꓹˍ ꓟ ꓕꓱ ꓟ ꓠꓬ ꓢꓲ ꓒꓽ ꓠꓯꓸꓼ ꓗꓪˍ ꓟꓲ꓾ ꓠꓴ ꓪꓽ ꓠꓯꓸꓼ ꓗꓪˍ ꓟꓲ꓾ ꓙꓳˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓯ ꓞꓲꓹˍ ꓟ ꓠꓬ ꓗꓳꓸ ꓙꓰ ꓔꓬ ꓢꓲ꓾ ꓔꓱꓹˍ ꓟ ꓠꓬꓲ ꓟꓳꓻ ꓓꓴ ꓠꓬ ꓮ ꓟꓶˍ ꓡꓰ ꓣꓳꓺ ꓡꓺꓳ꓿
62002009	ꓠꓬꓲ ꓟꓳꓻ ꓓꓴ ꓗꓪ ꓔꓬ ꓡꓳ꓾ ꓐꓯ ꓢꓲ ꓬꓲ ꓬꓲꓼ ꓠꓬꓲ ꓔꓯ ꓠꓲꓹ ꓜꓳ ꓢꓴ ꓠꓬ꓾ ꓮ ꓟꓶˍ ꓟꓲ ꓠꓯ ꓞꓲꓹˍ ꓟ ꓗꓪ ꓔꓬ ꓢꓰꓽ ꓡꓳ꓿
62002010	ꓬꓲ ꓬꓲꓼ ꓬꓲ ꓠꓬꓲ ꓔꓯ ꓠꓲꓹ ꓠꓵ ꓢꓴ ꓠꓬ ꓠꓬꓲ ꓟꓳꓻ ꓓꓴ ꓗꓪ ꓔꓬ ꓟ ꓥ ꓢꓲ꓾ ꓬꓲ ꓠꓯꓸꓼ ꓗꓪ ꓛꓲ ꓕꓲꓽ ꓡꓰ ꓑꓶꓸ ꓟꓽ ꓙꓳ꓿
62002011	ꓖꓳ ꓡꓱ ꓥ ꓟꓲ ꓬꓲ ꓬꓲꓼ ꓬꓲ ꓠꓬꓲ ꓔꓯ ꓠꓲꓹ ꓜꓳ ꓢꓴ ꓠꓽ ꓠꓯ ꓞꓲꓹˍ ꓟ ꓗꓪ ꓔꓬ ꓢꓲ ꓠꓯ ꓞꓲꓹˍ ꓟ ꓗꓪ ꓫꓱꓽˍ ꓠꓬꓲ꓾ ꓠꓯ ꓞꓲꓹˍ ꓟ ꓡꓰ ꓬꓲ ꓟꓬ ꓢꓶꓽ ꓔꓯ ꓔꓶꓺ ꓡꓰ ꓝꓲˍ ꓟ ꓗꓪ ꓐꓰ ꓬꓲ ꓮ ꓡꓲ ꓗꓪ ꓙꓰˍ ꓟˍ ꓟꓲ ꓟꓽ ꓢꓷꓸ꓿
62002012	ꓤ ꓠꓱ ꓤ ꓐꓴꓳ꓾ ꓢꓲ ꓒꓽ ꓟꓬꓱ ꓗꓪ ꓐꓰ ꓠꓴ ꓪꓽ ꓝꓴꓲ ꓥꓸ ꓦ ꓟꓶ ꓠꓬꓲ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
62002013	ꓮꓽ ꓐꓽ ꓣꓱ ꓢꓴ ꓐꓴꓳ꓾ ꓬꓲ ꓚꓰ ꓬꓲ ꓪꓴꓸ ꓕꓯˍ ꓡꓰ ꓙꓳ ꓔꓬ ꓢꓴ ꓖꓳ ꓕꓲ ꓣꓳ ꓔꓯ ꓠꓴ ꓪꓽ ꓢꓷˍ ꓠꓬꓲ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿ ꓤꓽ ꓖꓴ ꓡꓯꓸ ꓐꓴꓳ꓾ ꓠꓴ ꓪꓽ ꓠꓬ ꓥꓶˍ ꓟ ꓖꓳ ꓕꓲ ꓣꓳ ꓔꓯ ꓧꓪꓸ ꓡꓰ ꓠꓬꓲ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿ ꓤ ꓠꓱ ꓤ ꓐꓴꓳ꓾ ꓠꓴ ꓪꓽ ꓠꓬ ꓐꓹ ꓐ ꓔꓯ ꓢꓷꓸˍ ꓠꓬꓲ꓾ ꓠꓴ ꓪꓽ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
62002014	ꓮꓽ ꓐꓽ ꓣꓱꓽ ꓢꓴ ꓐꓴꓳ꓾ ꓬꓲ ꓚꓰ ꓬꓲ ꓪꓴꓸ ꓕꓯˍ ꓡꓰ ꓙꓳ ꓔꓬ ꓢꓴ ꓖꓳ ꓕꓲ ꓣꓳ ꓔꓯ ꓠꓴ ꓪꓽ ꓢꓷˍ ꓠꓬꓲ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿ ꓤꓽ ꓖꓴ ꓡꓯꓸ ꓐꓴꓳ꓾ ꓠꓴ ꓪꓽ ꓠꓬ ꓢꓯꓼ ꓙꓳ ꓢꓲ꓾ ꓪꓴ-ꓢ ꓐꓯ ꓘꓶˍ ꓟꓲ ꓠꓴ ꓪꓽ ꓠꓯꓸꓼ ꓗꓪ ꓓꓯꓹ ꓢꓲ ꓠꓬꓲ꓾ ꓥꓶˍ ꓟ ꓖꓳ ꓕꓲ ꓣꓳ ꓔꓯ ꓠꓴ ꓪꓽ ꓧꓪꓸ ꓡꓰ ꓠꓬꓲ꓾ ꓥꓪ ꓡꓰ ꓠꓴ ꓪꓽ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
62002015	ꓟꓲ ꓠꓯˍ ꓐꓰ ꓟꓲ ꓠꓯ ꓗꓪ ꓙꓳˍ ꓟ ꓔꓯ ꓕꓽ ꓠꓲꓹ ꓠꓵ꓿ ꓟꓲ ꓠꓯ ꓔꓯ ꓠꓲꓹ ꓠꓵ ꓢꓴ ꓠꓯS ꓗꓪ ꓠꓽ ꓐꓹ ꓐ ꓠꓵꓻ ꓠꓲꓹ ꓟꓽ ꓓꓯꓹ꓿
62002016	ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓗꓪ ꓙꓳˍ ꓟ꓾ ꓧꓪꓽ ꓖꓳ ꓓꓱ ꓦꓯꓸ ꓠꓲꓹ ꓙꓵꓽˍ ꓟ꓾ ꓟꓬ ꓢꓶꓽ ꓟꓬ ꓦꓯꓸˍ ꓟ ꓐꓰ꓾ ꓕꓱ ꓕꓲ ꓤꓶꓻ ꓟ ꓘꓶꓽ ꓘꓹ ꓓꓴ ꓮꓽ ꓙꓵ ꓠꓬ꓾ ꓐꓹ ꓐ ꓗꓪ ꓐꓰ ꓡꓻ ꓟ ꓟꓽ ꓥ꓿ ꓟꓲ ꓠꓯ ꓗꓪ ꓐꓰ ꓡꓻ ꓟ ꓥ ꓡꓳ꓿
62002017	ꓝꓮꓲ ꓟꓲ ꓠꓯˍ ꓐꓰ ꓟꓲ ꓠꓯ ꓗꓪ ꓟ ꓦꓯꓸ ꓠꓲꓹ ꓙꓵꓽˍ ꓟ ꓠꓬ ꓗꓳꓸ ꓙꓰ ꓔꓬ ꓡꓳ꓿ ꓪꓴ-ꓢ ꓠꓲꓹ ꓡꓶꓽ ꓛꓳ ꓢꓴ ꓠꓽ ꓕꓲ ꓞꓲꓼ ꓕꓲ ꓑ ꓙꓳ ꓔꓬ ꓥꓳ꓿
62002018	ꓤ ꓠꓱ ꓤ ꓐꓴꓳ꓾ ꓮ ꓟꓶ ꓠꓽ ꓡꓳꓹ ꓬꓰ ꓝꓲꓸ ꓥ ꓡꓳ꓿ ꓙꓲ-ꓢꓴ ꓔꓯ ꓔꓳꓹ ꓒ ꓖꓳ ꓕꓲ ꓣꓳ ꓡꓻˍ ꓥꓳ꓾ ꓐꓰ ꓠꓴ ꓪꓽ ꓑ ꓙꓽ ꓗꓷ ꓟ ꓡꓰ ꓐꓰ꓾ ꓮ ꓟꓶˍ ꓟꓲ ꓙꓲ-ꓢꓴ ꓔꓯ ꓔꓳꓹ ꓢꓴ ꓮꓽ ꓟꓬꓹ ꓓꓳ ꓡ ꓠꓬꓲ꓾ ꓡꓳꓹ ꓬꓰ ꓝꓲꓸ ꓥ ꓟ ꓣꓳꓽ ꓢꓷꓸˍ ꓡꓳ꓿
62002019	ꓬꓲ ꓪꓽ ꓠꓬ ꓣꓳ ꓗꓪ ꓟ ꓟꓽ ꓥ ꓠꓬꓲ ꓣꓳꓽ ꓗꓪ ꓐꓰ ꓓꓳ ꓙꓰꓳ꓿ ꓬꓲ ꓪꓽ ꓠꓬ ꓣꓳ ꓗꓪ ꓟ ꓥ ꓕꓯ ꓠꓽ꓾ ꓣꓳꓽˍ ꓐꓰ ꓕꓲꓽ ꓪꓺꓼ ꓔꓬ ꓡꓳ ꓫꓵꓽ ꓥꓳ꓿ ꓬꓲ ꓪꓽ ꓓꓳ ꓙꓰˍ ꓟ ꓠꓬ꓾ ꓬꓲ ꓪꓽ ꓠꓽ ꓣꓳ ꓗꓪ ꓟ ꓟꓽ ꓥ ꓟ ꓟꓳꓸ ꓖꓶ ꓓꓳ ꓡ ꓠꓹ ꓟ ꓥ ꓡꓳ꓿
62002020	ꓖꓳ ꓡꓱ ꓥ ꓟꓲ ꓢꓲ-ꓫꓬ-ꓢꓴ ꓖꓳ ꓕꓲ ꓣꓳ ꓡꓰ ꓠꓴ ꓪꓽ ꓔꓯ ꓟꓰꓺ ꓞꓶꓻ ꓟꓰ ꓖꓶꓽ ꓗꓷ ꓠꓬꓲ꓾ ꓠꓴ ꓪꓽ ꓮꓽ ꓙꓵ ꓠꓬ ꓔꓱꓹˍ ꓟ ꓔꓯ ꓢꓷˍ ꓡꓳ꓿
62002021	ꓠꓴ ꓪꓽ ꓔꓯ ꓥꓪ ꓡꓰ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓟ ꓠꓬ꓾ ꓔꓱꓹ ꓚꓵˍ ꓟ ꓔꓯ ꓠꓴ ꓪꓽ ꓟꓽ ꓢꓷꓸ ꓠꓬꓲ ꓠꓽ ꓟꓽ ꓥ꓿ ꓔꓱꓹ ꓚꓵˍ ꓟ ꓔꓯ ꓠꓴ ꓪꓽ ꓢꓷꓸ ꓢꓲ꓾ ꓗꓶꓸˍ ꓟ ꓥ ꓕ ꓑꓳꓸ ꓠꓬ ꓔꓱꓹ ꓚꓵˍ ꓟ ꓗꓪ ꓐꓰ ꓡꓻˍ ꓟ ꓟꓽ ꓥ ꓟ ꓠꓴ ꓪꓽ ꓢꓷꓸˍ ꓠꓬꓲ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
62002022	ꓗꓶꓸ ꓢꓴ ꓠꓬ ꓮꓽ ꓟ ꓥ ꓡ? ꓬꓰ-ꓢꓴ ꓠꓬ ꓙꓲ-ꓢꓴ ꓥꓳ꓾ ꓐꓰ ꓟꓽ ꓣꓷꓠꓸ ꓢꓴ ꓖꓳ ꓟ ꓟꓽ ꓥ ꓡ? ꓐꓹ ꓐˍ ꓐꓰ ꓮ ꓐꓲ ꓔꓯ ꓟꓽ ꓣꓷꓠꓸ ꓢꓴ ꓠꓬ ꓙꓲ-ꓢꓴ ꓔꓯ ꓔꓳꓹ ꓒ ꓥ ꓡꓳ꓿
62002023	ꓮ ꓐꓲ ꓔꓯ ꓟꓽ ꓣꓷꓠꓸ ꓢꓴ ꓠꓬ ꓐꓹ ꓐ ꓔꓯ ꓡꓳꓺ ꓦ ꓗꓷ ꓢꓴ ꓥꓳ꓿ ꓮ ꓐꓲ ꓔꓯ ꓣꓷꓠꓸ ꓢꓴ ꓠ ꓐꓹ ꓐꓽˍ ꓟꓲ ꓙꓳˍ ꓡꓳ꓿
62002024	ꓬꓲ ꓪꓴꓸ ꓕꓯˍ ꓡꓰ ꓑ ꓙˍ ꓟ ꓖꓳ ꓟ ꓠꓴ ꓪꓽ ꓠꓲꓹ ꓟ ꓗꓪ ꓮ ꓕꓯꓽˍ ꓟꓲ ꓓꓯꓹ ꓝꓲ꓿ ꓖꓳ ꓡꓱ ꓬꓰˍ ꓠꓬ ꓠꓴ ꓪꓽ ꓠꓽ ꓮ ꓐꓲˍ ꓐꓰ ꓐꓹ ꓐ ꓠꓯꓸꓼ ꓗꓪ ꓔꓬ ꓟꓶˍ ꓥꓳ꓿
62002025	ꓢꓲ ꓒꓽ ꓡꓰ ꓣꓳꓽ ꓔꓯ ꓖꓶꓽ ꓙꓻ ꓟꓳˍ ꓟ ꓠꓬ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓥ ꓡꓳ꓿
62002026	ꓥꓪ ꓡꓰ ꓠꓴ ꓪꓽ ꓔꓯ ꓕꓱ ꓟꓬ ꓫꓵꓽ ꓐꓳ ꓖꓶ ꓩꓴ ꓡ ꓟ ꓠꓬ꓾ ꓠꓴ ꓪꓽ ꓔꓯ ꓧꓳꓽ ꓪꓴꓸ ꓙꓰˍ ꓐꓰ ꓬꓰ ꓔꓬ ꓢꓴ ꓐꓴ ꓔꓯ ꓖꓴꓺ ꓢꓲ ꓐꓳ ꓔ ꓟ ꓥ ꓡꓳ꓿
62002027	ꓠꓴ ꓪꓽ ꓔꓯ ꓢꓲ ꓒꓽ ꓡꓰ ꓟꓰ ꓞꓰꓻ ꓟꓰ ꓟꓶˍ ꓟ ꓠꓬ ꓮ ꓕꓯꓽˍ ꓟꓲ ꓠꓴ ꓪꓽˍ ꓐꓰ ꓔꓬ ꓠꓬꓲ꓾ ꓮꓽ ꓟˍ ꓟꓲ ꓠꓴ ꓪꓽ ꓔꓯ ꓟꓸ ꓖꓶ ꓟꓽ ꓛꓵ꓿ ꓢꓲ ꓒꓽ ꓟꓰ ꓞꓶ ꓟꓰ ꓖꓶˍ ꓟ ꓡꓰ ꓮꓸ ꓫꓵ ꓗꓪˍ ꓟꓲ ꓠꓴ ꓪꓽ ꓔꓯ ꓟꓸ ꓖꓶꓽ ꓡ ꓥꓳ꓿ ꓟꓰ ꓞꓶ ꓟꓰˍ ꓟ ꓕꓱ ꓟ ꓠꓬ ꓔꓱꓹˍ ꓟ ꓥ ꓡꓳ꓾ ꓗꓶꓸˍ ꓟ ꓟꓽ ꓥ꓿ ꓬꓲ ꓡꓰ ꓠꓴ ꓪꓽ ꓔꓯ ꓟꓸ ꓖꓶˍ ꓟ ꓡꓰ ꓐꓰ ꓠꓴ ꓪꓽ ꓠꓬ ꓢꓲ ꓒꓽ ꓠꓯꓸꓼ ꓗꓪ ꓔꓬ ꓠꓯꓹ ꓡꓳ꓿
62002028	ꓖꓳ ꓡꓱ ꓠꓬꓲ꓾ ꓤ ꓠꓱ ꓤ ꓐꓴꓳ꓾ ꓬꓲ ꓟꓳꓸ ꓖꓶꓽ ꓡ ꓕꓯ ꓣꓳꓽ ꓠꓲꓹ ꓪꓴꓽ ꓢꓲ꓾ ꓬꓲꓸ ꓡꓻˍ ꓕꓯ ꓬꓲ ꓟꓲꓽ ꓙꓬ ꓗꓪ ꓣꓳ ꓫꓸ ꓔꓳ ꓟꓽ ꓛꓵ ꓠꓹ ꓟ꓾ ꓠꓴ ꓪꓽ ꓠꓬ ꓬꓲ ꓠꓯꓸꓼ ꓗꓪ ꓔꓬ꓿
62002029	ꓬꓲ ꓠꓬ ꓔꓱꓹ ꓜꓳꓽˍ ꓟ ꓥ ꓟ ꓠꓴ ꓪꓽ ꓢꓷˍ ꓕꓯ ꓠꓽ꓾ ꓔꓱꓹ ꓜꓳꓽˍ ꓟ ꓬꓰ ꓢꓴ ꓮꓽ ꓙꓵˍ ꓟꓲ ꓪꓴ-ꓢ ꓤ ꓠꓱ ꓥ ꓟ ꓠꓴ ꓪꓽ ꓢꓷˍ ꓡꓳ꓿
62003001	ꓣꓳꓽ ꓔꓯ ꓪꓴ-ꓢ ꓤ ꓠꓱ ꓘꓴ ꓪ ꓠꓹ ꓟ꓾ ꓐꓹ ꓐ ꓡꓰ ꓣꓳꓽ ꓔꓯ ꓮ ꓘꓶꓻ ꓛꓲ ꓪꓴꓽˍ ꓟ ꓠꓵꓻ ꓠꓲꓹ ꓡꓰ ꓠꓲꓹ ꓠꓵˍ ꓟ ꓔꓯ ꓓꓵꓽ ꓙꓽ ꓠꓬꓲ꓿ ꓣꓳꓽ ꓠꓽ ꓚꓵ ꓚꓵ ꓬꓲ ꓤ ꓠꓱ ꓥ ꓡꓳ꓿ ꓟꓲ ꓠꓯ ꓞꓳ ꓤ ꓠꓬ ꓪꓴ-ꓢ ꓔꓯ ꓟꓽ ꓢꓷꓸˍ ꓠꓬꓲ꓾ ꓣꓳꓽ ꓔꓯˍ ꓟꓲ ꓬꓲ ꓪꓽ ꓟꓽ ꓢꓷꓸ꓿
62003002	ꓠꓲꓹ ꓠꓵ ꓢꓴ ꓐꓴꓳ꓾ ꓮ ꓟꓶ ꓣꓳꓽ ꓠꓬ ꓪꓴ-ꓢ ꓤ ꓠꓱ ꓥ ꓡꓳ꓿ ꓖꓳ ꓡꓱ ꓢꓲ ꓢ ꓖꓪ ꓣꓳ ꓮ ꓡꓲ ꓒꓬꓱꓼ ꓡ ꓠ ꓗꓹ ꓟ ꓠꓬ ꓣꓳ ꓬꓲ ꓜꓶ ꓟꓽ ꓢꓷꓸ ꓢꓰꓽ꓿ ꓖꓳ ꓡꓱ ꓥ ꓟꓲ ꓬꓰ-ꓢꓴ ꓡ ꓕꓯ꓾ ꓣꓳꓽ ꓠꓬ ꓬꓲ ꓒꓬꓱꓽ ꓶꓻ ꓡꓰˍ ꓥꓳ꓾ ꓐꓰ ꓣꓳꓽ ꓢꓷˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓮ ꓡꓲ ꓥ ꓟ ꓢꓲꓽ ꓢꓲˍ ꓡꓰꓽ ꓣꓳ ꓬꓲ ꓔꓯ ꓟꓳꓻˍ ꓥꓳ꓿
62003003	ꓮꓽ ꓟ ꓥ ꓟꓲ ꓢꓲ ꓒꓽ ꓠꓯꓸꓼ ꓗꓪ ꓥꓳ ꓡꓳꓸ ꓓꓴ ꓕꓱ ꓟ ꓙꓳ ꓢꓴ ꓠꓬ꓾ ꓢꓲ ꓒꓽ ꓢꓲꓽ ꓫꓬˍ ꓟ ꓡꓰ ꓐꓰ ꓚꓲꓸ ꓛꓬ ꓔꓯ ꓢꓲꓽ ꓫꓬ ꓡꓰ ꓝꓲˍ ꓡꓳ꓿
62003004	ꓝꓴꓲ ꓬꓰ ꓢꓴ ꓮꓽ ꓟ ꓥ ꓟꓲ ꓙꓵꓽ ꓗ ꓔꓯ ꓛꓬˍ ꓟ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓙꓵꓽ ꓗ ꓔꓯ ꓟꓽ ꓛꓳˍ ꓟ ꓠꓬ ꓝꓴꓲ ꓥ ꓡꓳ꓿
62003005	ꓢꓲ ꓒꓽ ꓡ ꓗꓷ ꓟ ꓠꓬ ꓝꓴꓲ ꓣꓴ ꓦ ꓗꓷ ꓠꓹ ꓟ ꓥ ꓢꓲ꓾ ꓬꓲ ꓠꓬ ꓮꓸ ꓫꓵ ꓝꓴꓲ ꓟꓽ ꓙꓳ ꓟ ꓠꓴ ꓪꓽ ꓢꓷˍ ꓡꓳ꓿
62003006	ꓬꓲ ꓠꓯꓸꓼ ꓗꓪ ꓔꓬ ꓢꓴ ꓮꓽ ꓟ ꓥ ꓟꓲ ꓝꓴꓲ ꓟꓽ ꓬꓰ ꓔꓬ꓿ ꓝꓴꓲ ꓬꓰ ꓔꓬ ꓢꓴ ꓮꓽ ꓟ ꓥ ꓟꓲ ꓬꓲ ꓔꓯ ꓟꓽ ꓟꓳꓻ ꓠꓬꓲ꓿ ꓢꓷˍ ꓟꓲ ꓟꓽ ꓢꓷꓸ ꓠꓬꓲ꓿
62003007	ꓤ ꓠꓱ ꓤ ꓐꓴꓳ꓾ ꓮꓽ ꓟˍ ꓟꓲ ꓠꓴ ꓪꓽ ꓔꓯ ꓕꓽ ꓧꓳ ꓪꓴꓸ ꓙꓰ ꓝꓲ꓿ ꓔꓱꓹ ꓜꓳꓽˍ ꓟ ꓬꓰ ꓢꓴ ꓠꓬ꓾ ꓢꓲ ꓒꓽ ꓔꓱꓹ ꓜꓳꓽˍ ꓟ ꓡꓰ ꓐꓰ ꓬꓲˍ ꓟꓲ ꓔꓱꓹ ꓜꓳꓽˍ ꓡꓳ꓿
62003008	ꓝꓴꓲ ꓬꓰ ꓔꓬ ꓢꓴ ꓠꓬ꓾ ꓬꓲ ꓪꓴꓸ ꓕꓯˍ ꓡꓰ ꓝꓴꓲ ꓬꓰ ꓔꓬ ꓢꓴ ꓠꓲꓽ ꓪ ꓔꓲ ꓔꓯꓸ ꓟ ꓥ ꓡꓳ꓿ ꓠꓲꓽ ꓪ ꓔꓲ ꓟꓬꓱꓽ ꓔꓯ ꓟꓶꓽ ꓬꓰ ꓝꓲ ꓠꓹ ꓟ ꓪꓴ-ꓢ ꓬꓲ ꓮ ꓐꓲ ꓟꓳꓸ ꓖꓶ ꓡ ꓗꓷꓳ꓿
62003009	ꓪꓴ-ꓢ ꓡꓰ ꓦꓵꓻ ꓔ ꓢꓴ ꓮꓽ ꓟˍ ꓟꓲ ꓝꓴꓲ ꓟꓽ ꓬꓰ ꓔꓬ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓯS ꓗꓪ ꓪꓴ-ꓢ ꓬꓲ ꓫꓱꓹ ꓓꓯꓹ ꓢꓲ꓾ ꓬꓲ ꓠꓽ ꓪꓴ-ꓢ ꓤ ꓠꓱ ꓥ ꓠꓬꓲ ꓝꓴꓲ ꓬꓰ ꓟꓽ ꓐ ꓡ꓿
62003010	ꓕꓱ ꓟ ꓗꓪ ꓐꓰ ꓪꓴ-ꓢ ꓤ ꓠꓱˍ ꓐꓰ꓾ ꓠꓲꓽ ꓪ ꓔꓲ ꓤ ꓠꓱ ꓒꓯꓽ ꓦꓰꓽ ꓓꓴ ꓙꓳˍ ꓡꓳ꓿ ꓔꓱꓹ ꓜꓳꓽˍ ꓟ ꓟꓽ ꓬꓰ ꓢꓴˍ ꓐꓰ꓾ ꓬꓲ ꓬꓲꓼ ꓬꓲ ꓠꓬꓲ ꓔꓯ ꓟꓽ ꓠꓲꓹ ꓠꓵ ꓢꓴ ꓠꓬ ꓪꓴ-ꓢ ꓤ ꓠꓱ ꓟꓽ ꓥ꓿
62003011	ꓣꓳꓽ ꓠꓬ ꓕꓲ ꓣꓳ ꓛꓳ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠ ꓗꓹ ꓡꓳ꓾ ꓐꓯˍ ꓟ ꓕꓱ ꓟ ꓠꓬ꓾ ꓬꓲ ꓚꓰ ꓬꓲ ꓪꓴꓸ ꓗꓪ ꓐꓰ ꓠꓴ ꓪꓽ ꓑ ꓙꓽ ꓗꓷ ꓠꓬꓲ ꓟ ꓐꓯ ꓘꓶ ꓥ ꓡꓳ꓿
62003012	ꓗꓷ-ꓬꓲˍ ꓡꓰ ꓐꓰ ꓕꓽ ꓬꓰ꓿ ꓬꓲ ꓠꓽ ꓥꓶˍ ꓟ ꓖꓳ ꓕꓲ ꓣꓳ ꓔꓯꓸ ꓟ ꓥ ꓠꓬꓲ ꓬꓲ ꓠꓬꓲ ꓤꓽ ꓔꓯ ꓢꓰꓼ ꓗꓷꓳ꓿ ꓮꓸ ꓫꓵ ꓪꓴꓸ ꓠꓬꓲ ꓬꓲ ꓔꓯ ꓢꓰꓼ ꓗꓷ ꓡ? ꓬꓲ ꓚꓲ ꓛꓬ ꓬꓰˍ ꓟ ꓟꓬꓱꓽ ꓠꓬ ꓥꓶˍ ꓟ ꓥ ꓢꓲ꓾ ꓬꓲ ꓠꓬꓲ ꓤꓽ ꓠꓬ ꓔꓱꓹ ꓜꓳꓽˍ ꓟ ꓬꓰˍ ꓠꓬꓲ꓾ ꓬꓲ ꓔꓯ ꓢꓰꓼ ꓗꓷ ꓟ ꓥ ꓡꓳ꓿
62003013	ꓬꓲꓼ ꓤ ꓠꓬꓲ ꓤ ꓐꓴꓳ꓾ ꓟꓲ ꓠꓯ ꓞꓳ ꓤ ꓡꓰ ꓠꓴ ꓪꓽ ꓔꓯ ꓠꓲꓹ ꓜꓳ ꓡ ꓠꓬ꓾ ꓕꓽ ꓓꓵꓽ ꓙꓽ ꓟꓶ꓿
62003014	ꓣꓳꓽ ꓠꓬ ꓬꓲꓼ ꓤ ꓠꓬꓲ ꓤ ꓔꓯ ꓠꓲꓹ ꓠꓵˍ ꓠꓬꓲ꓾ ꓫꓵꓻˍ ꓟ ꓔꓯ ꓗꓳꓸ ꓡ ꓢꓲ꓾ ꓢꓯꓼ ꓟꓬ ꓗꓪ ꓓꓵꓽ ꓡꓰˍ ꓟ ꓣꓳꓽ ꓢꓷˍ ꓡꓳ꓿ ꓬꓲꓼ ꓤ ꓠꓬꓲ ꓤ ꓔꓯ ꓟꓽ ꓠꓲꓹ ꓠꓵ ꓢꓴ ꓠꓬ ꓫꓵꓻˍ ꓟ ꓗꓪ ꓔꓬ ꓢꓰꓽ ꓡꓳ꓿
62003015	ꓬꓲꓼ ꓤ ꓠꓬꓲ ꓤ ꓔꓯ ꓠꓲꓹ ꓜꓳ ꓢꓴ ꓮꓽ ꓟ ꓥ ꓟꓲ ꓞꓳ ꓤ ꓢꓰꓼ ꓢꓴ ꓥ ꓡꓳ꓿ ꓞꓳ ꓤ ꓢꓰꓼ ꓢꓴ ꓮ ꓡꓲ ꓕꓲ ꓣꓳ ꓠꓯꓸꓼ ꓗꓪˍ ꓟꓲ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓟꓽ ꓓꓯꓹ ꓟ ꓠꓴ ꓪꓽ ꓢꓷˍ ꓡꓳ꓿
62003016	ꓢꓲ ꓒꓽ ꓬꓲ ꓢꓯꓼ ꓟꓬ ꓣꓳ ꓐꓱ ꓶ ꓖꓶꓽ ꓗꓷˍ ꓟ ꓕꓱ ꓟ ꓗꓪ ꓐꓰ꓾ ꓠꓵꓻ ꓠꓲꓹ ꓮꓸ ꓫꓵ ꓥ ꓟ ꓣꓳꓽ ꓢꓷˍ ꓡꓳ꓿ ꓖꓳ ꓟ ꓡꓰ ꓐꓰ ꓣꓳˍ ꓟꓲ ꓬꓲꓼ ꓤ ꓠꓬꓲ ꓤ ꓐꓱ ꓶ ꓢꓯꓼ ꓟꓬ ꓖꓶꓽ ꓗꓷ ꓙꓲꓽ ꓙꓳˍ ꓡꓳ꓿
62003017	ꓟꓲ ꓠꓯ ꓗꓪ ꓟ ꓒꓵꓽ ꓶꓽ ꓙꓳ ꓢꓴ ꓕꓲ ꓣꓳ ꓠꓬ꓾ ꓬꓲ ꓬꓲꓼ ꓬꓲ ꓠꓬꓲ ꓣꓱꓽ ꓟꓽ ꓡꓳꓼ ꓟ ꓔꓯ ꓟꓳꓻˍ ꓟꓲ ꓬꓲ ꓔꓯ ꓟꓽ ꓫꓱꓸ ꓤ ꓐꓷˍ ꓠꓬ꓾ ꓬꓲ ꓠꓽ ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓥꓳ꓾ ꓐꓰ ꓮ ꓡꓲ ꓐꓯ ꓠ ꓢꓰꓽ꓿
62003018	ꓤ ꓠꓱ ꓤ ꓐꓴꓳ꓾ ꓣꓳꓽ ꓠꓬ ꓟꓷꓽ ꓠꓷꓹ ꓘꓶꓽˍ ꓐꓰ ꓡꓺ ꓛꓱꓺ ꓗꓪ ꓐꓰˍ ꓡꓰ ꓕꓽ ꓠꓲꓹ ꓠꓵ꓿ ꓬꓰˍ ꓟ ꓐꓰ ꓔꓱꓹˍ ꓟ ꓗꓪ ꓠꓵꓻ ꓠꓲꓹ ꓟꓳꓸ ꓖꓶ ꓓꓳ ꓡ ꓝꓲ꓿
62003019	ꓕꓱ ꓟ ꓗꓪ ꓐꓰ ꓣꓳꓽ ꓠꓽ ꓔꓱꓹ ꓚꓵˍ ꓟ ꓗꓪ ꓔꓬ ꓟ ꓣꓳꓽ ꓢꓷ ꓢꓲ꓾ ꓣꓳ ꓦꓰꓽ ꓠꓲꓹ ꓡꓰ ꓣꓳ ꓔꓯ ꓕꓼ ꓓꓴ ꓙꓳˍ ꓟꓲ꓾ ꓪꓴ-ꓢ ꓟꓲꓽ ꓙꓬꓽ ꓗꓪ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿
62003020	ꓮ ꓡꓲꓳ ꓐꓯ ꓠꓬ ꓣꓳꓽ ꓦꓰꓽ ꓠꓲꓹ ꓡꓰ ꓣꓳꓽ ꓔꓯ ꓕꓼˍ ꓠꓬ꓾ ꓪꓴ-ꓢ ꓠ ꓣꓳꓽ ꓦꓰꓽ ꓠꓲꓹ ꓕꓯꓽ ꓢꓲꓺ ꓪꓴꓽˍ ꓟ ꓥ ꓢꓲ꓾ ꓮꓸ ꓫꓵˍ ꓟꓲ ꓢꓷꓸ ꓖꓴꓻˍ ꓟ ꓥ ꓡꓳ꓿
62003021	ꓠꓲꓹ ꓠꓵ ꓢꓴ ꓐꓴꓳ꓾ ꓣꓳꓽ ꓦꓰꓽ ꓠꓲꓹ ꓡꓰ ꓣꓳꓽ ꓔꓯ ꓟꓽ ꓕꓼˍ ꓕꓯ ꓠꓽ꓾ ꓣꓳꓽ ꓠꓬ ꓪꓴ-ꓢ ꓟꓲꓽ ꓙꓬ ꓗꓪ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿
62003022	ꓬꓲ ꓕꓵꓼ ꓪ ꓔꓯ ꓣꓳ ꓒꓵꓽ ꓛꓳ ꓢꓲ꓾ ꓬꓲ ꓟꓲꓽ ꓙꓬ ꓗꓪ ꓠꓲꓹ ꓒꓴˍ ꓟ ꓣꓳ ꓬꓰˍ ꓟ ꓑꓶꓸ ꓓꓴ꓾ ꓮꓸ ꓫꓵ ꓓꓰꓽˍ ꓟꓲ ꓬꓲ ꓗꓪ ꓐꓰ ꓣꓳ ꓟꓶˍ ꓡꓳ꓿
62003023	ꓬꓲ ꓮ ꓐꓲ ꓬꓰ-ꓢꓴ ꓙꓲ-ꓢꓴ ꓟꓬꓱ ꓔꓯ ꓙꓵꓻ ꓢꓲ꓾ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ ꓕꓱ ꓟ ꓠꓬ ꓬꓲ ꓕꓵꓼ ꓪ ꓥ ꓡꓳ꓿
62003024	ꓪꓴ-ꓢ ꓕꓵꓼ ꓪ ꓔꓯ ꓒꓵꓽ ꓛꓳ ꓢꓴ ꓠꓬ ꓪꓴ-ꓢ ꓠꓯꓸꓼ ꓗꓪ ꓔꓬ ꓢꓲ꓾ ꓪꓴ-ꓢˍ ꓟꓲ ꓬꓲ ꓠꓯꓸꓼ ꓗꓪ ꓔꓬ ꓡꓳ꓿ ꓪꓴ-ꓢ ꓣꓳꓽ ꓠꓯꓸꓼ ꓗꓪ ꓔꓬ ꓟ ꓢꓷꓸ ꓡꓰ ꓓꓴ ꓠꓬ ꓬꓲ ꓡꓰ ꓣꓳꓽ ꓔꓯ ꓖꓶꓽ ꓡ ꓗꓷ ꓟ ꓢꓲ-ꓫꓬ-ꓟ-ꓦ ꓥ ꓡꓳ꓿
62004001	ꓠꓲꓹ ꓠꓵ ꓢꓴ ꓐꓴꓳꓻ ꓦꓻ ꓥ ꓕ ꓑꓳꓸ ꓔꓯ ꓕꓽ ꓙꓵꓻ꓿ ꓦꓻ ꓖꓳ ꓟ ꓠꓬ ꓪꓴ-ꓢ ꓗꓪ ꓐꓰ ꓡꓻ ꓟ ꓦꓻ ꓥ ꓟꓽ ꓥ ꓤꓹ ꓠꓬꓲ꓿ ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓗꓪ ꓟꓽ ꓔꓱꓹˍ ꓟ ꓟꓷꓽ ꓠꓷꓹ ꓝꓸ ꓢꓴ ꓮꓽ ꓟꓬꓹ ꓓꓳ ꓡꓺꓳ꓿
62004002	ꓬꓰ-ꓢꓴ ꓙꓲ-ꓢꓴ ꓠꓬ ꓧꓪꓽ ꓖꓳ ꓓꓱꓽ ꓗꓪ ꓡ ꓗꓷꓳ꓾ ꓐꓰ ꓣꓷꓠꓸˍ ꓟ ꓦꓻ ꓥ ꓕ ꓑꓳꓸ ꓠꓬ ꓪꓴ-ꓢ ꓗꓪ ꓐꓰ ꓡꓻˍ ꓟ ꓥ ꓡꓳ꓿ ꓕꓱ ꓟ ꓗꓪ ꓐꓰ ꓪꓴ-ꓢ ꓦ ꓔꓯ ꓠꓴ ꓪꓽ ꓢꓷˍ ꓡꓳ꓿
62004003	ꓖꓳ ꓡꓱ ꓠꓬꓲ ꓬꓰ-ꓢꓴ ꓔꓯ ꓟꓽ ꓣꓷꓠꓸ ꓟ ꓦ ꓠꓬ ꓪꓴ-ꓢ ꓗꓪ ꓐꓰ ꓡꓻˍ ꓟ ꓦ ꓟꓽ ꓥ꓿ ꓕꓱ ꓟ ꓠꓬ ꓙꓲ-ꓢꓴ ꓔꓯ ꓔꓳꓹ ꓒ ꓖꓳ ꓕꓲ ꓣꓳ ꓬꓲ ꓦ ꓥ ꓡꓳ꓿ ꓕꓱ ꓕꓲ ꓣꓳ ꓡ ꓠꓹ ꓟ ꓠꓴ ꓪꓽ ꓑ ꓙꓽ ꓠꓬꓲꓳ꓿ ꓮ ꓟꓶˍ ꓟꓲ ꓬꓲ ꓠꓬ ꓟꓲ ꓠꓯ ꓗꓪ ꓔꓬ ꓡꓳ꓿
62004004	ꓤ ꓠꓱ ꓤ ꓐꓴꓳ꓾ ꓠꓴ ꓪꓽ ꓠꓬ ꓪꓴ-ꓢ ꓤ ꓠꓱ ꓥ ꓢꓲ꓾ ꓗꓶꓸˍ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓧꓪꓸ ꓡꓰꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓪꓽ ꓠꓯꓸꓼ ꓗꓪ ꓔꓬ ꓢꓴ ꓬꓲ ꓠꓽ꓾ ꓟꓲ ꓠꓯ ꓗꓪ ꓔꓬ ꓟ ꓖꓳ ꓕꓲ ꓣꓳ ꓕꓯꓽ ꓢꓲ ꓪꓽ ꓠꓬꓲˍ ꓡꓳ꓿
62004005	ꓬꓲ ꓪꓽ ꓠꓬ ꓟꓲ ꓠꓯ ꓗꓪ ꓟ ꓥ ꓢꓲ꓾ ꓟꓲ ꓠꓯ ꓗꓪ ꓟ ꓡꓰ ꓐꓰ ꓫꓸ ꓕꓱˍ ꓠꓬꓲ꓾ ꓟꓲ ꓠꓯ ꓞꓳ ꓤˍ ꓟꓲ ꓬꓲ ꓪꓽ ꓔꓯ ꓠ ꓠꓹˍ ꓡꓳ꓿
62004006	ꓣꓳꓽ ꓠꓽ ꓪꓴ-ꓢ ꓤ ꓠꓱ ꓥ ꓢꓲ꓾ ꓪꓴ-ꓢ ꓔꓯ ꓢꓷꓸ ꓢꓴ ꓠꓬ ꓣꓳꓽ ꓔꓯ ꓠ ꓠꓹˍ ꓡꓳ꓿ ꓪꓴ-ꓢ ꓔꓯꓸ ꓟ ꓟꓽ ꓥ ꓢꓴ ꓠꓬ ꓣꓳꓽ ꓔꓯˍ ꓟꓲ ꓟꓽ ꓠ ꓠꓹ꓿ ꓕꓱ ꓟ ꓗꓪ ꓐꓰ ꓣꓳꓽ ꓠꓬ ꓔꓱꓹ ꓟ ꓦˍ ꓐꓰ ꓗꓶꓸˍ ꓟ ꓦ ꓔꓯ ꓢꓷꓸ ꓡꓰ ꓓꓻˍ ꓡꓳ꓿
62004007	ꓠꓲꓹ ꓠꓵ ꓢꓴ ꓐꓴꓳ꓾ ꓣꓳꓽ ꓠꓬ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓯꓹ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓵꓻ ꓠꓲꓹ ꓠꓽ ꓪꓴ-ꓢ ꓗꓪ ꓐꓰ ꓡꓻˍ ꓟ ꓥ ꓡꓳ꓿ ꓠꓲꓹ ꓠꓵ ꓢꓴ ꓮꓽ ꓟ ꓥ ꓟꓲ ꓪꓴ-ꓢ ꓤ ꓠꓱ ꓥ ꓢꓲ ꓪꓴ-ꓢ ꓔꓯ ꓢꓷˍ ꓡꓳ꓿
62004008	ꓪꓴ-ꓢ ꓠꓬ ꓠꓵꓻ ꓠꓲꓹ ꓥ ꓠꓬꓲ꓾ ꓟꓽ ꓠꓲꓹ ꓠꓵ ꓢꓴ ꓠꓽ ꓪꓴ-ꓢ ꓔꓯ ꓟꓽ ꓢꓷꓸ꓿
62004009	ꓣꓳꓽ ꓠꓬ ꓪꓴ-ꓢ ꓬꓲ ꓮ ꓐꓲ ꓗꓪ ꓐꓰ ꓢꓯꓸ ꓔꓬ ꓟꓶ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓤ ꓔꓲꓸ ꓔꓯ ꓟꓲ ꓠꓯ ꓗꓪ ꓝꓲ ꓩꓴ ꓡꓺꓳ꓿ ꓕꓱ ꓟ ꓗꓪ ꓐꓰ ꓪꓴ-ꓢ ꓣꓳꓽ ꓔꓯ ꓠꓲꓹ ꓠꓵˍ ꓟ ꓟꓳꓸ ꓖꓶꓽ ꓡ ꓡꓳ꓿
62004010	ꓣꓳ ꓧꓶꓸ ꓕꓯ ꓪꓴ-ꓢ ꓔꓯ ꓠꓲꓹ ꓠꓵ ꓗꓷ ꓟ ꓟꓽ ꓥ꓿ ꓪꓴ-ꓢ ꓧꓶꓸ ꓕꓯ ꓣꓳꓽ ꓔꓯ ꓠꓲꓹ ꓠꓵ ꓢꓲ꓾ ꓣꓳ ꓝꓴꓲ ꓑꓶꓸ ꓓꓴ ꓦꓶꓻ ꓠꓽ ꓡꓰˍ ꓟ ꓔꓲ ꓓꓴ ꓬꓰ ꓠꓹ ꓟ꓾ ꓬꓲ ꓮ ꓐꓲ ꓔꓯ ꓝꓲ ꓩꓴ ꓡ ꓟ ꓕꓱ ꓟ ꓠꓬ ꓪꓴ-ꓢ ꓬꓲ ꓠꓵꓻ ꓠꓲꓹ ꓗꓪ ꓐꓰ ꓥꓳ꓿
62004011	ꓠꓲꓹ ꓠꓵ ꓢꓴ ꓐꓴꓳ꓾ ꓪꓴ-ꓢ ꓣꓳꓽ ꓔꓯ ꓕꓱ ꓘꓶꓻ ꓛꓲ ꓠꓲꓹ ꓠꓵˍ ꓠꓬꓲ꓾ ꓣꓳˍ ꓟꓲ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓯꓹ ꓡꓳ꓿
62004012	ꓪꓴ-ꓢ ꓔꓯ ꓟꓳꓻ ꓠꓬꓲ ꓢꓴ ꓮ ꓕꓯꓽˍ ꓟꓲ ꓟꓽ ꓙꓳ꓿ ꓖꓳ ꓡꓱ ꓥ ꓟꓲ ꓣꓳ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳˍ ꓕꓯ ꓠꓽ꓾ ꓪꓴ-ꓢ ꓠꓬ ꓣꓳꓽ ꓠꓯꓸꓼ ꓗꓪ ꓔꓬ ꓢꓲ꓾ ꓬꓲ ꓠꓵꓻ ꓠꓲꓹˍ ꓟꓲ ꓣꓳꓽ ꓠꓯꓸꓼ ꓗꓪ ꓪꓴꓽ ꓓꓰ ꓡꓰˍ ꓟ ꓥ ꓡꓳ꓿
62004013	ꓪꓴ-ꓢ ꓬꓲ ꓦ ꓣꓳꓽ ꓔꓯ ꓖꓶꓽ ꓡ ꓟ ꓗꓪ ꓐꓰ꓾ ꓣꓳꓽ ꓠꓬ ꓬꓲ ꓠꓯꓸꓼ ꓗꓪ ꓔꓬ ꓢꓲ꓾ ꓬꓲˍ ꓟꓲ ꓣꓳꓽ ꓠꓯꓸꓼ ꓗꓪ ꓔꓬ ꓟ ꓣꓳꓽ ꓢꓷˍ ꓡꓳ꓿
62004014	ꓐꓹ ꓐ ꓠꓬ ꓮ ꓐꓲ ꓔꓯ ꓟꓲ ꓠꓯ ꓞꓳ ꓤ ꓚꓬꓴ ꓢꓲ ꓒꓽ ꓬꓰ ꓝꓲ ꓠꓹ ꓟ ꓝꓲ ꓩꓴ ꓡ ꓟ ꓔꓯ꓾ ꓥꓪ ꓠꓴꓽ ꓟꓳꓻ ꓠꓬꓲ ꓢꓲ ꓢꓷꓸ ꓙ ꓟꓳ ꓙˍ ꓟ ꓥ ꓡꓳ꓿
62004015	ꓬꓰ-ꓢꓴ ꓠꓬ ꓪꓴ-ꓢ ꓬꓲ ꓮ ꓐꓲ ꓥꓳ꓾ ꓐꓰ ꓣꓷꓠꓸ ꓢꓴ ꓮꓽ ꓟ ꓠꓯS ꓗꓪˍ ꓟꓲ ꓪꓴ-ꓢ ꓔꓬ ꓢꓲ꓾ ꓬꓲˍ ꓟꓲ ꓪꓴ-ꓢ ꓠꓯꓸꓼ ꓗꓪ ꓔꓬ ꓡꓳ꓿
62004016	ꓪꓴ-ꓢ ꓠꓬ ꓣꓳꓽ ꓔꓯ ꓠꓲꓹ ꓠꓵˍ ꓟ ꓣꓳꓽ ꓢꓷꓸ ꓢꓲ ꓙꓵꓻˍ ꓟꓲ ꓙꓵꓻ ꓗꓷꓳ꓿ ꓪꓴ-ꓢ ꓠꓬ ꓠꓵꓻ ꓠꓲꓹ ꓥ ꓡꓳ꓿ ꓠꓵꓻ ꓠꓲꓹ ꓠꓯꓸꓼ ꓗꓪ ꓔꓬ ꓢꓴ ꓠꓬ ꓪꓴ-ꓢ ꓠꓯꓸꓼ ꓗꓪ ꓔꓬ ꓢꓲ꓾ ꓪꓴ-ꓢˍ ꓟꓲ ꓬꓲ ꓠꓯꓸꓼ ꓗꓪ ꓔꓬ ꓡꓳ꓿
62004017	[ꓖꓳ ꓡꓱ ꓠꓬꓲ] ꓣꓳꓽ ꓠꓯꓸꓼ ꓗꓪ ꓪꓴ-ꓢ ꓠꓵꓻ ꓠꓲꓹ ꓙꓳˍ ꓠꓬ꓾ ꓣꓳꓽ ꓠꓽ ꓪꓴꓽ ꓓꓰ ꓡꓰ ꓢꓲ꓾ ꓬꓲ ꓮ ꓡꓲ ꓥ ꓠꓬ ꓣꓳꓽˍ ꓟꓲ ꓬꓲ ꓖꓳ ꓡꓱ ꓥ ꓠꓬꓲ꓾ ꓐꓯ ꓟꓴ ꓘꓶꓽˍ ꓟ ꓦꓬꓼ ꓠꓬꓲ ꓗꓪ ꓣꓳꓽ ꓠꓲꓹ ꓪꓴꓽ ꓓꓴ ꓙꓳˍ ꓡꓳ꓿
62004018	ꓠꓵꓻ ꓠꓲꓹ ꓠꓯꓸꓼ ꓗꓪ ꓠꓬ ꓙꓳꓺ ꓠꓲꓹ ꓟꓽ ꓙꓳ꓿ ꓪꓴꓽ ꓓꓰˍ ꓟ ꓠꓵꓻ ꓠꓲꓹ ꓡꓰ ꓙꓳꓺ ꓠꓲꓹ ꓔꓯ ꓖꓼ ꓓꓳ ꓗꓷˍ ꓡꓳ꓿ ꓙꓳꓺ ꓠꓲꓹ ꓗꓪ ꓠꓬ ꓛꓬ ꓒꓵꓽ ꓙꓳˍ ꓠꓬꓲ꓾ ꓙꓳꓺ ꓢꓴ ꓠꓬ ꓠꓵꓻ ꓠꓲꓹ ꓗꓪ ꓟꓽ ꓪꓴꓽ ꓓꓰ ꓡꓰ ꓢꓰꓽ꓿
62004019	ꓬꓲ ꓧꓶꓸ ꓕꓯ ꓣꓳꓽ ꓔꓯ ꓠꓲꓹ ꓠꓵˍ ꓠꓬꓲ꓾ ꓣꓳˍ ꓟꓲ ꓬꓲ ꓔꓯ ꓠꓲꓹ ꓠꓵˍ ꓡꓳ꓿
62004020	ꓮꓽ ꓟˍ ꓟꓲ꓾ ꓥꓪ ꓠꓬ ꓪꓴ-ꓢ ꓔꓯ ꓠꓲꓹ ꓠꓵˍ ꓡꓳ꓾ ꓐꓯ ꓢꓲ ꓬꓲ ꓬꓲꓼ ꓬꓲ ꓠꓬꓲ ꓔꓯ ꓠꓲꓹ ꓜꓳ ꓢꓴ ꓠꓬ ꓞꓳ ꓗꓶꓸ ꓥ ꓡꓳ꓿ ꓟꓳꓻ ꓓꓻˍ ꓟ ꓬꓲꓼ ꓤ ꓠꓬꓲ ꓤ ꓔꓯ ꓟꓽ ꓠꓲꓹ ꓠꓵ ꓢꓴ ꓠꓬ꓾ ꓟꓳ ꓟꓽ ꓓ ꓟ ꓪꓴ-ꓢ ꓔꓯ ꓠꓲꓹ ꓠꓵ ꓟꓽ ꓐ ꓡ꓿
62004021	ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓠꓬ꓾ ꓬꓲ ꓬꓲꓼ ꓬꓲ ꓠꓬꓲ ꓔꓯˍ ꓟꓲ ꓠꓲꓹ ꓠꓵ ꓠꓹ ꓟ ꓕꓵꓼ ꓪꓽ ꓕꓱ ꓟ ꓙꓲ-ꓢꓴ ꓗꓪ ꓐꓰ ꓣꓳꓽ ꓟꓶ ꓗꓷꓳ꓿
62005001	ꓬꓰ-ꓢꓴ ꓠꓬ ꓙꓲ-ꓢꓴ ꓥꓳ꓾ ꓐꓰ ꓙꓵꓻ ꓢꓴ ꓮꓽ ꓟ ꓥ ꓟꓲ꓾ ꓪꓴ-ꓢ ꓤ ꓠꓱ ꓥ ꓡꓳ꓿ ꓪꓴ-ꓢ ꓔꓯ ꓠꓲꓹ ꓠꓵ ꓢꓴ ꓮꓽ ꓟˍ ꓟꓲ꓾ ꓪꓴ-ꓢ ꓬꓲ ꓤ ꓔꓯˍ ꓟꓲ ꓠꓲꓹ ꓠꓵˍ ꓡꓳ꓿
62005002	ꓣꓳꓽ ꓠꓬ ꓪꓴ-ꓢ ꓔꓯ ꓠꓲꓹ ꓠꓵ ꓢꓲ ꓬꓲ ꓕꓵꓼ ꓪ ꓔꓯ ꓒꓵꓽ ꓛꓳˍ ꓕꓯ ꓠ꓾ ꓕꓱ ꓟ ꓗꓪ ꓐꓰ ꓪꓴ-ꓢ ꓤ ꓠꓱ ꓔꓯ ꓣꓳꓽ ꓠꓲꓹ ꓠꓵˍ ꓟ ꓣꓳꓽ ꓢꓷˍ ꓡꓳ꓿
62005003	ꓪꓴ-ꓢ ꓕꓵꓼ ꓪ ꓔꓯ ꓣꓳ ꓒꓵꓽ ꓛꓳˍ ꓟ ꓕꓱ ꓟ ꓠꓬ꓾ ꓬꓲ ꓔꓯ ꓠꓲꓹ ꓠꓵˍ ꓟ ꓗꓸ ꓚꓵ ꓥ ꓢꓲ꓾ ꓬꓲ ꓕꓵꓼ ꓪ ꓔꓯ ꓣꓳ ꓒꓵꓽ ꓛꓳ ꓠꓹ ꓟ ꓬꓰ ꓫˍ ꓟ ꓟꓽ ꓥ꓿
62005004	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓡꓰ ꓦꓵ ꓔ ꓢꓴ ꓮꓽ ꓟ ꓥ ꓟꓲ꓾ ꓟꓲ ꓠꓯ ꓔꓯ ꓧꓪꓸ ꓡꓰ ꓢꓲ꓾ ꓧꓪꓸ ꓡꓰ ꓓꓴ ꓕꓱ ꓟ ꓠꓬ ꓣꓳ ꓙꓵꓻ ꓠꓲꓹ ꓥ ꓡꓳ꓿
62005005	ꓟꓲ ꓠꓯ ꓔꓯ ꓧꓪꓸ ꓡꓰ ꓔꓬ ꓢꓴ ꓮꓽ ꓟ ꓥ ꓡ? ꓬꓰ-ꓢꓴ ꓠꓬ ꓪꓴ-ꓢ ꓬꓲ ꓮ ꓐꓲ ꓥꓳ꓾ ꓐꓰ ꓙꓵꓻ ꓢꓴ ꓐꓴ ꓥ ꓡꓳ꓿
62005006	ꓕꓱ ꓟ ꓠꓬ ꓬꓲꓻ ꓙꓬˍ ꓐꓰ ꓫꓵꓽ ꓗꓪ ꓐꓰ ꓡꓻˍ ꓟ ꓬꓰ-ꓢꓴ ꓙꓲ-ꓢꓴ ꓥ ꓡꓳ꓿ ꓬꓲꓻ ꓙꓬ ꓗꓪ ꓐꓰˍ ꓡꓰ ꓟꓽ ꓞꓲ꓾ ꓬꓲꓻ ꓙꓬˍ ꓐꓰ ꓫꓵꓽ ꓕꓱ ꓠꓬꓲꓽ ꓫꓵ ꓡꓱꓸꓼ ꓗꓪ ꓐꓰ ꓡꓻˍ ꓟ ꓥ ꓡꓳ꓿
62005007	ꓕꓱ ꓟ ꓠꓬ ꓔꓱꓹ ꓚꓵˍ ꓟ ꓥꓳ꓾ ꓐꓰ ꓢꓷꓸ ꓙ ꓟꓳ ꓙ ꓢꓴ ꓠꓬ ꓢꓲ-ꓫꓬ-ꓟ-ꓦ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓢꓲ-ꓫꓬ-ꓟ-ꓦ ꓠꓽ ꓔꓱꓹ ꓚꓵˍ ꓟ ꓥ ꓡꓳ꓿
62005008	ꓢꓷꓸ ꓙ ꓟꓳ ꓙ ꓢꓴ ꓢꓺ ꓫꓵꓽ ꓙꓳˍ ꓡꓳ꓿ ꓢꓲ-ꓫꓬ-ꓟ-ꓦˍ ꓐꓰ ꓬꓲꓻ ꓙꓬˍ ꓐꓰ ꓫꓵꓽ ꓥ ꓡꓳ꓿ ꓕꓱ ꓢ ꓫꓵꓽ ꓟ ꓢꓷꓸ ꓙ ꓟꓳ ꓙ ꓘꓶꓽ ꓠꓬ ꓪꓽ ꓡꓯꓽ ꓘꓳˍ ꓡꓳ꓿
62005009	ꓪꓴ-ꓢ ꓠꓽ ꓬꓲ ꓮ ꓐꓲ ꓔꓯ ꓖꓴꓺ ꓢꓲ ꓢꓷꓸ ꓙ ꓟꓳ ꓙˍ ꓗꓷꓳ꓿ ꓣꓳꓽ ꓠꓬ ꓞꓳ ꓤ ꓢꓷꓸ ꓙ ꓟꓳ ꓙ ꓘꓶꓽ ꓔꓯ ꓘꓳ ꓣꓴˍ ꓠꓬ꓾ ꓪꓴ-ꓢ ꓢꓷꓸ ꓙ ꓟꓳ ꓙˍ ꓟ ꓠꓽ ꓪꓻ ꓜꓲ ꓪꓴꓽˍ ꓡꓳ꓿
62005010	ꓪꓴ-ꓢ ꓬꓲ ꓮ ꓐꓲ ꓔꓯ ꓙꓵꓻ ꓢꓴ ꓠꓬ꓾ ꓬꓲ ꓠꓲꓹ ꓟ ꓠꓯꓸꓼ ꓗꓪ ꓢꓷꓸ ꓙ ꓟꓳ ꓙ ꓘꓶꓽ ꓕꓱ ꓟ ꓙꓳˍ ꓡꓳ꓿ ꓪꓴ-ꓢ ꓔꓯ ꓟꓽ ꓙꓵꓻ ꓢꓴ ꓠꓬ꓾ ꓪꓴ-ꓢ ꓡꓰ ꓬꓲ ꓮ ꓐꓲ ꓐꓱ ꓶ ꓢꓷꓸ ꓙ ꓟꓳ ꓙˍ ꓟ ꓔꓯ ꓟꓽ ꓙꓵꓻ ꓠꓬꓲ꓾ ꓪꓴ-ꓢ ꓔꓯ ꓗꓶꓸ ꓢꓴ ꓒꓬꓱꓼ ꓡ ꓝꓲꓳ꓿
62005011	ꓢꓷꓸ ꓙ ꓟꓳ ꓙ ꓘꓶꓽ ꓠꓬ ꓕꓱ ꓡꓱ ꓥ ꓡꓳ꓾ ꓪꓴ-ꓢ ꓡꓰ ꓣꓳꓽ ꓔꓯ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓖꓶꓽ ꓗꓷꓳ꓿ ꓢꓯꓼ ꓟꓬ ꓕꓱ ꓟ ꓠꓬ ꓬꓲ ꓮ ꓐꓲ ꓠꓯꓸꓼ ꓗꓪ ꓓꓯꓹ ꓡꓳ꓿
62005012	ꓪꓴ-ꓢ ꓬꓲ ꓮ ꓐꓲ ꓙꓳ ꓢꓴ ꓠꓬ ꓢꓯꓼ ꓟꓬ ꓙꓳˍ ꓡꓳ꓿ ꓪꓴ-ꓢ ꓬꓲ ꓮ ꓐꓲ ꓟꓽ ꓙꓳ ꓢꓴ ꓠꓽ ꓢꓯꓼ ꓟꓬ ꓟꓽ ꓙꓳ꓿
62005013	ꓪꓴ-ꓢ ꓬꓲ ꓮ ꓐꓲ ꓟꓬꓱꓺ ꓔꓯ ꓙꓵꓻ ꓢꓴ ꓠꓴ ꓪꓽ ꓠꓬ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓙꓳˍ ꓡꓳ꓾ ꓐꓰ ꓢꓷꓸ ꓠꓹ ꓟ ꓥꓪ ꓠꓬ ꓠꓴ ꓪꓽ ꓔꓯ ꓕꓱ ꓟꓬ ꓫꓵꓽ ꓐꓳ ꓖꓶ ꓩꓴ ꓡ ꓟ ꓥ ꓡꓳ꓿
62005014	ꓬꓲ ꓠꓲꓹ ꓡꓶꓽ ꓔꓯ ꓛꓳ ꓢꓲ ꓣꓳ ꓮꓸ ꓫꓵ ꓓꓰꓽˍ ꓟꓲ꓾ ꓬꓲ ꓣꓳꓽ ꓔꓯ ꓠ ꓠˍ ꓥꓳ꓾ ꓐꓰ ꓬꓲ ꓟꓲꓽ ꓙꓬ ꓗꓪ ꓠꓶꓽ ꓡ ꓕꓯ ꓠꓲꓹ ꓪꓴꓽ ꓓꓴ ꓣꓳ ꓙꓳˍ ꓡꓳ꓿
62005015	ꓖꓳ ꓡꓱ ꓢꓲ ꓣꓳ ꓮꓸ ꓫꓵ ꓓꓰꓽˍ ꓟꓲ ꓬꓲ ꓣꓳꓽ ꓔꓯ ꓠ ꓠꓹˍ ꓟ ꓣꓳꓽ ꓢꓷˍ ꓕꓯ ꓠ꓾ ꓣꓳ ꓬꓲ ꓔꓯ ꓓꓰꓽˍ ꓟˍ ꓟꓲ ꓟꓶ ꓗꓷꓳ꓾ ꓐꓰ ꓣꓳꓽ ꓢꓷˍ ꓡꓳ꓿
62005016	ꓮꓽ ꓟ ꓥ ꓟꓲ ꓬꓲ ꓬꓲꓼ ꓬꓲ ꓠꓬꓲ ꓡꓰ ꓫꓵꓻ ꓠ ꓛꓲ ꓟꓽ ꓗꓹ ꓟ ꓝꓴꓲ ꓬꓰ ꓔꓬ ꓟ ꓟꓳꓻˍ ꓠꓬ꓾ ꓬꓲ ꓐꓱ ꓶ ꓓꓰꓽ ꓙ ꓠꓯꓹ ꓡꓳ꓿ ꓖꓳ ꓡꓱ ꓠꓬ ꓪꓴ-ꓢ ꓡꓰ꓾ ꓫꓵꓻ ꓠ ꓛꓲ ꓟꓽ ꓗꓹ ꓟ ꓝꓴꓲ ꓬꓰ ꓢꓴ ꓔꓯ ꓢꓯꓼ ꓟꓬ ꓖꓶꓽ ꓡ ꓥꓳ꓿ ꓫꓵꓻ ꓠ ꓛꓲ ꓗꓹ ꓟ ꓝꓴꓲ ꓕꓲ ꓫꓵ ꓙꓳˍ ꓡꓳ꓿ ꓕꓱ ꓕꓲ ꓫꓵꓽ ꓟ ꓐꓱ ꓶ ꓓꓰꓽ ꓙ ꓠ ꓗꓹ ꓡꓳ꓾ ꓐꓰ ꓥꓪ ꓟꓽ ꓐꓯ꓿
62005017	ꓟꓽ ꓔꓱꓹ ꓟ ꓜꓳꓽ ꓟ ꓮꓽ ꓙꓵ ꓠꓬ ꓝꓴꓲ ꓥ ꓡꓳ꓿ ꓖꓳ ꓡꓱ ꓥ ꓟꓲ ꓫꓵꓻ ꓠ ꓛꓲ ꓟꓽ ꓗꓹ ꓟ ꓝꓴꓲ ꓕꓲ ꓫꓵꓽ ꓙꓳˍ ꓡꓳ꓿
62005018	ꓪꓴ-ꓢ ꓤ ꓠꓱ ꓮꓽ ꓟ ꓥ ꓟꓲ ꓝꓴꓲ ꓡꓯꓽ ꓫꓵ ꓟꓽ ꓬꓰ ꓔꓬ ꓟ ꓣꓳꓽ ꓢꓷˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓬꓲ ꓤ ꓔꓲ ꓡꓰ ꓬꓲ ꓔꓯ ꓫꓺ ꓙˍ ꓠꓬꓲ꓾ ꓥꓶˍ ꓟ ꓖꓳ ꓕꓲ ꓣꓳ ꓡꓰ ꓬꓲ ꓔꓯ ꓣꓴ ꓟꓶ ꓟꓽ ꓓ꓿
62005019	ꓕꓲ ꓟꓲ ꓠꓯ ꓡꓱꓸꓼ ꓔꓯ ꓠꓬ ꓥꓶˍ ꓟ ꓖꓳ ꓕꓲ ꓣꓳ ꓡꓰ ꓙꓵꓽ ꓔꓬ ꓥ ꓟꓲ꓾ ꓣꓳꓽ ꓠꓽ ꓪꓴ-ꓢ ꓔꓯ ꓟ ꓥꓳ꓾ ꓐꓰ ꓢꓷꓸˍ ꓡꓳ꓿
62005020	ꓝꓮꓲ ꓠꓬ ꓪꓴ-ꓢ ꓬꓲ ꓮ ꓐꓲ ꓛꓲ ꓡ ꓢꓲ꓾ ꓬꓲ ꓡꓰ ꓣꓳꓽ ꓔꓯ ꓙꓽ ꓗꓴꓸ ꓠꓲꓹ ꓖꓶꓽ ꓡ ꓠꓬꓲ꓾ ꓔꓱꓹˍ ꓟ ꓪꓴ-ꓢ ꓔꓯ ꓣꓳꓽ ꓢꓷꓸˍ ꓡꓳ꓿ ꓣꓳꓽ ꓠꓬ ꓪꓴ-ꓢ ꓬꓲ ꓮ ꓐꓲ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓔꓬ ꓠꓬ꓾ ꓔꓱꓹˍ ꓟ ꓪꓴ-ꓢ ꓠꓯꓸꓼ ꓗꓪ ꓔꓬ ꓟ ꓥ ꓢꓲ꓾ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓗꓪ ꓔꓬ ꓟ ꓥ ꓡꓳ꓿
62005021	ꓤ ꓠꓱ ꓤ ꓐꓴꓳ꓾ ꓠꓴ ꓪꓽ ꓚꓲꓸ ꓛꓬ ꓔꓯ ꓠꓲꓽ ꓐꓬꓱꓽ ꓢꓲꓺ ꓐꓬꓱꓽ ꓗꓪ ꓐꓰ ꓗꓳꓹ ꓞꓹ ꓝꓲ ꓠꓹ ꓟ ꓧꓪꓸ ꓛꓲꓽ ꓔ꓿
63001001	ꓟꓬꓱꓽ ꓡꓳꓸ ꓢꓴ ꓥꓪ ꓡꓰ꓾ ꓔꓱꓹ ꓚꓵˍ ꓟ ꓠꓯꓸꓼ ꓗꓪ ꓥꓪ ꓠꓲꓹ ꓠꓵˍ ꓟ꓾ ꓪꓴ-ꓢ ꓡꓰ ꓢꓲꓺ ꓔ ꓟ ꓞꓳ ꓔꓲ ꓟ ꓐꓰ ꓬꓲ ꓤ ꓠꓱ ꓐꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓥꓪˍ ꓡꓰꓽ ꓟꓽ ꓞꓲꓺ꓾ ꓔꓱꓹ ꓚꓵˍ ꓟ ꓔꓯ ꓢꓷꓸ ꓢꓴ ꓮꓽ ꓙꓵˍ ꓟꓲ ꓠꓴ ꓪꓽ ꓔꓯ ꓠꓲꓹ ꓠꓵˍ ꓡꓳ꓿
63001002	ꓔꓱꓹ ꓚꓵˍ ꓟ ꓕꓱ ꓟ ꓠꓬ ꓣꓳꓽˍ ꓐꓰ ꓔꓬ ꓢꓲ꓾ ꓮ ꓕꓯꓽˍ ꓟꓲ ꓣꓳꓽ ꓔꓯ ꓟꓽ ꓧꓹ ꓗꓷ꓿ꓮ
63001003	ꓐꓹ ꓐ ꓪꓴ-ꓢˍ ꓐꓰ ꓬꓲ ꓮ ꓐꓲ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ ꓡꓻˍ ꓟ ꓣꓱꓽ ꓛꓰˍ ꓐꓰ꓾ ꓫꓱꓸ ꓤ ꓠꓲꓹˍ ꓐꓰ ꓢꓲ ꓡꓲ ꓟ ꓠꓬ꓾ ꓔꓱꓹˍ ꓟ ꓐꓰ ꓠꓵꓻ ꓠꓲꓹ ꓠꓯꓸꓼ ꓗꓪ ꓣꓳꓽˍ ꓐꓰ ꓕꓲ ꓪꓺꓼ ꓙꓳˍ ꓥꓳ꓿
63001004	ꓠꓴ ꓤ ꓠꓱ ꓗꓪ ꓟ ꓕꓲ ꓐꓱ ꓠꓬ꓾ ꓣꓳꓽ ꓐꓹ ꓐ ꓡꓰ ꓣꓳꓽ ꓔꓯ ꓕꓵꓼ ꓪꓽ ꓖꓶˍ ꓟ ꓡꓰ ꓐꓰ꓾ ꓔꓱꓹ ꓚꓵˍ ꓟ ꓗꓪ ꓞꓳ ꓙꓳ ꓔꓬ ꓟ ꓥꓪ ꓟꓳꓻˍ ꓠꓬꓲ ꓮꓽ ꓘꓶꓸ ꓗꓹ ꓛꓲˍ ꓡꓳ꓿
63001005	ꓞꓳ ꓔꓲ ꓟꓺꓳ꓾ ꓣꓳ ꓕꓲ ꓣꓳ ꓛꓳꓽ ꓕꓲ ꓣꓳ ꓠꓲꓹ ꓠꓵ ꓡꓯꓽ ꓘꓳ ꓠꓹ ꓟ ꓥꓪ ꓡꓰ ꓠꓴ ꓔꓯ ꓘꓶꓸ ꓖꓶˍ ꓡꓳ꓿ ꓕꓱ ꓟ ꓠꓬ ꓕꓵꓼ ꓪ ꓬꓲ ꓫꓵꓼ ꓕꓲ ꓚꓱꓹ ꓠꓴ ꓔꓯ ꓐꓳ ꓖꓶ ꓩꓴ ꓡ ꓟ ꓟꓽ ꓥ꓿ ꓬꓲ ꓪꓴꓸ ꓕꓯˍ ꓡꓰ ꓣꓳ ꓟꓶˍ ꓟ ꓕꓵꓼ ꓪ ꓥ ꓡꓳ꓿
63001006	ꓥꓪ ꓐꓯˍ ꓟ ꓠꓵꓻ ꓠꓲꓹ ꓕꓱ ꓟ ꓠꓬ ꓪꓴ-ꓢ ꓕꓵꓼ ꓪ ꓔꓯ ꓒꓵꓽ ꓛꓳˍ ꓟ ꓔꓯ ꓐꓯˍ ꓟ ꓥ ꓡꓳ꓿ ꓬꓲ ꓪꓴꓸ ꓕꓯˍ ꓡꓰ ꓠꓴ ꓪꓽ ꓑ ꓙꓽ ꓢꓲ ꓛꓳ ꓠꓯꓹ ꓟ ꓕꓵꓼ ꓪꓽ ꓠꓬ꓾ ꓠꓲꓹ ꓠꓵ ꓡꓯꓽ ꓘꓳ ꓠꓯꓹ ꓟ ꓕꓵꓼ ꓪ ꓕꓱ ꓟ ꓥ ꓡꓳ꓿
63001007	ꓮ ꓡꓲꓳ ꓐꓯ ꓠꓬ ꓟꓲ ꓠꓯ ꓗꓪ꓾ ꓬꓰ-ꓢꓴ ꓙꓲ-ꓢꓴ ꓠꓬ ꓧꓪꓽ ꓖꓳ ꓓꓱ ꓗꓪ ꓡ ꓗꓷ ꓟ ꓔꓯ ꓟꓽ ꓣꓷꓠꓸ ꓟ ꓗꓶꓸ ꓢꓴ ꓮꓽ ꓟꓬꓹ ꓓꓳ ꓡꓺꓳ꓿ ꓕꓱ ꓡꓱ ꓐꓯ ꓢꓴ ꓠꓬ ꓞꓳ ꓗꓶꓸ ꓥ ꓢꓲ꓾ ꓙꓲ-ꓢꓴ ꓔꓯ ꓔꓳꓹ ꓒ ꓖꓳ ꓕꓲ ꓣꓳ ꓟ ꓥ ꓡꓳ꓿
63001008	ꓣꓳ ꓬꓰ ꓗꓷ ꓟ ꓟꓬꓱꓽ ꓬꓲ ꓖꓳꓽ ꓟꓽ ꓗꓷ ꓡꓰ ꓡꓰ꓾ ꓡꓯꓼ ꓫꓴ ꓒ ꓐꓲ ꓐꓲꓺꓼ ꓟꓶ ꓠꓹ ꓟ ꓠꓴ ꓪꓽ ꓢꓯꓼ ꓕꓵꓼ꓿
63001009	ꓮꓽ ꓟ ꓥ ꓟꓲ ꓙꓲ-ꓢꓴ ꓟꓸ ꓟꓲ ꓠꓯꓸꓼ ꓗꓪ ꓟꓽ ꓔꓬ ꓔꓬ ꓫꓱꓽ ꓘꓳ ꓙꓰˍ ꓕꓯ ꓠꓽ꓾ ꓬꓲ ꓠꓯꓸꓼ ꓗꓪ ꓪꓴ-ꓢ ꓟꓽ ꓔꓬ꓿ ꓟꓸ ꓟꓲ ꓕꓱ ꓟ ꓠꓯꓸꓼ ꓗꓪ ꓔꓬ ꓢꓴ ꓠꓬ ꓐꓹ ꓐ ꓙꓳ ꓢꓲ꓾ ꓮ ꓐꓲˍ ꓟꓲ ꓙꓳˍ ꓡꓳ꓿
63001010	ꓠꓴ ꓪꓽ ꓔꓬ ꓗꓪ ꓡ ꓢꓴ ꓙꓳ ꓢꓲ꓾ ꓟꓸ ꓟꓲ ꓕꓱ ꓕꓲ ꓫꓵ ꓔꓯꓹ ꓡ ꓟ ꓟꓽ ꓥ ꓢꓴ ꓔꓯ ꓠꓬ꓾ ꓠꓴ ꓪꓽ ꓦꓲ ꓗꓪˍ ꓟꓲ ꓕꓽ ꓘꓳ ꓣꓴ꓿ ꓒꓵꓽ ꓗꓹˍ ꓟꓲ ꓕꓽ ꓬꓰ ꓖꓶ꓿
63001011	ꓮ ꓡꓲꓳ ꓐꓯ ꓠꓬ ꓬꓲ ꓔꓯ ꓒꓵ ꓗꓹ ꓬꓰ ꓖꓶ ꓢꓴ ꓠꓽ꓾ ꓬꓲ ꓥꓶˍ ꓟ ꓟꓬꓱꓽ ꓔꓯ ꓑꓯꓹ ꓡꓯꓽ ꓘꓳˍ ꓟ ꓥ ꓡꓳ꓿
63001012	ꓥꓪ ꓡꓰ ꓠꓴ ꓪꓽ ꓔꓯ ꓐꓳ ꓖꓶ ꓓꓴ ꓮꓽ ꓟꓬꓹ ꓙꓳˍ ꓟꓲ꓾ ꓕꓳ ꓶ ꓒꓬꓽˍ ꓐꓰ ꓐꓳ ꓞꓶ ꓣꓱꓽ ꓢꓲ ꓟꓽ ꓐꓳ ꓩꓴ ꓡꓺꓳ꓿ ꓠꓴ ꓪꓽ ꓔꓯ ꓡ ꓢꓲ꓾ ꓒꓬꓱꓽ ꓔꓳꓹ ꓟꓬ ꓔꓳꓹ ꓫꓸ ꓕꓱ ꓡꓯꓽ ꓘꓳ ꓪ ꓢꓲ ꓠꓬꓲ꓾ ꓣꓳ ꓗꓹ ꓛꓲ ꓠꓲꓹ ꓐꓲ ꓡ ꓝꓲ ꓠꓹ ꓟ ꓥꓳ ꓡꓳꓸ ꓔꓬ ꓡꓳ꓿
63001013	ꓪꓴ-ꓢ ꓡꓰ ꓢꓲꓺ ꓔ ꓟ ꓠꓴ ꓪꓽ ꓮꓸ ꓝꓲ ꓬꓲꓸ ꓤ ꓠꓱ ꓡꓰ ꓠꓴ ꓔꓯ ꓒꓵꓽ ꓗꓹ ꓬꓰ ꓩꓴ ꓡ ꓡꓳ꓿
64001001	ꓟꓬꓱꓽ ꓡꓳꓸ ꓢꓴ ꓥꓪ ꓡꓰ꓾ ꓔꓱˍ ꓟ ꓠꓯꓸꓼ ꓗꓪ ꓥꓪ ꓠꓲꓹ ꓠꓵ ꓟ ꓗꓷ-ꓬꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ꓮ
64001002	ꓠꓲꓹ ꓠꓵ ꓟ ꓛꓳꓽ ꓒꓯꓹꓳ꓾ ꓠꓴ ꓠꓬ ꓦꓻ ꓗꓪ ꓶꓼ ꓛꓳ ꓫꓱꓹ ꓛꓳˍ ꓟ ꓡꓰ ꓐꓰ꓾ ꓮꓸ ꓫꓵ ꓗꓪˍ ꓟꓲ ꓶꓼ ꓛꓳ ꓫꓱꓹ ꓛꓳ ꓢꓲ꓾ ꓠꓴ ꓧꓪꓽ ꓖꓳ ꓓꓱ ꓗꓪˍ ꓟꓲ ꓧꓪꓹ ꓧꓪS ꓔꓬ ꓟꓶꓻ ꓠꓹ ꓟ ꓥꓪ ꓪꓽ ꓘꓴˍ ꓡꓳ꓿
64001003	ꓬꓲꓼ ꓤ ꓠꓬꓲ ꓤ ꓐꓴ ꓕꓲ ꓐꓱ ꓕꓱ ꓗꓪ ꓛꓲ ꓡ ꓢꓲ꓾ ꓠꓴ ꓠꓬ ꓔꓱꓹ ꓚꓵˍ ꓟ ꓠꓯꓸꓼ ꓗꓪ ꓞꓳ ꓙꓳ ꓔꓬ ꓡꓳ꓾ ꓐꓰ ꓢꓷꓸ ꓙ ꓟꓳ ꓙ ꓡ ꓠꓬꓲ ꓥꓪ ꓮꓽ ꓘꓶꓸ ꓗꓹ ꓛꓲ ꓡꓰꓳ꓿
64001004	ꓥꓪ ꓤ ꓠꓱ ꓐꓴ ꓠꓬ ꓔꓱꓹ ꓚꓵˍ ꓟ ꓗꓪ ꓞꓳ ꓙꓳ ꓔꓬ ꓟ ꓓꓳꓽ ꓑ ꓙˍ ꓟꓶˍ ꓟ ꓕꓱ ꓟ ꓠꓬ꓾ ꓥꓪ ꓐꓱ ꓶ ꓮꓸ ꓓꓲꓽ ꓪꓴꓽˍ ꓟ ꓗꓹ ꓛꓲ ꓓꓴ ꓥ ꓡꓳ꓿
64001005	ꓠꓲꓹ ꓠꓵ ꓛꓳꓽ ꓒꓯꓹꓳ꓾ ꓠꓴ ꓟꓽ ꓢꓷꓸ ꓡꓯꓽ ꓘꓳꓻ ꓠꓬꓲ ꓟ ꓦ ꓡꓱ ꓢꓴ ꓐꓴ ꓔꓯˍ ꓟꓲ ꓬꓰ ꓙˍ ꓟ ꓕꓱ ꓟ ꓠꓬ꓾ ꓦ ꓡꓱ ꓐꓳˍ ꓟ ꓐꓰ ꓠꓲꓹ ꓒꓵꓽ ꓠꓲꓹ ꓡꓱˍ ꓟ ꓥ ꓡꓳ꓿
64001006	ꓬꓲ ꓪꓽ ꓠꓬ ꓘꓴ ꓜꓲ ꓞꓳ ꓟꓲꓽ ꓙꓬ ꓗꓪ ꓠꓴ ꓠꓵꓻ ꓠꓲꓹ ꓔꓯ ꓖꓴ ꓢꓲ ꓢꓷꓸ ꓙ ꓟꓳ ꓙˍ ꓡꓳ꓿ ꓠꓴ ꓠꓬ ꓪꓴ-ꓢ ꓔꓯ ꓣꓱꓽ ꓙ ꓢꓴ ꓬꓰ ꓙꓲꓽ ꓙꓳˍ ꓟ ꓡꓰ ꓐꓰ꓾ ꓬꓲ ꓪꓽ ꓓꓴ ꓓꓳ ꓝꓸ ꓙꓰˍ ꓟ ꓗꓪ ꓬꓰ ꓙˍ ꓠꓬ ꓙꓲꓻˍ ꓡꓳ꓿
64001007	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓟꓽ ꓦ ꓡꓱ ꓢꓴ ꓗꓪ ꓐꓰ ꓮꓸ ꓫꓵˍ ꓟꓲ ꓟꓽ ꓘꓳ ꓣꓴ ꓣꓴ꓾ ꓢꓲ ꓒꓽ ꓟꓬꓱ ꓑꓶꓸ ꓓꓴ ꓓꓴꓻ ꓓꓳ ꓙꓰˍ ꓟ ꓥ ꓡꓳ꓿
64001008	ꓖꓳ ꓡꓱ ꓠꓬꓲ ꓣꓳꓽ ꓠꓬ ꓔꓱꓹ ꓚꓵˍ ꓟ ꓟꓬꓱꓽ ꓬꓰˍ ꓟ ꓗꓪ ꓬꓲ ꓪꓽˍ ꓐꓰ ꓑꓯꓹ ꓟꓶꓻ ꓠꓹ ꓟ ꓬꓲ ꓪꓽ ꓔꓯ ꓬꓰ ꓙ꓿
64001009	ꓥꓪ ꓠꓬ ꓘꓴ ꓜꓲ ꓞꓳ ꓔꓯ ꓕꓲ ꓠꓬꓲꓽ ꓫꓵꓽ ꓐꓳ ꓖꓶꓽ ꓗꓷꓳ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓗꓳꓺ ꓡꓳ ꓗꓪ ꓪꓴꓸ ꓓꓵ ꓣꓱꓽ ꓠꓲꓹ ꓫꓵ ꓢꓴ ꓔꓲ-ꓮ-ꓕꓷ-ꓒꓲ ꓠꓬ ꓥꓪ ꓐꓯ ꓘꓶꓽ ꓔꓯ ꓟꓽ ꓘꓳ ꓣꓴ꓿
64001010	ꓖꓳ ꓡꓱ ꓠꓬꓲ ꓥꓪ ꓡꓻˍ ꓕꓯ ꓠꓽ꓾ ꓬꓲ ꓬꓰˍ ꓟ ꓟꓬꓱꓽ ꓔꓯ ꓥꓪ ꓐꓯ ꓓꓳ ꓡ ꓥꓳ꓿ ꓬꓲ ꓠꓬ ꓥꓶˍ ꓟ ꓚꓴꓽ ꓬꓲꓹ ꓡꓰ ꓥꓪ ꓠꓴꓽ ꓪꓻ ꓕꓱˍ ꓡꓳ꓿ ꓖꓳ ꓟˍ ꓡꓰ ꓟꓽ ꓞꓲꓺ꓾ ꓬꓲ ꓠꓬ ꓦ ꓡꓱˍ ꓟ ꓬꓲꓼ ꓤ ꓠꓬꓲ ꓤ ꓔꓯ ꓟꓽ ꓘꓳ ꓣꓴ꓿ ꓘꓳ ꓣꓴ ꓠꓲꓹ ꓫꓵ ꓢꓴ ꓔꓯˍ ꓟꓲ ꓗꓽ ꓔ ꓢꓲ꓾ ꓬꓲ ꓪꓽ ꓔꓯ ꓘꓴ ꓜꓲ ꓞꓳ ꓗꓪ ꓐꓰ ꓒꓰꓺ ꓗꓷˍ ꓡꓳ꓿
64001011	ꓠꓲꓹ ꓠꓵ ꓛꓳꓽ ꓒꓯꓹꓳ꓾ ꓟꓽ ꓙꓲ ꓟ ꓔꓯ ꓕꓽ ꓔꓯꓺ ꓢꓳ꓿ ꓙꓲꓻˍ ꓟ ꓔꓯˍ ꓡꓰꓽ ꓔꓯꓺ ꓢꓳ꓿ ꓙꓲꓻˍ ꓟ ꓬꓰ ꓢꓴ ꓠꓬ ꓪꓴ-ꓢ ꓔꓯꓸ ꓟ ꓥ ꓡꓳ꓿ ꓟꓽ ꓙꓲ ꓟ ꓬꓰ ꓢꓴ ꓠꓽ ꓪꓴ-ꓢ ꓔꓯ ꓟꓽ ꓟꓳꓻ ꓠꓬꓲ ꓢꓴ ꓥꓳ꓿
64001012	ꓔꓲ-ꓟꓲ-ꓕꓲ-ꓪꓴꓽ ꓔꓯ ꓟꓳꓸ ꓠꓬ ꓮꓽ ꓙꓵ ꓢꓴ ꓗꓪ ꓐꓰ ꓙꓲˍ ꓟ ꓢꓷꓸ ꓙ ꓟꓳ ꓙ ꓘꓶ ꓙꓳˍ ꓡꓳ꓿ ꓔꓱꓹ ꓚꓵˍ ꓟ ꓥ ꓟꓲ ꓬꓲ ꓐꓱ ꓶ ꓢꓷꓸ ꓙ ꓟꓳ ꓙˍ ꓡꓳ꓿ ꓥꓪ ꓠꓴꓽ ꓡꓰ ꓬꓲ ꓐꓱ ꓶ ꓢꓷꓸ ꓙ ꓟꓳ ꓙ ꓟˍ ꓟꓲ ꓔꓱˍ ꓟ ꓥ ꓟ ꓠꓴ ꓢꓷꓸˍ ꓡꓳ꓿
64001013	ꓥꓪ ꓠꓬ ꓠꓴ ꓔꓯ ꓐꓯ ꓖꓶ ꓓꓴ ꓮꓽ ꓟꓬꓹ ꓙꓳˍ ꓟꓲ꓾ ꓐꓳ ꓗꓸˍ ꓐꓰ ꓐꓳ ꓞꓶꓻ ꓣꓱꓽ ꓢꓲ ꓐꓳ ꓖꓶ ꓠꓲꓹ ꓟꓽ ꓫꓵ꓿
64001014	ꓥꓪ ꓠꓽ ꓠꓴ ꓔꓯ ꓟꓶꓻ ꓤ ꓟꓽ ꓥ ꓕꓯ ꓟꓳꓻ ꓡꓯꓽ ꓘꓳꓻ ꓢꓲ꓾ ꓒꓬꓱꓽ ꓔꓳꓹ ꓟꓬ ꓔꓳꓹ ꓫꓸ ꓕꓱ ꓡꓯꓽ ꓘꓳꓻ ꓟꓶꓻ ꓠꓹ ꓟ ꓥꓳꓻ ꓡꓳꓸ ꓔꓬ ꓡꓳ꓿
64001015	ꓢꓲ ꓡꓲ ꓟ ꓠꓴ ꓟꓶꓻ ꓝꓲ꓿ ꓛꓳꓽ ꓒꓯꓹ ꓐꓴ ꓡꓰ ꓠꓴ ꓔꓯ ꓒꓵꓽ ꓗ ꓬꓰ ꓩꓴ ꓡ ꓡꓳ꓿ ꓠꓴˍ ꓟꓲ ꓖꓳ ꓗꓪ ꓔꓬ ꓟ ꓥꓪ ꓠꓴꓽ ꓛꓳꓽ ꓒꓯꓹ ꓐꓴ ꓔꓯ ꓟꓬꓱ ꓞꓶꓻ ꓢꓲ ꓒꓵꓽ ꓗ ꓬꓰ ꓖꓶ꓿
65001001	ꓬꓰ-ꓢꓴ ꓙꓲ-ꓢꓴ ꓬꓲ ꓚꓳ ꓑꓸ꓾ ꓬ-ꓗꓴ ꓬꓲ ꓠꓬꓲꓺ ꓤꓽ ꓬꓴ-ꓔ ꓥꓪ ꓡꓰ꓾ ꓐꓹ ꓐ ꓪꓴ-ꓢ ꓡꓰ ꓠꓲꓹ ꓠꓵ ꓔ ꓢꓲ ꓘꓴ ꓔ ꓢꓴˍ ꓐꓰ꓾ ꓬꓰ-ꓢꓴ ꓙꓲ-ꓢꓴ ꓡꓰ ꓫ ꓙ ꓔ ꓢꓴ ꓐꓴ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶꓽ ꓩꓴ ꓡ ꓥꓳ꓿
65001002	ꓫꓱꓸ ꓤˍ ꓟ ꓐꓰ ꓢꓲ ꓡꓲ ꓟ ꓐꓰ ꓠꓵꓻ ꓠꓲꓹ ꓠꓬ ꓠꓴ ꓪꓽ ꓔꓯ ꓮꓽ ꓟꓬꓹ ꓡꓴꓽ ꓖꓶꓽ ꓡ ꓝꓲ꓿
65001003	ꓠꓲꓹ ꓠꓵ ꓛꓳꓽ ꓒꓯꓹ ꓐꓴꓳ꓾ ꓥꓪ ꓠꓬ ꓣꓳ ꓑꓯꓹ ꓡꓯꓽ ꓘꓳ ꓟꓶˍ ꓟ ꓢꓯꓼ ꓟꓬ ꓙ ꓖꓴ ꓔꓯ ꓟꓳꓸ ꓠꓴ ꓪꓽ ꓔꓯ ꓐꓳ ꓖꓶ ꓩꓴ ꓡ ꓠꓲꓹ ꓫꓵˍ ꓟꓲ꓾ ꓟꓬꓽ ꓠꓬꓲ ꓠꓬ ꓦ ꓡꓱ ꓢꓴ ꓐꓴ ꓔꓯ ꓕꓲ ꓧꓪˍ ꓐꓰ ꓡꓯꓼ ꓙꓱ ꓔ ꓟ ꓙꓵꓻ ꓠꓲꓹ ꓚꓱꓹ ꓐꓱ ꓶ ꓔꓳꓹ ꓡꓯꓽ ꓘꓳˍ ꓟ ꓗꓪ꓾ ꓠꓴ ꓪꓽ ꓠꓬ ꓠꓲꓹ ꓡꓱꓻ ꓡꓱˍ ꓡꓰꓽ ꓢꓯꓼ ꓕꓵꓼ ꓝꓲ ꓠꓹ ꓟ꓾ ꓥꓪ ꓕꓳ ꓶ ꓡꓯꓼ ꓫꓴ ꓐꓳ ꓢꓲ ꓠꓴ ꓪꓽ ꓔꓯ ꓘꓶꓸ ꓖꓶ ꓠꓹ ꓟ ꓥꓪ ꓠꓲꓹ ꓟ ꓗꓪ ꓠꓬꓲꓸ ꓞꓹ ꓡꓳ꓿
65001004	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓕꓲ ꓧꓳꓽ ꓠꓬ ꓣꓳ ꓗꓳꓺ ꓡꓳ ꓗꓪ ꓘꓳ ꓫꓱ ꓫꓱꓺꓼ ꓐꓰ ꓓꓵꓽ ꓡ ꓗꓷꓳ꓿ ꓬꓲ ꓪꓽ ꓠꓬ ꓥꓶˍ ꓟ ꓔꓯ ꓑꓲꓸ ꓓꓴ ꓬꓰ ꓠꓹ ꓟ꓾ ꓪꓴ-ꓢ ꓬꓲ ꓣꓱꓽ ꓛꓰ ꓟꓸ ꓟꓲ ꓔꓯ ꓧꓶꓸ ꓡꓰ ꓝꓲ ꓢꓲ꓾ ꓕꓲ ꓔꓲꓸˍ ꓡꓰꓽ ꓟ ꓣꓳ ꓪꓴ-ꓢˍ ꓐꓰ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓔꓯ ꓟꓽ ꓣꓷꓠꓸ꓿ ꓬꓲ ꓪꓽ ꓠꓽ ꓮꓽ ꓠꓱ ꓠꓱ ꓕꓯˍ ꓡꓰ ꓐꓯ ꓞꓷꓹ ꓔ ꓟ ꓐꓯ ꓟꓴ ꓟꓶꓻ ꓠ ꓗꓹ ꓢꓴ ꓐꓴ ꓥ ꓡꓳ꓿
65001005	ꓠꓴ ꓪꓽ ꓠꓬ ꓕꓱ ꓟ ꓮꓽ ꓙꓵ ꓢꓷˍ ꓥ ꓟꓲ꓾ ꓥꓪ ꓠꓬ ꓠꓴ ꓪꓽ ꓔꓯ ꓬꓲꓼ ꓠꓬꓲꓸ ꓖꓶ ꓠꓲꓹ ꓫꓵˍ ꓢꓰꓽ ꓡꓳ꓿ ꓢꓲ ꓒꓽ ꓡꓰ ꓑ ꓫꓬꓼ ꓕꓲ ꓧꓳꓽ ꓔꓯ ꓬꓲ-ꓙꓲ ꓟꓵꓽ ꓗꓪ ꓐꓰ ꓚꓬꓴ ꓓꓳ ꓡ ꓥ ꓟꓲ꓾ ꓟꓽ ꓙꓵꓻ ꓢꓴ ꓔꓯ ꓬꓲ ꓡꓰ ꓟꓶꓽ ꓬꓰ ꓝꓲꓳ꓿
65001006	ꓝꓮꓲ ꓠꓬ ꓚꓲ ꓛꓬ ꓙꓳˍ ꓟ ꓙꓵꓽ ꓪ ꓔꓯ ꓟꓽ ꓒꓵꓽ ꓒꓵ꓾ ꓬꓲ ꓪꓽ ꓔꓬ ꓖꓴ ꓔꓯ ꓡꓳ ꓔ ꓬꓰˍ ꓟ ꓟꓴꓽ ꓗꓪ ꓝꓲ ꓓꓴ ꓐꓴ ꓔꓯ ꓠꓬ꓾ ꓦꓬꓼ ꓠꓬꓲ ꓓꓽ ꓟ ꓖꓳ ꓟ ꓗꓪ ꓐꓯ ꓟꓴ ꓘꓶꓽ ꓠꓹ ꓟ꓾ ꓬꓲ ꓡꓰ ꓕꓲ ꓞꓲꓼ ꓕꓲ ꓑ ꓟ ꓞꓳꓹ ꓚ ꓡꓰ ꓠꓯ ꓞꓲꓹ ꓟ ꓗꓪ ꓞꓳꓹ ꓔ ꓡꓳ꓿
65001007	ꓢꓳ-ꓓꓳ-ꓟ ꓐꓰ ꓳꓽ-ꓟꓳꓽ-ꓡˍ ꓐꓰ ꓚꓳ ꓡꓳ ꓗꓪ ꓟ ꓡꓳ ꓒꓱˍ ꓟꓲ꓾ ꓬꓲ ꓪꓽˍ ꓡꓰ ꓐꓰ ꓟꓽ ꓢꓲꓽ ꓟꓽ ꓫꓬꓻ ꓬꓰ ꓢꓲ꓾ ꓟꓽ ꓚꓰꓼ ꓟ ꓦꓯꓸ ꓠꓲꓹ ꓙꓵꓽˍ ꓟ ꓗꓪ ꓖꓼ ꓙꓰˍ ꓟ ꓑꓶꓸ ꓓꓴ ꓙꓳꓺ ꓗꓽ ꓓꓴ ꓬꓰ ꓠꓹ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓮꓸ ꓔꓳꓸ ꓗꓪ ꓛꓬꓻ ꓒꓵꓽ ꓟꓶˍ ꓡꓳ꓿
65001008	ꓖꓳ ꓟ ꓡꓰ ꓐꓰ ꓬꓲꓼ ꓟꓬ ꓘꓳ ꓢꓴ ꓕꓱ ꓕꓲ ꓧꓳˍ ꓟꓲ꓾ ꓧꓪꓽ ꓖꓳ ꓓꓱ ꓔꓯ ꓟꓽ ꓫꓬꓻ ꓟꓽ ꓖꓼ ꓟ ꓠꓷꓼ ꓡꓰ ꓝꓲ ꓢꓲ꓾ ꓪꓴ-ꓢ ꓙꓵꓽ ꓪ ꓔꓯˍ ꓟꓲ ꓟꓳꓻ ꓟꓽ ꓟꓵ ꓟꓵ ꓬꓰ ꓢꓲ ꓠꓬꓲ꓾ ꓐꓬꓱꓼ ꓡꓱꓼ ꓡꓱ ꓟ ꓟꓴꓽ ꓗꓪ ꓜꓴꓻ ꓔꓯ ꓟꓽ ꓒꓵꓽ ꓟꓽ ꓚꓬ ꓘꓶꓽ ꓫꓸ ꓕꓱˍ ꓡꓳ꓿
65001009	ꓟꓴꓽ ꓗꓪ ꓝꓲ ꓓꓴ ꓓꓽ ꓟ ꓟꓲ-ꓘꓷ-ꓡꓷˍ ꓟꓲ ꓖꓳ ꓟ ꓡꓰ ꓐꓰ ꓠꓬ ꓫꓸ ꓕꓱ ꓟꓽ ꓑꓶꓸ꓿ ꓟꓳ-ꓫꓲ ꓫꓵꓻ ꓟꓳ ꓑꓶꓸ ꓓꓴ ꓧꓳꓺ ꓡꓯꓽ ꓘꓳ ꓢꓲ ꓠꓲꓽ ꓪ ꓔꓲˍ ꓐꓰ ꓐꓯ ꓡꓯꓽ ꓘꓳˍ ꓕꓯ꓾ ꓬꓲ ꓔꓯ ꓙꓱꓽ ꓕꓼ ꓠꓬꓲ ꓐꓯ ꓟꓴ ꓘꓶꓽ ꓠꓬꓲ ꓟꓽ ꓬꓰ ꓬꓰ꓾ ꓢꓲ ꓒꓽ ꓡꓰ ꓠꓴ ꓔꓯ ꓕꓼ ꓝꓲ꓾ ꓐꓰˍ ꓡꓰ ꓐꓯ ꓖꓶˍ ꓡꓳ꓿
65001010	ꓖꓳ ꓡꓱ ꓥ ꓟꓲ ꓟꓸ ꓒꓬꓹ ꓢꓴ ꓕꓱ ꓕꓲ ꓧꓳꓽ ꓟ ꓠꓽ ꓬꓲ ꓪꓽ ꓟꓽ ꓙꓽ ꓜꓲꓼ ꓟ ꓥ ꓕ ꓑꓳꓸ ꓔꓯ ꓟꓽ ꓒꓵꓽ ꓟꓽ ꓚꓬ ꓘꓶꓽ ꓫꓸ ꓕꓱˍ ꓡꓳ꓿ ꓬꓲ ꓪꓽ ꓠꓬ ꓙꓽ ꓜꓲꓼ ꓠꓲꓹ ꓟꓽ ꓙꓳˍ ꓟ ꓙꓱꓽ ꓤˍ ꓡꓰ ꓐꓰ꓾ ꓚꓰ ꓠꓲꓹ ꓗꓪ ꓢꓷˍ ꓡꓳ ꓫꓵꓽ ꓗꓪ ꓐꓰ ꓚꓲ ꓛꓬ ꓔꓯ ꓟꓶꓽ ꓬꓰ ꓝꓲˍ ꓡꓳ꓿
65001011	ꓬꓲ ꓪꓽ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓗꓷ-ꓬꓲ ꓙ ꓖꓴ ꓗꓪ ꓫꓱꓽ ꓢꓲ꓾ ꓪꓽ ꓒꓵꓽ ꓟꓶꓻ ꓠꓹ ꓟ ꓑ-ꓡꓽ ꓥꓳꓽ ꓙꓰˍ ꓟ ꓗꓪ ꓔꓷꓹ ꓑꓵꓺ ꓙꓰ ꓢꓲ ꓠꓬꓲ꓾ ꓘꓳ-ꓣˍ ꓡꓰ ꓐꓰ ꓒꓳꓹ ꓔꓳꓹˍ ꓠꓬꓲ ꓐꓬꓺ ꓡꓰꓳ꓿
65001012	ꓕꓱ ꓕꓲ ꓧꓳꓽ ꓟ ꓠꓬ ꓠꓴ ꓪꓽˍ ꓐꓰ ꓕꓲꓽ ꓪꓺꓼ ꓜ ꓜꓽˍ ꓕꓯ꓾ ꓠꓴ ꓪꓽ ꓠꓵꓻ ꓠꓲꓹ ꓑꓮꓲꓽ ꓔꓯ ꓟꓽ ꓫꓬꓻ ꓗꓷ ꓡꓰ ꓝꓲ ꓢꓴ ꓥ ꓡꓳ꓿ ꓬꓲ ꓪꓽ ꓠꓬ ꓚꓲ ꓛꓬ ꓔꓯˍ ꓡꓰ ꓦꓵ ꓙˍ ꓟ ꓮ ꓣꓳ ꓡꓳꓸ ꓢꓴ꓾ ꓟꓲꓽ ꓦꓲ ꓡꓰ ꓙꓱꓼ ꓔꓯꓹ ꓙꓰˍ ꓟ ꓬꓲꓻ ꓙꓬ ꓟꓽ ꓓꓯꓹˍ ꓟ ꓟꓴ ꓗꓴꓸ꓾ ꓬꓲ ꓢꓶꓽ ꓟꓽ ꓓꓱꓼˍ ꓟ ꓢꓲꓹ ꓜꓲꓻˍ ꓐꓰ꓾ ꓬꓲ ꓚꓰ ꓟꓰꓹ ꓙꓰ ꓢꓲ ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓵꓻˍ ꓟ ꓢꓲꓹ ꓜꓲꓻˍ ꓡꓰ ꓐꓰ ꓗꓹ ꓡꓳ꓿
65001013	ꓬꓲ ꓪꓽ ꓠꓬ ꓬꓲꓻ ꓡꓴꓽ ꓐꓱꓻ ꓪꓳꓹˍ ꓟ ꓬꓲꓻ ꓡꓯꓼ ꓟꓰꓼ ꓡꓰ ꓐꓰ꓾ ꓬꓲ ꓪꓽ ꓫꓸ ꓔꓳ ꓫꓸ ꓒꓯꓼ ꓟ ꓠꓬ ꓬꓲꓻ ꓩꓵꓸ ꓡꓰ ꓐꓰ ꓓꓳ ꓡ ꓡꓳ꓿ ꓝꓮꓲ ꓠꓬ ꓶꓻ ꓚꓳ ꓔꓬ ꓟ ꓗꓴ ꓤ ꓡꓰ ꓐꓰ ꓗꓹ ꓢꓲ꓾ ꓬꓲ ꓪꓽ ꓐꓱ ꓶ ꓠꓬ ꓕꓲ ꓞꓲꓼ ꓕꓲ ꓑ ꓠꓯ ꓞꓲꓹ ꓠꓯ ꓕꓳꓽ ꓟ ꓝꓰꓺ ꓔ ꓡꓳ꓿
65001014	ꓮ-ꓓꓯ ꓗꓪ ꓐꓰ ꓫꓵꓽ ꓤꓶꓻ ꓗꓪ ꓟ ꓬꓲ-ꓠ ꓠꓬ ꓕꓱ ꓕꓲ ꓧꓳꓽ ꓔꓯ ꓖꓴ ꓠꓬꓲ ꓟꓷꓽ ꓠꓷꓹ ꓝꓸ ꓢꓲ꓾ ꓠꓬꓲ ꓠꓹ꓾ ꓢꓲ ꓒꓽ ꓠꓬ ꓬꓲ ꓢꓲꓽ ꓫꓬ ꓢꓴ ꓔꓴ ꓔꓴ ꓟꓶꓽ ꓟꓶˍ ꓐꓰ ꓕꓲ ꓛꓳꓺꓼ ꓡꓻˍ ꓡꓳ꓿
65001015	ꓬꓲ ꓠꓬ ꓪꓴ-ꓢ ꓔꓯ ꓟꓽ ꓒꓵꓽ ꓢꓴ ꓔꓯ ꓐꓯ ꓟꓴ ꓘꓶꓽ ꓢꓲ꓾ ꓠꓲꓹ ꓟꓽ ꓒꓵ ꓠꓲꓹ ꓟ ꓡꓱ ꓢꓴ ꓬꓰˍ ꓟ ꓮꓽ ꓙꓵ ꓔꓯ ꓖꓴꓺ ꓟꓸ ꓖꓶ ꓢꓲ ꓠꓬꓲ꓾ ꓬꓲ ꓪꓽ ꓡꓰ ꓬꓰ ꓗꓷ ꓟ ꓮꓽ ꓙꓵ ꓐꓰ꓾ ꓪꓴ-ꓢ ꓔꓯ ꓟꓽ ꓒꓵꓽˍ ꓟ ꓗꓹ ꓫꓵꓸ ꓘꓶꓽ ꓮꓽ ꓙꓵ ꓟ ꓑꓶꓸ ꓓꓴ꓾ ꓐꓯ ꓟꓴ ꓘꓶꓽ ꓢꓲ ꓝꓴꓲ ꓖꓴ ꓟꓳꓸ ꓖꓶ ꓠꓹ ꓟ ꓡ ꓡꓳ꓾ ꓐꓯˍ ꓡꓳ꓿
65001016	ꓕꓱ ꓕꓲ ꓧꓳꓽ ꓟ ꓠꓬ ꓚꓲ ꓛꓬ ꓦꓯꓸ ꓠꓲꓹ ꓙꓵˍ ꓟ ꓔꓯ ꓛꓳ ꓢꓲ꓾ ꓒꓴꓽ ꓥꓳꓽ ꓓꓽ ꓟ ꓫꓸ ꓕꓱ ꓢꓲ ꓠꓬꓲ꓾ ꓱ'ꓽ ꓠꓱꓽ ꓢꓴˍ ꓐꓰ ꓚꓲ ꓡꓲ ꓥꓳꓽ ꓠꓳꓽ ꓫꓸ ꓕꓱ ꓢꓴ ꓥ ꓢꓲ꓾ ꓚꓲ ꓛꓬ ꓙꓲ ꓖꓴ ꓟꓶꓻ ꓠꓹ ꓟ ꓢꓴ ꓔꓯ ꓘꓶꓽ ꓖꓳꓽ ꓡꓰ ꓓꓳꓹ ꓟꓴˍ ꓡꓳ꓿
65001017	ꓠꓲꓹ ꓠꓵ ꓛꓳꓽ ꓒꓯꓹ ꓐꓴꓳ꓾ ꓠꓴ ꓪꓽ ꓠ ꓧꓶꓸ ꓕꓯ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓝꓲ ꓓꓴ ꓐꓴ ꓡꓰ ꓐꓯˍ ꓟ ꓐꓯ ꓘꓶꓽ ꓔꓯ ꓚꓲꓸ ꓔ꓿
65001018	ꓬꓲ ꓪꓽ ꓡꓰ꓾ ꓡꓳꓹ ꓬꓰ ꓝꓲꓸ ꓗꓪ ꓠꓬ ꓪꓴ-ꓢ ꓚꓱꓹ ꓔꓯ ꓟꓽ ꓒꓵꓽ ꓒꓵꓽ ꓚꓲ ꓛꓬ ꓦꓯꓸ ꓠꓲꓹ ꓙꓵꓽˍ ꓟ ꓗꓪ ꓚˍ ꓟ ꓤꓲꓺ ꓢꓴ ꓓꓳ ꓡ ꓥꓳ꓾ ꓐꓰ ꓠꓴ ꓪꓽ ꓔꓯ ꓐꓯ ꓖꓶꓽ ꓗꓷꓳ꓿
65001019	ꓕꓱ ꓕꓲ ꓧꓳꓽ ꓟ ꓠꓬ꓾ ꓧꓪꓽ ꓗꓪ ꓟ ꓔꓯ ꓛꓳ ꓢꓴ ꓥ ꓢꓲ꓾ ꓢꓲ-ꓫꓬ-ꓟ-ꓦ ꓟꓽ ꓙꓳ ꓢꓴˍ ꓐꓰ ꓗꓪ ꓡꓯꓽ ꓘꓳ ꓝꓲ ꓢꓴ ꓥ ꓡꓳ꓿
65001020	ꓠꓲꓹ ꓠꓵˍ ꓟ ꓛꓳꓽ ꓒꓯꓹ ꓐꓴꓳ꓾ ꓮꓸ ꓓꓲꓽ ꓒꓵꓽˍ ꓟ ꓙꓵꓻ ꓠꓲꓹ ꓗꓪ ꓠꓴ ꓪꓽ ꓚꓲ ꓛꓬ ꓔꓯ ꓜꓶꓻ ꓟꓴ ꓡ ꓝꓲ ꓢꓲ꓾ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓪꓽ ꓘꓴ꓿
65001021	ꓠꓴ ꓪꓽ ꓠꓬ ꓪꓴ-ꓢ ꓠꓵꓻ ꓠꓲꓹ ꓠꓯS ꓗꓪ ꓔꓬ ꓢꓲ꓾ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓬꓲ ꓫꓱꓸ ꓤ ꓠꓲꓹ ꓗꓪ ꓐꓰ ꓠꓴ ꓪꓽ ꓔꓯ ꓖꓶꓽ ꓡ ꓠꓹ ꓟ ꓕꓲ ꓞꓲꓼ ꓕꓲ ꓑ ꓟ ꓢꓯꓼ ꓟꓬ ꓔꓯ ꓡꓳꓺ ꓠꓬꓹ ꓔꓬ꓿
65001022	ꓠꓴ ꓪꓽ ꓠꓬ ꓓꓵꓽ ꓙꓽ ꓟꓬꓽ ꓢꓴ ꓔꓯ ꓫꓱꓸ ꓤ ꓠꓲꓹ ꓟꓳꓸ ꓖꓶ꓿
65001023	ꓮꓸ ꓔꓳꓸ ꓗꓪ ꓞꓰꓻ ꓓꓵꓽ ꓡꓰ ꓢꓴ ꓔꓯ ꓣꓴ ꓓꓳ ꓡ ꓢꓲ ꓚꓬꓴ ꓙ꓿ ꓝꓮꓲ ꓕꓲ ꓐꓱ ꓔꓯ ꓠꓬ꓾ ꓤꓻ ꓟꓳ ꓠꓲꓹ ꓡꓰ ꓫꓱꓸ ꓤ ꓢꓲ꓾ ꓬꓲ ꓪꓽ ꓧꓪꓽ ꓠꓲꓹ ꓡꓶꓽ ꓗꓪ ꓐꓰ ꓟꓽ ꓫꓬꓻ ꓗꓷ ꓡꓰ ꓟ ꓐꓵꓻ ꓞꓶ ꓔꓯ ꓠꓽ ꓠꓲꓹ ꓜꓳ꓿
65001024	ꓠꓴ ꓪꓽ ꓔꓯ ꓟꓽ ꓡꓱꓸ ꓗꓷ ꓝꓲ ꓠꓹ ꓟ ꓔ ꓙ ꓢꓲ꓾ ꓛꓬꓻ ꓖꓴ ꓟꓽ ꓙꓳ ꓙꓳ ꓗꓹ ꓛꓲ ꓛꓲˍ ꓡꓰꓽ꓾ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓗꓪ ꓧꓳꓽ ꓓꓵꓽ ꓡꓰ ꓐ ꓡ ꓢꓴ꓾
65001025	ꓣꓳ ꓚꓬꓴ ꓢꓲ ꓒꓽ ꓪꓴ-ꓢ ꓕꓲ ꓔꓲꓸˍ ꓡꓰꓽ ꓟ ꓔꓯ꓾ ꓣꓳ ꓢꓲ ꓒꓽ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓟꓬꓱꓽ ꓓꓳꓽˍ ꓐꓰ ꓪ ꓔꓲ ꓗꓴꓺ ꓒꓬꓱꓽˍ ꓐꓰ ꓪꓽ ꓠꓬꓲˍ ꓟ ꓐꓰ ꓙꓵꓽ ꓪ ꓠꓬ꓾ ꓧꓶꓸ ꓕꓯ ꓟ ꓤꓶˍ ꓐꓰ ꓮ ꓟꓶˍ ꓐꓰ ꓕꓲ ꓞꓲꓼ ꓕꓲ ꓑ ꓬꓲ ꓔꓯ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
66001001	ꓕꓱ ꓟ ꓠꓬ ꓟꓶ ꓤ ꓟꓽ ꓗꓷ ꓡꓰ ꓕꓯ ꓒꓬꓱꓼ ꓡ ꓠ ꓗꓹ ꓟ ꓫꓵꓽ ꓪꓴꓻ ꓔꓯ ꓟꓳꓸ꓾ ꓬꓰ-ꓢꓴ ꓡꓰ ꓬꓲ ꓚꓳ ꓑꓸ ꓐꓴ ꓔꓯ ꓟꓳꓸ ꓖꓶ ꓝꓲ ꓠꓹ ꓟ꓾ ꓪꓴ-ꓢ ꓡꓰ ꓬꓰ-ꓢꓴ ꓔꓯ ꓖꓶ ꓔ ꓟ ꓥ ꓡꓳ꓿ ꓬꓰ-ꓢꓴ ꓠꓬ ꓬꓲ ꓟꓴꓽ ꓗꓪ ꓝꓲ ꓓꓴ ꓔꓯ ꓝꓲ ꓢꓲ꓾ ꓬꓲ ꓚꓳ ꓑꓸ ꓬꓳ-ꓦ ꓔꓯ ꓫꓵꓽ ꓪꓴꓻ ꓕꓱ ꓟ ꓢꓷꓸ ꓡꓰ ꓝꓲꓳ꓿
66001002	ꓬꓳ-ꓦ ꓠꓬ ꓪꓴ-ꓢ ꓐꓯ ꓘꓶꓽ ꓐꓰ ꓬꓰ-ꓢꓴ ꓙꓲ-ꓢꓴ ꓬꓲ ꓢꓷꓸ ꓙ ꓟꓳ ꓙ ꓘꓶꓽ ꓐꓰ꓾ ꓬꓲ ꓡꓳꓸ ꓟꓳˍ ꓟ ꓮꓽ ꓙꓵ ꓐꓯ ꓓꓳ ꓡ ꓡꓳ꓿
66001003	ꓟꓷꓽ ꓠꓷꓹ ꓝꓸ ꓘꓶꓽ ꓕꓱ ꓟ ꓔꓯ ꓵ ꓢꓴ ꓐꓰ꓾ ꓕꓱ ꓗꓪ ꓐꓳ ꓔ ꓟ ꓐꓯ ꓘꓶꓽ ꓔꓯ ꓠ ꓠꓹ ꓢꓲ ꓒꓵꓽ ꓛꓳ ꓢꓴ ꓐꓴ ꓠꓬ꓾ ꓶꓼ ꓙꓳ ꓫꓱꓹ ꓙꓳ ꓡꓳ꓿ ꓮ ꓡꓲꓳ ꓐꓯ ꓠꓬ ꓦꓬꓼ ꓠꓬꓲ ꓠꓶꓽ ꓡꓺꓳ꓿
66001004	ꓬꓳ-ꓦ ꓥꓪ ꓡꓰ ꓮ-ꓢꓲ-ꓬ ꓕꓲ ꓫꓴ ꓗꓪ ꓟ ꓘꓴ ꓜꓲ ꓞꓳ ꓫꓵꓽ ꓟ ꓔꓯ ꓕꓳ ꓶ ꓡꓯꓼ ꓫꓴ ꓐꓳ ꓖꓶ ꓩꓴ ꓡ ꓥꓳ꓿ ꓔꓬ ꓗꓷ ꓟ ꓐꓰ꓾ ꓔꓬ ꓟ ꓐꓰ꓾ ꓔꓬ ꓡ ꓠꓹ ꓟ ꓖꓳ ꓕꓲ ꓣꓳˍ ꓐꓰ꓾ ꓬꓲ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬ ꓗꓪ ꓟ ꓦꓻ ꓫꓵꓽ ꓟ ꓐꓰ ꓬꓰ-ꓢꓴ ꓙꓲ-ꓢꓴ ꓗꓪ ꓐꓰ꓾ ꓣꓱꓽ ꓛꓰˍ ꓐꓰ ꓢꓲ ꓡꓲ ꓟ ꓠꓴ ꓪꓽ ꓟꓶ ꓝꓲ꓿
66001005	ꓬꓲ ꓠꓬ ꓦ ꓡꓱ ꓐꓳˍ ꓟ ꓢꓷꓸ ꓙ ꓟꓳ ꓙ ꓢꓴ ꓥ ꓢꓲ꓾ ꓫꓵꓻ ꓗꓪ ꓐꓰ ꓬꓲ ꓪꓴꓸ ꓢꓯꓸ ꓡ ꓢꓴˍ ꓐꓰ꓾ ꓟꓲ ꓠꓯ ꓪ ꓔꓲ ꓐꓴ ꓔꓯ ꓙꓵꓽ ꓢꓴ ꓥ ꓡꓳ꓿ ꓣꓳ ꓔꓯ ꓠꓲꓹ ꓠꓵ ꓢꓲ꓾ ꓬꓲ ꓫꓵꓽ ꓡꓰ ꓣꓳ ꓝꓴꓲ ꓗꓪ ꓐꓰ ꓩꓴ ꓗꓷ ꓖꓶ ꓡ ꓢꓴˍ ꓐꓰ꓾
66001006	ꓣꓳ ꓔꓯ ꓗꓴꓷꓼ ꓕꓲ ꓟ ꓒꓬꓱꓼ ꓡ ꓝꓲ ꓢꓲ꓾ ꓬꓲ ꓪꓴ-ꓢˍ ꓐꓰ ꓬꓲ ꓐꓹ ꓐ ꓐꓱ ꓶ ꓔꓲ ꓒ ꓒꓬꓱꓼ ꓡ ꓝꓲ ꓢꓴ ꓔꓯ꓾ ꓮ ꓕꓯˍ ꓟꓲ ꓟꓬꓱ ꓓꓳꓽˍ ꓐꓰ ꓪꓽ ꓠꓬꓲˍ ꓟ ꓙꓳ ꓝꓲ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿
66001007	ꓠꓬꓲ ꓠꓹ꓾ ꓬꓲ ꓠꓬ ꓟꓴ ꓗꓴꓸ ꓜꓶꓽ ꓢꓲ ꓡꓻˍ ꓕꓯ꓾ ꓟꓬ ꓢꓶꓽ ꓥ ꓕ ꓑꓳꓸˍ ꓐꓰ ꓬꓲ ꓔꓯ ꓗꓸ ꓗꓷ ꓢꓴ ꓮꓽ ꓙꓵˍ ꓟꓲ ꓬꓲ ꓔꓯ ꓡꓳꓸ ꓟꓳˍ ꓥꓳ꓿ ꓝꓮꓲ ꓠꓬ ꓟꓲ ꓠꓯ ꓗꓪ ꓟ ꓞꓳ ꓫꓵꓽ ꓮꓽ ꓙꓵ ꓬꓲ ꓑꓶꓸ ꓓꓴ ꓮ ꓛꓬꓹ ꓙꓱˍ ꓥꓳ꓿ ꓥ ꓡꓳ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓿
66001008	ꓢꓲ ꓒꓽ ꓪꓴ-ꓢ ꓡꓰ꓾ ꓥꓪ ꓠꓬ ꓬꓲ ꓪꓴꓸ ꓟ ꓐꓰ ꓬꓲ ꓟꓶꓽˍ ꓟ꓾ ꓔꓬ ꓗꓷ ꓟ꓾ ꓔꓬ ꓟ ꓐꓰ꓾ ꓔꓬ ꓡ ꓠꓹ ꓟ꓾ ꓮꓸ ꓫꓵˍ ꓟꓲ ꓬꓰ ꓐ ꓡ ꓢꓴ ꓥ ꓡꓳ꓾ ꓐꓯˍ ꓡꓳ꓿
66001009	ꓠꓴ ꓪꓽˍ ꓐꓰ ꓕꓲ ꓛꓳꓺꓼ ꓫꓸ ꓙꓵˍ ꓟ ꓐꓰ꓾ ꓗꓴꓷꓼˍ ꓐꓰ꓾ ꓬꓰ-ꓢꓴ ꓙꓲ-ꓢꓴ ꓠꓯꓸꓼ ꓗꓪ ꓜꓲꓽ ꓘꓴ ꓠꓲꓹ ꓑꓯꓹ ꓟꓶ ꓢꓴ ꓠꓴ ꓪꓽ ꓠꓬꓲ ꓤ ꓬꓳ-ꓦ ꓥꓪ ꓠꓬ꓾ ꓪꓴ-ꓢ ꓐꓯ ꓘꓶꓽˍ ꓐꓰ ꓬꓰ-ꓢꓴ ꓙꓲ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙˍ ꓟ ꓑꓶꓸ ꓓꓴ꓾ ꓑꓺ-ꓟꓳ꓾ ꓟꓬꓱ ꓔ ꓟ ꓬꓲꓻ ꓗꓳ ꓡꓳ ꓟꓵꓽ ꓗꓪ ꓔꓬ ꓕꓯ꓾
66001010	ꓢꓲ ꓒꓽ ꓦꓬꓼ ꓠꓬꓲ ꓗꓪ ꓥꓪ ꓔꓯ ꓢꓲ-ꓫꓬ-ꓟ-ꓦ ꓐꓲ ꓡꓰ ꓢꓲ꓾ ꓥꓪ ꓗꓸ ꓠꓯꓸ ꓢꓲ ꓗꓪ ꓐꓽ ꓡꓻ ꓟꓶꓻˍ ꓟ ꓡꓰ ꓐꓰ ꓗꓹ ꓟ ꓢꓯꓼ ꓓꓽ ꓟ ꓡꓰ꓾
66001011	ꓠꓴ ꓡꓳꓸ ꓟꓳˍ ꓟ ꓠꓬ ꓕꓳ ꓶ ꓗꓪ ꓐꓳ ꓢꓲ꓾ ꓬꓲ-ꓩꓴ-ꓢꓳ꓾ ꓢꓶ-ꓟꓲ-ꓠ꓾ ꓒꓱ-ꓗ-ꓟꓳ꓾ ꓕꓷ-ꓬꓼ-ꓕꓷ-ꓡ꓾ ꓢ-ꓓꓲ꓾ ꓒꓲ-ꓡ-ꓔꓷ-ꓒꓲ-ꓬꓼˍ ꓐꓰ ꓡ-ꓪꓳ-ꓓꓲ-ꓫꓲ-ꓬꓼ ꓗꓪ ꓟ ꓘꓴ ꓜꓲ ꓞꓳ ꓖꓳ ꓫꓵꓽ ꓟ ꓔꓯ ꓦꓻ ꓖꓶ ꓩꓴ ꓗꓷ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66001012	ꓖꓳ ꓕꓯ ꓥꓪ ꓔꓯ ꓫꓸ ꓕꓱ ꓢꓴ ꓔꓯ ꓡꓳꓸ ꓠꓬꓲ ꓠꓹ ꓟ ꓔꓲꓸ ꓒꓳꓹ ꓗꓷ ꓠꓬ꓾ ꓫꓵ ꓟꓬ ꓡꓴꓻ ꓕꓲ ꓫꓵꓽ ꓟ ꓐꓰ꓾
66001013	ꓟꓬ ꓡꓴ ꓕꓲ ꓖꓳ ꓫꓵꓽ ꓟ ꓗꓳ ꓡꓳ ꓗꓪ ꓠꓬ꓾ ꓬꓲ ꓛꓲ ꓒꓯꓹ ꓗꓪ ꓛꓲˍ ꓟ ꓐꓵ ꓞꓶꓽ ꓐꓽ ꓢꓽ ꓕꓲ ꓘꓳꓹ ꓖꓪꓽ ꓔ ꓢꓲ꓾ ꓬꓲ ꓳ' ꓟꓶꓽ ꓗꓪ ꓠꓬ ꓫꓵ ꓙꓽ ꓧꓷꓹ ꓕꓲ ꓚꓱꓹ ꓧꓷꓹ ꓔ ꓟ꓾ ꓡꓽ ꓞꓳ ꓮ ꓐꓲˍ ꓡꓰ ꓐꓰ ꓗꓹ ꓟ ꓕꓲ ꓣꓳ ꓔꓯ ꓥꓪ ꓟꓳˍ ꓡꓳ꓿
66001014	ꓬꓲ ꓪꓴꓸ ꓓꓵꓺˍ ꓐꓰ ꓪꓴꓸ ꓞꓱꓻ ꓠꓬ꓾ ꓒꓴˍ ꓟ ꓮ ꓣꓳ ꓟꓵˍ ꓡꓰ ꓐꓰ ꓗꓹ ꓢꓲ꓾ ꓪꓽˍ ꓡꓰ ꓐꓰ ꓒꓴˍ ꓡꓳ꓿ ꓬꓲ ꓟꓬ ꓢꓶꓽ ꓠꓬ ꓮꓸ ꓔꓳꓸ ꓡ ꓡꓱˍ ꓡꓰ ꓐꓰ ꓗꓹ ꓡꓳ꓿
66001015	ꓬꓲ ꓛꓲ ꓒꓯꓹ ꓠꓬ ꓚꓲꓺ ꓒꓱꓻ ꓗꓪ ꓚꓲꓺ ꓫꓬꓻ ꓡꓰ ꓢꓲ ꓞꓹ ꓔ ꓟ ꓙꓲꓽˍ ꓡꓰ ꓐꓰ ꓗꓹ ꓢꓲ꓾ ꓬꓲ ꓢꓯꓼ ꓠꓬ ꓬꓲꓻ ꓞꓰꓻ ꓓꓽ ꓟ ꓢꓯꓼˍ ꓡꓰ ꓐꓰ ꓗꓹ ꓡꓳ꓿
66001016	ꓬꓲ ꓡꓯꓼ ꓙ ꓐꓽ ꓗꓪ ꓠꓬ ꓗꓴ ꓤ ꓫꓵꓽ ꓢꓶꓽ ꓔꓯꓹ ꓔ ꓡꓳ꓿ ꓬꓲ ꓟꓷꓽ ꓠꓷꓹ ꓗꓪ ꓠꓬ꓾ ꓠꓬꓲꓽ ꓛꓱꓽ ꓬꓲ ꓢꓶꓽ ꓠꓬꓲꓽ ꓕꓯꓹˍ ꓟ ꓮꓸ ꓕꓽ ꓕꓲ ꓛꓲ ꓓꓳ ꓞꓹ ꓡꓳ꓿ ꓬꓲ ꓒꓬꓱꓽ ꓠꓬ ꓟꓲꓽ ꓟꓲ ꓮ ꓘꓶ ꓡꓬꓸˍ ꓕꓯ ꓟ ꓡꓰ ꓐꓰ ꓐꓬꓱꓼ ꓡꓱꓼˍ ꓡꓳ꓿
66001017	ꓥꓪ ꓬꓲ ꓔꓯ ꓟꓳꓻ ꓗꓷ ꓟꓶꓽ ꓕꓯ꓾ ꓫꓵꓻ ꓢꓴˍ ꓡꓰ ꓐꓰ ꓬꓲ ꓟꓲꓽ ꓙꓬꓽ ꓗꓪ ꓓꓳꓽ ꓡꓰ ꓠꓬ꓾ ꓬꓲ ꓡꓯꓼ ꓙ ꓐꓽ ꓥꓪ ꓕꓯꓽ ꓢꓲ ꓗꓪ ꓚꓰꓹ ꓢꓲ ꓕꓱ ꓡꓱ ꓐꓯˍ ꓡꓳ꓿ ꓕꓽ ꓙꓳ꓾ ꓥꓪ ꓠꓬ ꓬꓲ ꓪꓴꓸ ꓟ ꓐꓰ ꓬꓲꓸ ꓟꓶꓽˍ ꓟ ꓥꓳ꓿
66001018	ꓥꓪ ꓠꓬ ꓢꓯꓸ ꓔꓬ ꓢꓴ ꓥꓳ꓿ ꓫꓵꓻˍ ꓟꓲ ꓫꓵꓻ ꓠꓬꓲꓳ꓿ ꓖꓳ ꓡꓱ ꓥ ꓟꓲ ꓥꓪ ꓠꓬ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓢꓲ꓾ ꓫꓵꓻˍ ꓟ ꓐꓰ ꓟꓸ ꓟꓲ ꓟꓵꓽ ꓜꓳꓻ ꓜꓴˍ ꓟꓲ ꓥꓪ ꓔꓯ ꓙꓳˍ ꓡꓳ꓿
66001019	ꓖꓳ ꓡꓱ ꓠꓬꓲ ꓠꓴ ꓡꓳꓸ ꓟꓳˍ ꓟ ꓐꓰ꓾ ꓮ ꓟꓶ ꓙꓳˍ ꓟ ꓐꓰ꓾ ꓕꓱ ꓡꓱ ꓖꓳ ꓑꓳꓸ ꓒꓬꓱꓼ ꓡ ꓠ ꓗꓹ ꓟ ꓐꓳ ꓔ꓿
66001020	ꓥꓪ ꓡꓯꓼ ꓙ ꓗꓪ ꓠꓴ ꓟꓳˍ ꓟ ꓗꓴ ꓤ ꓕꓱ ꓫꓵꓽ ꓢꓶꓽˍ ꓐꓰ ꓫꓵ ꓟꓬ ꓡꓴꓻ ꓕꓲ ꓫꓵꓽ ꓟ ꓟ ꓬꓲ ꓚꓵ ꓘꓶ ꓠꓬ ꓕꓱ ꓡꓱ ꓥ ꓡꓳ꓿ ꓗꓴ ꓤ ꓕꓱ ꓫꓵꓽ ꓢꓶꓽ ꓠꓽ ꓘꓴ ꓜꓲ ꓞꓳ ꓫꓵꓽ ꓟꓻ ꓟ ꓝꓲ ꓓꓴ ꓐꓴ ꓥ ꓡꓳ꓿ ꓟꓬ ꓡꓴ ꓕꓲ ꓫꓵꓽ ꓟ ꓟˍ ꓟꓲ ꓘꓴ ꓜꓲ ꓞꓳ ꓫꓵꓽ ꓟꓻ ꓟ ꓥ ꓡꓳ꓾ ꓐꓯˍ ꓡꓳ꓿
66002001	ꓝꓮꓲ ꓬꓲ ꓡꓰ꓾ ꓬꓲ-ꓩꓴ-ꓢꓳ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓬꓲ ꓡꓯꓼ ꓙ ꓐꓽ ꓗꓪ ꓗꓴ ꓤ ꓫꓵꓽ ꓢꓶ ꓔꓯꓹ ꓔ ꓢꓲ꓾ ꓫꓵ ꓟꓬ ꓡꓴꓻ ꓕꓲ ꓫꓵꓽ ꓟ ꓗꓳ ꓡꓳ ꓗꓪ ꓫꓱꓽ ꓢꓴ ꓡꓰ ꓕꓱ ꓡꓱ ꓐꓯˍ ꓡꓳ꓾
66002002	ꓠꓴ ꓬꓰˍ ꓟ ꓟꓬꓱꓽˍ ꓐꓰ꓾ ꓠꓴ ꓢꓯꓼ ꓕꓵꓼˍ ꓟ ꓐꓰ꓾ ꓠꓴ ꓜꓲꓽ ꓘꓴ ꓠꓲꓹˍ ꓐꓰ꓾ ꓟꓽ ꓙꓲꓻ ꓟ ꓔꓯ ꓠꓴ ꓜꓲꓽ ꓟꓽ ꓘꓴˍ ꓟ ꓐꓰ꓾ ꓬꓲ ꓪꓽ ꓚꓲ ꓛꓬ ꓠꓬ ꓝꓲ ꓓꓴ ꓥ ꓡꓳ꓾ ꓐꓯ ꓢꓴ ꓔꓯ ꓥ ꓟꓽ ꓥ ꓠꓴ ꓤꓹ ꓠꓬꓲ ꓢꓲ꓾ ꓬꓲ ꓪꓽ ꓟꓽ ꓔꓱꓹ ꓟ ꓥ ꓟ ꓠꓴ ꓡꓳꓸ ꓓꓳ ꓡ ꓟ ꓥꓪ ꓢꓷꓸˍ ꓡꓳ꓿
66002003	ꓠꓴ ꓠꓬ ꓜꓲꓽ ꓘꓴ ꓠꓲꓹ ꓙꓳ ꓢꓲ꓾ ꓥꓪ ꓟꓬꓱ ꓐꓱ ꓶ ꓜꓲꓽ ꓔꓬ ꓥ ꓟꓲ ꓠꓲꓹ ꓟ ꓟꓽ ꓙꓬ ꓡꓰ꓿
66002004	ꓖꓳ ꓡꓱ ꓥ ꓟꓲ ꓠꓴ ꓠꓬ ꓬꓲ ꓪꓴꓸ ꓕꓯ ꓟ ꓠꓵ ꓠꓲꓹ ꓔꓯꓺˍ ꓐꓰ ꓧꓹ ꓙꓰ ꓗꓷ ꓠꓬꓲ꓾ ꓠꓴ ꓔꓯ ꓥꓪ ꓕꓼ ꓓꓴ ꓕꓲ ꓫꓵꓽ ꓙꓳˍ ꓡꓳ꓿
66002005	ꓖꓳ ꓡꓱ ꓠꓬꓲ ꓠꓴ ꓮ ꓡꓲ ꓗꓪ ꓐꓰ ꓞꓰꓻ ꓡꓰ ꓟ ꓓꓵꓽ ꓙꓽ ꓛꓲ ꓡ ꓝꓲ ꓢꓲ꓾ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓢꓲ ꓠꓬꓲ ꓬꓲ ꓪꓴꓸ ꓬꓰ ꓗꓷ ꓟ ꓟꓬꓱꓽ ꓬꓰ꓿ ꓠꓴ ꓟꓽ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓕꓯ ꓠꓽ ꓠꓴ ꓔꓯ ꓥꓪ ꓡ ꓢꓲ꓾ ꓠꓴ ꓟꓬ ꓡꓴꓻ ꓕꓲ ꓠꓬ ꓬꓲ ꓓꓹ ꓖꓴ ꓗꓪ ꓐꓰ ꓣꓴ ꓦ ꓗꓷˍ ꓥꓳ꓿
66002006	ꓖꓳ ꓡꓱ ꓥ ꓟꓲ ꓠꓴ ꓬꓰ ꓜꓳꓽˍ ꓟ ꓕꓲ ꓫꓵꓽ ꓠꓬ꓾ ꓥꓪ ꓠꓲꓹ ꓜꓳˍ ꓟ ꓠꓲ-ꓗꓳ-ꓡ ꓕꓲ ꓧꓳꓽ ꓟ ꓟꓬꓱꓽ ꓔꓯ ꓠꓴˍ ꓟꓲ ꓠꓲꓹ ꓜꓳˍ ꓡꓳ꓿
66002007	ꓠꓸ ꓑꓳ ꓙꓳ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓿ ꓧꓪꓸ ꓡꓰ ꓢꓴ ꓔꓯ ꓠꓽ꓾ ꓪꓴ-ꓢ ꓬꓲ ꓙꓳ ꓢꓻ ꓖꓴ ꓗꓪ ꓟ ꓢꓯꓼ ꓟꓬ ꓢꓲꓹ ꓜꓲꓻ ꓬꓲ ꓢꓶꓽ ꓜꓽ ꓠꓹ ꓟ ꓙꓵꓽ ꓪ ꓥꓪ ꓡꓰ ꓬꓲ ꓔꓯ ꓖꓶꓽˍ ꓥꓳ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66002008	ꓢꓶ-ꓟꓲ-ꓠ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓬꓲ ꓪꓴꓸ ꓟ ꓐꓰ ꓬꓲ ꓟꓶꓽˍ ꓟ꓾ ꓫꓵꓻ ꓗꓷ ꓢꓲ ꓢꓯꓸ ꓬꓲꓼ ꓡ ꓢꓴ ꓡꓰ꓾
66002009	ꓠꓴ ꓫꓸ ꓙꓵˍ ꓟ ꓐꓰ ꓣꓱꓽ ꓟ ꓡꓳꓼ ꓟ ꓥꓪ ꓢꓷꓸˍ ꓡꓳ꓿ (ꓖꓳ ꓡꓱ ꓥ ꓟꓲ ꓠꓴ ꓠꓽ ꓐꓳˍ ꓡꓳ꓿) ꓝꓮꓲ ꓚꓲ ꓛꓬ ꓠꓬ ꓬꓴ-ꓔ ꓡꓽ ꓞꓳ ꓥ ꓡꓳ꓾ ꓐꓯˍ ꓟꓲ ꓟꓽ ꓥ ꓢꓲ꓾ ꓥꓶ ꓘꓶꓽ ꓫꓸ ꓕꓱ ꓢꓴ ꓔꓯ ꓥꓪ ꓢꓷꓸˍ ꓡꓳ꓿ ꓬꓲ ꓪꓽ ꓠꓽ ꓢ-ꓓꓯ ꓬꓲ ꓜꓲꓼ ꓦꓲ ꓕꓲ ꓦꓲ ꓥ ꓡꓳ꓿
66002010	ꓠꓴ ꓫꓸ ꓙꓵˍ ꓐꓰ ꓗꓹ ꓟ ꓔꓯ ꓕꓽ ꓙꓳꓺ꓿ ꓠꓬꓲ ꓠꓹ꓾ ꓠꓴ ꓗꓪ ꓟ ꓕꓲ ꓐꓱ ꓔꓯ ꓤꓹ ꓠꓬꓲ ꓠꓹ ꓟ꓾ ꓢ-ꓓꓯ ꓡꓰ ꓐꓱ ꓓꓴꓽ ꓗꓪ ꓡꓳ ꓧꓳꓽ ꓗꓷˍ ꓐꓰ ꓬꓰˍ ꓡꓳ꓿ ꓠꓴ ꓪꓽ ꓠꓽ ꓞꓲ ꓠꓬꓲ ꓫꓸ ꓙꓵˍ ꓥꓳ꓿ ꓠꓴ ꓠꓬ ꓫꓵꓻ ꓗꓪ ꓛꓲ ꓦ ꓡꓱ ꓐꓳˍ ꓕꓯ ꓠꓽ꓾ ꓢꓯꓼ ꓟꓬ ꓪꓴꓸ ꓛꓴꓽ ꓖꓳ ꓟ ꓥꓪ ꓡꓰ ꓠꓴ ꓔꓯ ꓖꓶˍ ꓥꓳ꓿
66002011	ꓠꓸ ꓑꓳ ꓙꓳ ꓢꓴ ꓠꓬ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓿ ꓧꓪꓸ ꓡꓰ ꓢꓴ ꓔꓯ ꓠꓽ꓾ ꓠꓬꓲꓽ ꓧꓪꓹ ꓕꓲ ꓧꓪ ꓫꓵꓻˍ ꓟ ꓡꓰ ꓟꓽ ꓠꓻ ꓡꓰ ꓝꓲ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66002012	ꓒꓱ-ꓗ-ꓟꓳ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓠꓬꓲꓽ ꓛꓱꓽ ꓬꓲ ꓢꓶꓽ ꓠꓬꓲꓽ ꓕꓯꓹˍ ꓟ ꓮꓸ ꓕꓽ ꓙꓳ ꓢꓴ ꓡꓰ ꓕꓱ ꓡꓱ ꓐꓯˍ ꓡꓳ꓾
66002013	ꓠꓴ ꓔꓬ ꓖꓴ ꓠꓬ ꓢ-ꓓꓯ ꓬꓲ ꓙꓵꓽ ꓠꓬꓲꓸ ꓕꓲ ꓙꓳˍ ꓟ ꓗꓪ ꓥ ꓟ ꓥꓪ ꓢꓷꓸˍ ꓡꓳ꓿ ꓖꓳ ꓡꓱ ꓥ ꓟꓲ ꓥꓪ ꓟꓬꓱ ꓔꓯ ꓠꓴ ꓕꓶꓻ ꓕꓶˍ ꓡꓰ ꓣꓴ ꓔ ꓢꓲ꓾ ꓥꓪ ꓦ ꓡꓱ ꓐꓳˍ ꓟ ꓢꓷꓸ ꓙ ꓟꓳ ꓙ ꓢꓴ꓾ ꓮ-ꓕꓲ-ꓒ ꓔꓯ ꓠꓴ ꓪꓽ ꓗꓳ ꓡꓳ ꓗꓪ ꓟ ꓢ-ꓓꓯꓼ ꓔꓬ ꓖꓴ ꓗꓪ ꓢꓰꓼˍ ꓟ ꓦꓬꓼ ꓠꓬꓲ ꓗꓪˍ ꓟꓲ ꓠꓴ ꓠꓬ ꓥꓪ ꓔꓯ ꓙꓵꓻˍ ꓟ ꓚꓱꓹ ꓔꓯ ꓟꓽ ꓣꓷꓠꓸ ꓐꓰ ꓟꓽ ꓬꓰ꓿
66002014	ꓖꓳ ꓡꓱ ꓥ ꓟꓲ ꓠꓴ ꓔꓯ ꓥꓪ ꓕꓼ ꓓꓴ ꓠꓬꓲꓽ ꓢ ꓫꓵꓽ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓗꓳ ꓡꓳ ꓗꓪ꓾ ꓬꓲ-ꓢꓷ-ꓡꓰ ꓔꓯ ꓛꓲ ꓕꓲꓽ ꓡꓰ ꓝꓲ ꓠꓹ ꓟ ꓑ-ꓡꓷꓽ ꓔꓯ ꓟꓸ ꓖꓶ ꓢꓴ ꓑ-ꓡꓽ ꓟꓸ ꓟꓲ ꓔꓯ ꓣꓴ ꓔ ꓢꓴ ꓕꓲ ꓐꓱ ꓙꓳ ꓡꓳ꓿ ꓑ-ꓡ ꓠꓬ ꓠꓲꓽ ꓐꓬꓱꓽ ꓔꓯ ꓔꓲ ꓗꓷ ꓡꓳ ꓫꓵ ꓜꓽ ꓝꓲ ꓠꓹ ꓟ ꓐꓰ꓾ ꓟꓽ ꓢꓲ ꓟꓽ ꓫꓬ ꓟ ꓬꓰ ꓝꓲ ꓠꓹ ꓟ ꓑ-ꓡꓷꓽ ꓔꓯ ꓟꓸ ꓖꓶˍ ꓡꓳ꓿
66002015	ꓖꓳ ꓟ ꓡꓰ ꓐꓰ ꓠꓴ ꓗꓳ ꓡꓳ ꓗꓪ ꓠꓲ-ꓗꓳ-ꓡ ꓕꓲ ꓧꓳꓽ ꓟ ꓬꓲ ꓪꓽ ꓟꓸ ꓟꓲ ꓔꓯ ꓣꓴ ꓔ ꓢꓴˍ ꓟꓲ ꓕꓲ ꓐꓱ ꓙꓳˍ ꓢꓰꓽ ꓡꓳ꓿
66002016	ꓖꓳ ꓡꓱ ꓠꓬꓲ ꓓꓵꓽ ꓙꓽ ꓒꓳꓹ ꓬꓲꓼ ꓡꓯ꓿ ꓟꓽ ꓥ ꓠꓬ ꓠꓴ ꓔꓯ ꓥꓪ ꓮꓸ ꓟꓲꓸ ꓡ ꓢꓲ꓾ ꓥꓪ ꓟꓷꓽ ꓠꓷꓹ ꓗꓪ ꓟ ꓮꓸ ꓕꓽ ꓡꓰ ꓬꓲ ꓪꓽ ꓔꓯ ꓔꓳꓹ ꓢꓲ ꓟꓯꓼ ꓬꓰˍ ꓥꓳ꓿
66002017	ꓠꓸ ꓑꓳ ꓙꓳ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓿ ꓧꓪꓸ ꓡꓰ ꓢꓴ ꓔꓯ ꓠꓽ꓾ ꓥꓪ ꓡꓰ ꓚꓵ ꓔ ꓟ ꓟ-ꓠ ꓕꓲ ꓣꓷꓽˍ ꓐꓰ ꓡꓳ ꓓꓰ ꓒꓴ ꓕꓲ ꓒꓬꓸ ꓖꓶˍ ꓥꓳ꓿ ꓡꓳ ꓒꓬꓸ ꓖꓳ ꓟ ꓗꓪ ꓠꓬ꓾ ꓟꓶꓻ ꓡꓰ ꓢꓴ ꓬꓲ ꓚꓲ ꓛꓬ ꓟꓽ ꓥ ꓠꓬ꓾ ꓮꓽ ꓟˍ ꓟꓲ ꓟꓽ ꓢꓷꓸ ꓟ ꓟꓬꓱ ꓫꓵꓼ ꓕꓲ ꓟꓬꓱ ꓐꓳ ꓔ ꓡꓳ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66002018	ꓕꓷ-ꓬ-ꓕꓷ-ꓡ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓬꓲ ꓛꓲ ꓒꓯꓹ ꓠꓬ ꓞꓹ ꓔ ꓟ ꓙꓲꓽˍ ꓡꓰ ꓐꓰ ꓗꓹ ꓢꓲ꓾ ꓬꓲ ꓟꓬ ꓢꓶꓽ ꓠꓬ ꓮꓸ ꓔꓳꓸ ꓡ ꓡꓱˍ ꓡꓰ ꓐꓰ ꓗꓹ ꓢꓴ ꓪꓴ-ꓢ ꓬꓲ ꓮ ꓐꓲ ꓡꓰ ꓕꓱ ꓡꓱ ꓐꓯˍ ꓡꓳ꓾
66002019	ꓠꓴ ꓬꓰˍ ꓟ ꓟꓬꓱꓽˍ ꓐꓰ ꓠꓵꓻ ꓠꓲꓹˍ ꓐꓰ ꓙꓵꓻ ꓠꓲꓹˍ ꓐꓰ꓾ ꓣꓱꓽ ꓙˍ ꓟ ꓟꓬꓱꓽˍ ꓐꓰ꓾ ꓜꓲꓽ ꓘꓴ ꓠꓲꓹˍ ꓐꓰ꓾ ꓠꓴ ꓮ ꓟꓶ ꓬꓰˍ ꓟ ꓟꓬꓱꓽ ꓠꓬ꓾ ꓧꓶꓸ ꓕꓯ ꓬꓰ ꓗꓷ ꓟ ꓢꓶꓸ ꓟꓽ ꓞꓲ ꓟꓬꓽˍ ꓟ ꓥꓪ ꓢꓷꓸˍ ꓡꓳ꓿
66002020	ꓖꓳ ꓡꓱ ꓥ ꓟꓲ ꓥꓪ ꓠꓬ ꓠꓴ ꓔꓯ ꓕꓼ ꓓꓴ ꓙꓳˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓚꓲ ꓛꓬ ꓔꓯ꓾ ꓟꓷꓽ ꓠꓷꓹ ꓝꓸ ꓟꓺ꓾ ꓐꓰ ꓘꓴ ꓢꓴ꓾ ꓤ ꓟꓶ ꓤ ꓬꓰ-ꓫꓲ-ꓑꓰꓽ ꓔꓯ ꓠꓴ ꓟꓽ ꓗꓽ ꓔ ꓔ ꓜꓲꓽ ꓔ ꓡꓳ꓿ ꓬꓲ ꓡꓰ ꓥꓪ ꓚꓳ ꓑꓸ ꓐꓴ ꓔꓯ ꓟꓸ ꓒꓬꓹ ꓢꓲ꓾ ꓟꓽ ꓢꓲ ꓟꓽ ꓫꓬꓻ ꓬꓰ ꓝꓲ ꓢꓲ ꓠꓬꓲ꓾ ꓠꓲꓽ ꓐꓬꓱ ꓔꓯ ꓔꓲ ꓗꓷˍ ꓡꓳ ꓫꓵꓽ ꓜꓽ ꓝꓲˍ ꓡꓳ꓿
66002021	ꓥꓪ ꓬꓲ ꓔꓯ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓝꓲ ꓠꓹ ꓟ ꓬꓲ ꓝꓲꓸ ꓕꓲ ꓟ ꓖꓶ ꓗꓷꓳ꓿ ꓖꓳ ꓡꓱ ꓥ ꓟꓲ ꓬꓲ ꓠꓽ ꓬꓲ ꓟꓽ ꓢꓲ ꓟꓽ ꓫꓬ ꓟ ꓗꓪ ꓐꓰ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓟꓽ ꓫꓳ꓿
66002022	ꓠ ꓠꓹ꓾ ꓥꓪ ꓬꓲ ꓔꓯ ꓘꓹ ꓛꓽ ꓗꓪ ꓠꓻ ꓓꓳꓽ ꓡꓰ ꓝꓲ ꓢꓲ꓾ ꓬꓲˍ ꓐꓰ ꓦꓬꓽ ꓛꓳꓽ ꓧꓪ ꓢꓴ ꓐꓴ ꓠꓬ꓾ ꓬꓲ ꓪꓽ ꓬꓰˍ ꓟ ꓟꓬꓱꓽ ꓗꓪ ꓐꓰ ꓟꓽ ꓓꓵꓽ ꓙꓽ ꓒꓳꓹ ꓬꓲꓼ ꓡ ꓕꓯ ꓠꓽ꓾ ꓬꓲˍ ꓐꓰ ꓕꓲ ꓛꓳꓺꓼ ꓮꓽ ꓘꓶꓸ ꓫꓸ ꓙꓵˍ ꓟ ꓗꓪ ꓡꓳ ꓗꓷˍ ꓥꓳ꓿
66002023	ꓥꓪ ꓡꓰ ꓬꓲ ꓤ ꓠꓱ ꓐꓴ ꓔꓯ ꓠꓻ ꓓꓱꓽ ꓡꓰ ꓫꓵꓻ ꓖꓴ ꓡꓰ ꓝꓲˍ ꓥꓳ꓿ ꓖꓳ ꓡꓱ ꓢꓲ ꓥꓪ ꓠꓬ ꓢꓲꓽ ꓤ ꓠꓲꓹ ꓤ ꓔꓯ ꓧꓪꓺ ꓟꓰꓹ ꓠꓬꓲ ꓢꓴ ꓥ ꓟ꓾ ꓘꓴ ꓜꓲ ꓞꓳ ꓮꓽ ꓙꓵ ꓢꓷꓸ ꓡꓰˍ ꓥꓳ꓿ ꓥꓪ ꓠꓽ ꓠꓴ ꓪꓽ ꓮ ꓡꓲ ꓬꓰˍ ꓠꓬ ꓖꓳ ꓡꓱ ꓚꓱꓹ ꓖꓶˍ ꓥꓳ꓿
66002024	ꓕꓷ-ꓬ-ꓕꓷ-ꓡ ꓗꓪ ꓜꓰꓻ ꓞꓹ ꓢꓲ꓾ ꓬꓰ-ꓫꓲ-ꓑꓰ ꓟꓸ ꓟꓲ ꓕꓱ ꓟ ꓟꓽ ꓛꓳ ꓢꓴ꓾ ꓢ-ꓓꓯ ꓬꓲ ꓠꓯꓸˍ ꓟ ꓟꓸ ꓟꓲ ꓔꓯ ꓟꓽ ꓢꓳ ꓠꓬꓲ ꓢꓴ ꓐꓴꓳ꓾ ꓠꓴ ꓪꓽ ꓔꓯ ꓥꓪ ꓐꓯ ꓖꓶˍ ꓠꓬꓲ꓾ ꓥꓪ ꓠꓬ ꓠꓴ ꓪꓽ ꓔꓯ ꓠꓱꓸ ꓐꓯꓼ ꓶꓻ ꓟꓽ ꓑꓵꓸ ꓡꓴꓽ ꓖꓶ꓿
66002025	ꓖꓳ ꓡꓱ ꓥ ꓟꓲ ꓠꓴ ꓪꓽ ꓙꓳˍ ꓟ ꓔꓯ ꓥꓪ ꓡ ꓗꓪ ꓛꓲ ꓬꓲ ꓜꓶ ꓣꓴ ꓔ꓿
66002026	ꓧꓪꓸ ꓡꓰ ꓢꓲ ꓡꓳꓹ ꓬꓰ ꓗꓪ ꓛꓲ ꓥꓪ ꓠꓲꓹ ꓡꓶꓽ ꓛꓳ ꓢꓴ ꓔꓯ ꓠꓬ꓾ ꓞꓳ ꓫꓵꓽ ꓐꓴ ꓔꓯ ꓙꓵꓽ ꓠꓹ ꓟ ꓙꓵꓽ ꓪ ꓥꓪ ꓬꓲ ꓔꓯ ꓖꓶˍ ꓥꓳ꓿
66002027	ꓥꓪ ꓐꓹ ꓐ ꓗꓪ ꓐꓰ ꓥꓪ ꓟꓶˍ ꓟ ꓙꓵꓽ ꓪꓽ ꓔꓯ ꓛꓳ ꓢꓲ꓾ ꓬꓲ ꓠꓬ ꓠꓱꓸ ꓦꓱꓽ ꓡꓴꓻ ꓔꓯ ꓲ'ꓼ ꓛꓱꓼ ꓗꓷˍ ꓟ ꓡꓰ ꓐꓰ ꓧꓳꓻ ꓓꓻ ꓡꓰ ꓬꓲ ꓪꓽ ꓔꓯ ꓙꓵꓽˍ ꓥꓳ꓿
66002028	ꓝꓮꓲ ꓥꓪ ꓡꓰ ꓬꓲ ꓔꓯ ꓠꓯꓼ ꓗꓴ ꓟ ꓤꓲ ꓖꓶˍ ꓥꓳ꓿
66002029	ꓠꓸ ꓑꓳ ꓙꓳ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66003001	ꓢ-ꓓꓲ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓪꓴ-ꓢ ꓦꓻ ꓫꓵꓽ ꓟ ꓐꓰ ꓗꓴ ꓤ ꓫꓵꓽ ꓢꓶꓽ ꓙꓳ ꓢꓴ ꓡꓰ꓾ ꓠꓴ ꓬꓰˍ ꓟ ꓟꓬꓱꓽˍ ꓐꓰ꓾ ꓢꓯꓸ ꓔꓬ ꓟ ꓟꓬꓱ ꓓꓳꓽ ꓟꓯꓻ ꓔˍ ꓟꓲ꓾ ꓠꓴ ꓠꓽ ꓫꓵꓻ ꓞꓹ ꓟ ꓥ ꓟ ꓥꓪ ꓢꓷꓸˍ ꓡꓳ꓿
66003002	ꓖꓳ ꓡꓱ ꓠꓬꓲ ꓠꓴ ꓧꓪꓸ ꓛꓲ ꓡꓯ꓿ ꓜꓰꓻ ꓞꓹ ꓢꓲ ꓫꓵꓻˍ ꓐꓰ ꓗꓹ ꓟ ꓔꓯ ꓢꓯꓼ ꓙꓳ ꓡ ꓝꓲ꓿ ꓮ ꓡꓲꓳ ꓐꓯ ꓠꓬ ꓠꓴ ꓬꓰˍ ꓟ ꓟꓬꓱꓽ ꓠꓬ꓾ ꓥꓪ ꓪꓴ-ꓢ ꓟꓲꓽ ꓙꓬ ꓗꓪ ꓪꓴꓽ ꓓꓰ ꓡꓰˍ ꓟ ꓕꓲ ꓫꓵˍ ꓟꓲ ꓧꓪꓺ ꓟꓽ ꓟꓶ꓿
66003003	ꓖꓳ ꓡꓱ ꓠꓬꓲ ꓠꓴ ꓟꓶ ꓗꓷ ꓟ ꓐꓰ ꓑ ꓙꓽ ꓗꓷ ꓟ ꓔꓯ ꓓꓵꓽ ꓙꓽ ꓔ ꓢꓲ꓾ ꓒꓵꓽ ꓛꓳ ꓠꓬꓲ ꓐꓰ ꓓꓵꓽ ꓙꓽ ꓒꓳꓹ ꓬꓲꓼ ꓡꓯ꓿ ꓠꓴ ꓟꓽ ꓧꓪꓸ ꓛꓲ ꓡ ꓠꓬ꓾ ꓥꓪ ꓠꓽ ꓞꓳ ꓘꓴꓽˍ ꓡꓰ ꓐꓰ ꓡꓻˍ ꓥꓳ꓿ ꓥꓪ ꓮ ꓡꓲ ꓕꓲ ꓙꓵꓹ ꓗꓪ ꓛꓲ ꓡ ꓟ ꓠꓴ ꓟꓽ ꓢꓷꓸ꓿
66003004	ꓖꓳ ꓡꓱ ꓥ ꓟꓲ ꓢ-ꓓꓲ ꓗꓪ ꓚꓲ ꓛꓬ ꓐꓵ ꓞꓶꓽ ꓔꓯ ꓟꓽ ꓫꓬꓻ ꓟ ꓟꓽ ꓠꓷꓼ ꓡꓰ ꓝꓲ ꓢꓴ ꓠꓴ ꓗꓳ ꓡꓳ ꓗꓪ ꓕꓲ ꓧꓳꓽ ꓤ ꓙꓳˍ ꓡꓳ꓿ ꓬꓲ ꓪꓽ ꓠꓬ ꓥꓪˍ ꓐꓰ ꓫꓱꓽ ꓒꓵꓽˍ ꓠꓬꓲ꓾ ꓐꓵ ꓞꓶꓽ ꓒꓴ ꓖꓪꓽ ꓢꓲ ꓥꓪˍ ꓐꓰ ꓕꓲ ꓛꓳꓺꓼ ꓫꓱꓽˍ ꓥꓳ꓿
66003005	ꓧꓪꓸ ꓡꓰ ꓢꓴ ꓔꓯ ꓠꓽ꓾ ꓬꓲ ꓕꓱ ꓡꓱ ꓐꓵ ꓞꓶꓽ ꓒꓴ ꓖꓶ ꓖꓪꓽ ꓢꓲ꓾ ꓢꓯꓼ ꓟꓬ ꓕꓳ ꓶ ꓗꓪ ꓬꓲ ꓟꓬꓱ ꓐꓳ ꓔ ꓟ ꓥꓪ ꓟꓽ ꓫꓵꓹ ꓩꓴ ꓗꓷ꓿ ꓥꓪ ꓐꓹ ꓐ ꓟꓲꓽ ꓙꓬˍ ꓐꓰ ꓬꓲ ꓟꓴꓽ ꓗꓪ ꓝꓲ ꓓꓴ ꓐꓴ ꓟꓲꓽ ꓙꓬ ꓗꓪˍ ꓟꓲ ꓬꓲ ꓟꓬꓱ ꓔꓯ ꓥꓪ ꓣꓷꓠꓸˍ ꓥꓳ꓿
66003006	ꓠꓸ ꓑꓳ ꓙꓳ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66003007	ꓒꓲ-ꓡ-ꓔꓷ-ꓒꓲ-ꓬ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓢꓲꓽ ꓫꓬˍ ꓟ ꓐꓰ ꓔꓱꓹˍ ꓟ꓾ ꓬꓲ ꓒꓴ ꓗꓷ ꓠꓬ ꓚꓵꓸ ꓐ ꓡ ꓢꓴ ꓟꓽ ꓙꓳ꓾ ꓬꓲ ꓚꓵꓸ ꓗꓷ ꓠꓬ ꓒꓴ ꓐꓻ ꓡ ꓢꓴ ꓟꓽ ꓙꓳˍ ꓟ꓾ ꓓ-ꓪꓵ ꓜꓳ ꓜꓴꓻ ꓔꓯꓹ ꓔꓸ ꓢꓴ ꓡꓰ ꓕꓱ ꓡꓱ ꓐꓯˍ ꓡꓳ꓾
66003008	ꓠꓴ ꓬꓰˍ ꓟ ꓟꓬꓱꓽ ꓔꓯ ꓥꓪ ꓢꓷꓸˍ ꓡꓳ꓿ ꓠꓴ ꓪꓽ ꓠꓬꓲˍ ꓟ ꓢꓯꓼ ꓮ ꓔꓲꓸ ꓤ ꓡꓰꓽ ꓙꓳˍ ꓟꓲ꓾ ꓠꓴ ꓠꓬ ꓥꓪ ꓐꓯ ꓘꓶꓽ ꓒꓵꓽ ꓛꓳ ꓢꓲ꓾ ꓥꓪ ꓟꓬꓱ ꓔꓯ ꓟꓽ ꓣꓷꓠꓸ ꓐꓰ ꓟꓽ ꓬꓰ꓿ ꓠꓬꓲ ꓠꓹ꓾ ꓮꓽ ꓟˍ ꓟꓲ ꓚꓵꓸ ꓟꓽ ꓐ ꓡ ꓟ ꓗ ꓘꓶꓽ ꓕꓲ ꓒꓰꓼ ꓠꓬ꓾ ꓥꓪ ꓡꓰ ꓠꓴ ꓟꓲꓽ ꓙꓬ ꓗꓪ ꓒꓴ ꓞꓹ ꓝꓲˍ ꓥꓳ꓿
66003009	ꓠꓬꓲ ꓠꓹ꓾ ꓬꓲ ꓪꓽ ꓚꓲ ꓛꓬ ꓠꓬ ꓬꓴ-ꓔ ꓡꓽ ꓞꓳ ꓥ ꓡꓳ꓾ ꓐꓰ ꓗꓶꓸ ꓢꓴ꓾ ꓢ-ꓓꓯ ꓬꓲ ꓜꓲꓼ ꓦꓲ ꓗꓪ ꓟ ꓖꓳ ꓕꓲ ꓧꓳꓽ ꓔꓯ꓾ ꓠꓴ ꓟꓲꓽ ꓙꓬ ꓗꓪ ꓛꓲ ꓝꓲꓸ ꓖꓶꓽ ꓡ ꓝꓲ ꓠꓹ ꓟ ꓥꓪ ꓡꓰ ꓐꓯ ꓘꓶꓽ ꓖꓶ ꓢꓲ꓾ ꓠꓴ ꓔꓯ ꓥꓪ ꓠꓲꓹ ꓠꓵˍ ꓟ ꓬꓲ ꓪꓽ ꓔꓯ ꓢꓷꓸ ꓡꓰ ꓝꓲˍ ꓥꓳ꓿
66003010	ꓥꓪ ꓕꓵꓼ ꓪ ꓔꓯ ꓠꓴ ꓒꓵꓽ ꓛꓳ ꓢꓲ ꓜꓲꓽ ꓘꓴˍ ꓠꓬꓲ꓾ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓤꓹ ꓠꓬꓲ ꓠꓹ ꓟ꓾ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓤꓹ ꓠꓬꓲ ꓡ ꓟ ꓙꓵꓹ ꓗꓪ꓾ ꓠꓴ ꓔꓯ ꓟꓽ ꓗꓷ ꓡꓰ ꓝꓲ ꓠꓹ ꓟ ꓥꓪ ꓡꓰ ꓠꓴ ꓔꓯ ꓫꓺ ꓙˍ ꓥꓳ꓿
66003011	ꓥꓪ ꓮꓸ ꓟꓲꓸ ꓟꓲ ꓡꓻˍ ꓥꓳ꓿ ꓢꓴ ꓡꓰ ꓠꓴ ꓪꓴꓸ ꓛꓴꓽ ꓟꓽ ꓣꓴ ꓔꓯꓹ ꓙꓰ ꓠꓹ ꓟ꓾ ꓠꓴ ꓙꓳˍ ꓟ ꓔꓯ ꓕꓶꓻ ꓕꓶˍ ꓡꓰꓽ ꓣꓴ ꓔ꓿
66003012	ꓧꓪꓸ ꓡꓰ ꓢꓴ ꓔꓯ ꓠꓽ꓾ ꓥꓪ ꓡꓰ ꓬꓲ ꓔꓯ ꓥꓪ ꓪꓴ-ꓢ ꓢꓲꓽ ꓫꓬ ꓦꓲ ꓗꓪ ꓟ ꓬꓲꓻ ꓘꓴ ꓒꓬꓱꓼ ꓡ ꓝꓲ ꓢꓲ꓾ ꓬꓲ ꓠꓬ ꓖꓳ ꓗꓪ ꓐꓰ ꓝꓮꓲ ꓟꓽ ꓓꓳ ꓙꓰ꓿ ꓥꓪ ꓡꓰ ꓥꓪ ꓪꓴ-ꓢ ꓟꓬꓱˍ ꓐꓰ ꓥꓪ ꓪꓴ-ꓢ ꓗꓪ ꓐꓰ ꓬꓯꓼ ꓡ ꓟ ꓙꓱ-ꓣꓴ-ꓢ-ꓡꓱ ꓫꓵꓼˍ ꓐꓰ꓾ ꓥꓪ ꓪꓴ-ꓢ ꓬꓲ ꓡꓳ ꓒꓱ ꓟꓬꓱˍ ꓐꓰ꓾ ꓥꓪ ꓚꓲ ꓛꓬ ꓟꓬꓱ ꓫꓵꓼ ꓠꓬ ꓬꓲ ꓕꓯꓽ ꓢꓲ ꓗꓪ ꓐꓳˍ ꓥꓳ꓿
66003013	ꓠꓸ ꓑꓳ ꓙꓳ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66003014	ꓡ-ꓪꓳ-ꓓꓲ-ꓫꓲ-ꓬ ꓗꓪ ꓟ ꓘꓴ ꓜꓲ ꓞꓳ ꓬꓲ ꓝꓲ ꓓꓴ ꓔꓯ ꓕꓱ ꓡꓱ ꓐꓳ ꓖꓶ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓐꓰ ꓟꓬꓱ ꓔ ꓟ ꓦ ꓡꓱ ꓐꓳˍ ꓟ ꓐꓰ ꓔꓱꓹ ꓟ ꓢꓷꓸ ꓙ ꓟꓳ ꓙ ꓢꓴ꓾ ꓪꓴ-ꓢ ꓡꓰ ꓚꓰꓼ ꓔ ꓡꓳ ꓫꓵꓽ ꓥ ꓕ ꓑꓳꓸ ꓬꓲ ꓚꓰꓺ ꓡꓰ ꓕꓱ ꓡꓱ ꓐꓯˍ ꓡꓳ꓾
66003015	ꓠꓴ ꓬꓰˍ ꓟ ꓟꓬꓱꓽ ꓗꓪ꓾ ꓠꓴ ꓠꓬ ꓙꓬˍ ꓟꓲ ꓟꓽ ꓙꓬ꓾ ꓞꓻˍ ꓟꓲ ꓟꓽ ꓞꓹ ꓟ ꓥꓪ ꓢꓷꓸˍ ꓡꓳ꓿ ꓠꓴ ꓠꓽ ꓥ ꓠꓬ ꓙꓬꓺ꓾ ꓥ ꓠꓬ ꓞꓻˍ ꓟ ꓔꓯ ꓥꓪ ꓠꓲꓹ ꓫꓵˍ ꓡꓳ꓿
66003016	ꓠꓴ ꓠꓬ ꓙꓬꓺˍ ꓟꓲ ꓟꓽ ꓙꓬ꓾ ꓞꓻˍ ꓟꓲ ꓟꓽ ꓞ꓾ ꓡꓱꓻ ꓟꓱꓽ ꓟꓱꓽ ꓐꓰ ꓗꓹ ꓠꓬꓲ꓾ ꓥꓪ ꓟꓷꓽ ꓠꓷꓹ ꓗꓪ ꓐꓰ ꓠꓴ ꓔꓯ ꓔꓲꓸ ꓓꓳ ꓩꓴ ꓗꓷˍ ꓥꓳ꓿
66003017	ꓠꓴ ꓠꓬ꓾ ꓥꓪ ꓠꓽ ꓒꓵꓽ ꓮꓽ ꓟꓬꓹ ꓧꓪ ꓟꓶ ꓡꓰ ꓢꓲ꓾ ꓞꓳ ꓐꓳ ꓒꓬꓱꓼ ꓡ ꓠꓬꓲ ꓣꓱꓽ ꓟ ꓡꓳꓼ ꓟ ꓕꓲ ꓫꓵˍ ꓟꓲ ꓟꓽ ꓙꓳ꓾ ꓐꓯˍ ꓟꓲ꓾ ꓠꓴ ꓠꓽ ꓫꓸ ꓙꓵˍ ꓟ ꓐꓰ꓾ ꓫꓱꓸ ꓤ ꓠꓯꓹ ꓟ ꓐꓰ꓾ ꓫꓸˍ ꓟ ꓐꓰ꓾ ꓟꓬ ꓔꓶˍ ꓟ ꓐꓰ ꓙꓬꓽ ꓡꓯꓽ ꓟꓴ ꓗꓹ ꓟ ꓠꓴ ꓟꓽ ꓢꓷꓸ꓿
66003018	ꓠꓴ ꓠꓬ ꓐꓳ ꓡ ꓠꓹ ꓟ ꓮꓸ ꓔꓳꓸ ꓗꓪ ꓚꓲꓺ ꓫꓬꓻ ꓔ ꓟ ꓫꓵꓺ ꓥꓪ ꓔꓯ ꓪꓴꓻ ꓡ ꓢꓲ꓾ ꓙꓬꓽ ꓡꓯꓽ ꓟꓴ ꓗꓹ ꓠꓬꓲ ꓠꓴ ꓫꓸ ꓔꓳ ꓓꓴ ꓔꓯ ꓑꓲꓸ ꓠꓹ ꓟ꓾ ꓖꓪꓽ ꓓꓴ ꓐꓵ ꓞꓶꓽ ꓒꓴ ꓪꓴꓻ ꓢꓲ ꓠꓬꓲ꓾ ꓠꓴ ꓠꓬꓲ ꓟꓳꓻ ꓡ ꓠꓹ ꓟ ꓠꓴ ꓟꓬ ꓢꓶꓽ ꓗꓪ ꓟꓰꓺ ꓓꓴ ꓠꓯ ꓞꓲꓼ ꓪꓴꓻ ꓡꓯ꓾ ꓐꓰ ꓠꓴ ꓔꓯ ꓥꓪ ꓘꓶꓸ ꓖꓶˍ ꓥꓳ꓿
66003019	ꓥꓪ ꓠꓲꓹ ꓠꓵˍ ꓟ ꓥ ꓕ ꓑꓳꓸ ꓔꓯ ꓠꓬ ꓥꓪ ꓕꓼ ꓢꓲ ꓟꓸ ꓙꓽˍ ꓥꓳ꓿ ꓖꓳ ꓡꓱ ꓠꓬꓲ ꓠꓲꓹ ꓟ ꓡꓱ ꓢꓲ ꓓꓵꓽ ꓙꓽ ꓒꓳꓹ ꓬꓲꓼ ꓡꓯ꓿
66003020	ꓠꓬꓲ ꓠꓹ꓾ ꓥꓪ ꓠꓬ ꓗ ꓘꓶꓽ ꓗꓪ ꓦꓰꓼ ꓞꓹ ꓢꓲ ꓲ'ꓼ ꓔꓬ ꓥꓳ꓿ ꓮꓽ ꓟ ꓥ ꓟꓲ ꓥꓪ ꓢꓯꓼ ꓑ ꓙꓽ ꓢꓲ ꓗ ꓘꓶꓽ ꓒꓴ ꓖꓶ ꓡ ꓠꓬ ꓥꓪ ꓬꓲ ꓔꓯ ꓡ ꓢꓲ꓾ ꓬꓲˍ ꓐꓰ ꓕꓲ ꓪꓺꓼ ꓜ ꓜꓽ ꓠꓬꓲ ꓐꓰ ꓙꓻ ꓡꓯꓽ ꓘꓳˍ ꓥꓳ꓿
66003021	ꓥꓪ ꓠꓬ ꓧꓪꓸ ꓡꓰ ꓢꓲ꓾ ꓥꓪ ꓐꓹ ꓐ ꓬꓲ ꓙꓵꓽ ꓠꓬꓲ ꓕꓲ ꓗꓪ ꓬꓲˍ ꓐꓰ ꓕꓲ ꓪꓺꓼ ꓠꓬꓲ ꓠꓸˍ ꓟ ꓡꓰ ꓐꓰ꓾ ꓧꓪꓸ ꓡꓰ ꓢꓴ ꓔꓯ ꓠꓽ ꓥꓪ ꓙꓵꓽ ꓠꓬꓲꓸ ꓕꓲ ꓗꓪ ꓥꓪˍ ꓐꓰ ꓕꓲ ꓪꓺꓼ ꓠꓬꓲꓸ ꓠꓸ ꓠꓹ ꓟ ꓙꓵꓽ ꓪ ꓖꓶˍ ꓥꓳ꓿
66003022	ꓠꓸ ꓑꓳ ꓙꓳ ꓢꓴ ꓠꓬ꓾ ꓢꓲ-ꓫꓬ-ꓟ-ꓦ ꓡꓰ ꓘꓴ ꓜꓲ ꓞꓳ ꓐꓴ ꓔꓯ ꓐꓯ ꓖꓶˍ ꓟ ꓔꓯ ꓠ ꓠꓹ ꓝꓲ꓾ ꓐꓯˍ ꓡꓳ꓾ ꓐꓰ ꓐꓳ ꓖꓶ꓿
66004001	ꓕꓱ ꓟꓬ ꓙꓰꓽ ꓗꓸ ꓠꓯꓸ ꓥꓪ ꓡꓳꓸ ꓠꓬꓲ ꓠꓬ ꓟꓴꓽ ꓗꓪ ꓗꓪ ꓗ ꓘꓶꓽ ꓕꓲ ꓟ ꓒꓴ ꓞꓹ ꓟ ꓥꓪ ꓟꓳˍ ꓡꓳ꓿ ꓖꓳ ꓡꓱ ꓢꓲ ꓥꓪ ꓬꓲ ꓪꓴꓸ ꓑ ꓙꓽˍ ꓟ ꓐꓽ ꓡ ꓢꓯꓼˍ ꓡꓰ ꓐꓰ ꓗꓹ ꓟ ꓡꓰ ꓥꓪ ꓔꓯ ꓫꓸ ꓕꓱ ꓡ ꓢꓲ꓾ ꓕꓱ ꓗꓪ ꓓꓯ ꓡꓯ꓾ ꓕꓱ ꓡꓱ ꓖꓳ ꓑꓳꓸ ꓒꓬꓱꓼ ꓡ ꓠ ꓗꓹ ꓟ ꓠꓴ ꓔꓯ ꓥꓪ ꓟꓳꓸ ꓖꓶˍ ꓥꓳ꓾ ꓐꓯˍ ꓡꓳ꓿
66004002	ꓖꓳ ꓕꓯ ꓥꓪ ꓠꓬ ꓞꓼ ꓐꓰ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓔꓬ ꓟꓶ ꓡꓰ ꓢꓲ꓾ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓙꓵꓽ ꓠꓬꓲꓸ ꓕꓲ ꓕꓲ ꓟ ꓕꓯꓽ ꓢꓲ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓕꓲ ꓣꓳ ꓔꓯ ꓟꓳꓻ ꓡꓰꓳ꓿
66004003	ꓖꓳ ꓕꓲ ꓣꓳ ꓬꓲ ꓒꓬꓱꓽ ꓠꓬ꓾ ꓒꓵꓽ ꓡꓳ ꓠꓯꓺ ꓤꓲꓺˍ ꓐꓰ꓾ ꓒꓵꓽ ꓡꓳ ꓢꓲꓽ ꓠꓯˍ ꓡꓰ ꓐꓰ ꓗꓹ ꓡꓳ꓿ ꓝꓮꓲ ꓒꓵꓽ ꓡꓳ ꓠꓲꓹ ꓛꓵꓼ ꓒꓬꓱꓽ ꓶꓻˍ ꓟ ꓮꓸ ꓟꓴꓽ ꓬꓲꓻ ꓫꓵ ꓠꓬ꓾ ꓙꓵꓽ ꓠꓬꓲꓸ ꓕꓲ ꓔꓯ ꓚꓳ ꓞꓹ ꓡꓳ꓿
66004004	ꓝꓮꓲ ꓙꓵꓽ ꓠꓬꓲ ꓕꓲ ꓚꓳ ꓡꓳ ꓗꓪ ꓠꓬ꓾ ꓙꓵꓽ ꓠꓬꓲꓸ ꓕꓲ ꓠꓬꓲꓽ ꓞꓲ ꓡꓲ ꓟ ꓙꓳˍ ꓡꓳ꓿ ꓐꓵ ꓞꓶꓽ ꓒꓴ ꓖꓪꓽ ꓔ ꓢꓲ ꓬꓲ ꓪꓽ ꓪꓴꓸ ꓓꓵ ꓗꓪ ꓠꓬ꓾ ꓫꓵ ꓙꓵꓽ ꓪꓴꓸ ꓛꓴꓽ ꓘꓳꓹ ꓔ ꓟ ꓞꓳ ꓪꓴꓽ ꓞꓳ ꓔꓲ ꓠꓬꓲꓽ ꓞꓲ ꓡꓲ ꓣꓳ ꓠꓬ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓔꓬ ꓡꓳ꓿
66004005	ꓟꓲꓽ ꓐꓬꓱꓼ ꓤꓰꓽˍ ꓟ ꓐꓰ꓾ ꓟꓶꓻ ꓢꓯꓼˍ ꓐꓰ꓾ ꓟꓴ ꓖꓴ ꓑꓱꓹˍ ꓟ ꓠꓬ꓾ ꓙꓵꓽ ꓠꓬꓲꓸ ꓕꓲ ꓗꓪ ꓐꓰ ꓓꓳ ꓡ ꓡꓳ꓿ ꓙꓵꓽ ꓠꓬꓲꓸ ꓕꓲ ꓟꓲꓽ ꓕꓯ ꓗꓪ ꓠꓬ ꓟꓬ ꓡꓴ ꓫꓵꓽ ꓟ ꓟꓬ ꓔ ꓡꓳ꓿ ꓕꓱ ꓟ ꓠꓬ ꓪꓴ-ꓢ ꓦ ꓫꓵꓽ ꓟ ꓥ ꓡꓳ꓿
66004006	ꓙꓵꓽ ꓠꓬꓲꓸ ꓕꓲ ꓟꓲꓽ ꓕꓯ ꓗꓪ ꓠꓬ ꓒꓵꓽ ꓡꓳ ꓫꓬꓻˍ ꓡꓰ ꓐꓰ ꓗꓹ ꓟ꓾ ꓠꓬꓺ ꓐ ꓬꓲꓻ ꓡꓴ ꓐꓱ ꓕꓲ ꓟ ꓙꓳˍ ꓟ ꓡꓰ ꓐꓰ ꓗꓹ ꓡꓳ꓿ ꓙꓵꓽ ꓠꓬꓲꓸ ꓕꓲ ꓬꓲ ꓔꓱꓹ ꓫꓵˍ ꓐꓰ ꓚꓳ ꓡꓳ ꓗꓪ ꓠꓬ꓾ ꓟꓲꓽ ꓕꓯꓽ ꓢꓲˍ ꓐꓰ ꓗꓸ ꓠꓯꓸ ꓢꓲ ꓗꓪ ꓟꓬ ꓢꓶꓽ ꓐꓲ ꓞꓹ ꓟ ꓢꓯꓸ ꓫꓵꓽ ꓡꓲ ꓟ ꓔꓬ ꓡꓳ꓿
66004007	ꓢꓯꓸ ꓫꓵꓽ ꓬꓲ ꓪꓴꓸ ꓕꓲ ꓟ ꓠꓬ ꓡꓽ ꓢꓯꓹˍ ꓡꓰ ꓐꓰ꓾ ꓠꓬꓲꓽ ꓟ ꓕꓲ ꓟ ꓠꓬ ꓮꓸ ꓠꓬꓲꓽ ꓤˍ ꓡꓰ ꓐꓰ꓾ ꓢ ꓟ ꓕꓲ ꓟ ꓬꓲ ꓒꓬꓱꓽ ꓟꓬ ꓠꓬ ꓞꓳ ꓤˍ ꓡꓰ ꓐꓰ꓾ ꓡꓲ ꓟ ꓕꓲ ꓟ ꓠꓬ ꓐꓬꓱꓻ ꓔꓬ ꓟ ꓙꓱ ꓓꓽ ꓟ ꓡꓰ ꓐꓰ ꓗꓹ ꓡꓳ꓿
66004008	ꓢꓯꓸ ꓫꓵꓽ ꓕꓱ ꓡꓲ ꓟ ꓠꓬ ꓕꓲ ꓟ ꓡꓰ ꓕꓲ ꓟ꓾ ꓬꓲ ꓓꓴꓻ ꓡꓯꓼ ꓛꓳꓼ ꓐꓽ ꓙꓳ ꓢꓲ꓾ ꓕꓲ ꓖꓳ ꓓꓱꓽ ꓡꓱꓸꓼ ꓐꓰ꓾ ꓓꓴ ꓡꓯꓼ ꓠꓯꓸ ꓘꓪˍ ꓟꓲ ꓟꓬ ꓢꓶꓽ ꓐꓲ ꓞꓹ ꓡꓳ꓿ ꓬꓲ ꓪꓽ ꓠꓬ ꓟꓳꓼ ꓡꓳ ꓢ ꓘꓪ ꓟꓽ ꓠꓽ ꓠ꓾ ꓔꓬ ꓗꓷ ꓟ ꓐꓰ꓾ ꓔꓬ ꓟ ꓐꓰ꓾ ꓔꓬ ꓡ ꓠꓹ ꓟ꓾ ꓮꓸ ꓫꓵˍ ꓟꓲ ꓐ ꓡ ꓟ꓾ ꓢꓲ ꓒꓽ ꓪꓴ-ꓢ ꓠꓬ ꓢꓲꓽ ꓫꓬˍ ꓡꓳ꓾ ꓢꓲꓽ ꓫꓬˍ ꓡꓳ꓾ ꓢꓲꓽ ꓫꓬˍ ꓡꓳ꓾ ꓐꓰ ꓖꓪ ꓔꓬ ꓡꓳ꓿
66004009	ꓢꓯꓸ ꓫꓵꓽ ꓡꓰ꓾ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓢꓲ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓔꓯ꓾ ꓟꓬꓱ ꓓꓳꓽˍ ꓐꓰ ꓞꓳ ꓒꓵꓽˍ ꓟ ꓡꓰ ꓫꓸ ꓟꓳ ꓖꓶˍ ꓕꓯ꓾
66004010	ꓞꓳ ꓪꓴꓽ ꓞꓳ ꓔꓲ ꓖꓳ ꓠꓬꓲꓽ ꓞꓲ ꓡꓲ ꓣꓳ ꓠꓬ꓾ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓔꓬ ꓢꓴ ꓟꓲꓽ ꓙꓬ ꓗꓪ ꓟꓳꓼ ꓔ ꓢꓲ꓾ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓢꓴ ꓔꓯ ꓪꓴꓸ ꓓꓵ ꓕꓱꓼ ꓢꓲ ꓠꓬꓲ꓾ ꓬꓲ ꓪꓽ ꓙꓵꓽ ꓪꓴꓸ ꓛꓴꓽ ꓔꓯ ꓙꓵꓽ ꓠꓬꓲꓸ ꓕꓲ ꓟꓲ ꓙꓬ ꓗꓪ ꓡꓵꓸ ꓗꓶ ꓔ ꓢꓲ꓾
66004011	ꓥꓪ ꓠꓴꓽ ꓢꓲ ꓒꓽ ꓥꓪ ꓠꓴꓽ ꓪꓴ-ꓢꓺꓳ꓾ ꓠꓴ ꓡꓰ ꓙꓳˍ ꓟ ꓥ ꓕ ꓑꓳꓸ ꓔꓯ ꓠꓴ ꓠꓲꓹ ꓡꓶ ꓗꓪ ꓐꓰ ꓚꓰꓼ ꓔ ꓢꓲ ꓙꓳ ꓔꓬ ꓠꓬꓲ꓾ ꓠꓴ ꓠꓽ ꓟꓬꓱ ꓓꓳꓽˍ ꓐꓰ ꓞꓳ ꓒꓵꓽˍ ꓟ ꓐꓰ꓾ ꓪꓽ ꓠꓬꓲˍ ꓟ ꓟꓶꓻ ꓒꓵꓽˍ ꓡꓳ꓾ ꓐꓯˍ ꓡꓳ꓿
66005001	ꓝꓮꓲ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓡꓯꓼ ꓙ ꓗꓪ ꓠꓬ꓾ ꓠꓬꓲꓽ ꓒꓳꓹ ꓡꓱꓸꓼ ꓗꓪ ꓐꓳ ꓔ ꓢꓲ꓾ ꓔꓳꓹ ꓠꓷꓼ ꓓꓴ ꓫꓵꓽ ꓟ ꓡꓰ ꓔꓳꓹ ꓠꓷꓼ ꓔ ꓟ ꓕꓳ ꓶ ꓕꓲꓽ ꓡꓲ ꓔꓯ ꓥꓪ ꓟꓳˍ ꓡꓳ꓿
66005002	ꓢꓯꓼ ꓙꓳˍ ꓟ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓠꓬ ꓢꓯꓼ ꓓꓽ ꓟ ꓡꓰ꓾ ꓔꓳꓹ ꓠꓷꓼ ꓓꓴ ꓒꓴ ꓢꓲ ꓕꓳ ꓶ ꓡꓲ ꓔꓯ ꓒꓶꓻ ꓠꓹ ꓟ ꓮꓽ ꓟ ꓒꓵꓽˍ ꓡ?꓾ ꓐꓰ ꓘꓴ ꓔꓬ ꓟ ꓥꓪ ꓟꓳˍ ꓡꓳ꓿
66005003	ꓟꓴꓽ ꓗꓪ ꓗꓪ ꓥ ꓟꓲ꓾ ꓟꓲ ꓠꓯ ꓗꓪ ꓥ ꓟꓲ꓾ ꓟꓲ ꓠꓯ ꓠꓯꓸ ꓘꓪ ꓥ ꓟꓲ꓾ ꓕꓳ ꓶ ꓡꓲ ꓖꓳ ꓟ ꓔꓯ ꓒꓶꓻ ꓐ ꓡ ꓢꓴˍ ꓐꓰ ꓡꓳꓸ ꓠꓬꓲ ꓐ ꓡ ꓢꓴ ꓟꓽ ꓙꓳ꓿
66005004	ꓕꓳ ꓶ ꓡꓲ ꓖꓳ ꓟ ꓒꓶꓻ ꓡꓳꓸ ꓠꓬꓲ ꓒꓵꓽ ꓢꓴ ꓕꓲ ꓣꓳˍ ꓟꓲ ꓧꓪ ꓟꓽ ꓟꓳꓻ ꓠꓬꓲ ꓥꓪ ꓮꓽ ꓘꓶꓸ ꓥꓴꓻ ꓗꓷꓳ꓿
66005005	ꓖꓳ ꓕꓯ ꓞꓳ ꓪꓴꓽ ꓞꓳ ꓔꓲ ꓗꓪ ꓟ ꓕꓲ ꓣꓳ ꓡꓰ ꓥꓪ ꓔꓯ꓾ ꓕꓽ ꓥꓴꓻ꓾ ꓠꓬꓲ ꓠꓹ꓾ ꓬꓴ-ꓔ ꓕꓲ ꓪꓳꓼ ꓗꓪ ꓟ ꓡꓽ ꓢꓯꓹ꓾ ꓓ-ꓪꓵ ꓬꓲ ꓚꓰ ꓖꓳ ꓕꓲ ꓣꓳ ꓠꓬ꓾ ꓕꓳ ꓶ ꓡꓲˍ ꓐꓰ ꓬꓲ ꓔꓳꓹ ꓠꓷꓼ ꓓꓴ ꓖꓳ ꓫꓵꓽ ꓟ ꓔꓯ ꓒꓶꓻ ꓠꓹ ꓟ ꓧꓪꓸ ꓡꓰꓳ꓾ ꓐꓯˍ ꓡꓳ꓿
66005006	ꓖꓳ ꓗꓸ ꓠꓯꓸ ꓢꓰꓼ ꓗꓷ ꓠꓬꓲ ꓟ ꓡꓰ ꓐꓰ ꓗꓹ ꓟ ꓮ ꓣꓳ ꓤ ꓕꓲ ꓟ ꓠꓬ꓾ ꓙꓵꓽ ꓠꓬꓲꓸ ꓕꓲ ꓬꓲꓸ ꓔꓱ ꓦꓲ ꓗꓪ꓾ ꓢꓯꓸ ꓫꓵꓽ ꓡꓲ ꓟ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓡꓰ ꓚꓳ ꓞꓹ ꓢꓲ ꓦꓰꓼ ꓞꓹ ꓟ ꓔꓯ ꓥꓪ ꓟꓳˍ ꓡꓳ꓿ ꓮ ꓣꓳ ꓤ ꓖꓳ ꓟ ꓠꓬ ꓪꓴꓸ ꓛꓲ ꓫꓵꓽ ꓗꓸˍ ꓐꓰ ꓟꓬ ꓢꓶꓽ ꓫꓵꓽ ꓐꓽ ꓙꓳˍ ꓡꓳ꓿ ꓖꓳ ꓟ ꓠꓬ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓝꓲ ꓩꓴ ꓗꓷ ꓟ ꓪꓴ-ꓢ ꓦ ꓫꓵꓽ ꓟ ꓥ ꓡꓳ꓿
66005007	ꓖꓳ ꓕꓯ ꓮ ꓣꓳ ꓤ ꓡ ꓢꓲ꓾ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓡꓯꓼ ꓙ ꓗꓪ ꓐꓰ ꓕꓳ ꓶ ꓡꓲ ꓣꓴˍ ꓡꓳ꓿
66005008	ꓕꓳ ꓶ ꓡꓲ ꓔꓯ ꓬꓲ ꓣꓴ ꓗꓷ ꓕꓯ꓾ ꓢꓯꓸ ꓫꓵꓽ ꓡꓲ ꓟ ꓐꓰ ꓞꓳ ꓪꓴꓽ ꓞꓳ ꓔꓲ ꓐꓴ ꓠꓬꓲꓽ ꓞꓲ ꓡꓲ ꓣꓳ ꓟ ꓠꓬ꓾ ꓮ ꓣꓳ ꓤ ꓟꓲꓽ ꓙꓬ ꓗꓪ ꓟꓳꓼ ꓡꓰˍ ꓡꓳ꓿ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓠꓬ ꓛꓲꓻ ꓐꓶꓺ ꓕꓲ ꓟ ꓐꓰ ꓫꓳꓸ ꓐꓲ ꓞꓹ ꓟ ꓫꓵ ꓡꓴ ꓗꓶꓸ ꓕꓲ ꓒꓯꓼ ꓔꓯꓹ ꓔ ꓡꓳ꓿ ꓕꓱ ꓟ ꓠꓬ ꓦ ꓡꓱ ꓢꓴ ꓐꓴ ꓪꓽ ꓘꓴ ꓘꓶꓽ ꓥ ꓡꓳ꓿
66005009	ꓬꓲ ꓪꓽ ꓠꓬ ꓟꓴꓽ ꓖꓪ ꓫꓵꓼ ꓖꓪ ꓢꓲ꓾ ꓠꓴ ꓠꓽ ꓕꓳ ꓶ ꓡꓲ ꓣꓴ ꓢꓲ ꓔꓳꓹ ꓠꓷꓼ ꓓꓴ ꓒꓶꓻ ꓒꓵꓽˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓔꓯ ꓢꓰꓼ ꓗꓷ ꓠꓬꓲꓳ꓿ ꓖꓳ ꓡꓱ ꓢꓲ ꓠꓴ ꓠꓬ ꓪꓴ-ꓢ ꓐꓱ ꓶ꓾ ꓕꓲ ꓪꓳꓼ ꓡꓰ ꓕꓲ ꓪꓳꓼˍ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰˍ ꓐꓰ꓾ ꓑ ꓫꓬꓼ ꓑ ꓟꓲ ꓐꓴˍ ꓐꓰ꓾ ꓞꓳ ꓫꓵꓽ ꓞꓳ ꓙꓰꓽ ꓥ ꓕ ꓑꓳꓸ ꓗꓪ ꓐꓰ ꓬꓲ ꓪꓽ ꓔꓯ ꓠꓴ ꓫꓵꓽ ꓡꓰ ꓪꓴꓻ ꓗꓷ ꓢꓲ꓾
66005010	ꓥꓪ ꓠꓴꓽ ꓪꓴ-ꓢ ꓐꓱ ꓶ ꓬꓲ ꓪꓽ ꓔꓯ ꓗꓴꓷꓼˍ ꓐꓰ ꓔꓲ ꓒ ꓐꓴ ꓒꓬꓱꓼ ꓡ ꓝꓲꓳ꓿ ꓬꓲ ꓪꓽ ꓠꓬ ꓟꓲ ꓠꓯ ꓗꓪ ꓙꓵꓽˍ ꓥꓳ꓾ ꓐꓰ ꓖꓪˍ ꓡꓳ꓿
66005011	ꓝꓮꓲ ꓙꓵꓽ ꓠꓬꓲꓸ ꓕꓲˍ ꓐꓰ꓾ ꓢꓯꓸ ꓫꓵꓽˍ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴ ꓚꓳ ꓡꓳ ꓗꓪ ꓠꓬ꓾ ꓟꓴꓽ ꓗꓪ ꓝꓲ ꓓꓴ ꓮꓽ ꓟꓬꓹ ꓟ ꓢꓯꓼ ꓔꓯ ꓥꓪ ꓑ ꓙꓽˍ ꓡꓳ꓿ ꓬꓲ ꓪꓽ ꓵ ꓟꓬꓱ ꓠꓬ ꓟꓶꓽ ꓟꓶ ꓫꓬꓹ ꓫꓬ ꓵ ꓖꓴ ꓟꓽ ꓓ ꓠ ꓛꓲ ꓙꓳˍ ꓟ ꓥꓪ ꓟꓳˍ ꓡꓳ꓿
66005012	ꓬꓲ ꓪꓽ ꓠꓬ ꓢꓯꓼ ꓓꓽ ꓟ ꓡꓰ꓾ ꓢꓰꓼ ꓗꓷ ꓠꓬꓲ ꓟ ꓮ ꓣꓳ ꓤ ꓠꓬ꓾ ꓪꓽ ꓠꓬꓲˍ ꓟ ꓐꓰ꓾ ꓐꓳ ꓶꓽˍ ꓐꓰ꓾ ꓙꓽ ꓗꓴꓸ ꓠꓲꓹˍ ꓐꓰ꓾ ꓢꓯꓼ ꓪꓽˍ ꓐꓰ꓾ ꓞꓳ ꓒꓵꓽˍ ꓟ ꓐꓰ꓾ ꓟꓬꓱ ꓓꓳꓽˍ ꓐꓰ ꓫꓱꓸ ꓖꓶˍ ꓟ ꓟꓶꓻ ꓒꓵꓽˍ ꓡꓳ꓾ ꓐꓯˍ ꓡꓳ꓿
66005013	ꓝꓮꓲ ꓠꓬ ꓟꓴꓽ ꓗꓪ ꓕꓯꓽ ꓢꓲ ꓗꓪ꓾ ꓟꓲ ꓠꓯ ꓕꓯꓽ ꓢꓲ ꓗꓪ꓾ ꓟꓲ ꓠꓯ ꓠꓯꓸ ꓘꓪ꓾ ꓬꓲꓻ ꓡꓴ ꓐꓱ ꓠꓯꓸꓼ ꓗꓪ꓾ ꓚꓰꓼ ꓔ ꓟ ꓥ ꓕ ꓑꓳꓸˍ ꓐꓰ ꓬꓲ ꓠꓯꓸꓼ ꓗꓪ ꓙꓳˍ ꓟ ꓮꓽ ꓙꓵ ꓡꓰ꓾ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴˍ ꓐꓰ ꓮ ꓣꓳ ꓤ ꓔꓯ ꓠꓬ꓾ ꓫꓱꓸ ꓖꓶˍ ꓟ ꓐꓰ꓾ ꓞꓳ ꓒꓵꓽˍ ꓟ ꓐꓰ꓾ ꓟꓬꓱ ꓓꓳꓽˍ ꓐꓰ ꓙꓵꓽ ꓪ ꓮ ꓕꓯˍ ꓟꓲ ꓙꓳ ꓝꓲ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66005014	ꓖꓳ ꓕꓯ ꓢꓯꓸ ꓫꓵꓽ ꓡꓲ ꓟ ꓡꓰ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓐꓯˍ ꓡꓳ꓿ ꓞꓳ ꓪꓴꓽ ꓞꓳ ꓔꓲ ꓐꓴˍ ꓟꓲ ꓟꓳꓼ ꓡꓰ ꓢꓲ ꓪꓴꓸ ꓓꓵ ꓕꓱꓼˍ ꓡꓳ꓿
66006001	ꓮ ꓣꓳ ꓤ ꓡꓰ ꓔꓳꓹ ꓠꓷꓼ ꓓꓴ ꓫꓵꓽ ꓟ ꓗꓪ ꓟ ꓬꓲꓸ ꓪꓴꓸ ꓕꓲ ꓟ ꓒꓶꓻˍ ꓟ ꓔꓯ ꓥꓪ ꓡꓳꓸ ꓔꓬ ꓕꓯ꓾ ꓢꓯꓸ ꓫꓵꓽ ꓡꓲ ꓟ ꓗꓪ ꓟ ꓕꓲ ꓟ ꓠꓬ꓾ ꓟꓴꓽ ꓖꓴꓽ ꓢꓯꓼˍ ꓡꓰ ꓐꓰ꓾ ꓡꓯꓻ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66006002	ꓥꓪ ꓡꓳꓸ ꓠꓬꓲ ꓠꓬ ꓮꓸ ꓟꓴꓽ ꓒꓴ ꓕꓲ ꓛꓲ ꓥꓪ ꓟꓳꓻ ꓡꓰꓳ꓿ ꓬꓲ ꓕꓯꓽ ꓢꓲ ꓗꓪ ꓜꓶꓽ ꓔ ꓢꓴ ꓠꓬ ꓛꓬꓹ ꓕꓲ ꓗꓸ ꓔꓯꓹ ꓔ ꓢꓲ꓾ ꓬꓲ ꓔꓯ ꓠꓬ ꓪꓴꓸ ꓛꓴꓽ ꓕꓲ ꓚꓴꓸ ꓖꓶ ꓔ ꓡꓳ꓿ ꓬꓲ ꓠꓬ ꓧꓪꓸ ꓡꓰ ꓢꓲ ꓝꓮꓲ ꓧꓪꓸ ꓡꓰ ꓠꓹ ꓟ ꓓꓳ ꓙꓰˍ ꓡꓳ꓿
66006003	ꓮ ꓣꓳ ꓤ ꓡꓰ ꓔꓳꓹ ꓠꓷꓼ ꓓꓴ ꓠꓬꓲꓽ ꓟ ꓕꓲ ꓟ ꓒꓶꓻˍ ꓕꓯ꓾ ꓢꓯꓸ ꓫꓵꓽ ꓠꓬꓲꓽ ꓟ ꓕꓲ ꓟ ꓡꓰ꓾ ꓡꓯꓻ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66006004	ꓖꓳ ꓡꓱ ꓠꓬ ꓮꓸ ꓟꓴ ꓢꓲꓽ ꓕꓲ ꓛꓲ ꓓꓳ ꓡ ꓡꓳ꓿ ꓬꓲ ꓕꓯꓽ ꓢꓲ ꓗꓪ ꓜꓶꓽ ꓔ ꓢꓴ ꓔꓯ ꓠꓬ꓾ ꓟꓲ ꓠꓯ ꓗꓪ ꓐꓰ ꓢꓲ ꓡꓲ ꓟ ꓣꓴ ꓔꓯꓹ ꓙꓰ ꓢꓲ꓾ ꓬꓲ ꓪꓽ ꓔꓯ ꓕꓲ ꓣꓳ ꓛꓳꓽ ꓕꓲ ꓣꓳ ꓢꓰꓼ ꓡꓯꓽ ꓘꓳ ꓝꓲ ꓠꓹ ꓟ ꓙꓵꓽ ꓪ ꓖꓶ ꓔ ꓡꓳ꓿ ꓬꓲ ꓔꓯ ꓮꓸ ꓕꓽ ꓓꓽ ꓟˍ ꓟꓲ ꓕꓲ ꓛꓲ ꓖꓶ ꓔ ꓡꓳ꓿
66006005	ꓮ ꓣꓳ ꓤ ꓡꓰ ꓔꓳꓹ ꓠꓷꓼ ꓓꓴ ꓢ ꓟ ꓕꓲ ꓟ ꓒꓶꓻˍ ꓕꓯ꓾ ꓢꓯꓸ ꓫꓵꓽ ꓢ ꓟ ꓕꓲ ꓟ ꓡꓰ꓾ ꓡꓯꓻ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿ ꓥꓪ ꓠꓬ ꓮꓸ ꓟꓴ ꓠꓯꓺ ꓕꓲ ꓛꓲ ꓟꓳˍ ꓡꓳ꓿ ꓬꓲ ꓕꓯꓽ ꓢꓲ ꓗꓪ ꓜꓶꓽ ꓔ ꓢꓴ ꓡꓯꓼ ꓒꓯꓹ ꓗꓪ ꓠꓬ꓾ ꓞꓰꓻ ꓓꓴ ꓕꓲ ꓟ ꓔꓯꓹ ꓔ ꓡꓳ꓿
66006006	ꓢꓯꓸ ꓫꓵꓽ ꓡꓲ ꓟ ꓗꓳ ꓡꓳ ꓗꓪ ꓠꓬ꓾ ꓕꓲ ꓠꓬꓲ ꓪꓽ ꓒꓵꓽ ꓫꓪ ꓕꓲ ꓕꓴꓽ꓾ ꓕꓲ ꓠꓬꓲ ꓪꓽ ꓒꓵꓽ ꓤꓴꓻ ꓢ ꓕꓴꓽ꓾ ꓮꓽ ꓛꓬꓽ ꓞꓶˍ ꓐꓰ ꓛꓱꓼ ꓡꓱꓼ ꓢꓶꓽ ꓪꓴꓽ ꓬꓲꓻ ꓔꓯ ꓠꓬ ꓕꓽ ꓠꓻ ꓡꓰ ꓝꓲ꓾ ꓐꓯˍ ꓟ ꓢꓯꓼˍ ꓡꓰ ꓐꓰ ꓥꓪ ꓑ ꓙꓽˍ ꓡꓳ꓿
66006007	ꓮ ꓣꓳ ꓤ ꓡꓰ ꓔꓳꓹ ꓠꓷꓼ ꓓꓴ ꓡꓲ ꓟ ꓕꓲ ꓟ ꓒꓶꓻˍ ꓕꓯ꓾ ꓢꓯꓸ ꓫꓵꓽ ꓡꓲ ꓟ ꓕꓲ ꓟ ꓡꓰ꓾ ꓡꓯꓻ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66006008	ꓥꓪ ꓠꓬ ꓮꓸ ꓟꓴ ꓗꓴ ꓕꓴꓽ ꓕꓲ ꓛꓲ ꓟꓳˍ ꓡꓳ꓿ ꓬꓲ ꓕꓯꓽ ꓢꓲ ꓗꓪ ꓜꓶꓽ ꓔ ꓢꓴ ꓬꓲ ꓟꓬꓱ ꓠꓬ꓾ ꓫꓵꓻˍ ꓟ꓾ ꓐꓰ ꓟꓬꓱ ꓔ ꓡꓳ꓿ ꓟꓸ ꓟꓲ ꓟꓵꓽ ꓠꓬ ꓬꓲ ꓗꓸ ꓠꓯꓸ ꓢꓲ ꓛꓳ ꓞꓹ ꓡꓳ꓿ ꓬꓲ ꓪꓽ ꓔꓯ ꓠꓬ ꓮꓸ ꓕꓽˍ ꓐꓰ꓾ ꓦꓰꓼ ꓟꓷꓼˍ ꓟ ꓐꓰ꓾ ꓠꓻ ꓓꓱꓽˍ ꓐꓰ꓾ ꓟꓲ ꓠꓯ ꓗꓪ ꓟ ꓠꓲꓸ ꓙꓱꓼ ꓡꓰ꓾ ꓟꓲ ꓠꓯ ꓗꓪ ꓟ ꓡꓲ ꓐꓱ ꓕꓲ ꓐꓱ ꓔꓯ ꓢꓰꓼ ꓠꓹ ꓟ ꓙꓵꓽ ꓪ ꓖꓶ ꓔ ꓡꓳ꓿
66006009	ꓮ ꓣꓳ ꓤ ꓡꓰ ꓔꓳꓹ ꓠꓷꓼ ꓓꓴ ꓥꓪꓽ ꓟ ꓕꓲ ꓟ ꓒꓶˍ ꓕꓯ꓾ ꓔꓲ ꓖꓴ ꓠꓯꓸ ꓘꓪ ꓗꓪ꓾ ꓪꓴ-ꓢ ꓐꓯ ꓘꓶꓽˍ ꓐꓰ ꓬꓲ ꓪꓽ ꓢꓷꓸ ꓙ ꓟꓳ ꓙˍ ꓟ ꓑꓶꓸ ꓓꓴ ꓢꓰꓼ ꓗꓷ ꓢꓴ ꓐꓴ ꓬꓲ ꓪꓽ ꓦꓻ ꓔꓯ ꓥꓪ ꓟꓳˍ ꓡꓳ꓿
66006010	ꓬꓲ ꓪꓽ ꓠꓬ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓢꓲꓽ ꓫꓬˍ ꓟ ꓐꓰ ꓔꓱꓹˍ ꓟ ꓢꓲ ꓒꓽꓳ꓾ ꓠꓴ ꓠꓬ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓐꓯ ꓟꓴ ꓘꓶꓽ ꓢꓲ꓾ ꓥꓪ ꓠꓴꓽ ꓔꓯ ꓢꓰꓼ ꓢꓴ ꓔꓯ ꓪꓽ ꓛꓴꓽ ꓚꓱꓹ ꓙ ꓠꓹ ꓟ ꓮ ꓟꓶ ꓛꓲ ꓛˍ ꓢꓰꓽ ꓡ?꓾ ꓐꓯˍ ꓡꓳ꓿
66006011	ꓖꓳ ꓡꓱ ꓠꓬ ꓬꓲ ꓪꓽ ꓮ ꓡꓲ ꓕꓲ ꓣꓳ ꓔꓯˍ ꓟꓲ ꓒꓴˍ ꓟ ꓐꓵ ꓞꓶꓽ ꓐꓽ ꓢꓽ ꓕꓲ ꓣꓳ ꓕꓲ ꓘꓳꓹ ꓖꓶ ꓢꓲ꓾ ꓬꓲ ꓪꓽˍ ꓐꓰ ꓕꓲ ꓛꓳꓺꓼ ꓚꓳ ꓑꓸ ꓬꓰ ꓢꓴˍ ꓐꓰ꓾ ꓬꓲ ꓪꓽ ꓬꓲꓼ ꓤ ꓠꓬꓲ ꓤ ꓐꓴ ꓔꓯˍ ꓟꓲ ꓬꓲ ꓪꓽ ꓔꓯˍ ꓡꓰ ꓐꓰ꓾ ꓢꓴ ꓡꓰ ꓢꓰꓼ ꓗꓷ ꓠꓹ ꓟ ꓵ ꓟꓬꓱ ꓟꓽ ꓐꓲ ꓡ ꓕ ꓑꓳꓸ꓾ ꓕꓲ ꓑꓹ ꓤ ꓦꓴꓺ ꓠꓬꓹ ꓢꓰꓽ꓾ ꓐꓰ ꓬꓲ ꓪꓽ ꓔꓯ ꓐꓯ ꓖꓶˍ ꓡꓳ꓿
66006012	ꓮ ꓣꓳ ꓤ ꓡꓰ ꓔꓳꓹ ꓠꓷꓼ ꓓꓴ ꓛꓳꓼ ꓟ ꓕꓲ ꓟ ꓒꓶˍ ꓕꓯ ꓥꓪ ꓡꓳꓸ ꓠꓬꓲ ꓠꓬ꓾ ꓟꓵꓽ ꓓꓵˍ ꓟ ꓬꓲ ꓓꓽ ꓟ ꓗꓷ ꓡꓰ ꓢꓲ꓾ ꓟꓲꓽ ꓟꓲ ꓠꓬ ꓧꓪꓽ ꓟꓵ ꓟꓶ ꓠꓯꓺˍ ꓡꓰ ꓐꓰ ꓠꓯꓺ ꓡꓰꓳ꓿ ꓦ ꓐˍ ꓟꓲ ꓫꓵꓽˍ ꓡꓰ ꓐꓰ ꓠꓲꓺ ꓡꓰˍ ꓡꓳ꓿
66006013	ꓘꓶꓽ ꓢꓶ ꓜꓲꓻ ꓔꓯ ꓟꓲꓽ ꓦꓲ ꓓꓽ ꓟ ꓡꓰ ꓙꓱꓼ ꓬꓯꓼ ꓡꓰ ꓕꓯ꓾ ꓟꓽ ꓟꓲꓺ ꓟ ꓘꓶꓽ ꓢꓶ ꓙꓱꓼ ꓞꓰ ꓡꓰˍ ꓟ ꓡꓰ ꓐꓰ꓾ ꓟꓴꓽ ꓗꓪ ꓗꓪ ꓟ ꓗꓴ ꓤ ꓠꓬ ꓟꓲ ꓠꓯ ꓗꓪ ꓞꓰ ꓬꓯꓼ ꓡꓰˍ ꓡꓳ꓿
66006014	ꓟꓴꓽ ꓗꓪ ꓠꓬ ꓕꓳ ꓶ ꓡꓲˍ ꓡꓰ ꓐꓰ ꓡꓲ ꓡꓰˍ ꓡꓳ꓿ ꓪꓽ ꓚꓲˍ ꓐꓰ ꓬꓲꓻ ꓗꓳ ꓡꓳ ꓟꓵꓽ ꓥ ꓕ ꓑꓳꓸˍ ꓟꓲ ꓬꓲ ꓓꓹ ꓖꓴ ꓗꓪ ꓐꓰ ꓙꓵꓺ ꓙꓰˍ ꓡꓳ꓿
66006015	ꓖꓳ ꓕꓯ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ꓾ ꓢꓲꓽ ꓒ ꓓꓽ ꓟ ꓐꓴ꓾ ꓟꓯꓼ ꓢꓲꓽ ꓒ ꓐꓴ꓾ ꓞꓳ ꓐꓳ ꓐꓴ꓾ ꓢꓯꓼ ꓙꓳ ꓒ ꓐꓴ꓾ ꓚꓳ ꓑꓸ ꓐꓴˍ ꓐꓰ ꓚꓳ ꓪꓴꓸ ꓥ ꓕ ꓑꓳꓸ ꓠꓬ꓾ ꓪꓽ ꓚꓲ ꓗꓪ ꓟ ꓟꓲꓺ ꓘꓴꓻˍ ꓐꓰ Bꓸ ꓘꓴꓽ ꓗꓪ ꓑꓬ ꓙꓰ ꓢꓲ꓾
66006016	ꓬꓲ ꓪꓽ ꓠꓬ ꓪꓽ ꓚꓲˍ ꓐꓰ Bꓸ ꓔꓯ꓾ ꓥꓪ ꓠꓴꓽ ꓕꓯꓽ ꓢꓲ ꓗꓪ ꓐꓱꓽ ꓑꓲꓸ ꓡ ꓢꓲ꓾ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓬꓲꓸ ꓒꓬꓱꓽˍ ꓐꓰ ꓮ ꓣꓳ ꓤ ꓦꓶꓻ ꓠꓲꓹ ꓗꓪ ꓐꓰ ꓥꓪ ꓠꓴꓽ ꓔꓯ ꓛꓸ ꓔ ꓖꓶ ꓡꓯ꓿
66006017	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓲꓹ ꓟ ꓦꓶˍ ꓟ ꓦꓬꓼ ꓠꓬꓲ ꓓꓽ ꓟ ꓛꓲ ꓡꓺꓳ꓾ ꓮꓽ ꓟ ꓔꓳꓹ ꓘꓴꓻ ꓢꓰꓽ꓾ ꓐꓯˍ ꓡꓳ꓿
66007001	ꓖꓳ ꓗꓸ ꓠꓯꓸ ꓟꓲ ꓠꓯ ꓡꓲ ꓡꓯꓼ ꓗꓪ꓾ ꓟꓴꓽ ꓗꓪ ꓝꓲ ꓓꓴ ꓡꓲ ꓣꓳ ꓦꓰꓼ ꓞ ꓢꓲ꓾ ꓟꓲꓽ ꓦꓲ ꓔꓯ ꓠꓬ ꓟꓲ ꓠꓯ ꓗꓪˍ ꓟꓲ꓾ ꓬꓲꓻ ꓡꓴꓽ ꓐꓱ ꓗꓪˍ ꓟꓲ꓾ ꓢꓲꓹ ꓜꓲꓻ ꓗꓪˍ ꓟꓲ ꓟꓽ ꓙꓱꓼ ꓬꓯꓼ ꓡꓰ ꓝꓲ ꓠꓹ ꓟ꓾ ꓟꓲ ꓠꓯ ꓡꓲ ꓛꓱꓽ ꓗꓪ ꓟ ꓟꓲꓽ ꓦꓲ ꓔꓯ ꓗꓽ ꓔꓬ ꓟ ꓥꓪ ꓟꓳˍ ꓡꓳ꓿
66007002	ꓟꓴꓽ ꓗꓪ ꓝꓲ ꓓꓴ ꓝꓮꓲ ꓕꓲ ꓣꓳ ꓠꓬ ꓢꓯꓸ ꓔꓬ ꓟ ꓪꓴ-ꓢ ꓬꓲ ꓔꓳꓹ ꓠꓷꓼ ꓓꓴ ꓔꓯꓹ ꓔ ꓢꓲ ꓐꓶꓽ ꓓꓳ ꓘꓶꓽ ꓗꓪ ꓐꓰ ꓓꓯ ꓡ ꓟ ꓥꓪ ꓟꓳˍ ꓡꓳ꓿ ꓬꓲ ꓠꓬ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓟꓲ ꓠꓯˍ ꓐꓰ ꓬꓲꓻ ꓡꓴꓽ ꓐꓱ ꓔꓯ ꓐꓬ ꓡꓰ ꓝꓲ ꓠꓹ ꓟ ꓪꓽ ꓠꓬꓲˍ ꓟ ꓟꓶ ꓢꓴ ꓟꓴꓽ ꓗꓪ ꓝꓲ ꓓꓴ ꓖꓳ ꓡꓲ ꓣꓳ ꓔꓯ꓾
66007003	ꓣꓳ ꓪꓴ-ꓢ ꓬꓲ ꓚꓳ ꓑꓸ ꓐꓴ ꓥꓷꓼ ꓛꓲ ꓗꓪ꓾ ꓥꓪ ꓠꓴꓽ ꓡꓰ ꓟꓽ ꓔꓳꓹ ꓠꓷꓼ ꓗꓷ ꓕ ꓑꓳꓸ꓾ ꓟꓲ ꓠꓯˍ ꓐꓰ ꓬꓲꓻ ꓡꓴꓽ ꓐꓱˍ ꓐꓰ ꓢꓲꓹ ꓜꓲꓻ ꓔꓯ ꓕꓽ ꓐꓬ ꓡꓰ ꓝꓲ ꓢꓰꓽ꓾ ꓐꓯˍ ꓡꓳ꓿
66007004	ꓖꓳ ꓡꓱ ꓢꓲ ꓔꓳꓹ ꓠꓷꓼˍ ꓟ ꓟꓶ ꓢꓴ ꓵ ꓟꓬꓱ ꓥꓪ ꓑ ꓙꓽˍ ꓡꓳ꓿ ꓬꓲ-ꓢꓷ-ꓡꓰ ꓞꓲꓼ ꓤ ꓡꓯꓹ ꓤ ꓕꓲ ꓪꓳꓼ ꓡꓰ ꓕꓲ ꓪꓳꓼ ꓗꓪ ꓐꓰ ꓔꓳꓹ ꓠꓷꓼ ꓟꓶ ꓢꓴ ꓕꓲ ꓫꓬꓹ ꓡꓲ ꓟꓶꓽ ꓡꓲ ꓔꓴ ꓙꓳˍ ꓡꓳ꓿
66007005	ꓬꓴ-ꓔ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓣꓴ-ꓐꓰ-ꓠ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓖꓷ-ꓔꓷꓽ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾
66007006	ꓬꓹ-ꓫꓱ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓠꓽ-ꓩꓴ-ꓕ-ꓡꓲ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓟ-ꓠ-ꓢꓲ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾
66007007	ꓢꓲ-ꓟꓰ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓡꓱ-ꓬꓲ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓬꓲ-ꓢ-ꓘꓷ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾
66007008	ꓢꓲ-ꓑꓴ-ꓡꓶ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓬꓳꓹ-ꓢꓷ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ꓾ ꓐꓰ-ꓠꓬ-ꓟꓲ ꓕꓲ ꓪꓳꓼ ꓗꓪ ꓕꓲ ꓟꓶꓽ ꓠꓬꓲꓽ ꓔꓴ ꓣꓳ ꓙꓳˍ ꓡꓳ꓿
66007009	ꓕꓱ ꓟꓬ ꓟ ꓗꓸ ꓠꓯ꓾ ꓠꓬꓲ ꓠꓹ꓾ ꓕꓲ ꓗꓴꓷꓼ ꓡꓰ ꓕꓲ ꓗꓴꓷꓼ꓾ ꓕꓲ ꓫꓵꓽ ꓡꓰ ꓕꓲ ꓫꓵꓽ꓾ ꓑ ꓫꓬꓼ ꓑ ꓟꓲ꓾ ꓥꓳꓽ ꓫꓵꓽ ꓥꓳ ꓙꓰ ꓗꓪ ꓐꓰ ꓮꓽ ꓟˍ ꓟꓲ ꓵ ꓖꓴ ꓟꓽ ꓓ ꓟ ꓞꓳ ꓜꓴ ꓓꓽ ꓟ ꓠꓬ ꓐꓵ ꓞꓶꓽ ꓒꓴ ꓖꓪ ꓢꓲ꓾ ꓡꓯꓼ ꓒꓯꓹ ꓗꓪ ꓙꓲꓻ ꓫꓴꓽ ꓡꓯꓼ ꓗꓸ ꓣꓴ ꓔ ꓢꓲ ꓠꓬꓲ꓾ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬˍ ꓐꓰ ꓮ ꓣꓳ ꓤ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓟ ꓥꓪ ꓟꓳˍ ꓡꓳ꓿
66007010	ꓬꓲ ꓪꓽ ꓠꓬ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓣꓳ ꓔꓯ ꓚꓬꓴˍ ꓟ ꓣꓱꓽ ꓛꓰ ꓠꓬ꓾ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓣꓳ ꓪꓴ-ꓢˍ ꓐꓰ ꓮ ꓣꓳ ꓤ ꓔꓯꓸ ꓟ ꓥ ꓡꓳ꓾ ꓐꓯˍ ꓡꓳ꓿
66007011	ꓟꓴꓽ ꓗꓪ ꓝꓲ ꓓꓴ ꓐꓴ ꓮꓽ ꓙꓵ ꓠꓬ꓾ ꓙꓵꓽ ꓠꓬꓲꓸ ꓕꓲˍ ꓐꓰ꓾ ꓞꓳ ꓪꓴꓽ ꓞꓳ ꓔꓲ ꓐꓴˍ ꓐꓰ꓾ ꓢꓯꓸ ꓫꓵꓽ ꓡꓲ ꓟ ꓟ ꓚꓳ ꓡꓳ ꓗꓪ ꓦꓰꓼ ꓔ ꓢꓲ꓾ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬ ꓗꓪ ꓟꓳꓼ ꓡꓰ ꓢꓲ ꓠꓬꓲ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾
66007012	ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓫꓱꓸ ꓖꓶ ꓓꓴˍ ꓐꓰ꓾ ꓟꓬꓱ ꓓꓳˍ ꓐꓰ꓾ ꓙꓽ ꓗꓴꓸ ꓠꓲꓹˍ ꓐꓰ꓾ ꓫꓸ ꓟꓳˍ ꓟ ꓐꓰ꓾ ꓞꓳ ꓒꓵꓽˍ ꓟ ꓐꓰ꓾ ꓪꓽ ꓠꓬꓲˍ ꓟ ꓐꓰ ꓢꓯꓼ ꓪꓽ ꓠꓬ꓾ ꓕꓲ ꓞꓲꓼ ꓕꓲ ꓑ ꓣꓳ ꓪꓴ-ꓢ ꓔꓯꓸ ꓟ ꓥ ꓡꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓐꓯˍ ꓡꓳ꓿
66007013	ꓞꓳ ꓪꓴ ꓞꓳ ꓔꓲ ꓗꓪ ꓟ ꓕꓲ ꓣꓳ ꓡꓰ ꓥꓪ ꓔꓯ꓾ ꓐꓵ ꓞꓶꓽ ꓒꓴ ꓖꓪꓽ ꓢꓴ ꓕꓱ ꓕꓷ ꓠꓬ ꓮꓽ ꓟ ꓥ ꓡ? ꓮ ꓡꓲ ꓗꓪ ꓐꓰ ꓡꓻˍ ꓟ ꓥ ꓡ?꓾ ꓐꓰ ꓠ ꓠꓬꓲˍ ꓡꓺꓳ꓿
66007014	ꓥꓪ ꓡꓰ ꓬꓲ ꓔꓯ꓾ ꓞꓳ ꓪꓴꓽꓳ꓾ ꓠꓴ ꓢꓷꓸˍ ꓡꓳ꓾ ꓐꓯ ꓖꓶꓳ꓿ ꓖꓳ ꓡꓱ ꓠꓬ ꓬꓲ ꓡꓰ ꓥꓪ ꓔꓯ꓾ ꓡꓽ ꓞꓳ ꓕꓱꓻ ꓕꓷ ꓠꓬ ꓫꓸ ꓙꓵ ꓓꓴ ꓓꓽ ꓟ ꓜꓲꓽ ꓡꓳꓹ ꓡ ꓢꓲ꓾ ꓮ ꓣꓳ ꓤ ꓫꓵꓽ ꓗꓪ ꓬꓲ ꓪꓽ ꓐꓵ ꓞꓶꓽ ꓞꓲꓽ ꓒꓴ ꓡꓰ ꓢꓴ ꓐꓴ ꓥ ꓡꓳ꓿
66007015	ꓕꓱ ꓟ ꓑꓶꓸ ꓓꓴ꓾ ꓬꓲ ꓪꓽ ꓠꓬ ꓟꓳꓼ ꓡꓳ ꓢ ꓘꓪ ꓪꓴ-ꓢ ꓢꓲꓽ ꓫꓬ ꓦꓲ ꓗꓪ ꓔꓬ ꓢꓲ꓾ ꓬꓲ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬ ꓗꓪ ꓬꓲ ꓔꓯ ꓣꓱꓽ ꓙ ꓔꓬ ꓟ ꓥ ꓡꓳ꓿ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓡꓰ ꓬꓲ ꓪꓽ ꓕꓯꓽ ꓢꓲ ꓗꓪ ꓬꓲ ꓟꓶ ꓔꓶꓸ ꓦꓲ ꓚꓵꓹ ꓔꓶꓸ ꓖꓶˍ ꓥꓳ꓿
66007016	ꓬꓲ ꓪꓽ ꓠꓬ ꓕꓱ ꓡꓱ ꓖꓳ ꓑꓳ ꓟꓽ ꓦꓰꓼ ꓟꓷꓼꓳ꓿ ꓢꓲꓼˍ ꓟꓲ ꓟꓽ ꓢꓲꓼꓳ꓿ ꓟꓲꓽ ꓟꓲˍ ꓐꓰ ꓞꓻˍ ꓟ ꓮꓸ ꓫꓵˍ ꓟꓲ ꓬꓲ ꓪꓽ ꓔꓯ ꓟꓽ ꓔꓶꓸ ꓡꓺꓳ꓿
66007017	ꓮ ꓡꓲꓳ ꓐꓯ ꓠꓬ ꓙꓵꓽ ꓠꓬꓲꓸ ꓕꓲ ꓔꓱ ꓦꓲ ꓗꓪ ꓟ ꓮ ꓣꓳ ꓤ ꓡꓰ ꓬꓲ ꓪꓽ ꓔꓯ ꓡꓳꓸ ꓙ ꓢꓲ꓾ ꓢꓯꓼ ꓟꓬ ꓬꓲꓻ ꓙꓬ ꓬꓲꓻ ꓝꓳꓹ ꓟꓶ ꓗꓪ ꓬꓲ ꓪꓽ ꓔꓯ ꓧꓳꓽ ꓛꓲ ꓬꓰˍ ꓥꓳ꓿ ꓬꓲ ꓪꓽ ꓟꓬ ꓐꓲ ꓮꓽ ꓙꓵ ꓪꓴ-ꓢ ꓡꓰ ꓫꓵꓹ ꓖꓶˍ ꓥꓳ꓾ ꓐꓯˍ ꓡꓳ꓿
66008001	ꓮ ꓣꓳ ꓤ ꓡꓰ ꓔꓳꓹ ꓠꓷ ꓓꓴ ꓫꓵꓽ ꓟ ꓕꓲ ꓟ ꓒꓶˍ ꓕꓯ꓾ ꓟꓴꓽ ꓗꓪ ꓗꓪ ꓢꓲ ꓡꓲ ꓐꓰ ꓮꓽ ꓡ ꓕꓲ ꓐꓶꓽ ꓙꓵꓹ ꓗꓷ ꓡꓰꓳ꓿
66008002	ꓖꓳ ꓕꓯ ꓪꓴ-ꓢ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓟ ꓟꓴꓽ ꓗꓪ ꓝꓲ ꓓꓴ ꓖꓳ ꓫꓵꓽ ꓣꓳ ꓔꓯ ꓥꓪ ꓟꓳˍ ꓡꓳ꓿ ꓬꓲ ꓪꓽ ꓔꓯ ꓠꓬ ꓐꓽ ꓡ ꓫꓵꓽ ꓕꓷꓹ ꓖꓶ ꓔ ꓡꓳ꓿
66008003	ꓟꓴꓽ ꓗꓪ ꓝꓲ ꓓꓴ ꓝꓮꓲ ꓕꓲ ꓣꓳ ꓠꓬ꓾ ꓫꓳꓸ ꓛꓴ ꓖꓴ ꓫꓵ ꓡꓴꓻ ꓕꓲ ꓟ ꓔꓯꓹ ꓔ ꓢꓲ꓾ ꓔꓲ ꓖꓴ ꓒ ꓕꓲ ꓗꓪ ꓦꓰꓼ ꓡ ꓡꓳ꓿ ꓦ ꓡꓱ ꓢꓴ ꓐꓴ ꓮꓽ ꓙꓵ ꓶꓼ ꓓꓰꓽˍ ꓟ ꓐꓰ ꓕꓲ ꓛꓳꓺꓼ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬ ꓗꓪ ꓓꓹ ꓟ ꓫꓵ ꓡꓰ ꓫꓬ ꓔ ꓟ ꓔꓲ ꓖꓴ ꓗꓪ ꓔꓲ ꓠꓹ ꓟ꓾ ꓬꓲ ꓔꓯ ꓫꓳꓸ ꓮꓽ ꓟꓬꓹ ꓖꓶ ꓔ ꓡꓳ꓿
66008004	ꓫꓳꓸ ꓟꓴꓽ ꓘꓴꓽˍ ꓐꓰ ꓦ ꓡꓱ ꓢꓴ ꓐꓴ ꓶꓼ ꓓꓰꓽˍ ꓟ ꓠꓬ꓾ ꓟꓴꓽ ꓗꓪ ꓝꓲ ꓓꓴ ꓖꓳ ꓕꓲ ꓣꓳ ꓡꓯꓼ ꓒꓯꓹ ꓗꓪ ꓐꓰ ꓪꓴ-ꓢ ꓟꓲꓽ ꓙꓬ ꓗꓪ ꓓꓯ ꓛꓲ ꓬꓰˍ ꓡꓳ꓿
66008005	ꓟꓴꓽ ꓗꓪ ꓝꓲ ꓓꓴ ꓖꓳ ꓕꓲ ꓣꓳ ꓡꓰ ꓫꓳꓸ ꓛꓴꓻ ꓡꓴ ꓣꓴ ꓔ ꓢꓲ꓾ ꓔꓲ ꓖꓴ ꓗꓪ ꓟ ꓮꓸ ꓔꓳꓸ ꓗꓶ ꓐꓲ ꓡꓰ ꓝꓲ ꓢꓲ ꓠꓬꓲ ꓟꓲ ꓠꓯ ꓗꓪ ꓶꓹ ꓡꓳ ꓩꓴ ꓗꓷ ꓠꓬ꓾ ꓟꓴ ꓖꓴꓽ ꓑꓱꓹ ꓠꓬꓲ꓾ ꓟꓲꓽ ꓐꓬꓱꓼ ꓤꓰꓽ ꓠꓬꓲ꓾ ꓟꓵꓽ ꓓꓵ ꓠꓬꓲ ꓗꓷ ꓡꓰˍ ꓡꓳ꓿
66008006	ꓐꓽ ꓡ ꓕꓲ ꓣꓳ ꓕꓲ ꓕꓷꓹ ꓔꓯꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓠꓬ ꓟꓵ ꓠS ꓐꓰ ꓙꓽ ꓖꓶ ꓔ ꓡꓳ꓿
66008007	ꓬꓲ ꓪꓴꓸ ꓕꓲ ꓣꓳ ꓟ ꓟꓵ ꓗꓷ ꓠꓬ꓾ ꓫꓵꓽ ꓦꓱꓹ ꓞꓹ ꓟ ꓪꓽ ꓢꓶꓽˍ ꓐꓰ ꓮꓸ ꓔꓳꓸ ꓓꓳ ꓡ ꓢꓲ꓾ ꓟꓲ ꓠꓯ ꓗꓪ ꓶꓹ ꓩꓴ ꓗꓷ ꓠꓬ ꓟꓲ ꓠꓯ ꓢ ꓐꓱꓻ ꓕꓲꓽ ꓐꓱˍ ꓐꓰ ꓢꓲꓹ ꓜꓲꓻˍ ꓟꓲ ꓢ ꓐꓱꓻ ꓕꓲꓽ ꓐꓱ ꓛꓴꓻ ꓖꓴ ꓡꓰ ꓠꓬꓲ꓾ ꓟꓳꓼ ꓠꓲꓹ ꓛꓵꓼ ꓠꓬ ꓮꓽ ꓙꓵ ꓛꓴꓻ ꓖꓴ ꓡꓰꓳ꓿
66008008	ꓟꓴꓽ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓟ ꓟꓵ ꓗꓷ ꓠꓬ꓾ ꓮꓸ ꓔꓳꓸ ꓐꓬ ꓞꓹ ꓢꓲ ꓪꓽ ꓚꓲ ꓓꓽ ꓟ ꓡꓰ ꓐꓰ ꓗꓹ ꓟ ꓕꓲ ꓫꓵꓽ ꓬꓲꓻ ꓡꓴꓽ ꓐꓱ ꓗꓪ ꓡꓳ ꓧꓳꓽ ꓗꓷˍ ꓡꓳ꓿ ꓖꓳ ꓕꓯ ꓬꓲꓻ ꓡꓴꓽ ꓐꓱ ꓢ ꓐꓱꓻ ꓕꓲꓽ ꓐꓱ ꓠꓬ ꓫꓵꓽ ꓒꓬꓱꓼ ꓡ ꓢꓲ꓾
66008009	ꓬꓲꓻ ꓡꓴꓽ ꓐꓱ ꓗꓪ ꓟ ꓢꓯꓸ ꓫꓵꓽ ꓢ ꓐꓱꓻ ꓕꓲꓽ ꓐꓱˍ ꓟꓲ ꓫꓵꓻꓳ꓿ ꓡꓲˍ ꓟꓲ ꓢ ꓐꓱꓻ ꓕꓲꓽ ꓐꓱ ꓐꓬ ꓡꓰꓳ꓿
66008010	ꓟꓴꓽ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓟ ꓟꓵ ꓗꓷ ꓠꓬ꓾ ꓟꓴꓽ ꓗꓪ ꓗꓪ ꓐꓰ ꓮꓸ ꓔꓳ ꓡ ꓡꓱꓺ ꓡꓰ ꓐꓰ ꓐꓬ ꓞꓹ ꓟ ꓗꓴ ꓤ ꓓꓽ ꓟ ꓕꓲ ꓢꓶꓽ ꓠꓬ꓾ ꓠꓯ ꓬꓲꓻ ꓢ ꓐꓱꓻ ꓕꓲꓽ ꓐꓱˍ ꓐꓰ ꓬꓲꓻ ꓝꓳꓹ ꓟꓶ ꓗꓪ ꓞꓰꓻ ꓬꓯꓼ ꓡ ꓡꓳ꓿
66008011	ꓗꓴ ꓤ ꓕꓱ ꓟ ꓬꓲ ꓟꓬꓱ ꓠꓬ ꓘꓪꓽˍ ꓟ꓾ ꓐꓯˍ ꓡꓳ꓿ ꓬꓲꓻ ꓙꓬ ꓢ ꓐꓱꓻ ꓕꓲꓽ ꓐꓱ ꓠꓬ ꓘꓪꓽ ꓡꓰ ꓠꓬꓲ꓾ ꓬꓲꓻ ꓘꓪꓽ ꓖꓳ ꓟ ꓗꓪ ꓐꓰ ꓞꓳ ꓤ ꓮꓽ ꓟꓬꓹ ꓫꓵꓻꓳ꓿
66008012	ꓟꓴꓽ ꓗꓪ ꓝꓲ ꓓꓴ ꓡꓲ ꓣꓳ ꓕꓲ ꓣꓳ ꓟ ꓟꓵ ꓗꓷ ꓠꓬ꓾ ꓟꓲꓽ ꓟꓲ ꓢ ꓐꓱꓻ ꓕꓲꓽ ꓐꓱ ꓟ ꓐꓰ꓾ ꓦ ꓐ ꓢ ꓐꓱꓻ ꓕꓲꓽ ꓐꓱ ꓟ ꓐꓰ꓾ ꓗꓴ ꓤ ꓢ ꓐꓱꓻ ꓕꓲꓽ ꓐꓱ ꓟ ꓔꓯ ꓓꓶꓽ ꓗꓷ ꓠꓬꓲ꓾ ꓡꓬꓸ ꓢꓯꓼ ꓢ ꓐꓱꓻ ꓕꓲꓽ ꓐꓱ ꓠꓲꓸ ꓡꓰꓳ꓿ ꓖꓳ ꓡꓱ ꓢꓲ ꓟꓳꓼ ꓡꓳ ꓗꓪ ꓟ ꓠꓬꓲ ꓟꓳꓻ ꓓꓴ ꓢ ꓐꓱꓻ ꓕꓲꓽ ꓐꓱˍ ꓟꓲ ꓠꓲꓸ ꓡꓰꓳ꓿ ꓢ ꓘꓪˍ ꓟꓲ ꓬꓲ ꓖꓳ ꓡꓱ ꓗꓷ ꓡꓰꓳ꓿
66008013	ꓝꓮꓲ ꓟꓵꓽ ꓪꓴꓽ ꓔꓱ ꓫꓵ ꓗꓪ ꓙꓱꓻ ꓓꓽ ꓟ ꓕꓲ ꓟ ꓐꓬꓱꓻ ꓔꓬ ꓟ ꓥꓪ ꓟꓳˍ ꓡꓳ꓿ ꓬꓲ ꓠꓬ ꓢꓯꓼ ꓓꓽ ꓟ ꓡꓰ꓾ ꓮ ꓟꓶ ꓜꓰꓻ ꓞ ꓢꓲ ꓟꓵˍ ꓐꓰ ꓬꓰˍ ꓟ ꓟꓴꓽ ꓗꓪ ꓝꓲ ꓓꓴ ꓖꓳ ꓢ ꓣꓳ ꓡꓰ ꓐꓽ ꓡ ꓟꓵ ꓡ ꓠꓬ꓾ ꓟꓲ ꓠꓯ ꓗꓪ ꓔꓬ ꓢꓴ ꓠꓴ ꓪꓽ ꓠꓽ ꓫꓸ ꓙꓵˍ ꓥꓳ꓾ ꓫꓸ ꓙꓵˍ ꓥꓳ꓾ ꓫꓸ ꓙꓵˍ ꓥꓳ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66009001	ꓟꓴꓽ ꓗꓪ ꓝꓲ ꓓꓴ ꓥꓪꓽ ꓣꓳ ꓕꓲ ꓣꓳ ꓟ ꓟꓵ ꓗꓷ ꓠꓬ꓾ ꓟꓴꓽ ꓗꓪ ꓗꓪ ꓐꓰ ꓟꓲ ꓠꓯ ꓗꓪ ꓞꓰꓻ ꓡ ꓟ ꓗꓴ ꓤ ꓕꓲ ꓢꓶꓽ ꓥꓪ ꓟꓳˍ ꓡꓳ꓿ ꓠꓯꓸˍ ꓟ ꓫꓵꓻ ꓓꓴꓽ ꓢꓳ ꓕꓴꓽ ꓒꓰꓹ ꓓꓴ ꓠꓬ ꓗꓴ ꓤ ꓖꓳ ꓟ ꓔꓯ ꓖꓶ ꓔ ꓡꓳ꓿
66009002	ꓬꓲ ꓡꓰ ꓫꓵꓻ ꓓꓴꓽ ꓒꓴ ꓗꓷ ꓠꓬ꓾ ꓬꓲꓸ ꓘꓴꓻ ꓗꓪ ꓐꓰ ꓟꓴꓽ ꓘꓴꓽ ꓓꓯ ꓙꓰˍ ꓡꓳ꓿ ꓖꓳ ꓟ ꓠꓬ ꓚꓲꓺ ꓒꓱꓻ ꓓꓽ ꓟ ꓗꓪ ꓟ ꓟꓴꓽ ꓘꓴꓽˍ ꓡꓰ ꓐꓰ ꓗꓹ ꓡꓳ꓿ ꓫꓵꓻ ꓓꓴꓽ ꓗꓪ ꓐꓰ ꓓꓳ ꓡ ꓟ ꓟꓴꓽ ꓘꓴꓽ ꓡꓰ ꓟꓲꓽ ꓟꓲˍ ꓐꓰ ꓟꓵꓽ ꓪꓴꓽ ꓔꓯ ꓛꓸ ꓡꓰꓳ꓿
66009003	ꓖꓳ ꓕꓯ ꓚ ꓑꓴ ꓜꓴꓻ ꓓꓽ ꓟ ꓠꓬ ꓟꓴꓽ ꓘꓴꓽ ꓗꓪ ꓐꓰ ꓓꓳ ꓡ ꓢꓲ ꓟꓲ ꓠꓯ ꓗꓪ ꓡ ꓡꓳ꓿ ꓬꓲ ꓪꓽ ꓔꓯ ꓖꓶ ꓔ ꓟ ꓪꓽ ꓠꓬꓲˍ ꓟ ꓠꓬ ꓟꓲ ꓠꓯ ꓗꓪ ꓟ ꓟꓲꓺ ꓙꓱꓼ ꓪꓽ ꓠꓬꓲˍ ꓟ ꓡꓰ ꓐꓰ ꓗꓹ ꓡꓳ꓿
66009004	ꓟꓲ ꓠꓯ ꓗꓪ ꓟ ꓟꓳꓼ ꓔꓯ ꓥ ꓟꓲ꓾ ꓠꓲꓹ ꓛꓵꓼˍ ꓟ ꓮꓸ ꓫꓵ ꓔꓯ ꓥ ꓟꓲ꓾ ꓢꓲꓹ ꓜꓲꓻ ꓔꓯˍ ꓟꓲ ꓕꓽ ꓐꓬ ꓡꓰ ꓝꓲ꓿ ꓥꓷꓼ ꓛꓲ ꓗꓪ ꓪꓴ-ꓢ ꓬꓲ ꓔꓳꓹ ꓠꓷꓼ ꓓꓴ ꓟꓽ ꓔꓳꓹ ꓠꓷꓼ ꓔ ꓟ ꓡꓽ ꓞꓳ ꓔꓯˍ ꓡꓰꓽ ꓠꓻ ꓡꓰ ꓝꓲ꓾ ꓐꓰ ꓬꓲ ꓪꓽ ꓔꓯ ꓐꓯ ꓖꓶ ꓔ ꓡꓳ꓿
66009005	ꓞꓳ ꓤ ꓔꓯ ꓬꓲ ꓪꓽ ꓡꓰ ꓢꓰꓼ ꓗꓷ ꓠꓹ ꓟ ꓙꓵꓽ ꓪ ꓚ ꓑꓴ ꓜꓴꓻ ꓔꓯ ꓟꓽ ꓖꓶ ꓔ꓿ ꓖꓳ ꓡꓱ ꓥ ꓟꓲ꓾ ꓚ ꓑꓴ ꓜꓴꓻ ꓓꓽ ꓟ ꓡꓰ ꓬꓲ ꓪꓽ ꓔꓯ ꓦ ꓐ ꓥꓪꓽ ꓟꓻ ꓫꓸ ꓙꓵꓻ ꓝꓲ ꓠꓹ ꓟ꓾ ꓕꓵꓼ ꓪ ꓖꓶ ꓔ ꓡꓳ꓿ ꓬꓲ ꓪꓽ ꓔꓯ ꓫꓸ ꓙꓵ ꓝꓲˍ ꓟ ꓠꓬ꓾ ꓟꓲꓺ ꓙꓱꓼ ꓡꓰ ꓡꓽ ꓞꓳ ꓔꓯ ꓔꓶꓸˍ ꓕꓯ ꓫꓸ ꓙꓵˍ ꓟ ꓡꓰ ꓐꓰ ꓗꓹ ꓡꓳ꓿
66009006	ꓦꓬꓼ ꓠꓬꓲ ꓖꓳ ꓟ ꓗꓪ ꓞꓳ ꓤ ꓠꓬ ꓫꓵꓻ ꓠꓲꓹ ꓫꓵˍ ꓟꓲ ꓫꓵꓻˍ ꓟ ꓔꓯ ꓧꓪ ꓟꓽ ꓟꓶ ꓗꓷ ꓡꓰˍ ꓥꓳ꓿ ꓫꓵꓻ ꓠꓲꓹ ꓫꓵˍ ꓟꓲ꓾ ꓫꓵꓻˍ ꓟ ꓠꓬ ꓬꓲ ꓪꓽ ꓔꓯˍ ꓐꓰ ꓛꓰꓹ ꓙꓰˍ ꓡꓳ꓿
66009007	ꓚ ꓑꓴ ꓜꓴꓻ ꓬꓲ ꓪꓽ ꓒꓬꓱꓽ ꓠꓬ꓾ ꓟꓯꓼ ꓬꓰ ꓙꓰ ꓠꓹ ꓟ ꓙꓽ ꓖꓶ ꓔ ꓟ ꓮꓸ ꓟꓴꓽˍ ꓡꓰ ꓐꓰ ꓗꓹ ꓡꓳ꓿ ꓬꓲ ꓪꓽ ꓪꓴꓸ ꓓꓵ ꓗꓪ ꓘꓳꓹ ꓔ ꓟ ꓠꓬ ꓫꓵ ꓪꓴꓸ ꓛꓴꓽˍ ꓡꓰ ꓐꓰ ꓗꓹ ꓡꓳ꓿ ꓬꓲ ꓪꓽ ꓒꓬꓱꓽ ꓟꓬ ꓠꓬ ꓞꓳ ꓤ ꓒꓬꓱꓽ ꓟꓬˍ ꓡꓰ ꓐꓰ ꓗꓹ ꓡꓳ꓿
66009008	ꓬꓲ ꓪꓽ ꓪꓴꓸ ꓞꓱꓻ ꓠꓬ ꓤ ꓟꓶ ꓤ ꓪꓴꓸ ꓞꓱꓻˍ ꓡꓰ ꓐꓰ ꓗꓹ ꓢꓲ꓾ ꓬꓲ ꓪꓽ ꓢꓶꓽ ꓛꓲꓻ ꓠꓬ ꓡꓽ ꓢꓯꓹ ꓢꓶꓽ ꓛꓲˍ ꓡꓰ ꓐꓰ ꓗꓹ ꓡꓳ꓿
66009009	ꓬꓲ ꓪꓽ ꓠꓬ ꓧꓳ ꓳꓺ ꓟꓶꓽ ꓔꓺ ꓓꓴˍ ꓡꓰ ꓐꓰ ꓗꓹ ꓟ ꓬꓲ ꓓꓵꓼ ꓙꓳˍ ꓡꓳ꓿ ꓬꓲ ꓪꓽ ꓓꓴꓻ ꓡꓯꓼ ꓟꓶꓻˍ ꓟ ꓢꓯꓼ ꓠꓬ꓾ ꓟꓯꓼ ꓬꓰ ꓡꓯꓽ ꓘꓳˍ ꓟ ꓗꓪ ꓟꓯꓼ ꓖꓽ ꓡꓲꓽˍ ꓐꓰ ꓮꓸ ꓟꓴꓽ ꓮꓽ ꓟꓬꓹ ꓔꓷꓹˍ ꓟ ꓢꓯꓼ ꓡꓰ ꓐꓰ ꓗꓹ ꓡꓳ꓿
66009010	ꓬꓲ ꓪꓽ ꓟꓶꓸˍ ꓐꓰ ꓔꓶꓸ ꓓꓴ ꓬꓲ ꓤꓲꓽ ꓠꓬ ꓟꓲꓺ ꓙꓱꓼˍ ꓡꓰ ꓐꓰ ꓗꓹ ꓡꓳ꓿ ꓬꓲ ꓪꓽ ꓟꓶꓸ ꓗꓪ ꓠꓬ ꓡꓽ ꓞꓳ ꓔꓯ ꓦ ꓐ ꓥꓪꓽ ꓟ ꓠꓻ ꓡꓰ ꓝꓲ ꓓꓴ ꓪꓽ ꓠꓬꓲˍ ꓟ ꓓꓯꓹ ꓡꓳ꓿
66009011	ꓬꓲ ꓪꓽ ꓕꓯꓽ ꓢꓲ ꓗꓪ ꓪ ꓔꓲ ꓣꓱꓽ ꓢꓴ ꓠꓬ꓾ ꓫꓵꓻ ꓓꓴꓽ ꓬꓲ ꓝꓲ ꓓꓴ ꓥ ꓡꓳ꓿ ꓦꓲ-ꓐꓱ-ꓣꓴ ꓥꓳꓽ ꓗꓪ ꓠꓬ ꓬꓲ ꓟꓬꓱ ꓔꓯ꓾ ꓬ-ꓑ-ꓓ-ꓠ꓾ ꓐꓯˍ ꓡꓳ꓿ ꓦꓲ-ꓡꓲ ꓥꓳꓽ ꓗꓪ ꓠꓬ꓾ ꓬ-ꓒꓳ-ꓡꓶ꓾ ꓐꓯˍ ꓡꓳ꓿ (ꓒꓶꓻ ꓓꓳ ꓡ ꓠꓬ꓾ ꓟꓶꓽ ꓬꓰ ꓝꓲ ꓢꓴ꓾ ꓐꓯˍ ꓟ ꓥ ꓡꓳ꓿)
66009012	ꓫꓸ ꓙꓵˍ ꓟ ꓬꓲ ꓪꓴꓸ ꓕꓲ ꓫꓵꓽ ꓠꓬ ꓗꓳꓸ ꓙꓰꓳ꓿ ꓫꓸ ꓙꓵˍ ꓟ ꓝꓮꓲ ꓠꓬꓲꓽ ꓫꓵꓽ ꓡ ꓢꓰꓽ ꓡꓳ꓿
66009013	ꓟꓴꓽ ꓗꓪ ꓝꓲ ꓓꓴ ꓛꓳꓼ ꓣꓳ ꓕꓲ ꓣꓳ ꓟ ꓟꓵ ꓗꓷ ꓠꓬ꓾ ꓪꓴ-ꓢ ꓟꓲꓽ ꓙꓬ ꓗꓪ ꓟ꓾ ꓫꓵ ꓡꓰ ꓫꓬꓹ ꓔ ꓟ ꓔꓲ ꓖꓴ ꓬꓲ ꓪꓴꓸ ꓛꓲ ꓡꓲ ꓗꓸ ꓗꓪ ꓐꓰ ꓢꓯꓼ ꓓꓳ ꓡ ꓢꓲ꓾
66009014	ꓐꓽ ꓡ ꓔꓯꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓛꓳꓼ ꓣꓳ ꓕꓲ ꓣꓳ ꓔꓯ꓾ ꓬꓴ-ꓩ-ꓕꓲ-ꓢꓶ ꓠꓯ ꓬꓲꓻ ꓓꓽ ꓟ ꓗꓪ ꓞꓳꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓖꓳ ꓡꓲ ꓣꓳ ꓔꓯ ꓩꓴ ꓗꓷ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66009015	ꓖꓳ ꓕꓲ ꓘꓳꓼˍ ꓐꓰ ꓖꓳ ꓕꓲ ꓦ ꓐˍ ꓐꓰ ꓖꓳ ꓕꓲ ꓠꓬꓲˍ ꓐꓰ ꓖꓳ ꓕꓲ ꓙꓵꓹ ꓗꓪ ꓞꓳ ꓤ ꓢ ꓐꓱꓻ ꓕꓲꓽ ꓐꓱ ꓔꓯ ꓢꓰꓼ ꓠꓹ ꓟ ꓙꓽ ꓖꓶ ꓔ ꓟ ꓟꓴꓽ ꓗꓪ ꓝꓲ ꓓꓴ ꓖꓳ ꓡꓲ ꓣꓳ ꓔꓯ ꓩꓴ ꓗꓷꓳ꓿
66009016	ꓖꓳ ꓡꓱ ꓢꓲ ꓮꓸ ꓟꓴꓽ ꓜꓶꓽ ꓢꓴ ꓟꓯꓼ ꓵ ꓟꓬꓱ ꓠꓬ ꓠꓬꓲꓽ ꓔꓴ ꓫꓬꓹ ꓙꓳˍ ꓟ ꓥꓪ ꓑ ꓙꓽ ꓗꓷꓳ꓿
66009017	ꓦ ꓐꓬꓱꓽ ꓗꓪ ꓥꓪ ꓟꓳˍ ꓟ ꓮꓸ ꓟꓴꓽˍ ꓐꓰ ꓮꓸ ꓟꓴꓽ ꓜꓶ ꓢꓴ ꓠꓬ ꓕꓱ ꓡꓱ ꓗꓹ ꓡꓳ꓿ ꓬꓲ ꓪꓽ ꓳ' ꓟꓶꓽ ꓔꓺ ꓓꓴ ꓠꓬꓲꓺ ꓒꓬꓱꓽ ꓠꓬ꓾ ꓮꓸ ꓔꓳꓸˍ ꓐꓰ ꓒꓵꓽ ꓡꓳ ꓠꓲꓹ ꓛꓵꓼ ꓟꓵꓽ ꓪꓴꓽˍ ꓐꓰ ꓡꓳ ꓐˍ ꓡꓰ ꓐꓰ ꓗꓹ ꓡꓳ꓿ ꓮꓸ ꓟꓴꓽ ꓪꓴꓸ ꓓꓵ ꓠꓬ ꓡꓽ ꓢꓯꓹ ꓪꓴꓸ ꓓꓵˍ ꓡꓰ ꓐꓰ ꓗꓹ ꓢꓲ꓾ ꓮꓸ ꓟꓴꓽ ꓟꓷꓽ ꓠꓷꓹ ꓗꓪ ꓐꓰ ꓮꓸ ꓔꓳꓸˍ ꓐꓰ ꓟꓴꓽ ꓘꓴꓽˍ ꓐꓰ ꓡꓳ ꓐ ꓓꓳ ꓡ ꓡꓳ꓿
66009018	ꓮꓸ ꓟꓴꓽ ꓟꓷꓽ ꓠꓷꓹ ꓗꓪ ꓐꓰ ꓓꓳ ꓡ ꓟ ꓮꓸ ꓔꓳˍ ꓐꓰ ꓟꓴꓽ ꓘꓴꓽˍ ꓐꓰ ꓡꓳ ꓐ ꓫꓸ ꓘꓶ ꓓꓴ ꓕꓱ ꓢ ꓫꓵꓽ ꓡꓰ꓾ ꓞꓳ ꓤ ꓢ ꓐꓱꓻ ꓕꓲꓽ ꓐꓱ ꓔꓯ ꓢꓰꓼ ꓗꓷꓳ꓿
66009019	ꓮꓸ ꓟꓴꓽ ꓪꓽ ꓠꓬꓲˍ ꓟ ꓠꓽ꓾ ꓬꓲ ꓪꓽ ꓟꓷꓽ ꓠꓷꓹˍ ꓐꓰ ꓬꓲ ꓪꓽ ꓟꓶꓸ ꓗꓪ ꓓꓯꓹ ꓡꓳ꓿ ꓬꓲ ꓪꓽ ꓟꓶꓸ ꓠꓬ ꓩꓴꓺˍ ꓡꓰ ꓐꓰ ꓗꓹ ꓢꓲ ꓪꓴꓸ ꓓꓵ ꓙꓳˍ ꓡꓳ꓿ ꓖꓳ ꓟ ꓡꓰ ꓢꓴ ꓔꓯ ꓠꓻ ꓡꓰ ꓝꓲˍ ꓡꓳ꓿
66009020	ꓫꓸ ꓘꓶꓻ ꓓꓴ ꓕꓱ ꓟ ꓗꓪ ꓐꓰ ꓜꓰꓻ ꓡꓰˍ ꓟ ꓞꓳ ꓤ ꓠꓬ꓾ ꓬꓲ ꓪꓽ ꓡꓯꓼ ꓒꓯꓹ ꓡꓰ ꓬꓰˍ ꓟ ꓟꓬꓱꓽ ꓗꓪ ꓐꓰ ꓟꓽ ꓓꓵꓽ ꓙꓽ ꓒꓳꓹ ꓬꓲꓼ ꓡ꓿ ꓫꓵˍ ꓐꓰ ꓒꓴˍ ꓐꓰ ꓙꓲꓽˍ ꓐꓰ Bꓸ ꓛꓲˍ ꓐꓰ ꓢꓲꓹ ꓡꓰ ꓫꓬꓹ ꓔ ꓟ꓾ ꓟꓳꓻ ꓟꓽ ꓗꓴꓸ꓾ ꓑ ꓙꓽ ꓟꓽ ꓗꓴꓸ꓾ ꓫꓱꓽ ꓟꓽ ꓗꓴꓸ ꓟ ꓢꓲꓺ ꓐꓬꓱꓽˍ ꓐꓰ ꓠꓲꓽ ꓔꓯ ꓪꓴꓸ ꓓꓵ ꓕꓱꓼˍ ꓟˍ ꓟꓲ ꓟꓽ ꓠꓽ ꓗꓷ꓿
66009021	ꓬꓲ ꓪꓽ ꓠꓬ ꓞꓳ ꓤ ꓢꓰꓼˍ ꓟ ꓐꓰ꓾ ꓥꓺ ꓟꓬꓱꓽ ꓬꓰˍ ꓟ ꓐꓰ꓾ ꓟꓽ ꓢꓲꓽ ꓟꓽ ꓫꓬ ꓬꓰˍ ꓟ ꓐꓰ ꓘꓴꓽˍ ꓟ ꓗꓪ ꓐꓰˍ ꓟꓲ ꓟꓽ ꓓꓵꓽ ꓙꓽ ꓒꓳꓹ ꓬꓲꓼ ꓡ꓿
66010001	ꓖꓳ ꓕꓯ ꓪꓽ ꓠꓬꓲˍ ꓟ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓱꓹ ꓬꓲꓸ ꓕꓲ ꓣꓳ ꓠꓬ꓾ ꓟꓴ ꓗꓴꓸ ꓪꓸ ꓔ ꓢꓲ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓥꓪ ꓟꓳˍ ꓡꓳ꓿ ꓬꓲ ꓪꓴꓸ ꓓꓵ ꓗꓪ ꓠꓬ ꓮꓸ ꓟꓴꓽ ꓬꓲꓻ ꓫꓵ ꓚꓳ ꓞꓹ ꓢꓲ꓾ ꓬꓲ ꓒꓬꓱꓽ ꓟꓬ ꓠꓬ ꓟꓲꓽ ꓟꓲˍ ꓡꓰ ꓐꓰ ꓗꓹ ꓡꓳ꓿ ꓬꓲ ꓛꓲ ꓒꓯꓹ ꓠꓬ ꓮꓸ ꓔꓳꓸ ꓬꓲꓻ ꓘꓴꓻˍ ꓡꓰ ꓐꓰ ꓗꓹ ꓡꓳ꓿
66010002	ꓬꓲ ꓡꓯꓼ ꓒꓯꓹ ꓗꓪ ꓠꓬ꓾ ꓒꓬꓱ ꓔ ꓟ ꓕꓳ ꓶ ꓡꓲ ꓤ ꓕꓲ ꓡꓲ ꓔꓯꓹ ꓔ ꓡꓳ꓿ ꓬꓲ ꓛꓲ ꓙ ꓕꓲ ꓐꓽ ꓠꓬ ꓬꓲꓻ ꓡꓴꓽ ꓐꓱ ꓗꓪ꓾ ꓛꓲ ꓶꓸ ꓕꓲ ꓐꓽ ꓠꓬ ꓟꓲ ꓠꓯ ꓗꓪ ꓕꓳꓼ ꓔ ꓢꓲ꓾
66010003	ꓡꓽ ꓢꓯꓹ ꓟꓶˍ ꓟ ꓡꓰ ꓐꓰ ꓢꓯꓼ ꓓ ꓟ ꓡꓰ ꓘꓴˍ ꓡꓳ꓿ ꓬꓲ ꓘꓴꓻ ꓗꓷ ꓠꓬ꓾ ꓟꓴꓽ ꓖꓴꓽ ꓫꓵꓽ ꓕꓷꓹ ꓑꓱꓹ ꓢꓲ ꓫꓸ ꓕꓱ ꓡ ꓡꓳ꓿
66010004	ꓟꓴꓽ ꓖꓴꓽ ꓫꓵꓽ ꓕꓷꓹ ꓟ ꓫꓸ ꓕꓱ ꓗꓷ ꓗꓸ ꓠꓯꓸ ꓥꓪ ꓐꓳˍ ꓐꓰ ꓬꓰ ꓠꓬ꓾ ꓟꓴꓽ ꓗꓪ ꓗꓪ ꓐꓰ ꓐꓯ ꓩꓴ ꓡ ꓟ ꓢꓯꓼ ꓡꓰ꓾ ꓟꓴꓽ ꓖꓴꓽ ꓫꓵꓽ ꓕꓷꓹ ꓡꓰ ꓫꓸ ꓕꓱ ꓗꓷ ꓟ ꓔꓯ ꓑꓲꓸ ꓔ꓾ ꓕꓽ ꓐꓳ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66010005	ꓖꓳ ꓕꓯ ꓥꓪ ꓟꓳˍ ꓟ ꓬꓲꓻ ꓡꓴꓽ ꓐꓱˍ ꓐꓰ ꓟꓲ ꓠꓯ ꓔꓯ ꓕꓳꓼ ꓢꓴ ꓟꓴꓽ ꓗꓪ ꓝꓲ ꓓꓴ ꓖꓳ ꓕꓲ ꓣꓳ ꓠꓬ꓾ ꓬꓲ ꓡꓯꓼ ꓙ ꓕꓲ ꓐꓽ ꓟ ꓟꓴꓽ ꓗꓪ ꓔꓯꓸ ꓟꓳꓸ ꓛꓱ ꓔ ꓢꓲ꓾
66010006	ꓟꓴꓽ ꓗꓪˍ ꓐꓰ ꓬꓲ ꓠꓯꓸꓼ ꓗꓪ ꓙꓳˍ ꓟ꓾ ꓟꓲ ꓠꓯˍ ꓐꓰ ꓬꓲ ꓠꓯꓸꓼ ꓗꓪ ꓙꓳˍ ꓟ꓾ ꓬꓲꓻ ꓡꓴꓽ ꓐꓱˍ ꓐꓰ ꓬꓲ ꓘꓴꓽ ꓠꓯꓸꓼ ꓗꓪ ꓙꓳˍ ꓟ ꓔꓯ ꓚꓰꓼ ꓢꓴ꓾ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓢꓴ ꓔꓯ ꓖꓴ ꓢꓲ꓾ ꓪꓵꓼ ꓙꓱꓽ ꓢꓲ ꓠꓬꓲ꓾ ꓕꓱ ꓡꓱ ꓖꓳ ꓑꓳꓸ ꓬꓲ ꓐꓶꓹ ꓟꓽ ꓪꓽ ꓐꓶꓽ ꓡꓰꓳ꓿
66010007	ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓕꓲ ꓣꓳ ꓟ ꓐꓽ ꓡ ꓟꓵˍ ꓐꓰ ꓬꓰˍ ꓕꓯ꓾ ꓪꓴ-ꓢ ꓡꓰ ꓬꓲ ꓔꓯ ꓣꓱꓽ ꓙ ꓢꓴ ꓟꓷꓽ ꓠꓷꓹ ꓝꓸ ꓢꓴ ꓐꓴ ꓔꓯ ꓚ ꓖꓶ ꓗꓷˍ ꓟ ꓡꓰ ꓐꓰ꓾ ꓪꓴ-ꓢ ꓬꓲ ꓚꓵ ꓘꓶ ꓬꓰ ꓓꓳ ꓡꓰˍ ꓥꓳ꓾ ꓐꓰ ꓐꓯˍ ꓡꓳ꓿
66010008	ꓖꓳ ꓡꓱ ꓢꓲ ꓟꓴꓽ ꓗꓪ ꓗꓪ ꓐꓰ ꓥꓪ ꓑ ꓙꓽˍ ꓟ ꓢꓯꓼ ꓖꓳ ꓟ ꓡꓰ ꓥꓪ ꓔꓯ ꓝꓮꓲ ꓫꓸ ꓕꓱ ꓡ ꓢꓲ꓾ ꓙꓰ꓾ ꓬꓲꓻ ꓡꓴꓽ ꓐꓱˍ ꓐꓰ ꓟꓲ ꓠꓯ ꓔꓯ ꓕꓳꓼ ꓢꓴ ꓟꓴꓽ ꓗꓪ ꓝꓲ ꓓꓴ ꓖꓳ ꓕꓲ ꓣꓳ ꓡꓯꓼ ꓒꓯꓹ ꓗꓪ ꓒꓬꓱ ꓔ ꓟ ꓕꓳ ꓶ ꓡꓲ ꓤ ꓖꓳ ꓟ ꓣꓴ ꓬꓰ꓾ ꓐꓯˍ ꓡꓳ꓿
66010009	ꓖꓳ ꓡꓱ ꓠꓬꓲ ꓥꓪ ꓠꓬ ꓟꓴꓽ ꓗꓪ ꓝꓲ ꓓꓴ ꓔꓯ ꓙꓰ ꓢꓲ꓾ ꓕꓳ ꓶ ꓡꓲ ꓖꓳ ꓟ ꓥꓪ ꓔꓯ ꓖꓶ ꓡ ꓠꓹ ꓟ ꓬꓲ ꓔꓯ ꓐꓯ ꓖꓶ ꓗꓷꓳ꓿ ꓖꓳ ꓕꓯ ꓬꓲ ꓡꓰ ꓥꓪ ꓔꓯ꓾ ꓠꓴ ꓣꓴ ꓢꓲ ꓜꓽ ꓖꓴ ꓡꓰ ꓝꓲ꓿ ꓠꓴ ꓟꓷꓽ ꓠꓷꓹ ꓗꓪ ꓐꓬꓽˍ ꓡꓰ ꓐꓰ ꓛꓵꓻˍ ꓟꓲ꓾ ꓦꓰꓼ ꓟ ꓗꓪ ꓠꓽ ꓘꓪꓽˍ ꓥꓳ꓾ ꓐꓯ ꓖꓶ ꓡꓺꓳ꓿
66010010	ꓖꓳ ꓡꓱ ꓠꓬ ꓥꓪ ꓡꓰ ꓟꓴꓽ ꓗꓪ ꓝꓲ ꓓꓴ ꓡꓯꓼ ꓒꓯꓹ ꓗꓪ ꓐꓰ ꓕꓳ ꓶ ꓡꓲ ꓤ ꓣꓴ ꓢꓲ ꓜꓽ ꓗꓷ ꓠꓬ꓾ ꓥꓪ ꓟꓷꓽ ꓠꓷꓹ ꓗꓪ ꓐꓬꓽˍ ꓡꓰ ꓐꓰ ꓛꓵˍ ꓡꓳ꓿ ꓜ ꓗꓷ ꓗꓸ ꓠꓯꓸ ꓥꓪ ꓦꓰꓼ ꓟ ꓗꓪ ꓘꓪꓽ ꓡꓰꓳ꓿
66010011	ꓖꓳ ꓕꓯ ꓬꓲ ꓪꓽ ꓡꓰ ꓥꓪ ꓔꓯ꓾ ꓠꓴ ꓠꓬ ꓑ ꓫꓬꓼ ꓑ ꓟꓲˍ ꓐꓰ꓾ ꓞꓳ ꓫꓵꓽ ꓞꓳ ꓙꓰˍ ꓐꓰ꓾ ꓥꓳꓽ ꓫꓵꓽ ꓥꓳ ꓙꓰˍ ꓐꓰ ꓪ ꓔꓲ ꓐꓴ ꓔꓯ ꓖꓴ ꓢꓲ ꓟꓷꓽ ꓠꓷꓹ ꓝꓸ ꓠ ꓗꓹ ꓢꓰꓽ ꓡꓳ꓾ ꓐꓯˍ ꓡꓳ꓿
66011001	ꓖꓳ ꓡꓱ ꓠꓬ ꓙꓽ ꓥꓳꓽˍ ꓡꓰ ꓐꓰ ꓗꓹ ꓟ ꓔꓯꓺ ꓓ ꓕꓲ ꓕꓷꓹ ꓥꓪ ꓔꓯ ꓖꓶ ꓡ ꓢꓲ꓾ ꓔꓴ꓾ ꓪꓴ-ꓢ ꓢꓲꓽ ꓫꓬ ꓦꓲˍ ꓐꓰ ꓔꓲ ꓖꓴ ꓔꓯ ꓔꓯꓺ ꓢꓲ ꓦꓲ ꓠꓯꓸꓼ ꓗꓪ ꓟ ꓪꓴꓸ ꓓꓵ ꓕꓱꓼ ꓢꓴ ꓐꓴ ꓔꓯ ꓵ ꓠꓬꓲ꓿
66011002	ꓖꓳ ꓡꓱ ꓥ ꓟꓲ ꓪꓴ-ꓢ ꓢꓲꓽ ꓫꓬ ꓦꓲ ꓠꓱ ꓫꓱꓸ ꓟꓸꓼ ꓗꓪ ꓟ ꓡ ꓙꓳ ꓓꓰ ꓔꓯ ꓠꓬ ꓕꓽ ꓔꓯꓺ꓿ ꓮ ꓡꓲꓳ ꓐꓯ ꓠꓬ ꓖꓳ ꓟ ꓠꓽ ꓞꓳ ꓫꓵꓽ ꓐꓴ ꓔꓯ ꓖꓶ ꓗꓷꓳ꓿ ꓬꓲ ꓪꓽ ꓠꓬ ꓙꓱ-ꓣꓴ-ꓢ-ꓡꓱ ꓔꓯ ꓦ ꓐ ꓡꓲ ꓞꓲ ꓠꓬꓲꓽ ꓟ ꓕꓳꓼˍ ꓥꓳ꓿
66011003	ꓥꓪ ꓠꓬ ꓥꓪ ꓢꓷꓸ ꓙ ꓟꓳ ꓙ ꓢꓴ ꓖꓳ ꓠꓬꓲꓽ ꓣꓳ ꓔꓯ ꓪꓽ ꓠꓬꓲˍ ꓟ ꓖꓶˍ ꓥꓳ꓿ ꓬꓲ ꓪꓽ ꓠꓬ ꓓꓸ ꓖꓶꓸ ꓟꓶ ꓐꓵ ꓞꓶꓽ ꓖꓪꓽ ꓔ ꓢꓲ꓾ ꓕꓲ ꓔꓴ ꓠꓬꓲꓽ ꓦꓬ ꓛꓳꓼ ꓞꓲ ꓠꓬꓲ ꓟꓷꓽ ꓠꓷꓹ ꓝˍ ꓥꓳ꓾ ꓐꓯˍ ꓡꓳ꓿
66011004	ꓬꓲ ꓪꓽ ꓠꓬ ꓟꓲ ꓠꓯ ꓬꓲ ꓢꓲ ꓒꓽ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓟ ꓮꓽ ꓛꓬꓽ ꓜꓲ ꓖꓳ ꓠꓬꓲꓽ ꓜꓲˍ ꓐꓰ ꓟꓬ ꓡꓴ ꓕꓲ ꓖꓳ ꓠꓬꓲꓽ ꓟ ꓥ ꓡꓳ꓿
66011005	ꓮꓽ ꓟ ꓡꓰ ꓬꓲ ꓪꓽ ꓔꓯ ꓫꓸ ꓙꓵ ꓡꓰ ꓝꓲ ꓠꓲꓹ ꓫꓵˍ ꓠꓬ꓾ ꓬꓲ ꓪꓽ ꓟꓷꓽ ꓠꓷꓹ ꓗꓪ ꓐꓰ ꓮꓸ ꓔꓳꓸ ꓓꓳ ꓡ ꓢꓲ꓾ ꓛꓴꓽ ꓙꓳ ꓢꓴ ꓔꓯ ꓛꓴꓻ ꓖꓴ ꓡꓰ ꓝꓲˍ ꓥꓳ꓿ ꓮꓽ ꓟ ꓡꓰ ꓬꓲ ꓪꓽ ꓔꓯ ꓐꓬꓺ ꓡꓰ ꓝꓲ ꓠꓲꓹ ꓫꓵˍ ꓠꓬ꓾ ꓖꓳ ꓟ ꓡꓰ ꓐꓰ ꓬꓲ ꓔꓯ ꓛꓴꓻ ꓢꓰꓼ ꓗꓷˍ ꓥꓳ꓿
66011006	ꓕꓱ ꓠꓬꓲꓽ ꓣꓳ ꓬꓲ ꓪꓽ ꓟꓷꓽ ꓠꓷꓹ ꓝˍ ꓟ ꓦꓬꓼ ꓠꓬꓲ ꓗꓪ ꓟꓶꓽ ꓦ ꓟꓽ ꓦ ꓝꓲ ꓠꓹ ꓟ꓾ ꓟꓴꓽ ꓗꓪ ꓔꓯ ꓚꓵꓸ ꓔ ꓟ ꓪꓽ ꓠꓬꓲˍ ꓟ ꓙꓳˍ ꓡꓳ꓿ ꓝꓮꓲ ꓠꓬ ꓬꓲ ꓪꓽ ꓮ ꓕꓯ ꓬꓰ ꓠꓲꓹ ꓫꓵˍ ꓠꓬ ꓖꓳ ꓕꓯ꓾ ꓬꓲꓻ ꓙꓬ ꓔꓯ ꓙꓵꓽ ꓢꓲ ꓫꓵꓽ ꓒꓬꓱꓼ ꓡ ꓝꓲ ꓠꓹ ꓟ ꓐꓰ꓾ ꓫꓸ ꓘꓶ ꓓꓴ ꓥ ꓕ ꓑꓳꓸ ꓗꓪ ꓐꓰ ꓟꓲ ꓠꓯ ꓔꓯ ꓓꓶꓽ ꓠꓹ ꓟ ꓪꓽ ꓠꓬꓲˍ ꓟˍ ꓟꓲ ꓙꓳˍ ꓡꓳ꓿
66011007	ꓬꓲ ꓪꓽ ꓢꓷꓸ ꓙ ꓟꓳ ꓙˍ ꓟ ꓬꓰ ꓓꓳ ꓡꓰ ꓕꓯ꓾ ꓫꓵꓻ ꓓꓴꓽ ꓗꓪ ꓐꓰ ꓓꓯ ꓡ ꓟ ꓓꓴꓽ ꓪꓴ ꓠꓬ ꓬꓲ ꓪꓽˍ ꓐꓰ ꓟꓯꓼ ꓬꓰ ꓢꓲ꓾ ꓬꓲ ꓪꓽ ꓔꓯ ꓧꓪꓸ ꓡꓰ ꓢꓲ ꓠꓬꓲ ꓢꓰꓼ ꓗꓷˍ ꓥꓳ꓿
66011008	ꓬꓲ ꓪꓽ ꓫꓵꓻ ꓟꓳꓻ ꓠꓬ꓾ ꓬꓲ ꓪꓽ ꓢꓲ ꓒꓽ ꓔꓯ ꓕꓯꓼ ꓔꓶ ꓗꓷ ꓟ ꓡꓳ ꓒꓱ ꓓꓽ ꓟ ꓗꓪ ꓓꓳꓽ ꓞꓹ ꓥꓳ꓿ ꓔꓯꓺ ꓟꓬꓱ ꓡꓰ ꓡꓳ ꓒꓱ ꓖꓳ ꓟ ꓔꓯ ꓢꓳ-ꓓꓳ-ꓟ꓾ ꓥ ꓠꓬ꓾ ꓬꓲ-ꓙꓲꓽ꓾ ꓐꓯˍ ꓡꓳ꓿
66011009	ꓑ ꓫꓬꓼ ꓑ ꓟꓲˍ ꓐꓰ꓾ ꓞꓳ ꓫꓵꓽ ꓞꓳ ꓙꓰˍ ꓐꓰ꓾ ꓥꓳꓽ ꓫꓵꓽ ꓥꓳ ꓙꓰꓽˍ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓗꓪ ꓟ ꓡꓽ ꓞꓳ ꓡꓰ ꓬꓲ ꓪꓽ ꓫꓵꓻ ꓟꓳꓻ ꓔꓯ ꓟꓽ ꓔꓵꓸ ꓝꓲ ꓝꓲ ꓢꓽ ꓠꓬꓲ ꓐꓶꓽ ꓡꓳꓸ ꓔ ꓥꓳ꓿
66011010	ꓟꓷꓽ ꓠꓷꓹ ꓝꓸ ꓢꓴ ꓕꓱ ꓠꓬꓲꓽ ꓣꓳ ꓡꓰ ꓬꓲ ꓪꓽ ꓔꓯ ꓫꓸ ꓙꓵꓻ ꓝꓲ ꓗꓷ ꓠꓬꓲ꓾ ꓟꓲ ꓠꓯ ꓗꓪ ꓔꓬ ꓢꓴ ꓐꓴ ꓠꓬ ꓕꓱ ꓠꓬꓲꓽ ꓣꓳ ꓔꓯ ꓗꓷ ꓡꓰˍ ꓟ ꓫꓸ ꓓꓴ ꓑꓶꓸ ꓓꓴ ꓗꓹ ꓛꓲꓽ ꓠꓲꓹ ꓒꓴ ꓢꓲ꓾ ꓡꓯꓼ ꓫꓴ ꓦꓻ ꓖꓶ ꓡꓯꓽ ꓘꓳ ꓠꓬꓲ ꓬꓰˍ ꓥꓳ꓿
66011011	ꓕꓱ ꓢ ꓠꓬꓲ ꓐꓶꓽ ꓗꓸ ꓠꓯꓸ꓾ ꓪꓴ-ꓢ ꓗꓪ ꓐꓰ ꓡꓻ ꓟ ꓢꓯꓼ ꓟꓬ ꓬꓲ ꓦ ꓢꓯꓼ ꓬꓲ ꓪꓽ ꓠꓯꓸꓼ ꓗꓪ ꓓꓵꓽ ꓡꓰ ꓠꓬ꓾ ꓬꓲ ꓪꓽ ꓦꓰꓼ ꓔꓴ ꓡ ꓡꓳ꓿ ꓖꓳ ꓕꓯ ꓬꓲ ꓪꓽ ꓔꓯ ꓡꓳꓸ ꓟꓳꓻ ꓢꓴ ꓐꓴ ꓠꓬ ꓮꓽ ꓘꓶꓸ ꓙꓳ ꓦꓲꓸ ꓡꓰˍ ꓡꓳ꓿
66011012	ꓟꓴꓽ ꓗꓪ ꓗꓪ ꓐꓰ ꓢꓯꓼ ꓓꓽ ꓟ ꓡꓰ ꓬꓲ ꓪꓽ ꓔꓯ꓾ ꓕꓱ ꓗꓪ ꓓꓯ ꓡꓯ꓾ ꓐꓯˍ ꓟ ꓬꓲ ꓪꓽ ꓑ ꓙꓽˍ ꓡꓳ꓿ ꓖꓳ ꓡꓱ ꓠꓬ ꓬꓲ ꓪꓽ ꓠꓽ ꓟꓴ ꓗꓴꓸ ꓗꓪ ꓐꓰ ꓟꓴꓽ ꓗꓪ ꓗꓪ ꓓꓯ ꓙꓰꓳ꓿ ꓬꓲ ꓪꓽ ꓔꓯ ꓛꓴꓽ ꓙꓳ ꓢꓴˍ ꓟꓲ ꓟꓳˍ ꓡꓳ꓿
66011013	ꓖꓳ ꓕꓲ ꓙꓵꓹ ꓗꓪ ꓟꓵꓽ ꓮꓽ ꓘꓶꓸ ꓓꓵ ꓡ ꓢꓲ꓾ ꓡꓳ ꓒꓱ ꓖꓳ ꓟ ꓞꓲ ꓐꓱ ꓕꓲ ꓐꓱ ꓠꓬ ꓐꓱꓽ ꓡꓰꓳ꓿ ꓟꓵ ꓓꓵˍ ꓟ ꓗꓪ ꓐꓰ ꓡꓽ ꓞꓳ ꓫꓵꓽ ꓔꓴ ꓫꓵꓻˍ ꓡꓳ꓿ ꓜꓰ ꓡꓰ ꓢꓴ ꓠꓬ ꓙꓳ ꓦꓲꓸ ꓡꓰ ꓢꓲ ꓟꓴꓽ ꓗꓪ ꓗꓪ ꓟ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶˍ ꓡꓳ꓿
66011014	ꓫꓸ ꓙꓵˍ ꓟ ꓠꓬꓲꓽ ꓫꓵꓽ ꓕꓲ ꓫꓵ ꓟ ꓗꓳꓸ ꓙꓰ ꓠꓬ꓾ ꓞꓼ ꓐꓰ ꓫꓸ ꓙꓵˍ ꓟ ꓢ ꓫꓵꓽ ꓕꓲ ꓫꓵ ꓟ ꓛꓲ ꓡ ꓥꓳ꓿
66011015	ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓕꓲ ꓣꓳ ꓬꓲ ꓐꓽ ꓡ ꓟꓵ ꓗꓷ ꓠꓬ꓾ ꓟꓴꓽ ꓗꓪ ꓗꓪ ꓐꓰ ꓢꓯꓼ ꓓ ꓟ ꓮꓽ ꓟꓬꓹ ꓡꓰ꓾ ꓟꓲ ꓠꓯ ꓗꓪ ꓟ ꓗꓴꓷꓼ ꓠꓬ꓾ ꓣꓳ ꓢꓲ ꓒꓽ ꓪꓴ-ꓢˍ ꓐꓰ ꓬꓲ ꓙꓲ-ꓢꓴ ꓔꓯꓸ ꓟ ꓒꓬꓱꓼ ꓡꓺꓳ꓿ ꓬꓲ ꓠꓬ ꓕꓲ ꓞꓲꓼ ꓕꓲ ꓑ ꓪ ꓔꓲ ꓣꓱꓽˍ ꓥꓳ꓾ ꓐꓯˍ ꓡꓳ꓿
66011016	ꓪꓴ-ꓢ ꓟꓲꓽ ꓙꓬ ꓗꓪ ꓚꓲ ꓛꓬ ꓙꓵꓽ ꓠꓬꓲ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓞꓳ ꓪꓴꓽ ꓞꓳ ꓔꓲ ꓖꓳ ꓠꓬꓲꓽ ꓞꓲ ꓡꓲ ꓣꓳ ꓠꓬ ꓟꓳꓼ ꓡꓰ ꓢꓲ꓾ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓲ ꓠꓬꓲ꓾
66011017	ꓔꓬ ꓗꓷ ꓟ ꓐꓰ ꓔꓬ ꓟ꓾ ꓮꓸ ꓫꓵˍ ꓟꓲ ꓬꓰ ꓐ ꓡ ꓟ ꓢꓲ ꓒꓽ ꓪꓴ-ꓢꓺꓳ꓾ ꓠꓴ ꓠꓬ ꓪ ꓠꓬꓲˍ ꓟ ꓓꓽ ꓟ ꓡꓰ ꓪ ꓔꓲ ꓣꓱꓽ ꓡ ꓠꓬꓲ ꓠꓴ ꓔꓯ ꓫꓸ ꓟꓳ꓿
66011018	ꓞꓳ ꓫꓵꓽ ꓐꓴ ꓠꓬ ꓠꓲꓹ ꓟ ꓦꓶˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓦꓶ ꓠꓲꓹˍ ꓐꓰ꓾ ꓫꓵꓻ ꓢꓴ ꓔꓯ ꓐꓯ ꓟꓴ ꓘꓶꓽˍ ꓟ ꓬꓲ ꓝꓲꓸˍ ꓐꓰ꓾ ꓠꓴ ꓔꓯ ꓣꓱꓽ ꓙˍ ꓟ ꓟꓷꓽ ꓠꓷꓹ ꓝꓸ ꓢꓴ ꓐꓴ꓾ ꓠꓴ ꓔꓯ ꓦ ꓡꓱ ꓢꓴ ꓐꓴˍ ꓐꓰ꓾ ꓠꓴ ꓟꓬꓱ ꓔꓯ ꓙꓳꓺ ꓒꓵꓽ ꓢꓴ ꓪꓴꓽ ꓪꓴꓽ ꓣꓳ ꓣꓳ ꓔꓯ ꓡꓯꓼ ꓫꓴ ꓖꓶ ꓝꓲꓸˍ ꓐꓰ꓾ ꓟꓲ ꓠꓯ ꓔꓯ ꓐꓬ ꓡꓰ ꓝꓲ ꓢꓴ ꓔꓯ ꓐꓬ ꓡꓰ ꓝꓲˍ ꓟ ꓬꓲ ꓙꓵꓹ ꓛꓲ ꓡꓺꓳ꓾ ꓐꓯˍ ꓡꓳ꓿
66011019	ꓖꓳ ꓡꓱ ꓠꓬ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓟ ꓪꓴ-ꓢ ꓢꓲꓽ ꓫꓬ ꓦꓲ ꓒꓴ ꓗꓷꓳ꓿ ꓢꓲꓽ ꓫꓬ ꓦꓲ ꓠꓯꓸꓼ ꓗꓪ ꓟ ꓬꓲ ꓘꓶꓽ ꓫꓵꓽ ꓝꓲꓸ ꓖꓶ ꓔꓯˍ ꓟꓲ ꓟꓳˍ ꓡꓳ꓿ ꓖꓳ ꓗꓸ ꓠꓯꓸ ꓠꓬ ꓟꓲꓽ ꓐꓬꓱꓼ ꓤꓰꓽˍ ꓟ ꓐꓰ꓾ ꓫꓸ ꓕꓱˍ ꓟ ꓢꓯꓼˍ ꓐꓰ꓾ ꓟꓴꓽ ꓖꓴꓽ ꓑꓱꓹˍ ꓟ ꓙꓳˍ ꓡꓳ꓿ ꓟꓵꓽˍ ꓟꓲ ꓓꓵ ꓡ ꓢꓲ꓾ ꓪꓽ ꓢꓶꓽ ꓓꓽ ꓟ ꓦꓻ ꓩꓴ ꓡ ꓡꓳ꓿
66012001	ꓖꓳ ꓗꓸ ꓠꓯꓸ ꓟꓴꓽ ꓗꓪ ꓗꓪ ꓢꓷꓸ ꓡꓰ ꓓꓴ ꓓꓽ ꓟ ꓕꓲ ꓟ ꓓꓳ ꓡ ꓡꓳ꓿ ꓤ ꓟꓶ ꓤ ꓕꓲ ꓣꓳ ꓠꓬ ꓟꓲꓽ ꓟꓲ ꓪꓸ ꓔ ꓢꓲ꓾ ꓦ ꓐ ꓠꓬ ꓬꓲ ꓛꓲ ꓒꓯꓹ ꓠꓯꓸ ꓘꓪ ꓓꓹ ꓢꓲ ꓠꓬꓲ꓾ ꓬꓲ ꓪꓴꓸ ꓓꓵ ꓗꓪ ꓗꓴ ꓤ ꓞꓲ ꓠꓬꓲꓽ ꓢꓶ ꓔꓶ ꓔꓸ ꓟ ꓪꓴꓸ ꓛꓴꓽ ꓕꓲ ꓚꓴꓸ ꓘꓳꓹ ꓔ ꓡꓳ꓿
66012002	ꓬꓲ ꓖꓳ ꓓꓱ ꓗꓪ ꓤ ꓠꓱ ꓶꓻ ꓞꓹ ꓢꓲ꓾ ꓦꓵꓻ ꓠ ꓜꓲꓽ ꓫꓸ ꓙꓵ ꓠꓬꓲ ꓦꓵꓻ ꓡ ꓠꓹ ꓟ ꓘꓴ ꓔꓴ ꓡ ꓡꓳ꓿
66012003	ꓝꓮꓲ ꓟꓴꓽ ꓗꓪ ꓗꓪ ꓢꓷꓸ ꓡꓰ ꓓꓴ ꓬꓲ ꓔꓱꓹ ꓬꓲ ꓕꓲ ꓟ ꓟꓳˍ ꓡꓳ꓿ ꓠꓬꓲ ꓠꓹ꓾ ꓡꓴꓽ ꓢꓲꓽ ꓓꓽ ꓟ ꓕꓲ ꓟ ꓔꓬ ꓢꓲ꓾ ꓪꓴꓸ ꓓꓵ ꓫꓵꓽ ꓟ꓾ ꓪꓴꓸ ꓛꓲ ꓞꓲ ꓗꓸ ꓙꓳ ꓢꓲ ꓠꓬꓲ꓾ ꓬꓲ ꓪꓴꓸ ꓓꓵ ꓗꓪ ꓠꓬ ꓙꓵꓽ ꓪꓴꓸ ꓛꓴꓽ ꓫꓵꓽ ꓚꓴꓸ ꓘꓳꓹ ꓔ ꓡꓳ꓿
66012004	ꓬꓲ ꓟꓶꓸ ꓡꓰ ꓟꓴꓽ ꓗꓪ ꓗꓪ ꓟ ꓗꓴ ꓤ ꓢ ꓐꓱꓻ ꓕꓲꓽ ꓐꓱ ꓔꓯ ꓟꓲ ꓠꓯ ꓗꓪ ꓡꓷꓹ ꓞꓰ ꓩꓴ ꓗꓷˍ ꓡꓳ꓿ ꓖꓳ ꓡꓱ ꓢꓲ ꓡꓴꓽ ꓖꓳ ꓟ ꓠꓬ ꓤ ꓠꓱ ꓦꓵˍ ꓐꓰ ꓬꓰˍ ꓟ ꓤ ꓟꓶ ꓤ ꓖꓳ ꓕꓲ ꓣꓳ ꓬꓲ ꓤ ꓦꓵ ꓡ ꓕꓯ꓾ ꓜꓽ ꓗꓷ ꓠꓹ ꓟ ꓬꓲ ꓟꓲꓽ ꓙꓬ ꓗꓪ ꓦꓰꓼ ꓞꓹ ꓡꓳ꓿
66012005	ꓖꓳ ꓡꓱ ꓠꓬ ꓤ ꓟꓶ ꓤ ꓡꓰ ꓮ ꓐꓲ ꓕꓲ ꓣꓳ ꓦꓵꓻ ꓡ ꓡꓳ꓿ ꓤ ꓕꓱ ꓟ ꓠꓬ ꓧꓳ ꓓꓻ ꓡꓰ ꓞꓳ ꓫꓵꓽ ꓥ ꓕ ꓑꓳꓸ ꓔꓯ ꓙꓵꓽ ꓠꓹ ꓟ ꓥ ꓡꓳ꓿ ꓬꓲ ꓤ ꓔꓯ ꓠꓬ ꓪꓴ-ꓢˍ ꓐꓰ ꓬꓲ ꓙꓵꓽ ꓠꓬꓲꓸ ꓕꓲ ꓗꓪ ꓛꓵꓽ ꓓꓯ ꓙꓰˍ ꓡꓳ꓿
66012006	ꓤ ꓟꓶ ꓤ ꓠꓽ ꓡꓲ ꓛꓲ ꓗꓪ ꓛꓰꓹ ꓙꓰˍ ꓡꓳ꓿ ꓮ ꓡꓲꓳ ꓐꓯ ꓠꓬ ꓖꓳ ꓗꓪ ꓬꓲ ꓔꓯ ꓕꓲ ꓔꓴ ꓠꓬꓲꓽ ꓦꓬ ꓛꓳꓽ ꓞꓲ ꓠꓬꓲ ꓦꓵꓻ ꓙ ꓠꓹ ꓟ꓾ ꓪꓴ-ꓢ ꓡꓰ ꓬꓲ ꓐꓱ ꓶ ꓙꓽ ꓖꓶ ꓔ ꓟ ꓕꓲ ꓖ ꓙꓳˍ ꓡꓳ꓿
66012007	ꓟꓴꓽ ꓗꓪ ꓗꓪ ꓠꓬ ꓟꓯꓼ ꓓꓶꓽ ꓡꓯꓽ ꓘꓳˍ ꓟ ꓙꓳˍ ꓡꓳ꓿ ꓟꓲ-ꓘꓷ-ꓡꓷˍ ꓐꓰ ꓬꓲ ꓝꓲ ꓓꓴ ꓐꓴ ꓠꓬ꓾ ꓡꓴꓽˍ ꓐꓰ ꓓꓶꓽ ꓡꓯꓽ ꓘꓳˍ ꓕꓯ꓾ ꓡꓴꓽˍ ꓐꓰ ꓬꓲ ꓝꓲ ꓓꓴ ꓐꓴˍ ꓟꓲ ꓬꓲ ꓪꓽ ꓔꓯ ꓔꓳꓹ ꓡ ꓡꓳ꓿
66012008	ꓖꓳ ꓡꓱ ꓥ ꓟꓲ ꓡꓴꓽ ꓠꓬ ꓧꓪꓸ ꓡꓰ ꓟꓽ ꓘꓴꓻ ꓠꓬꓲ ꓟꓴꓽ ꓗꓪ ꓗꓪˍ ꓟꓲ ꓬꓲ ꓔꓬ ꓖꓴ ꓟꓽ ꓙꓳ ꓗꓷ ꓡꓰꓳ꓿
66012009	ꓠꓲꓽ ꓪ ꓔꓲˍ ꓐꓰ ꓢ-ꓓꓯ ꓟꓬꓱ ꓔ ꓟ ꓮꓽ ꓠꓱ ꓟ ꓩꓴ꓾ ꓟꓵꓽ ꓗꓳꓹ ꓓꓵ ꓓꓵ ꓔꓯ ꓗꓶꓸ ꓢꓴ ꓡꓴꓽ ꓓꓽ ꓟ ꓖꓳ ꓟ ꓔꓯ ꓟꓲ ꓠꓯ ꓗꓪ ꓡꓳ ꓬꓯꓼ ꓩꓴ ꓗꓷꓳ꓿ ꓬꓲ ꓝꓲ ꓓꓴ ꓐꓴ ꓔꓯˍ ꓟꓲ ꓬꓲˍ ꓐꓰ ꓕꓲ ꓛꓳꓺꓼ ꓡꓳ ꓬꓯꓼ ꓩꓴ ꓗꓷꓳ꓿
66012010	ꓝꓮꓲ ꓟꓴꓽ ꓗꓪ ꓗꓪ ꓐꓰ ꓥꓪ ꓑ ꓙꓽˍ ꓟ ꓢꓯꓼ ꓓꓽ ꓟ ꓠꓬ꓾ ꓣꓳ ꓪꓴ-ꓢ ꓬꓲ ꓚꓬꓴˍ ꓟ ꓐꓰ꓾ ꓪꓽ ꓠꓬꓲˍ ꓟ ꓐꓰ꓾ ꓗꓴꓷꓼˍ ꓐꓰ꓾ ꓬꓲ ꓙꓲ-ꓢꓴ ꓙꓵꓽ ꓪ ꓠꓬ ꓮ ꓟꓶ ꓓꓳ ꓡꓺꓳ꓿ ꓮ ꓡꓲꓳ ꓐꓯ ꓠꓬ ꓥꓪ ꓠꓴꓽ ꓬꓲꓼ ꓥꓪ ꓠꓴꓽ ꓠꓬꓲ ꓐꓴ ꓔꓯ ꓟꓳꓼ ꓡꓳ ꓢ ꓘꓪ ꓪꓴ-ꓢ ꓟꓲꓽ ꓙꓬ ꓗꓪ ꓓꓰꓺ ꓢꓴ ꓔꓯ ꓠꓬ ꓟꓲ ꓠꓯ ꓗꓪ ꓡꓳ ꓬꓯꓼ ꓩꓴ ꓗꓷꓳ꓿
66012011	ꓬꓲ ꓪꓽ ꓠꓬ ꓮ ꓣꓳ ꓤ ꓬꓲ ꓫꓵꓽˍ ꓐꓰ꓾ ꓬꓲ ꓐꓱ ꓶ ꓢꓷꓸ ꓙ ꓟꓳ ꓙ ꓘꓶꓽ ꓗꓪ ꓐꓰ ꓬꓲ ꓔꓯ ꓧꓪꓸ ꓡꓰꓳ꓿ ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓠꓽ ꓚꓲ ꓛꓬ ꓢꓯꓼ ꓟꓬ ꓔꓯˍ ꓟꓲ ꓟꓽ ꓗꓹ ꓐꓼ ꓐꓼ꓾ ꓫꓵꓻ ꓗꓳ ꓑꓵ ꓢꓲ ꓬꓰ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙˍ ꓡꓳ꓿
66012012	ꓖꓳ ꓡꓱ ꓠꓬꓲ ꓟꓴꓽ ꓗꓪˍ ꓐꓰ ꓖꓳ ꓗꓪ ꓔꓬ ꓢꓴ ꓐꓴꓳ꓾ ꓠꓴ ꓪꓽ ꓠꓬ ꓗꓹ ꓛꓲ Gꓽ꓿ ꓟꓲ ꓠꓯˍ ꓐꓰ ꓬꓲꓻ ꓡꓴꓽ ꓐꓱ ꓠꓽ ꓫꓸ ꓙꓵˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓠꓲꓽ ꓪ ꓔꓲ ꓠꓽ꓾ ꓬꓲ ꓔꓬ ꓪꓺˍ ꓟ ꓬꓲ ꓝꓲꓸ ꓠꓲꓸˍ ꓟ ꓢꓷꓸˍ ꓠꓬꓲ꓾ ꓠꓲꓹ ꓟ ꓦꓶꓻ ꓦꓶˍ ꓡꓰꓽ ꓠꓴ ꓪꓽ ꓔꓬ ꓗꓪ ꓬꓯꓼ ꓡꓺꓳ꓾ ꓐꓰ ꓐꓯˍ ꓟ ꓑ ꓙꓽˍ ꓡꓳ꓿
66012013	ꓡꓴꓽ ꓠꓬ ꓚꓲ ꓛꓬ ꓔꓯ ꓟꓲ ꓠꓯ ꓗꓪ ꓡꓳ ꓬꓯꓼ ꓩꓴ ꓗꓷ ꓟ ꓔꓯ ꓚꓬꓹ ꓪ ꓡꓰ ꓠꓬ꓾ ꓮ ꓐꓲ ꓤ ꓦꓵꓻ ꓢꓴ ꓤꓽ ꓟꓶꓽ ꓤ ꓖꓳ ꓕꓲ ꓣꓳ ꓔꓯ ꓗꓸ ꓧꓪ ꓠꓹ ꓟ ꓖꓼ ꓙꓰˍ ꓡꓳ꓿
66012014	ꓤ ꓟꓶ ꓤ ꓠꓬ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓐꓬꓱꓻ ꓙꓰ ꓢꓲ ꓩꓴ ꓔꓯˍ ꓐꓰ ꓑꓬ ꓠꓬꓹ ꓠꓹ ꓟ꓾ ꓬꓲ ꓔꓯ ꓙꓱꓻ ꓓꓽ ꓟ ꓓꓴꓻ ꓡꓯꓼ ꓠꓬꓲꓽ ꓐꓽ ꓖꓶ ꓔ ꓡꓳ꓿ ꓖꓳ ꓗꓪ ꓬꓲ ꓔꓯ ꓕꓲ ꓝꓲꓸˍ ꓐꓰ ꓠꓬꓲꓽ ꓝꓲꓸˍ ꓐꓰ ꓐꓶꓽ ꓝꓲꓸ ꓦꓵꓻ ꓙꓽˍ ꓡꓳ꓿
66012015	ꓖꓳ ꓡꓱ ꓠꓬ ꓩꓴ ꓠꓽ ꓬꓲꓻ ꓙꓬ ꓡꓰ ꓤ ꓟꓶ ꓤ ꓔꓯ ꓐꓴꓻ ꓙꓰ ꓝꓲ ꓠꓹ ꓟ ꓤ ꓟꓶ ꓤ ꓗꓸ ꓠꓯꓸ ꓢꓲ ꓗꓪ꓾ ꓬꓲ ꓟꓷꓽ ꓠꓷꓹ ꓗꓪ ꓐꓰ ꓬꓲꓻ ꓙꓬ ꓡꓳꓻ ꓕꓲ ꓡꓳꓻ ꓒꓰꓼ ꓓꓳ ꓩꓴ ꓗꓷˍ ꓡꓳ꓿
66012016	ꓖꓳ ꓡꓱ ꓥ ꓟꓲ ꓟꓲ ꓠꓯ ꓠꓬ ꓤ ꓟꓶ ꓤ ꓔꓯ ꓬꓰ ꓙ ꓠꓹ ꓟ ꓟꓷꓽ ꓠꓷꓹ ꓧꓽ ꓢꓲ꓾ ꓡꓴꓽ ꓟꓷꓽ ꓠꓷꓹ ꓗꓪ ꓐꓰ ꓒꓰꓼ ꓓꓳ ꓡ ꓟ ꓬꓲꓻ ꓙꓬ ꓔꓯ ꓓꓳꓻ ꓖꓴ ꓡꓰ ꓝꓲˍ ꓡꓳ꓿
66012017	ꓖꓳ ꓡꓱ ꓠꓬꓲ ꓡꓴꓽ ꓡꓰ ꓤ ꓟꓶ ꓤ ꓔꓯ ꓠꓲꓹ ꓟ ꓦꓶꓻ ꓔꓴ ꓡ ꓢꓲ꓾ ꓜꓰ ꓞꓹ ꓟ ꓬꓲ ꓞꓲ ꓤ ꓡꓯꓹ ꓤ꓾ ꓪꓴ-ꓢ ꓕꓵꓼ ꓪ ꓒꓵꓽ ꓛꓳ ꓢꓲ ꓬꓰ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙ ꓘꓶ ꓔꓯ ꓣꓴ ꓔ ꓢꓴ ꓔꓯ ꓓꓶꓽ ꓡꓯꓽ ꓘꓳ ꓙꓰˍ ꓡꓳ꓿ ꓡꓴꓽ ꓠꓬ ꓬꓲꓻ ꓡꓴꓽ ꓐꓱ ꓘꓶꓽ ꓗꓪ ꓟ ꓧꓶꓽ ꓚꓲꓺ ꓗꓪ ꓦꓰꓼ ꓞꓹ ꓡꓳ꓿
66013001	ꓖꓳ ꓕꓯ ꓬꓲ ꓪꓴꓸ ꓛꓲ ꓞꓲ ꓗꓸ꓾ ꓬꓲ ꓪꓴꓸ ꓓꓵ ꓫꓵꓽ ꓟ ꓙꓳ ꓢꓲ꓾ ꓪꓴꓸ ꓛꓲ ꓗꓪ ꓪꓴꓸ ꓛꓴꓽ ꓞꓲ ꓚꓴꓸ ꓙꓳ ꓢꓲ ꓠꓬꓲ꓾ ꓪꓴꓸ ꓓꓵ ꓫꓵꓽ ꓟ ꓗꓪ ꓠꓬ ꓟꓽ ꓚꓰꓼ ꓟ ꓙꓱꓽˍ ꓟ ꓟꓬꓱ ꓙꓳˍ ꓟ ꓓꓴꓽ ꓪꓴꓻ ꓕꓲ ꓟ ꓬꓲꓻ ꓡꓴꓽ ꓐꓱ ꓗꓪ ꓐꓰ ꓓꓳ ꓡ ꓟ ꓥꓪ ꓟꓳˍ ꓡꓳ꓿
66013002	ꓥꓪ ꓡꓳꓸ ꓟꓳˍ ꓟ ꓓꓴꓽ ꓪꓴꓻ ꓠꓬ꓾ ꓡꓽ ꓪꓴꓸ ꓓꓴꓽˍ ꓡꓰ ꓐꓰ ꓗꓹ ꓢꓲ꓾ ꓬꓲ ꓛꓲ ꓒꓯꓹ ꓠꓬ ꓪꓳꓻ ꓛꓲ ꓒꓯꓹˍ ꓡꓰ ꓐꓰ꓾ ꓬꓲ ꓟꓷꓽ ꓠꓷꓹ ꓠꓬ ꓡꓽ ꓢꓯꓹ ꓟꓷꓽ ꓠꓷꓹ ꓡꓰ ꓐꓰ ꓗꓹ ꓡꓳ꓿ ꓡꓴꓽ ꓠꓬ ꓬꓲ ꓚꓲ ꓛꓬ ꓪꓽ ꓠꓬꓲˍ ꓟ ꓐꓰ꓾ ꓬꓲ ꓙꓵꓽ ꓠꓬꓲꓸ ꓕꓲˍ ꓐꓰ꓾ ꓙꓵꓽ ꓪ ꓓ ꓟ ꓓꓴꓽ ꓪꓴꓻ ꓖꓳ ꓟ ꓔꓯ ꓖꓶˍ ꓡꓳ꓿
66013003	ꓬꓲ ꓪꓴꓸ ꓓꓵ ꓫꓵꓽ ꓟ ꓗꓪ ꓟ ꓕꓲ ꓟ ꓠꓬ꓾ ꓫꓵꓻ ꓠ ꓛꓲ ꓠꓻ ꓡꓰˍ ꓟ ꓡꓰ ꓐꓰ ꓗꓹ ꓟ ꓔꓯ ꓥꓪ ꓟꓳˍ ꓡꓳ꓿ ꓖꓳ ꓡꓱ ꓥ ꓟꓲ ꓫꓵꓻ ꓠ ꓛꓲ ꓠꓻ ꓓꓴꓻ ꓓꓴ ꓞꓹ ꓟ ꓪꓴꓸ ꓓꓵ ꓖꓳ ꓟ ꓠꓬ ꓓꓻ ꓡꓰꓳ꓿ ꓟꓵꓽ ꓗꓳꓹ ꓓꓵ ꓓꓵ ꓢꓴ ꓠꓬ ꓓꓵꓽ ꓙꓽ ꓟꓶ ꓢꓲ ꓓꓴꓽ ꓪꓴꓻ ꓖꓳ ꓟ ꓔꓯ ꓛꓳ ꓙꓰˍ ꓡꓳ꓿
66013004	ꓡꓴꓽ ꓬꓲ ꓚꓲ ꓛꓬ ꓙꓵꓽ ꓪ ꓠꓬ ꓓꓴꓽ ꓪꓴꓻ ꓔꓯ ꓖꓶ ꓗꓷ ꓠꓬꓲ꓾ ꓟꓵꓽ ꓗꓳꓹ ꓓꓵ ꓓꓵ ꓢꓴ ꓠꓬ ꓡꓴꓽ ꓔꓯ ꓪꓴꓸ ꓓꓵ ꓕꓱꓼˍ ꓡꓳ꓿ ꓓꓴꓽ ꓪꓴꓻ ꓔꓯˍ ꓟꓲ ꓪꓴꓸ ꓓꓵ ꓕꓱꓼ ꓢꓲ꓾ ꓓꓴꓽ ꓪꓴꓻ ꓕꓱ ꓟ ꓔꓯ ꓮꓽ ꓟ ꓔꓯ ꓐ ꓡ ꓡ? ꓮꓽ ꓟ ꓬꓲ ꓔꓯ ꓓꓶꓽ ꓡꓯꓽ ꓘꓳ ꓐ ꓡ ꓡ?꓾ ꓐꓯˍ ꓡꓳ꓿
66013005	ꓝꓮꓲ ꓠꓬ ꓐꓯ ꓟꓽ ꓚꓰꓼ ꓟ ꓐꓯˍ ꓟ ꓐꓰ ꓘꓶꓽ ꓘꓹ ꓘꓶꓽ ꓫꓸ ꓕꓱˍ ꓟ ꓟꓷꓽ ꓠꓷꓹ ꓬꓲ ꓔꓯ ꓖꓶ ꓔ ꓡꓳ꓿ ꓦꓻ ꓐ ꓡꓲ ꓞꓲ ꓠꓬꓲꓽ ꓟ ꓬꓲ ꓙꓵꓽ ꓬꓲ ꓟꓴ ꓙꓵꓽ ꓠꓹ ꓟ ꓙꓵꓽ ꓪꓽˍ ꓟꓲ ꓬꓲ ꓔꓯ ꓖꓶ ꓔ ꓡꓳ꓿
66013006	ꓓꓴꓽ ꓪꓴꓻ ꓠꓬ ꓬꓲ ꓟꓷꓽ ꓠꓷꓹ ꓒꓴ ꓢꓲ꓾ ꓪꓴ-ꓢˍ ꓐꓰ ꓪꓴ-ꓢ ꓬꓲ ꓟꓬꓱˍ ꓐꓰ꓾ ꓪꓴ-ꓢ ꓦꓲˍ ꓐꓰ ꓖꓳ ꓗꓪ ꓔꓬ ꓢꓴ ꓐꓴ ꓔꓯ ꓟꓽ ꓚꓰꓼ ꓟ ꓙꓱꓽˍ ꓡꓳ꓿
66013007	ꓝꓮꓲ ꓪꓴ-ꓢ ꓦ ꓡꓱ ꓢꓴ ꓐꓴˍ ꓐꓰ ꓓꓶꓽ ꓡꓯꓽ ꓘꓳ ꓢꓲ꓾ ꓧꓪꓸ ꓡꓰ ꓠꓹ ꓟˍ ꓟꓲ ꓬꓲ ꓔꓯ ꓖꓶ ꓔ ꓡꓳ꓿ ꓞꓳ ꓫꓵꓽ ꓞꓳ ꓙꓰˍ ꓐꓰ꓾ ꓑ ꓫꓬꓼ ꓑ ꓟꓲˍ ꓐꓰ꓾ ꓥꓳꓽ ꓫꓵꓽ ꓥꓳ ꓙꓰˍ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓥ ꓕ ꓑꓳꓸ ꓔꓯ ꓙꓵꓽ ꓠꓹ ꓟ ꓙꓵꓽ ꓪꓽˍ ꓟꓲ ꓬꓲ ꓔꓯ ꓖꓶꓽ ꓔ ꓡꓳ꓿
66013008	ꓝꓮꓲ ꓠꓬ ꓟꓵꓽ ꓔꓶꓺ ꓟꓲ ꓔꓶ ꓕꓯˍ ꓡꓰ ꓢꓰꓼ ꓗꓷ ꓠꓬꓲ ꓟ ꓮ ꓣꓳ ꓤ ꓬꓲ ꓢꓯꓼ ꓟꓬ ꓕꓳ ꓶ ꓗꓪ ꓟꓬꓱ ꓟꓽ ꓐꓳ ꓔ ꓟ꓾ ꓟꓲ ꓠꓯ ꓞꓳ ꓤ ꓥ ꓕ ꓑꓳꓸ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼˍ ꓥꓳ꓿
66013009	ꓠꓸ ꓑꓳ ꓙꓳ ꓢꓴ ꓠꓬ ꓠ ꓠꓹ ꓝꓲ꓿
66013010	ꓡꓳꓽ ꓔꓯꓹ ꓙꓰ ꓠ ꓗꓹ ꓢꓴ ꓔꓯ ꓠꓽ ꓡꓳꓽ ꓔꓯꓹ ꓙꓰˍ ꓥꓳ꓿ ꓮꓸ ꓕꓽ ꓡꓰ ꓢꓰꓼ ꓠ ꓗꓹ ꓢꓴ ꓔꓯˍ ꓟꓲ ꓢꓰꓼ ꓗꓷˍ ꓥꓳ꓿ ꓦ ꓡꓱ ꓢꓴ ꓐꓴ ꓜꓲꓽ ꓘꓴ ꓠꓲꓹˍ ꓐꓰ ꓙꓵꓻ ꓠꓲꓹ ꓙꓳ ꓠ ꓗꓹ ꓟ ꓠꓬ ꓕꓱ ꓗꓪ ꓥꓳ꓿
66013011	ꓝꓮꓲ ꓓꓴꓽ ꓪꓴꓻ ꓬꓲ ꓔꓱꓹ ꓬꓲ ꓕꓲ ꓟ ꓟꓲ ꓠꓯ ꓗꓪ ꓐꓰ ꓓꓳ ꓡ ꓟ ꓔꓯ ꓥꓪ ꓟꓳˍ ꓢꓰꓽ ꓡꓳ꓿ ꓬꓲ ꓠꓬ ꓮ ꓣꓳ ꓑˍ ꓡꓰ ꓐꓰ ꓪꓴꓸ ꓛꓲ ꓠꓬꓲꓽ ꓗꓸ ꓙꓳ ꓢꓲ꓾ ꓡꓴꓽˍ ꓡꓰ ꓐꓰ ꓫꓸ ꓕꓱˍ ꓡꓳ꓿
66013012	ꓬꓲ ꓠꓬ ꓓꓴꓽ ꓪꓴꓻ ꓬꓲ ꓪꓴꓸ ꓕꓲ ꓟ ꓟ ꓬꓲ ꓙꓵꓽ ꓪ ꓮꓽ ꓙꓵ ꓙꓳ ꓢꓲ꓾ ꓓꓴꓽ ꓪꓴꓻ ꓬꓲ ꓪꓴꓸ ꓕꓲ ꓟ ꓟ ꓟꓲꓽ ꓙꓬ ꓗꓪ ꓙꓵꓽ ꓪꓽ ꓖꓳ ꓟ ꓮꓽ ꓙꓵ ꓣꓱꓽˍ ꓡꓳ꓿ ꓝꓮꓲ ꓠꓬ ꓟꓲ ꓠꓯˍ ꓐꓰ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓠꓬ꓾ ꓫꓵꓻ ꓠ ꓛꓲ ꓠꓻ ꓓꓴ ꓓꓴ ꓡꓰ ꓢꓲ ꓓꓻ ꓡꓰ ꓟ ꓓꓴꓽ ꓪꓴꓻ ꓬꓲ ꓪꓴꓸ ꓕꓲ ꓟ ꓔꓯ ꓪꓴꓸ ꓓꓵ ꓕꓱꓼ ꓝꓲˍ ꓡꓳ꓿
66013013	ꓝꓮꓲ ꓠꓬ ꓬꓲ ꓡꓰ ꓞꓳ ꓤ ꓟꓲꓽ ꓙꓬ ꓗꓪ ꓢꓷꓸ ꓡꓰ ꓓꓴˍ ꓐꓰ ꓓꓵꓽ ꓙꓽ ꓟꓶ ꓓꓴ ꓓꓽ ꓟ ꓬꓰ ꓢꓲ꓾ ꓟꓴꓽ ꓗꓪ ꓗꓪ ꓐꓰ ꓟꓲ ꓠꓯ ꓗꓪ ꓮꓸ ꓔꓳꓸ ꓬꓯꓼ ꓡ ꓝꓲˍ ꓡꓳ꓿
66013014	ꓓꓴꓽ ꓪꓴꓻ ꓬꓲ ꓪꓴꓸ ꓕꓲ ꓟ ꓟꓲꓽ ꓙꓬ ꓗꓪ ꓢꓷꓸ ꓡꓰ ꓓꓴ ꓬꓰ ꓝꓲ ꓠꓹ ꓟ ꓪꓽ ꓠꓬꓲˍ ꓟ ꓬꓲ ꓔꓯ ꓖꓶ ꓗꓷ ꓠꓬꓲ꓾ ꓬꓲ ꓡꓰ ꓟꓲ ꓠꓯ ꓗꓪ ꓔꓬ ꓢꓴ ꓔꓯ ꓟꓸ ꓒꓬꓹ ꓢꓲ꓾ ꓮꓸ ꓕꓽ ꓡꓰ ꓠꓻ ꓓꓴꓻ ꓡꓰ ꓝꓲˍ ꓟꓲ ꓢꓯꓸ ꓔꓬ ꓢꓰꓽ ꓟ ꓓꓴꓽ ꓪꓴꓻ ꓐꓬꓱꓽ ꓕꓲ ꓟ ꓫꓬꓹ꓾ ꓐꓰ ꓬꓲ ꓪꓽ ꓔꓯ ꓐꓯˍ ꓡꓳ꓿
66013015	ꓖꓳ ꓡꓱ ꓠꓬ ꓓꓴꓽ ꓪꓴ ꓐꓬꓱꓽ ꓖꓳ ꓟ ꓔꓯ ꓢꓯꓼ ꓦ ꓝꓲ ꓢꓲ꓾ ꓫꓸˍ ꓟꓲ ꓫꓸ ꓕꓱ ꓝꓲ ꓢꓲ ꓠꓬꓲ꓾ ꓬꓲ ꓐꓬꓱꓽ ꓖꓳ ꓟ ꓔꓯ ꓪꓴꓸ ꓓꓵ ꓟꓽ ꓕꓱꓼ ꓢꓴ ꓮꓽ ꓟ ꓔꓯˍ ꓟꓲ ꓢꓰꓼ ꓗꓷ ꓠꓹ ꓟ ꓙꓵꓽ ꓪꓽ ꓬꓲ ꓔꓯ ꓖꓶˍ ꓡꓳ꓿
66013016	ꓬꓲ ꓡꓰ ꓪꓴꓽ ꓪꓴ ꓣꓳ ꓣꓳ꓾ ꓞꓳ ꓐꓳ ꓞꓳ ꓫꓸ ꓔꓯˍ ꓟꓲ꓾ ꓚꓳ ꓪꓴꓸ ꓚꓳ ꓑꓸ ꓔꓯˍ ꓟꓲ꓾ ꓡꓯꓼ ꓙ ꓕꓲ ꓐꓽ ꓗꓪ꓾ ꓥ ꓠꓬ ꓥꓷꓼ ꓛꓲ ꓗꓪ꓾ ꓟꓽ ꓓ ꓟꓽ ꓞꓽ ꓬꓲ ꓢꓷꓸ ꓡꓰ ꓓꓴ ꓕꓲ ꓟ ꓔꓳꓹ ꓠꓷꓼ ꓝꓲ ꓢꓲ꓾
66013017	ꓮꓽ ꓟ ꓥ ꓟꓲ ꓓꓴꓽ ꓪꓴ ꓬꓲ ꓟꓬꓱ꓾ ꓥ ꓠꓬ ꓬꓲ ꓵ ꓟꓬꓱ ꓬꓲ ꓢꓷꓸ ꓡꓰ ꓓꓴ ꓟꓽ ꓙꓳ ꓐꓷˍ ꓠꓬ꓾ ꓪꓴꓽ ꓟꓽ ꓓ꓾ ꓪꓴꓻ ꓟꓽ ꓓ꓾ ꓐꓰ ꓬꓰ ꓔ ꓡꓳ꓿
66013018	ꓕꓱ ꓗꓪ ꓠꓬ ꓙꓽ ꓗꓴꓸ ꓠꓲꓹ ꓙꓳ ꓠꓯꓹ ꓡꓳ꓿ ꓙꓽ ꓜꓲꓼ ꓠꓲꓹ ꓙꓳ ꓢꓴ ꓠꓬ ꓓꓴꓽ ꓪꓴ ꓬꓲ ꓵ ꓟꓬꓱ ꓔꓯ ꓢꓪꓸ ꓠꓬꓲ ꓠꓯꓹ ꓡꓳ꓿ ꓕꓱ ꓟ ꓠꓽ ꓞꓳ ꓤ ꓕꓲ ꓣꓳ ꓟꓬꓱ ꓬꓲ ꓛꓲ ꓥ ꓢꓲ꓾ ꓬꓲ ꓵ ꓟꓬꓱ ꓠꓬ꓾ ꓛꓳꓼ ꓦꓬ ꓛꓳꓼ ꓞꓲ ꓛꓳꓼ (666) ꓥ ꓡꓳ꓿
66014001	ꓖꓳ ꓗꓸ ꓠꓯꓸ ꓜꓲ-ꓬꓴ ꓪ ꓚꓲ ꓗꓪ ꓮ ꓣꓳ ꓤ ꓦꓰꓼ ꓞ ꓢꓲ ꓬꓲ ꓪꓽ ꓥꓷꓼ ꓛꓲ ꓗꓪ꓾ ꓬꓲ ꓟꓬꓱˍ ꓐꓰ ꓬꓲ ꓐꓹ ꓐ ꓟꓬꓱ ꓐꓳ ꓔ ꓢꓴ꓾ ꓕꓲ ꓫꓬꓹ ꓡꓲ ꓟꓶꓽ ꓡꓲ ꓔꓴ ꓣꓳ ꓠꓬ ꓬꓲˍ ꓐꓰ ꓕꓲ ꓪꓺꓼ ꓔꓬ ꓟ ꓔꓯ ꓥꓪ ꓟꓳˍ ꓡꓳ꓿
66014002	ꓝꓮꓲ ꓟꓴꓽ ꓗꓪ ꓗꓪ ꓐꓰ ꓥꓪ ꓑ ꓙꓽˍ ꓟ ꓢꓯꓼ ꓠꓬ꓾ ꓬꓲꓻ ꓙꓬ ꓬꓲꓻ ꓞꓰꓻ ꓓꓽ ꓟ ꓢꓯꓼˍ ꓐꓰ ꓟꓴꓽ ꓖꓴ ꓑꓱꓹˍ ꓟ ꓢꓯꓼ ꓓꓽ ꓟ ꓡꓰ ꓐꓰ ꓗꓹ ꓢꓲ꓾ ꓛꓲ ꓐꓶ ꓛꓰꓹ ꓢꓴ ꓡꓰ ꓗꓹ ꓛꓲꓽˍ ꓟ ꓢꓯꓼ ꓛꓰꓹ ꓔꓬ ꓟ ꓡꓰ ꓐꓰ ꓗꓹ ꓡꓳ꓿
66014003	ꓬꓲ ꓪꓽ ꓠꓬ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬˍ ꓐꓰ꓾ ꓢꓯꓸ ꓫꓵ ꓡꓲ ꓟ ꓐꓰ ꓞꓳ ꓪꓴ ꓞꓳ ꓔꓲ ꓐꓴ ꓟꓲꓽ ꓙꓬ ꓗꓪ ꓟꓴꓽ ꓖꓪ ꓫꓵꓼ ꓕꓲ ꓚꓱꓹ ꓖꓪˍ ꓡꓳ꓿ ꓟꓲ ꓠꓯ ꓗꓪ ꓐꓰ ꓫꓴꓹ ꓓꓳ ꓡ ꓗꓷ ꓟ ꓖꓳ ꓕꓲ ꓫꓬꓹ ꓡꓲ ꓟꓶꓽ ꓡꓲ ꓔꓴ ꓣꓳ ꓟ ꓟꓽ ꓥ ꓠꓬ ꓮꓽ ꓟˍ ꓟꓲ ꓟꓴꓽ ꓖꓪ ꓕꓱ ꓟ ꓢꓳ ꓟꓶꓻ ꓟꓽ ꓐ ꓡ꓿
66014004	ꓕꓱ ꓕꓲ ꓧꓳꓽ ꓠꓬ ꓤꓽ ꓖꓴ ꓡꓯꓸ ꓚꓵ ꓥ ꓢꓲ꓾ ꓤ ꓟꓶ ꓤˍ ꓐꓰ ꓟꓽ ꓬꓲꓼ ꓔꓸ ꓠꓬꓲ ꓢꓴˍ ꓐꓰ꓾ ꓟꓽ ꓫꓬꓻ ꓟ ꓟꓽ ꓠꓷꓼ ꓡꓰ ꓠꓬꓲ ꓢꓴ ꓐꓴ ꓥ ꓡꓳ꓿ ꓖꓳ ꓡꓱ ꓢꓲ ꓬꓲ ꓪꓽ ꓠꓬ ꓮ ꓣꓳ ꓤ ꓮ ꓡꓲ ꓗꓪ ꓙꓰˍ ꓟꓲ ꓬꓲ ꓔꓯ ꓛꓳ ꓙꓰˍ ꓡꓳ꓿ ꓬꓲ ꓪꓽ ꓔꓯ ꓠꓬ ꓞꓳ ꓤ ꓗꓳ ꓡꓳ ꓗꓪ ꓐꓰ ꓫꓴꓹ ꓔꓯꓹ ꓡ ꓟ ꓥ ꓢꓲ꓾ ꓪꓴ-ꓢ ꓐꓰ ꓮ ꓣꓳ ꓤ ꓐꓱ ꓶ ꓜꓻ ꓪꓴꓸ ꓥ ꓡꓳ꓿
66014005	ꓬꓲ ꓪꓽ ꓠꓬ ꓓꓰ ꓖꓴ ꓟꓽ ꓙꓳ ꓢꓴ ꓥ ꓢꓲ ꓮ ꓕꓯˍ ꓟꓲ ꓟꓽ ꓗꓶꓸ ꓠꓬꓲ ꓢꓴ ꓐꓴ ꓥ ꓡꓳ꓿
66014006	ꓟꓴꓽ ꓗꓪ ꓝꓲ ꓓꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓠꓬ꓾ ꓟꓲ ꓠꓯ ꓗꓪ ꓔꓬ ꓢꓴˍ ꓐꓰ꓾ ꓗꓴꓷꓼ ꓫꓵꓽ ꓗꓴꓷꓼ ꓙꓰꓽ ꓮꓽ ꓙꓵˍ ꓐꓰ꓾ ꓞꓳ ꓫꓵꓽ ꓞꓳ ꓙꓰˍ ꓐꓰ꓾ ꓥꓳꓽ ꓫꓵꓽ ꓥꓳꓽ ꓙꓰˍ ꓐꓰ꓾ ꓑ ꓫꓬꓼ ꓑ ꓟꓲ ꓥ ꓕ ꓑꓳꓸ ꓔꓯ ꓚ ꓟꓸ ꓖꓶ ꓠꓹ ꓟ꓾ ꓕꓲ ꓞꓲꓼ ꓕꓲ ꓑ ꓟ ꓶꓼ ꓓꓳ ꓫꓱꓹ ꓓꓳ ꓔꓯꓹ ꓔ ꓢꓲ ꓟꓴꓽ ꓗꓪ ꓔꓱ ꓫꓵ ꓗꓪ ꓐꓬꓱꓻ ꓔꓬ ꓟ ꓔꓯ ꓥꓪ ꓟꓳˍ ꓢꓰꓽ ꓡꓳ꓿
66014007	ꓬꓲ ꓠꓬ ꓢꓯꓼ ꓓꓽ ꓟ ꓡꓰ꓾ ꓪꓴ-ꓢ ꓔꓯ ꓙꓳ ꓒꓵ꓾ ꓬꓲ ꓔꓯ ꓟꓬꓱ ꓓꓳꓽ ꓖꓶ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓐꓯ ꓟꓴ ꓘꓶꓽ ꓙꓵꓹ ꓛꓲ ꓡꓺꓳ꓿ ꓟꓴꓽ ꓗꓪ ꓟꓲ ꓠꓯˍ ꓐꓰ꓾ ꓬꓲꓻ ꓡꓴꓽ ꓐꓱˍ ꓐꓰ꓾ ꓬꓲꓻ ꓙꓬ ꓬꓲꓸ ꓝꓳꓹ ꓟꓶ ꓔꓯ ꓚꓰꓼ ꓢꓴ ꓪꓴ-ꓢ ꓔꓯ ꓪꓴꓸ ꓓꓵ ꓕꓱ꓾ ꓐꓯˍ ꓡꓳ꓿
66014008	ꓖꓳ ꓟ ꓗꓸ ꓠꓯꓸ ꓟꓴꓽ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓐꓬꓱꓻ ꓛꓳ ꓡ ꓢꓲ ꓞꓳ ꓫꓵꓽ ꓐꓴ ꓔꓯ꓾ ꓟꓽ ꓢꓲꓽ ꓟꓽ ꓫꓬ ꓟ ꓦꓯꓸ ꓠꓲꓹ ꓙꓵꓽˍ ꓟ ꓙꓲ ꓒꓶꓽ ꓓꓳ ꓝꓲˍ ꓟ ꓐ-ꓐꓲ-ꓡꓶ ꓓꓽ ꓟ ꓠꓬ꓾ ꓐꓱꓽ ꓡꓰꓳ꓾ ꓐꓱꓽ ꓡꓰꓳ꓾ ꓐꓯˍ ꓡꓳ꓿
66014009	ꓖꓳ ꓗꓸ ꓠꓯꓸ ꓟꓴꓽ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓡ ꓢꓲ ꓢꓯꓼ ꓓꓽ ꓟ ꓡꓰ꓾ ꓓꓴꓽ ꓪꓴˍ ꓐꓰ ꓬꓲ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓥꓷꓼ ꓛꓲˍ ꓐꓰ ꓡꓯꓼ ꓒꓯꓹ ꓗꓪ ꓬꓲꓸ ꓔꓳꓹ ꓠꓷꓼ ꓓꓴ ꓔꓳꓹ ꓠꓷꓼ ꓟꓶ ꓡꓰ ꓢꓴ ꓮꓽ ꓟˍ ꓟꓲ꓾
66014010	ꓪꓴ-ꓢ ꓦꓶ ꓠꓲꓹ ꓡꓴ ꓗꓶꓸ ꓗꓪ꓾ ꓬꓲꓻ ꓙꓬ ꓟꓽ ꓦꓱꓹ ꓔ ꓟ ꓬꓲ ꓠꓲꓹ ꓛꓰˍ ꓟ ꓙꓲ ꓒꓶꓽ ꓓꓳ ꓪꓺˍ ꓥꓳ꓿ ꓝꓮꓲ ꓬꓲ ꓪꓽ ꓠꓬ ꓢꓲꓽ ꓫꓬˍ ꓟ ꓟꓴꓽ ꓗꓪ ꓝꓲ ꓓꓴ ꓐꓴ ꓟꓲꓽ ꓙꓬˍ ꓐꓰ ꓮ ꓣꓳ ꓤ ꓟꓲꓽ ꓙꓬ ꓗꓪ꓾ ꓐꓬ ꓞꓹ ꓟ ꓮꓸ ꓔꓳꓸ ꓡꓳ ꓐ ꓗꓪ ꓫꓸ ꓙꓵˍ ꓥꓳ꓿
66014011	ꓖꓳ ꓡꓱ ꓢꓲ ꓓꓴꓽ ꓪꓴˍ ꓐꓰ꓾ ꓬꓲ ꓐꓬꓱꓽ ꓔꓯ ꓪꓴꓸ ꓓꓵ ꓕꓱꓼ ꓢꓲ꓾ ꓬꓲ ꓟꓬꓱ ꓔꓳꓹ ꓠꓷꓼ ꓓꓴ ꓟꓶ ꓡꓰ ꓢꓴ ꓐꓴ ꓔꓯ ꓫꓸ ꓙꓵ ꓝꓲˍ ꓟ ꓟꓴꓽ ꓘꓴꓽ ꓠꓬ꓾ ꓮ ꓕꓯˍ ꓟꓲ ꓓꓯ ꓙꓰˍ ꓥꓳ꓾ ꓬꓲ ꓪꓽ ꓠꓬ ꓟꓳꓼ ꓡꓳ ꓢ ꓘꓪ ꓪꓴꓽ ꓧꓶ ꓠꓽ ꓪ ꓟꓽ ꓓ꓾ ꓐꓯˍ ꓡꓳ꓿
66014012	ꓪꓴ-ꓢ ꓕꓵꓼ ꓪ ꓒꓵꓽ ꓛꓳˍ ꓟ ꓐꓰ ꓬꓰ-ꓢꓴ ꓔꓯ ꓙꓵˍ ꓟ ꓗꓪ ꓦ ꓡꓱ ꓐꓳˍ ꓟ ꓦ ꓡꓱ ꓢꓴ ꓐꓴ ꓬꓲ ꓪꓽ ꓜꓲꓽ ꓘꓴ ꓠꓲꓹ ꓙꓳ ꓠ ꓗꓹ ꓟ ꓠꓬ ꓕꓱ ꓗꓪ ꓥꓳ꓿
66014013	ꓖꓳ ꓗꓸ ꓠꓯꓸ ꓟꓴꓽ ꓗꓪ ꓗꓪ ꓐꓰ ꓢꓯꓼ ꓕꓲ ꓟ ꓡꓰ꓾ ꓕꓱ ꓡꓱ ꓖꓳ ꓑꓳ ꓢꓲ ꓒꓽ ꓠꓯꓸꓼ ꓗꓪ ꓫꓵꓻ ꓢꓴ ꓠꓽ ꓶ ꓙꓳ ꓫꓱꓹ ꓙꓳˍ ꓥꓳ꓾ ꓐꓰ ꓐꓳ ꓔ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿ ꓢꓲ-ꓫꓬ-ꓟ-ꓦˍ ꓟꓲ꓾ ꓥ ꓡꓳ꓾ ꓬꓲ ꓪꓽ ꓠꓬ ꓚꓲ ꓛꓬ ꓟꓬꓱꓽ ꓗꓪ ꓐꓰ ꓪꓴꓽ ꓧꓶ ꓠꓽ ꓟꓶˍ ꓥꓳ꓿ ꓬꓲ ꓪꓽ ꓢꓯꓼ ꓕꓵꓼ ꓪꓴꓽ ꓧꓶ ꓗꓷ ꓟ ꓟꓬꓱꓽˍ ꓟꓲ ꓬꓲ ꓪꓽ ꓔꓯ ꓛꓳ ꓞꓹ ꓡꓳ꓾ ꓐꓯˍ ꓡꓳ꓿
66014014	ꓖꓳ ꓗꓸ ꓠꓯꓸ ꓥꓪ ꓟꓲꓽ ꓙꓬ ꓗꓪ ꓟ ꓟꓴ ꓗꓴꓸ ꓒꓴ ꓕꓲ ꓘꓴꓸ ꓗꓪ꓾ ꓡꓽ ꓞꓳ ꓮ ꓐꓲˍ ꓡꓰ ꓐꓰ ꓗꓹ ꓢꓴ ꓕꓲ ꓣꓳ ꓠꓬꓲꓸ ꓠꓸ ꓔꓬ ꓟ ꓔꓯ ꓥꓪ ꓟꓳˍ ꓡꓳ꓿ ꓬꓲ ꓪꓴꓸ ꓓꓵ ꓗꓪ ꓠꓬ ꓫꓵ ꓙꓵꓽ ꓪꓴꓸ ꓛꓴꓽ ꓘꓳꓹ ꓔ ꓢꓲ꓾ ꓬꓲ ꓡꓯꓼ ꓒꓯꓹ ꓗꓪ ꓠꓬ ꓕꓯꓹˍ ꓟ ꓟꓳꓸ ꓞꓳꓹ ꓔꓯꓹ ꓔ ꓡꓳ꓿
66014015	ꓝꓮꓲ ꓠꓬ ꓢꓲꓽ ꓫꓬ ꓦꓲ ꓗꓪ ꓐꓰ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓓꓳ ꓡ ꓢꓲ꓾ ꓟꓴ ꓗꓴꓸ ꓗꓪ ꓠꓬꓲꓸ ꓠꓸ ꓢꓴ ꓔꓯ ꓢꓯꓼ ꓓꓽ ꓟ ꓡꓰ ꓘꓴ ꓢꓲ ꓠꓬꓲ꓾ ꓟꓲ ꓠꓯ ꓗꓪ ꓟ ꓜꓽ ꓪꓳꓽ ꓡꓳ ꓪꓳ ꓟꓲ ꓡ ꓢꓲ ꓶꓼ ꓝꓲꓸ ꓛꓲ ꓡ ꓠꓬꓲ꓾ ꓠꓴ ꓟꓳꓸ ꓞꓳꓹ ꓛꓱ ꓓꓳ ꓡ ꓢꓲ ꓶꓼ꓾ ꓐꓯˍ ꓡꓳ꓿
66014016	ꓖꓳ ꓡꓱ ꓢꓲ ꓟꓴ ꓗꓴꓸ ꓗꓪ ꓠꓬꓲꓸ ꓠꓸ ꓢꓴ ꓬꓲ ꓟꓳꓸ ꓞꓳꓹ ꓟꓲ ꓠꓯ ꓗꓪ ꓕꓲ ꓶꓹ ꓶꓹ ꓗꓷ ꓠꓬ꓾ ꓟꓲ ꓠꓯ ꓗꓪ ꓟ ꓜꓽ ꓪꓳ ꓡꓳ ꓪꓳ ꓶꓼ ꓖꓴ ꓡꓰꓳ꓿
66014017	ꓝꓮꓲ ꓠꓬ ꓟꓴꓽ ꓗꓪ ꓗꓪ ꓟ ꓢꓲꓽ ꓫꓬ ꓦꓲꓻ ꓗꓪ ꓐꓰ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓓꓳ ꓡ ꓢꓲ꓾ ꓬꓲˍ ꓟꓲ ꓕꓯꓹˍ ꓟ ꓟꓳꓸ ꓞꓳꓹ ꓔꓯꓹ ꓔ ꓡꓳ꓿
66014018	ꓖꓳ ꓗꓸ ꓠꓯꓸ ꓮꓸ ꓔꓳꓸ ꓔꓯ ꓙꓵꓽ ꓠꓹ ꓟ ꓙꓵꓽ ꓪ ꓙꓳ ꓢꓴ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓠꓬ ꓔꓲ ꓖꓴ ꓗꓪ ꓐꓰ ꓓꓳ ꓡ ꓢꓲ꓾ ꓕꓯꓹˍ ꓟ ꓟꓳꓸ ꓞꓳꓹ ꓔꓯꓹ ꓔ ꓢꓴ ꓔꓯ ꓢꓯꓼ ꓓꓽ ꓟ ꓡꓰ ꓘꓴ ꓢꓲ ꓠꓬꓲ꓾ ꓟꓲ ꓠꓯ ꓗꓪ ꓟ ꓛꓱꓼ ꓡꓱꓼ ꓢꓶꓽ ꓟꓲ ꓡꓺꓳ꓾ ꓖꓳ ꓡꓱ ꓠꓬꓲ ꓠꓴ ꓕꓯꓹˍ ꓟ ꓟꓳꓸ ꓞꓳꓹ ꓛꓱꓺ ꓓꓳ ꓡ ꓢꓲ ꓛꓱꓼ ꓡꓱ ꓑꓴ ꓔꓯ ꓶꓼ ꓫ꓾ ꓐꓯˍ ꓡꓳ꓿
66014019	ꓖꓳ ꓡꓱ ꓠꓬꓲ ꓟꓴꓽ ꓗꓪ ꓝꓲ ꓓꓴ ꓖꓳ ꓟ ꓬꓲ ꓟꓳꓸ ꓞꓳꓹ ꓡꓰ ꓟꓲ ꓠꓯ ꓗꓪ ꓶꓼ ꓗꓷ ꓠꓬ꓾ ꓟꓲ ꓠꓯ ꓗꓪ ꓟ ꓛꓱꓼ ꓡꓱꓼ ꓑꓴ ꓔꓯ ꓶꓼ ꓫ ꓗꓷ ꓢꓲ꓾ ꓪꓴ-ꓢ ꓠꓲꓹ ꓛꓰꓹˍ ꓟ ꓛꓱꓼ ꓡꓱꓼ ꓢꓶꓽ ꓠꓬꓲꓸ ꓖꓴ ꓓꓽ ꓟ ꓗꓪ ꓡꓳ ꓧꓳꓽ ꓗꓷˍ ꓡꓳ꓿
66014020	ꓛꓱꓼ ꓡꓱꓼ ꓢꓶ ꓕꓳꓼ ꓠꓬꓲꓸ ꓖꓴ ꓖꓳ ꓟ ꓠꓬ ꓡꓳ ꓒꓱ ꓠꓱ ꓫꓱꓸ ꓟꓸꓼ ꓗꓪ ꓥ ꓢꓲ꓾ ꓛꓱꓼ ꓡꓱꓼ ꓢꓶ ꓠꓬꓲꓸ ꓖꓴ ꓗꓪ ꓐꓰ ꓬꓲꓻ ꓓꓳ ꓡ ꓟ ꓫꓵꓽ ꓠꓬ꓾ ꓮꓸ ꓟꓴ ꓐꓽ ꓛꓬꓹ ꓟꓴ ꓛꓲ ꓙꓳ ꓢꓲ ꓠꓬꓲ꓾ ꓡꓳ ꓔꓺ ꓠꓬꓲꓽ ꓦꓬ ꓕꓷꓹ ꓛꓲ ꓬꓲꓻ ꓙꓰˍ ꓡꓳ꓿
66015001	ꓟꓴꓽ ꓗꓪ ꓗꓪ ꓮꓽ ꓘꓶꓸ ꓓꓵꓽ ꓙꓽ ꓟꓶˍ ꓟ ꓢꓷꓸ ꓡꓰ ꓓꓴ ꓓꓽ ꓟ ꓝꓮꓲ ꓕꓲ ꓫꓵ ꓥꓪ ꓟꓳˍ ꓡꓳ꓿ ꓕꓱ ꓟ ꓠꓬ ꓡꓳꓹ ꓬꓰˍ ꓟ ꓫꓸ ꓘꓶ ꓓꓴ ꓫꓵꓽ ꓟ ꓔꓯꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓥ ꓡꓳ꓿ ꓮ ꓡꓲꓳ ꓐꓯ ꓠꓬ ꓫꓸ ꓘꓶꓻ ꓓꓴ ꓕꓱ ꓫꓵꓽ ꓟ ꓡꓰ ꓪꓴ-ꓢ ꓦꓶꓻ ꓠꓲꓹ ꓬꓰ ꓓꓳ ꓡꓰˍ ꓡꓳ꓿
66015002	ꓝꓮꓲ ꓠꓬ ꓮꓸ ꓔꓳꓸ ꓦꓱꓹ ꓞꓹ ꓟ ꓠꓬꓺ ꓐꓺ ꓡꓰ ꓐꓰ ꓗꓹ ꓟ ꓬꓲꓻ ꓡꓴꓽ ꓐꓱˍ ꓕꓲ ꓟ ꓥꓪ ꓟꓳˍ ꓡꓳ꓿ ꓓꓴꓽ ꓪꓴꓻˍ ꓐꓰ ꓬꓲ ꓐꓬꓱꓽˍ ꓐꓰ ꓬꓲ ꓟꓬꓱ ꓢꓷꓸ ꓡꓰ ꓓꓴ ꓠ ꓐꓼ ꓙꓳ ꓢꓴ ꓔꓯ ꓧꓪꓸ ꓡꓰ ꓢꓴ ꓐꓴ ꓔꓯˍ ꓟꓲ ꓥꓪ ꓟꓳˍ ꓡꓳ꓿ ꓬꓲ ꓪꓽ ꓠꓬ ꓪꓴ-ꓢ ꓛꓲꓺ ꓐꓶ ꓔꓯꓹ ꓔ ꓢꓲ꓾ ꓠꓬ ꓐ ꓬꓲꓻ ꓡꓴꓽ ꓐꓱ ꓘꓶ ꓗꓪ ꓦꓰꓼ ꓞꓹ ꓢꓲ ꓠꓬꓲ꓾
66015003	ꓬꓲ ꓪꓽ ꓠꓬ ꓪꓴ-ꓢ ꓬꓲ ꓚꓳ ꓑꓸ ꓟꓳ-ꓫꓲ ꓟꓴꓽ ꓖꓪˍ ꓐꓰ ꓮ ꓣꓳ ꓤ ꓟꓴꓽ ꓖꓪ ꓕꓱ ꓡꓱ ꓖꓪˍ ꓡꓳ꓾ ꓮꓸ ꓫꓵˍ ꓟꓲ ꓬꓰ ꓐ ꓡ ꓢꓴ ꓢꓲ ꓒꓽꓳ꓾ ꓠꓴ ꓟꓬꓱꓽ ꓬꓰˍ ꓟ ꓠꓬ ꓮꓽ ꓘꓶ ꓪꓴꓽˍ ꓟ ꓥꓳ꓿ ꓪꓽ ꓠꓬꓲ ꓖꓴ ꓡꓰ ꓢꓴ ꓪꓴ-ꓢꓺꓳ꓾ ꓠꓴ ꓟꓬꓱꓽ ꓠꓬ ꓓꓵꓽ ꓙꓽ ꓟꓶ ꓓꓴ ꓥꓳ꓿ ꓞꓳ ꓫꓵꓽ ꓞꓳ ꓙꓰꓽ ꓐꓴ ꓪ ꓔꓲꓸꓳ꓾ ꓠꓴ ꓚꓱꓹ ꓠꓬ ꓔꓱꓹ ꓜꓳꓽˍ ꓟ ꓐꓰ ꓔꓱꓹ ꓚꓵˍ ꓟ ꓥ ꓡꓳ꓿
66015004	ꓢꓲ ꓒꓽꓳ꓾ ꓠꓴ ꓟꓬꓱ ꓔꓯ ꓟꓽ ꓙꓳꓺ ꓮꓽ ꓟ ꓬꓰ ꓑꓶꓸˍ ꓡ? ꓠꓴ ꓟꓬꓱ ꓔꓯ ꓟꓽ ꓒꓵꓽ ꓮꓽ ꓟ ꓬꓰ ꓓ ꓡ? ꓮ ꓡꓲꓳ ꓐꓯˍ ꓠꓬ ꓠꓴ ꓕꓲ ꓣꓳˍ ꓡꓰꓽ ꓢꓲꓽ ꓫꓬˍ ꓟ ꓥ ꓠꓬꓲ꓾ ꓞꓳ ꓫꓵꓽ ꓞꓳ ꓙꓰꓽ ꓐꓴ ꓠꓬ ꓠꓴ ꓟꓲꓽ ꓙꓬꓽ ꓗꓪ ꓡ ꓢꓲ ꓪꓴꓸ ꓓꓵ ꓕꓱꓼ ꓡ ꓥꓳ꓿ ꓮ ꓡꓲꓳ ꓐꓯˍ ꓠꓬ ꓠꓴ ꓔꓱꓹ ꓜꓳꓽˍ ꓟ ꓟꓬꓱꓽ ꓟꓳꓸ ꓖꓶ ꓓꓳ ꓡꓺꓳ꓾ ꓐꓰ ꓖꓪˍ ꓡꓳ꓿
66015005	ꓕꓱ ꓟꓬ ꓫꓵꓽ ꓗꓸ ꓠꓯꓸ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓢꓷꓸ ꓙ ꓟꓳ ꓙ ꓖꓴ ꓦꓲ ꓐꓱ ꓗꓪ ꓟ ꓢꓲꓽ ꓫꓬ ꓖꓴ ꓒꓴ ꓗꓷˍ ꓟ ꓔꓯ ꓥꓪ ꓟꓳˍ ꓡꓳ꓿
66015006	ꓫꓸ ꓘꓶꓻ ꓓꓴ ꓫꓵꓽ ꓟ ꓔꓯꓹ ꓔ ꓢꓴ ꓟꓴꓽ ꓗꓪ ꓝꓲ ꓓꓴ ꓖꓳ ꓫꓵꓽ ꓣꓳ ꓠꓬ꓾ ꓫꓬꓻ ꓫꓬˍ ꓡꓰꓽ ꓗꓹ ꓢꓲ ꓐꓬꓱꓼ ꓡꓱꓼ ꓡꓱ ꓟ ꓪꓰꓻ ꓜꓲꓽ ꓟꓶ ꓐꓵ ꓞꓶꓽ ꓖꓪꓽ ꓔ ꓢꓲ꓾ ꓳ' ꓟꓶꓽ ꓗꓪ ꓠꓬ ꓫꓵ ꓙꓽ ꓧꓷꓹ ꓧꓷ ꓔ ꓢꓲ ꓠꓬꓲ ꓢꓲꓽ ꓫꓬ ꓦꓲ ꓗꓪ ꓐꓰ ꓓꓳ ꓡ ꓡꓳ꓿
66015007	ꓢꓯꓸ ꓫꓵ ꓡꓲ ꓟ ꓗꓪ ꓟ ꓕꓲ ꓟ ꓡꓰ꓾ ꓕꓲ ꓞꓲꓼ ꓕꓲ ꓑ ꓢꓯꓸ ꓔꓬ ꓟ ꓪꓴ-ꓢ ꓦꓶ ꓠꓲꓹ ꓗꓶ ꓐꓲ ꓞꓹ ꓟ ꓫꓵ ꓡꓴ ꓗꓶꓸ ꓫꓵꓽ ꓒꓯꓼ ꓟꓴꓽ ꓗꓪ ꓝꓲ ꓓꓴ ꓖꓳ ꓫꓵꓽ ꓣꓳ ꓔꓯ ꓖꓶˍ ꓡꓳ꓿
66015008	ꓢꓲꓽ ꓫꓬ ꓦꓲ ꓗꓪ ꓠꓬ ꓪꓴ-ꓢ ꓐꓬꓱꓼ ꓡꓱꓼ ꓡꓱ ꓟ ꓐꓰ꓾ ꓬꓲ ꓪꓽ ꓠꓬꓲˍ ꓟ ꓗꓪ ꓐꓰ ꓟꓴꓽ ꓘꓴꓽ ꓐꓲ ꓡꓰˍ ꓡꓳ꓿ ꓝꓮꓲ ꓠꓬ ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓡꓰ ꓔꓯꓹ ꓔ ꓟ ꓫꓸ ꓘꓶꓻ ꓓꓴ ꓫꓵꓽ ꓟ ꓬꓰ ꓟꓽ ꓓꓳ ꓡꓰ ꓕ ꓑꓳꓸ꓾ ꓮꓽ ꓟˍ ꓟꓲ ꓢꓲꓽ ꓫꓬ ꓦꓲ ꓗꓪ ꓓꓵꓽ ꓙꓰ ꓟꓽ ꓐ ꓡ꓿
66016001	ꓢꓲꓽ ꓫꓬ ꓦꓲ ꓗꓪ ꓐꓰ ꓢꓯꓼ ꓓꓽ ꓟ ꓓꓳ ꓡ ꓢꓲ ꓟꓴꓽ ꓗꓪ ꓝꓲ ꓓꓴ ꓖꓳ ꓫꓵꓽ ꓣꓳ ꓔꓯ꓾ ꓠꓴ ꓪꓽ ꓙꓰ ꓢꓲ ꓪꓴ-ꓢ ꓠꓲꓹ ꓛꓰꓹˍ ꓟ ꓗꓶ ꓐꓲ ꓞꓹ ꓟ ꓡꓴ ꓗꓶꓸ ꓖꓳ ꓫꓵꓽ ꓒꓯꓼ ꓔꓯ ꓟꓲ ꓠꓯ ꓗꓪ ꓧꓳꓸ ꓩꓴ ꓗꓷ꓾ ꓐꓰ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66016002	ꓖꓳ ꓡꓱ ꓠꓬ ꓬꓲ ꓪꓴꓸ ꓕꓲ ꓣꓳ ꓙꓰ ꓢꓲ ꓬꓲ ꓡꓴ ꓗꓶꓸ ꓟꓲ ꓠꓯ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓙꓳ ꓢꓲ ꓬꓲ ꓐꓬꓱ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓖꓳ ꓓꓱ ꓗꓪ꓾ ꓮ ꓘꓶ ꓠꓻˍ ꓟ ꓐꓰ ꓠꓲꓹ ꓒꓳꓹˍ ꓟ ꓠꓻ ꓛꓴꓽ ꓓꓲꓻ ꓡ ꓡꓳ꓿
66016003	ꓟꓴꓽ ꓗꓪ ꓝꓲ ꓓꓴ ꓠꓬꓲꓽ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓔꓯ ꓬꓲꓻ ꓡꓴꓽ ꓐꓱ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓬꓲꓻ ꓡꓴꓽ ꓐꓱ ꓠꓽ ꓫꓵꓻ ꓢꓴ ꓫꓵꓽˍ ꓡꓰ ꓐꓰ ꓗꓷ ꓡꓰ ꓢꓲ꓾ ꓬꓲꓻ ꓡꓴꓽ ꓐꓱ ꓠꓯS ꓗꓪ ꓢꓯꓸ ꓔꓬ ꓟ ꓥ ꓕ ꓑꓳꓸ ꓫꓵꓻ ꓖꓴ ꓡꓰꓳ꓿
66016004	ꓟꓴꓽ ꓗꓪ ꓝꓲ ꓓꓴ ꓢ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓔꓯ ꓠꓯ ꓬꓲꓻ ꓐꓰ ꓬꓲꓻ ꓝꓳꓹ ꓟꓶ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓠꓯ ꓬꓲꓻ ꓐꓰ ꓬꓲ ꓝꓳꓹ ꓟꓶ ꓠꓽ ꓫꓵꓽ ꓑꓶꓸ ꓡꓰꓳ꓿
66016005	ꓖꓳ ꓡꓱ ꓢꓲ ꓬꓲꓻ ꓙꓬ ꓔꓯ ꓙꓵꓽ ꓢꓴ ꓟꓴꓽ ꓗꓪ ꓝꓲ ꓓꓴ ꓡꓰ꓾ ꓔꓬ ꓟ ꓐꓰ ꓔꓬ ꓗꓷ ꓟ ꓢꓲ-ꓫꓬ-ꓢꓴꓳ꓾ ꓠꓴ ꓐꓯ ꓟꓴ ꓕꓱ ꓡꓱ ꓘꓶꓽˍ ꓟ ꓠꓬ ꓔꓱꓹ ꓜꓳˍ ꓟ ꓥ ꓡꓳ꓿
66016006	ꓮ ꓡꓲꓳ ꓐꓯ ꓠꓬ ꓬꓲ ꓪꓽ ꓡꓰ꓾ ꓠꓴ ꓔꓯ ꓦ ꓡꓱ ꓢꓴ ꓐꓴˍ ꓐꓰ ꓟꓷꓽ ꓠꓷꓹ ꓝ ꓢꓴ ꓐꓴ ꓫꓵꓽ ꓔꓯ ꓧꓳꓸ ꓡꓰ ꓝꓲ ꓠꓬꓲ꓾ ꓮ ꓟꓶ ꓠꓴ ꓬꓲ ꓪꓽ ꓔꓯ ꓫꓵꓽ ꓖꓶ ꓓꓳꓻˍ ꓟ ꓠꓬ ꓬꓲ ꓪꓽ ꓟꓶ ꓙꓲꓽ ꓙꓳˍ ꓡꓳ꓾ ꓐꓰ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66016007	ꓖꓳ ꓕꓯ ꓔꓲ ꓖꓴ ꓗꓪ ꓐꓰ ꓓꓳ ꓡ ꓟ ꓢꓯꓼ ꓡꓰ꓾ ꓥ ꓡꓳ꓾ ꓮꓸ ꓫꓵˍ ꓟꓲ ꓬꓰ ꓐ ꓡ ꓢꓴ ꓢꓲ ꓒꓽ ꓪꓴ-ꓢꓺꓳ꓾ ꓠꓴ ꓐꓯ ꓟꓴ ꓞꓷꓹˍ ꓟ ꓮꓽ ꓙꓵ ꓠꓬ ꓔꓱꓹ ꓚꓵˍ ꓟ ꓐꓰ ꓔꓱꓹ ꓜꓳꓽˍ ꓟ ꓥ ꓡꓳ꓾ ꓐꓯˍ ꓟ ꓥꓪ ꓑ ꓙꓽˍ ꓡꓳ꓿
66016008	ꓟꓴꓽ ꓗꓪ ꓝꓲ ꓓꓴ ꓡꓲ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓔꓯ ꓟꓲꓽ ꓟꓲ ꓕꓯꓽ ꓢꓲ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓮꓸ ꓔꓳꓸ ꓡꓰ ꓞꓳ ꓤ ꓔꓯ ꓛꓴꓻ ꓔꓶꓸ ꓠꓹ ꓟ ꓟꓲꓽ ꓟꓲ ꓔꓯ ꓙꓵꓽ ꓪ ꓖꓶˍ ꓡꓳ꓿
66016009	ꓖꓳ ꓡꓱ ꓢꓲ ꓞꓳ ꓤ ꓐꓴ ꓠꓬ ꓞꓻ ꓢꓯꓼ ꓡꓰ ꓔꓶꓸ ꓛꓵꓼ ꓡꓰˍ ꓟꓲ꓾ ꓫꓸ ꓘꓶꓻ ꓓꓴ ꓕꓱ ꓟ ꓔꓯ ꓙꓵꓽ ꓢꓴ ꓪꓴ-ꓢ ꓔꓯ ꓟꓬꓱ ꓓꓳꓽ ꓖꓶ ꓠꓹ ꓟ ꓟꓽ ꓒꓳꓹ ꓬꓲꓼ ꓡ ꓡ꓾ ꓬꓲ ꓟꓬꓱ ꓔꓯ ꓟꓽ ꓚꓰꓼ ꓟ ꓙꓱꓽˍ ꓡꓳ꓿
66016010	ꓟꓴꓽ ꓗꓪ ꓝꓲ ꓓꓴ ꓥꓪꓽ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓔꓯ ꓓꓴꓽ ꓪꓴ ꓬꓲ ꓙꓵꓽ ꓠꓬꓲꓸ ꓕꓲ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓓꓴꓽ ꓪꓴ ꓗꓴꓷꓼ ꓠꓬ ꓠꓯ ꓞꓲꓹ ꓠꓯ ꓕꓳꓽ ꓗꓷ ꓡꓰ ꓢꓲ꓾ ꓖꓳ ꓗꓪ ꓟ ꓑ ꓫꓬꓼ ꓐꓴ ꓠꓬ ꓠꓻ ꓠꓬꓲ ꓡ ꓛꓱ ꓔꓯ ꓘꓳꓼ ꓢꓲ ꓠꓬꓲ꓾
66016011	ꓬꓲ ꓪꓽ ꓠꓻˍ ꓟ ꓐꓰ ꓠꓽ ꓛꓴꓽ ꓓꓲˍ ꓟ ꓑꓶꓸ ꓓꓴ ꓟꓴꓽ ꓗꓪ ꓗꓪ ꓟ ꓪꓴ-ꓢ ꓔꓯ ꓟꓽ ꓚꓰꓼ ꓟ ꓙꓱˍ ꓡꓳ꓿ ꓬꓲ ꓪꓽ ꓬꓰ ꓛꓬ ꓗꓷ ꓟ ꓟꓬꓱꓽ ꓗꓪ ꓐꓰˍ ꓟꓲ ꓟꓽ ꓓꓵꓽ ꓙꓽ ꓒꓳꓹ ꓬꓲꓼ ꓡ꓿
66016012	ꓟꓴꓽ ꓗꓪ ꓝꓲ ꓓꓴ ꓛꓳꓼ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓔꓯ ꓬꓴ-ꓩ-ꓕꓲ-ꓢꓶ ꓠꓯ ꓬꓲꓻ ꓓꓽ ꓟ ꓕꓯꓽ ꓢꓲ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓐꓶꓽ ꓓꓳ ꓗꓪ ꓐꓰ ꓡꓻ ꓟ ꓪ ꓔꓲ ꓐꓴ ꓙ ꓖꓴ ꓙꓽ ꓖꓶ ꓟꓶ ꓠꓹ ꓟ ꓬꓲꓻ ꓙꓬ ꓖꓳ ꓟ ꓫꓱ ꓡꓰ ꓖꓴꓳ꓿
66016013	ꓝꓮꓲ ꓡꓴꓽ ꓟꓷꓽ ꓠꓷꓹ ꓐꓰ꓾ ꓓꓴꓽ ꓪꓴ ꓟꓷꓽ ꓠꓷꓹ ꓐꓰ꓾ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓟꓷꓽ ꓠꓷꓹ ꓗꓪ ꓐꓰ꓾ ꓪꓴꓸ ꓑꓸ ꓡꓰ ꓐꓰ ꓗꓹ ꓟ ꓟꓽ ꓫꓬꓻ ꓟ ꓦ ꓢ ꓟ ꓓꓳ ꓡ ꓟ ꓥꓪ ꓟꓳˍ ꓡꓳ꓿
66016014	ꓬꓲ ꓪꓽ ꓠꓽ ꓢꓷꓸ ꓡꓰ ꓓꓴ ꓬꓰˍ ꓟ ꓠꓲꓽ ꓬꓲ ꓦꓻ ꓥ ꓢꓲ꓾ ꓮꓸ ꓫꓵˍ ꓟꓲ ꓬꓰ ꓐ ꓡ ꓟ ꓪꓴ-ꓢ ꓬꓲ ꓦꓬꓼ ꓠꓬꓲ ꓓꓽ ꓟ ꓗꓪ꓾ ꓟꓯꓼ ꓓꓶꓽ ꓡꓯꓽ ꓘꓳ ꓠꓹ ꓟ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓟ ꓪ ꓔꓲ ꓐꓴ ꓔꓯ ꓜꓲꓼ ꓡ ꓝꓲ ꓢꓴ ꓥ ꓡꓳ꓿
66016015	(ꓠꓬꓲ ꓠꓹ꓾ ꓥꓪ ꓠꓬ ꓞꓳ ꓘꓴꓽˍ ꓡꓰ ꓐꓰ ꓡꓻ ꓥꓳ꓿ ꓧꓪꓸ ꓛꓲ ꓛꓲˍ ꓐꓰ ꓬꓲ ꓐꓵ ꓞꓶ ꓖꓪꓽ ꓔ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓥꓳ꓿ ꓟꓽ ꓥ ꓠꓬ꓾ ꓢꓴ ꓟꓲꓽ ꓙꓬ ꓗꓪ ꓙꓬꓽ ꓡꓯ ꓟꓴ ꓫꓱꓽ ꓠ ꓗꓷ ꓡꓰ ꓢꓲ ꓬꓲ ꓫꓸ ꓔꓳˍ ꓟ ꓢꓴ ꓟꓳꓻ ꓡꓰˍ ꓥꓳ꓿)
66016016	ꓟꓽ ꓫꓬꓻ ꓟ ꓦꓻ ꓖꓳ ꓢ ꓟ ꓡꓰ ꓪ ꓔꓲ ꓐꓴ ꓔꓯ꓾ ꓦꓲ-ꓐꓱ-ꓣꓴ ꓥꓳꓽ ꓡꓰ꓾ ꓧ-ꓟꓲ-ꓗꓷ-ꓔꓳꓼ꓾ ꓟꓬꓱ ꓔ ꓟ ꓕꓲ ꓔꓳꓸ ꓗꓪ ꓜꓲꓼ ꓡ ꓝꓲˍ ꓡꓳ꓿
66016017	ꓝꓮꓲ ꓠꓬ ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓕꓲ ꓣꓳ ꓟ ꓬꓲ ꓡꓴ ꓗꓶꓸ ꓔꓯ ꓟꓵꓽ ꓪꓴꓽ ꓗꓪ ꓧꓳꓸ ꓩꓴ ꓗꓷ ꓠꓬ꓾ ꓢꓲꓽ ꓫꓬ ꓦꓲ ꓗꓪ ꓟ ꓙꓵꓽ ꓠꓬꓲꓸ ꓕꓲ ꓗꓪ ꓐꓰ ꓢꓯꓼ ꓓꓽ ꓟ ꓓꓳ ꓡ ꓢꓲ꓾ ꓬꓰ ꓓꓳ ꓡꓰꓳ꓾ ꓐꓯˍ ꓡꓳ꓿
66016018	ꓖꓳ ꓕꓯ ꓟꓲꓽ ꓐꓬꓱꓼ ꓤꓰˍ ꓟ ꓐꓰ ꓫꓸ ꓕꓱˍ ꓟ ꓢꓯꓼˍ ꓐꓰ ꓟꓴꓽ ꓖꓴꓽ ꓑꓱꓹˍ ꓟ ꓙꓳˍ ꓡꓳ꓿ ꓖꓳ ꓡꓱ ꓢꓲ ꓟꓲ ꓠꓯ ꓗꓪ ꓞꓳ ꓤ ꓙꓳ ꓡ ꓕ ꓑꓳꓸ꓾ ꓖꓳ ꓘꓶꓻ ꓛꓲ ꓪꓴꓽˍ ꓟ ꓐꓰ ꓖꓳ ꓘꓶ ꓛꓲ ꓪꓽ ꓠꓬꓲˍ ꓟ ꓟꓽ ꓙꓳ ꓠꓬꓲ ꓡꓳ ꓫꓵ ꓟꓵꓽ ꓓꓵˍ ꓟ ꓬꓲ ꓓꓽ ꓟ ꓗꓷ ꓡꓰˍ ꓡꓳ꓿
66016019	ꓡꓳ ꓒꓱ ꓓꓽ ꓟ ꓖꓳ ꓟ ꓠꓬ ꓢ ꓐꓱ ꓐꓰ ꓐꓶꓽ ꓡꓰ ꓢꓲ꓾ ꓞꓳ ꓫꓵꓽ ꓐꓴ ꓡꓳ ꓒꓱˍ ꓟꓲ ꓐꓱꓽ ꓡꓰꓳ꓿ ꓪꓴ-ꓢ ꓠꓬ ꓐ-ꓐꓲ-ꓡꓶ ꓓꓽ ꓟ ꓔꓯ ꓓꓵꓽ ꓙꓽ ꓛꓲ ꓡ ꓢꓲ꓾ ꓬꓲ ꓦꓶꓻ ꓠꓲꓹ ꓐꓲ ꓞꓹ ꓟ ꓡꓴ ꓗꓶꓸ ꓬꓲ ꓔꓯ ꓖꓶ ꓓꓳˍ ꓡꓳ꓿
66016020	ꓬꓲꓻ ꓗꓳ ꓡꓳ ꓟꓵꓽ ꓮꓽ ꓙꓵˍ ꓟꓲ ꓟꓬꓼ ꓡꓰꓳ꓿ ꓪ ꓚꓲ ꓮꓽ ꓙꓵˍ ꓟꓲ ꓧꓪ ꓟꓽ ꓟꓳꓻ ꓗꓷ ꓡꓰꓳ꓿
66016021	ꓪꓽ ꓢꓶꓽ ꓓꓽ ꓟˍ ꓟꓲ ꓟꓴꓽ ꓗꓪ ꓗꓪ ꓐꓰ ꓞꓳ ꓤ ꓕꓯꓽ ꓢꓲ ꓗꓪ ꓞꓰ ꓬꓯꓼ ꓩꓴ ꓡ ꓡꓳ꓿ ꓮ ꓡꓲ ꓕꓲ ꓢꓶˍ ꓟꓲ ꓮꓽ ꓡ ꓢ ꓞꓲ ꓚꓪ ꓛꓲ ꓡꓲꓽˍ ꓡꓳ꓿ ꓪꓽ ꓢꓶ ꓫꓸ ꓘꓶ ꓓꓴ ꓕꓱ ꓟ ꓮ ꓘꓶ ꓡꓲꓽˍ ꓠꓬꓲ꓾ ꓞꓳ ꓤ ꓠꓬ ꓪꓴ-ꓢ ꓔꓯ ꓟꓽ ꓚꓰꓼ ꓟ ꓙꓱˍ ꓡꓳ꓿
66017001	ꓕꓱ ꓟ ꓗꓸ ꓠꓯꓸ ꓠꓬ ꓡꓴ ꓗꓶꓸ ꓕꓲ ꓣꓳ ꓕꓲ ꓒꓯꓼ ꓔꓯꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓗꓪ ꓟ ꓕꓲ ꓣꓳ ꓥꓪ ꓔꓯ ꓫꓸ ꓕꓱ ꓡ ꓢꓲ꓾ ꓕꓱ ꓗꓪ ꓡꓯ꓾ ꓬꓲꓻ ꓙꓬ ꓮꓽ ꓟꓬꓹ ꓟ ꓕꓯꓽ ꓢꓲ ꓗꓪ ꓠꓬꓲꓸ ꓠꓸ ꓔꓬ ꓟ ꓖꓳ ꓪꓴꓽ ꓟ ꓓꓽ ꓟ ꓔꓯ ꓐꓯ ꓟꓴ ꓘꓶꓽˍ ꓟ ꓠꓴ ꓔꓯ ꓥꓪ ꓟꓳꓸ ꓖꓶˍ ꓥꓳ꓿
66017002	ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓠꓬ ꓬꓲˍ ꓐꓰ ꓟꓽ ꓢꓲ ꓟꓽ ꓫꓬ ꓬꓰ ꓢꓲ꓾ ꓟꓲ ꓠꓯ ꓗꓪ ꓔꓬ ꓢꓴ ꓠꓬ ꓬꓲ ꓟꓽ ꓢꓲ ꓟꓽ ꓫꓬ ꓟ ꓙꓲ ꓒꓶꓽ ꓓꓳ ꓬꓲꓼ ꓡꓰꓳ꓾ ꓐꓯˍ ꓡꓳ꓿
66017003	ꓖꓳ ꓗꓸ ꓠꓯꓸ ꓟꓴꓽ ꓗꓪ ꓝꓲ ꓓꓴ ꓡꓰ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓥꓪ ꓔꓯ ꓡꓲ ꓛꓲ ꓟꓵꓽ ꓛꓱꓹ ꓗꓪ ꓔꓯꓹ ꓛꓲ ꓬꓰˍ ꓡꓳ꓿ ꓖꓳ ꓗꓪ ꓠꓬ ꓟꓽ ꓚꓰꓼ ꓟ ꓙꓱꓽˍ ꓟ ꓟꓬꓱ ꓐꓲ ꓞꓹ ꓢꓲ꓾ ꓪꓴꓸ ꓓꓵ ꓫꓵꓽ ꓟ ꓐꓰ ꓪꓴꓸ ꓛꓲ ꓞꓲ ꓗꓸ ꓙꓳˍ ꓟ ꓓꓴꓽ ꓪꓴ ꓢꓲꓽ ꓕꓲ ꓟ ꓔꓯ ꓜꓶꓽ ꓔ ꓟ ꓤ ꓟꓶ ꓤ ꓕꓲ ꓣꓳ ꓥꓪ ꓟꓳˍ ꓡꓳ꓿
66017004	ꓤ ꓟꓶ ꓤ ꓖꓳ ꓟ ꓠꓬ꓾ ꓠꓲꓺ ꓛꓵꓽ ꓟ ꓐꓰ ꓐꓵ ꓞꓶꓽ ꓠꓲꓺ ꓖꓪꓽ ꓔ ꓢꓲ꓾ ꓫꓵˍ ꓐꓰ꓾ ꓒꓵꓽ ꓡꓳˍ ꓐꓰ꓾ ꓡꓳ ꓒꓴ ꓡꓴꓸ ꓢꓶ ꓓꓱꓼ ꓔ ꓡꓳ꓿ ꓡꓯꓼ ꓒꓯꓹ ꓗꓪ ꓠꓬ꓾ ꓠꓲꓹ ꓒꓳꓹˍ ꓡꓳ ꓫꓵꓽˍ ꓐꓰ꓾ ꓬꓲ ꓟꓽ ꓢꓲ ꓟꓽ ꓫꓬˍ ꓟ ꓐꓰ ꓟꓽ ꓫꓬꓻ ꓟꓽ ꓖꓼ ꓟ ꓗꓶ ꓐꓲ ꓔ ꓟ ꓫꓵ ꓡꓴ ꓗꓶꓸ ꓔꓯꓹ ꓔ ꓡꓳ꓿
66017005	ꓬꓲ ꓥꓷꓼ ꓛꓲ ꓗꓪ ꓠꓬ꓾ ꓐ-ꓐꓲ-ꓡꓶ ꓓꓽ ꓟ꓾ ꓖꓳ ꓪꓴꓽ ꓟ ꓐꓴˍ ꓐꓰ ꓟꓲ ꓠꓯ ꓗꓪ ꓟ ꓠꓲꓹ ꓒꓳꓹˍ ꓡꓳ ꓫꓵꓽ ꓬꓲ ꓟꓹ ꓟ꓾ ꓐꓰ ꓐꓳ ꓔ ꓡꓳ꓿
66017006	ꓝꓮꓲ ꓤ ꓟꓶ ꓤ ꓖꓳ ꓟ ꓠꓬ ꓪꓴ-ꓢ ꓦ ꓡꓱ ꓢꓴ ꓐꓴˍ ꓐꓰ꓾ ꓬꓰ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓫꓵꓽ ꓓꓳꓻ ꓬꓲꓼ ꓡꓰˍ ꓟ ꓔꓯ ꓥꓪ ꓟꓳˍ ꓡꓳ꓿ ꓥꓪ ꓬꓲ ꓔꓯ ꓟꓳꓻ ꓗꓷ ꓠꓬ ꓮꓽ ꓘꓶ ꓓꓵꓽ ꓙꓽ ꓟꓶ ꓡꓰꓳ꓿
66017007	ꓖꓳ ꓡꓱ ꓠꓬ ꓟꓴꓽ ꓗꓪ ꓝꓲ ꓓꓴ ꓡꓰ ꓥꓪ ꓔꓯ꓾ ꓠꓴ ꓮꓸ ꓫꓵ ꓪꓴꓸ ꓠꓬꓲ ꓓꓵꓽ ꓙꓽ ꓟꓶˍ ꓡ? ꓥꓪ ꓠꓬ ꓤ ꓟꓶ ꓤ ꓕꓱ ꓟ ꓐꓰ ꓬꓲ ꓜꓶꓽ ꓔ ꓟ꓾ ꓪꓴꓸ ꓓꓵ ꓫꓵꓽ ꓟ ꓐꓰ ꓪꓴꓸ ꓛꓲ ꓞꓲ ꓗꓸ ꓙꓳˍ ꓟ ꓓꓴꓽ ꓪꓴꓻ ꓬꓲ ꓚꓵ ꓘꓶꓽ ꓠꓴ ꓔꓯ ꓐꓯ ꓖꓶˍ ꓥꓳ꓿
66017008	ꓠꓴ ꓡꓳꓸ ꓟꓳˍ ꓟ ꓓꓴꓽ ꓪꓴ ꓠꓬ꓾ ꓔꓬ ꓗꓷ ꓢꓲ ꓮ ꓟꓶ ꓠꓽ ꓟꓽ ꓔꓬꓳ꓿ ꓬꓲ ꓠꓬ ꓫꓵꓻ ꓓꓴꓽ ꓗꓪ ꓐꓰ ꓓꓯ ꓡ ꓢꓲ ꓟꓶꓽ ꓬꓰ ꓖꓴ ꓗꓪ ꓙꓰˍ ꓥꓳ꓿ ꓟꓵꓽ ꓔꓶ ꓟꓲ ꓔꓶ ꓕ ꓑꓳꓸ ꓢꓯꓼ ꓟꓬ ꓕꓳ ꓶ ꓗꓪ ꓬꓲ ꓪꓽ ꓟꓬꓱ ꓟ ꓐꓳ ꓔ ꓟ ꓟꓲ ꓠꓯ ꓗꓪ ꓔꓬ ꓢꓴ ꓐꓴ ꓠꓬ꓾ ꓓꓴꓽ ꓪꓴ ꓖꓳ ꓟ ꓔꓬ ꓗꓷ ꓟ ꓐꓰ꓾ ꓮ ꓟꓶ ꓟꓽ ꓔꓬ ꓟ ꓐꓰ꓾ ꓔꓬ ꓡ ꓠꓹ ꓟ ꓔꓯ ꓟꓳˍ ꓠꓬ ꓬꓲ ꓪꓽ ꓓꓵꓽ ꓙꓽ ꓟꓶˍ ꓥꓳ꓿
66017009	ꓕꓱ ꓟ ꓔꓯ ꓠꓬ ꓙꓽ ꓗꓴꓸ ꓠꓲꓹ ꓙꓳˍ ꓟ ꓠꓲꓹ ꓟ ꓡꓰ ꓓꓵꓽ ꓙꓽ ꓠꓬꓲ ꓠꓯꓹ ꓡꓳ꓿ ꓪꓴꓸ ꓓꓵ ꓖꓳ ꓫꓵꓽ ꓟ ꓠꓬ ꓤ ꓟꓶ ꓤ ꓠꓬꓲꓸ ꓠꓸ ꓔꓬ ꓟ ꓪꓽ ꓚꓲ ꓫꓵꓽ ꓚꓲ ꓥ ꓡꓳ꓿
66017010	ꓝꓮꓲ ꓠꓬ ꓪ ꓔꓲ ꓫꓵꓽ ꓣꓳˍ ꓟꓲ ꓥ ꓡꓳ꓿ ꓥꓪꓽ ꓣꓳ ꓠꓬ ꓓꓳꓽ ꓡꓰꓳ꓿ ꓕꓲ ꓣꓳ ꓠꓬ ꓔꓬ ꓢꓰꓽ ꓡꓳ꓿ ꓕꓲ ꓣꓳ ꓠꓬ ꓟꓽ ꓛꓲ ꓡ ꓢꓰ꓿ ꓬꓲ ꓡ ꓕꓯ ꓠꓬ ꓕꓲ ꓝꓲꓸ ꓤ ꓔꓬ ꓠ ꓗꓹ ꓡꓳ꓿
66017011	ꓔꓬ ꓗꓷ ꓢꓲ ꓮ ꓟꓶ ꓟꓽ ꓔꓬ ꓟ ꓓꓴꓽ ꓪꓴ ꓖꓳ ꓟ ꓠꓬ ꓪ ꓔꓲ ꓦꓰꓼ ꓣꓳ ꓕꓲ ꓣꓳ ꓟ ꓥ ꓢꓲ꓾ ꓖꓳ ꓫꓵꓽ ꓣꓳ ꓗꓪ ꓟˍ ꓟꓲ ꓥ ꓢꓲ ꓠꓬꓲ ꓟꓶꓽ ꓬꓰ ꓖꓴ ꓗꓪ ꓙꓰˍ ꓥꓳ꓿
66017012	ꓠꓴ ꓡꓳꓸ ꓟꓳˍ ꓟ ꓪꓴꓸ ꓛꓲ ꓖꓳ ꓞꓲ ꓗꓸ ꓠꓬ ꓪ ꓔꓲ ꓞꓲ ꓣꓳ ꓥ ꓡꓳ꓿ ꓬꓲ ꓪꓽ ꓠꓬ ꓗꓴꓷꓼ ꓟꓽ ꓟꓶ ꓢꓰ꓿ ꓖꓳ ꓡꓱ ꓥ ꓟꓲ ꓬꓲ ꓪꓽ ꓠꓬ ꓓꓴꓽ ꓪꓴˍ ꓐꓰ ꓕꓲ ꓪꓺꓼ ꓪ ꓔꓲ ꓙꓵꓽ ꓪ ꓕꓲ ꓙꓵꓹ ꓟꓶˍ ꓥꓳ꓿
66017013	ꓬꓲ ꓪꓽ ꓚꓴꓽ ꓬꓲꓹ ꓠꓬ ꓕꓲ ꓡꓰꓹꓼ ꓥ ꓢꓲ꓾ ꓬꓲ ꓪꓽ ꓪꓽ ꓠꓬꓲˍ ꓟ ꓐꓰ ꓙꓵꓽ ꓪ ꓠꓬ ꓓꓴꓽ ꓪꓴ ꓖꓳ ꓟ ꓔꓯ ꓖꓶˍ ꓥꓳ꓿
66017014	ꓬꓲ ꓪꓽ ꓠꓬ ꓮ ꓣꓳ ꓤˍ ꓐꓰ ꓟꓯꓼ ꓓꓶꓽ ꓡꓯꓽ ꓘꓳˍ ꓥꓳ꓿ ꓖꓳ ꓡꓱ ꓢꓲ ꓮ ꓣꓳ ꓤ ꓠꓽ ꓬꓲ ꓪꓽ ꓔꓯ ꓧꓪꓸ ꓡꓰˍ ꓥꓳ꓿ ꓮ ꓡꓲꓳ ꓐꓯ ꓠꓬ ꓮ ꓣꓳ ꓤ ꓠꓽ ꓢꓲ ꓒꓽ ꓐꓴ ꓕꓯꓽ ꓢꓲ ꓟ ꓢꓲ ꓒ꓾ ꓪ ꓔꓲ ꓐꓴ ꓕꓯꓽ ꓢꓲ ꓟ ꓪ ꓔꓲ ꓥ ꓡꓳ꓿ ꓝꓮꓲ ꓮ ꓣꓳ ꓤ ꓡꓰ ꓘꓴ ꓔ ꓟ ꓐꓰ ꓢꓲ ꓔ ꓢꓲ ꓦ ꓡꓱ ꓐꓳ ꓐꓳˍ ꓡꓰꓽ ꓬꓲ ꓔꓯ ꓛꓳ ꓢꓴ ꓠꓬ ꓬꓲˍ ꓐꓰ ꓕꓲ ꓪꓺꓼ ꓔꓬ ꓡꓳ꓿
66017015	ꓝꓮꓲ ꓟꓴꓽ ꓗꓪ ꓝꓲ ꓓꓴ ꓡꓰ ꓥꓪ ꓔꓯ꓾ ꓠꓴ ꓟꓳˍ ꓟ ꓖꓳ ꓪꓴꓽ ꓟ ꓠꓬꓲꓸ ꓠꓸ ꓖꓴ ꓬꓲꓻ ꓙꓬ ꓠꓬ꓾ ꓑ ꓫꓬꓼ ꓑ ꓟꓲˍ ꓐꓰ꓾ ꓞꓳ ꓜꓴ ꓞꓳ ꓟꓯꓼˍ ꓐꓰ꓾ ꓞꓳ ꓫꓵꓽ ꓞꓳ ꓙꓰˍ ꓐꓰ ꓥꓳꓽ ꓫꓵꓽ ꓥꓳ ꓙꓰꓽ ꓥ ꓡꓳ꓿
66017016	ꓠꓴ ꓡꓳꓸ ꓟꓳˍ ꓟ ꓪꓴꓸ ꓛꓲ ꓖꓳ ꓞꓲ ꓗꓸˍ ꓐꓰ ꓓꓴꓽ ꓪꓴ ꓠꓬ ꓖꓳ ꓪꓴꓽ ꓟ ꓕꓱ ꓟ ꓔꓯ ꓠꓲꓹ ꓜꓳˍ ꓥꓳ꓿ ꓬꓲ ꓔꓯ ꓐꓬ ꓡꓰ ꓝꓲ ꓢꓲ꓾ ꓙꓬꓽ ꓡꓯꓽ ꓟꓴ ꓗꓷ ꓡꓰ ꓝꓲ ꓢꓲ ꓠꓬꓲ꓾ ꓬꓲ ꓧꓪꓽ ꓜꓽ ꓗꓷ ꓠꓬ ꓮꓸ ꓔꓳ ꓗꓪ ꓛꓴꓻ ꓖꓴ ꓡꓰ ꓝꓲˍ ꓥꓳ꓿
66017017	ꓮ ꓡꓲꓳ ꓐꓯ ꓠꓬ ꓪꓴ-ꓢ ꓐꓯ ꓘꓶꓽ ꓟꓽ ꓐꓲ ꓡꓰ ꓕ ꓑꓳꓸ꓾ ꓪꓴ-ꓢ ꓡꓰ ꓬꓲ ꓪꓽ ꓔꓯ ꓬꓲ ꓠꓲꓹ ꓡꓶ ꓬꓰ ꓝꓲ ꓠꓹ ꓟ꓾ ꓕꓲ ꓠꓲꓹ ꓕꓲ ꓪꓽˍ ꓐꓰ ꓬꓲ ꓪꓽ ꓗꓴꓷꓼ ꓠꓬ ꓓꓴꓽ ꓪꓴ ꓔꓯ ꓖꓶ ꓠꓹ ꓟ ꓚꓴꓽ ꓬꓲꓹ ꓬꓲ ꓪꓽ ꓠꓲꓹ ꓟ ꓗꓪ ꓧꓳꓽ ꓖꓶˍ ꓡꓳ꓿
66017018	ꓠꓴ ꓡꓳꓸ ꓟꓳˍ ꓟ ꓤ ꓟꓶ ꓤ ꓖꓳ ꓟ ꓠꓬ꓾ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓔꓯ ꓙꓵꓽˍ ꓟ ꓡꓳ ꓒꓱ ꓓꓽ ꓟ ꓥ ꓡꓳ꓾ ꓐꓯˍ ꓡꓳ꓿
66018001	ꓕꓱ ꓟꓬ ꓫꓵꓽ ꓗꓸ ꓠꓯꓸ ꓙꓵꓽ ꓪ ꓓꓽ ꓟ ꓙꓳˍ ꓟ ꓟꓴꓽ ꓗꓪ ꓝꓲ ꓓꓴ ꓬꓲ ꓔꓱꓹ ꓬꓲ ꓕꓲ ꓣꓳ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓟ ꓔꓯ ꓥꓪ ꓟꓳˍ ꓡꓳ꓿ ꓖꓳ ꓡꓱ ꓢꓲ ꓟꓲ ꓠꓯ ꓠꓬ ꓟꓴꓽ ꓗꓪ ꓝꓲ ꓓꓴ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓗꓪ ꓐꓰ ꓡꓬꓸ ꓡ ꓡꓳ꓿
66018002	ꓬꓲ ꓠꓬ ꓢꓯꓼ ꓓꓽ ꓟ ꓡꓰ ꓘꓴ ꓢꓲ꓾ ꓐ-ꓐꓲ-ꓡꓶ ꓓꓽ ꓟ ꓠꓬ ꓐꓱꓽ ꓗꓷꓳ꓾ ꓐꓱꓽ ꓗꓷꓳ꓿ ꓬꓲ ꓠꓽ ꓠꓲꓽ ꓔꓬ ꓖꓴˍ ꓐꓰ ꓟꓽ ꓫꓬ ꓟ ꓦꓻ ꓥ ꓕ ꓑꓳꓸˍ ꓐꓰ꓾ ꓟꓽ ꓫꓬ ꓟ ꓐꓰ ꓠꓲꓹ ꓒꓳꓹˍ ꓡꓳ ꓫꓵꓽ ꓠꓬꓹ ꓤ ꓙꓱꓻ ꓤ ꓥ ꓕ ꓑꓳꓸ ꓔꓬ ꓖꓴ ꓒꓬꓱꓼ ꓡꓺꓳ꓿
66018003	ꓮ ꓡꓲꓳ ꓐꓯ ꓠꓬ ꓞꓳ ꓫꓵꓽ ꓞꓳ ꓙꓰ ꓠꓬ ꓬꓲ ꓟꓽ ꓢꓲ ꓟꓽ ꓫꓬ ꓟ ꓦꓯꓸ ꓠꓲꓹ ꓙꓵˍ ꓟ ꓙꓲꓻ ꓒꓶꓽ ꓓꓳ ꓬꓲꓼ ꓡꓰꓳ꓿ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓠꓬ ꓬꓲˍ ꓐꓰ ꓟꓽ ꓢꓲ ꓟꓽ ꓫꓬ ꓟ ꓬꓰ ꓢꓲ꓾ ꓶꓻ ꓡꓯꓼ ꓟꓴꓺ ꓢꓴ ꓐꓴ ꓠꓬ ꓖꓳꓻ ꓪꓴꓽ ꓟ ꓟꓽ ꓢꓲ ꓟꓽ ꓫꓬ ꓟ ꓗꓪ ꓐꓰ ꓟꓶˍ ꓟ ꓒꓴ ꓤ ꓫꓵ ꓤ ꓡꓰ ꓐꓳ ꓡꓰꓳ꓾ ꓐꓯˍ ꓡꓳ꓿
66018004	ꓝꓮꓲ ꓟꓴꓽ ꓗꓪ ꓗꓪ ꓐꓰ ꓥꓪ ꓑ ꓙꓽˍ ꓟ ꓢꓯꓼ ꓬꓲ ꓔꓱꓹ ꓬꓲ ꓕꓲ ꓟ ꓡꓰ꓾ ꓥꓪ ꓑ ꓫꓬꓼ ꓐꓴꓳ꓾ ꓠꓴ ꓪꓽ ꓠꓬ ꓬꓲ ꓝꓴꓲ ꓗꓪ ꓟꓽ ꓔ ꓪ ꓡꓰ ꓠꓹ ꓟ ꓐꓰ꓾ ꓬꓲ ꓔꓯ ꓫꓸ ꓘꓶ ꓓꓴ ꓗꓪ ꓠꓴ ꓪꓽ ꓟꓽ ꓑꓯꓹ ꓟꓶ ꓠꓹ ꓟ ꓬꓲ ꓗꓪ ꓐꓰ ꓓꓳ ꓡꓯ꓿
66018005	ꓮ ꓡꓲꓳ ꓐꓯ ꓠꓬ ꓬꓲ ꓝꓴꓲ ꓠꓬ ꓟꓴꓽ ꓗꓪ ꓟꓴ ꓛꓲ ꓒꓵꓹ ꓡꓰ ꓠꓬꓲ꓾ ꓬꓲ ꓟꓽ ꓙꓲ ꓟꓽ ꓜꓳˍ ꓟ ꓔꓯ ꓪꓴ-ꓢ ꓓꓵꓽ ꓙ ꓛꓲ ꓡꓺꓳ꓿
66018006	ꓬꓲ ꓡꓰ ꓢꓴ ꓔꓯ ꓮ ꓡꓲ ꓬꓰ ꓖꓶˍ ꓠꓬ꓾ ꓬꓲ ꓔꓯˍ ꓟꓲ ꓖꓳ ꓡꓱ ꓬꓰ ꓖꓶ꓿ ꓬꓲ ꓬꓰˍ ꓟ ꓟꓬꓱꓽˍ ꓡꓰ ꓐꓰ ꓬꓲ ꓔꓯ ꓠꓬꓲꓽ ꓝꓸ ꓡꓴꓽ ꓖꓶ꓿ ꓬꓲ ꓦꓱꓹˍ ꓟ ꓙꓲꓻ ꓒꓶꓽ ꓡꓴ ꓗꓶꓸ ꓗꓪ ꓠꓬꓲꓽ ꓝꓸ ꓦꓱꓹ ꓢꓲ ꓬꓲ ꓔꓯ ꓖꓶꓽ ꓓꓳꓻ꓿
66018007	ꓬꓲ ꓚꓲ ꓛꓬ ꓟꓬꓱ ꓓꓳꓽ ꓮ ꓟꓬ ꓛꓲ ꓧꓪ ꓢꓲ꓾ ꓟꓽ ꓫꓬꓻ ꓟꓽ ꓖꓼ ꓟ ꓮ ꓟꓬ ꓬꓰˍ ꓠꓬ꓾ ꓫꓸ ꓙꓵˍ ꓟ ꓐꓰ ꓠꓲꓹ ꓥꓴꓻˍ ꓟˍ ꓟꓲ ꓬꓲ ꓖꓳ ꓟꓬ ꓛꓲ ꓬꓲ ꓔꓯ ꓖꓶ꓿ ꓮ ꓡꓲꓳ ꓐꓯ ꓠꓬ ꓬꓲ ꓠꓲꓹ ꓟ ꓗꓪ꓾ ꓥꓪ ꓠꓬ ꓪ ꓔꓲ ꓟꓺ ꓣꓱꓽ ꓔꓬ ꓢꓲ꓾ ꓟꓶꓽ ꓛꓵꓽ ꓟ ꓟꓽ ꓥ꓿ ꓮ ꓡꓲ ꓗꓹ ꓟꓲ ꓥꓪ ꓠꓽ ꓠꓲꓹ ꓥꓴꓻˍ ꓟ ꓟꓽ ꓔꓳꓹ ꓜꓳ꓾ ꓐꓰ ꓓꓵꓽ ꓙˍ ꓡꓳ꓿
66018008	ꓖꓳ ꓡꓱ ꓠꓬꓲ ꓕꓲ ꓠꓬꓲ ꓠꓯꓸꓼ ꓗꓪ꓾ ꓫꓵꓻˍ ꓟ ꓐꓰ꓾ ꓠꓲꓹ ꓥꓴꓻˍ ꓟ ꓐꓰ꓾ ꓦꓰꓼ ꓟꓷꓼˍ ꓟ ꓫꓸ ꓘꓶ ꓓꓴ ꓠꓬ ꓬꓲ ꓔꓯ ꓛꓲ ꓡ ꓥꓳ꓿ ꓬꓲ ꓔꓯ ꓐꓯ ꓟꓴ ꓘꓶꓽ ꓢꓴ ꓢꓲ ꓒꓽ ꓪꓴ-ꓢ ꓠꓽ ꓪꓽ ꓠꓬꓲˍ ꓟ ꓥ ꓠꓬꓲ꓾ ꓬꓲ ꓔꓯ ꓛꓴ ꓖꓴꓻ ꓡꓰ ꓝꓲˍ ꓥꓳ꓾ ꓐꓰ ꓐꓯˍ ꓡꓳ꓿
66018009	ꓬꓲˍ ꓐꓰ ꓟꓽ ꓢꓲꓽ ꓟꓽ ꓫꓬ ꓟ ꓬꓰ ꓗꓷ ꓢꓲ꓾ ꓠꓲꓹ ꓘꓪ ꓫꓵ ꓓꓴ ꓔꓯ ꓑꓯꓹ ꓟꓶ ꓗꓷ ꓟ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴ ꓠꓬ ꓬꓲ ꓔꓯ ꓛꓴꓻˍ ꓟ ꓟꓴꓽ ꓘꓴꓽ ꓔꓯ ꓟꓳˍ ꓕꓯ꓾ ꓬꓲ ꓐꓱ ꓶ ꓮꓸ ꓛꓬꓹ ꓙꓱˍ ꓥꓳ꓿
66018010	ꓬꓲ ꓫꓸ ꓙꓵˍ ꓟ ꓔꓯ ꓙꓳꓺ ꓠꓬꓲ ꓶꓽ ꓤ ꓗꓪ ꓦꓰꓼ ꓞ ꓢꓲ꓾ ꓐ-ꓐꓲ-ꓡꓶ ꓡꓳ ꓒꓱ ꓓꓽ ꓟꓻꓳ꓾ ꓪꓽ ꓠꓬꓲˍ ꓟ ꓡꓳ ꓒꓱꓻꓳ꓾ ꓠꓴ ꓠꓽ ꓫꓸ ꓙꓵꓻꓳ꓾ ꓫꓸ ꓙꓵꓻꓳ꓾ ꓠꓴ ꓔꓯ ꓛꓬꓻ ꓒꓵꓽ ꓖꓶˍ ꓟ ꓮꓽ ꓙꓵ ꓠꓬ ꓕꓲ ꓙꓵꓹ ꓠꓯS ꓗꓪ ꓛꓲ ꓡꓺꓳ꓾ ꓐꓰ ꓐꓯˍ ꓡꓳ꓿
66018011	ꓟꓵ ꓕꓯ ꓗꓳꓹ ꓕꓯꓽ ꓗꓪ ꓶꓻ ꓡꓯꓼ ꓟꓴ ꓢꓴ ꓐꓴˍ ꓟꓲ ꓬꓲ ꓪꓽ ꓖꓴꓽ ꓙꓴꓽ ꓪꓴꓻ ꓡ ꓢꓴ ꓟꓽ ꓙꓳ ꓠꓬꓲ꓾ ꓬꓲ ꓑꓶꓸ ꓓꓴ ꓮꓸ ꓛꓬꓹ ꓙꓱ ꓠꓬꓲ ꓥꓴꓻˍ ꓥꓳ꓿
66018012	ꓖꓴꓽ ꓙꓴ ꓕꓱ ꓟ ꓠꓬ꓾ ꓫꓵ꓾ ꓒꓴ꓾ ꓒꓵꓽ ꓡꓳ꓾ ꓡꓳ ꓒꓴ ꓡꓴꓸ ꓢꓶ꓾ ꓪꓰꓻ ꓜꓲꓽ ꓟꓶ꓾ ꓠꓲꓺ ꓛꓵꓽ ꓟ ꓟꓶ꓾ ꓐꓵꓽ ꓟꓶ꓾ ꓢꓲꓽ ꓢꓲ ꓟ ꓟꓶ꓾ ꓫꓳꓺ ꓠꓱ ꓢꓲꓹ ꓬꓲ ꓫꓵꓽ ꓬꓲ ꓙꓰꓽ꓾ ꓦꓻ ꓟ ꓙꓵꓻ ꓡꓰ ꓫꓬꓹ ꓔ ꓟ ꓡꓴꓻ ꓫꓵꓽ ꓡꓴ ꓙꓰꓽ꓾ ꓮ ꓘꓶ ꓒꓵꓽˍ ꓟ ꓢꓲꓹ꓾ ꓙꓲꓽ꓾ ꓧꓳ꓾ ꓡꓳ ꓐꓷ ꓒꓴ ꓡꓰ ꓫꓬꓹ ꓔ ꓟ ꓡꓴꓻ ꓫꓵꓽ ꓡꓴ ꓙꓰꓽ꓾
66018013	ꓢꓲꓹ ꓗꓴꓹ ꓡꓹ ꓜꓷꓼ꓾ ꓜꓽ ꓟꓲꓻ ꓧꓶꓽ꓾ ꓫꓳꓸ꓾ ꓟꓴ-ꓬ꓾ ꓫꓳꓺ ꓠꓱˍ ꓟ ꓢꓲꓹ ꓜꓲꓼ꓾ ꓛꓱꓼ ꓡꓱ ꓙꓵꓻ꓾ ꓮꓽ ꓛꓬꓽ ꓞꓶꓻ꓾ ꓠꓴꓽˍ ꓟ ꓫꓪ ꓧꓶꓽ꓾ ꓫꓪꓺ꓾ ꓮꓸ ꓠꓬꓲꓽ꓾ ꓮ ꓣꓳ꓾ ꓮꓸ ꓟꓴꓽ꓾ ꓮꓸ ꓟꓴꓽ ꓖꓽ ꓡꓲꓽ꓾ ꓚꓳ ꓑꓸˍ ꓐꓰ ꓞꓳ ꓤ ꓢꓯꓼ ꓟꓬ ꓥ ꓡꓳ꓿
66018014	ꓶꓻ ꓡꓯꓼ ꓟꓴ ꓢꓴ ꓡꓰ꓾ ꓐ-ꓐꓲ-ꓡꓶꓽꓳ꓾ ꓠꓴ ꓠꓲꓹ ꓥꓳˍ ꓟ ꓠꓬ ꓮꓽ ꓙꓵ ꓟꓬꓼ ꓡꓰꓳ꓿ ꓠꓴ ꓐꓬꓱꓼ ꓡꓱꓼ ꓡꓱ ꓟ ꓐꓰ ꓐꓳ ꓶꓽ ꓮꓽ ꓙꓵˍ ꓟꓲ ꓟꓶꓽ ꓬꓰꓳ꓿ ꓕꓱ ꓡꓱ ꓖꓳ ꓑꓳ ꓮ ꓡꓲ ꓥ ꓟꓲ ꓝꓮꓲ ꓧꓪ ꓟꓶ ꓟꓽ ꓓꓻꓳ꓾ ꓐꓯˍ ꓡꓳ꓿
66018015	ꓕꓱ ꓟꓬ ꓫꓵꓽ ꓡꓰ ꓶꓻ ꓡꓯꓼ ꓟꓴ ꓢꓲ ꓬꓲ ꓗꓪ ꓐꓰ ꓐꓳ ꓡꓰ ꓢꓴ ꓠꓬ ꓬꓲ ꓫꓸ ꓙꓵˍ ꓟ ꓔꓯ ꓙꓳꓺ ꓠꓬꓲ ꓶꓽ ꓤ ꓗꓪ ꓦꓰꓼ ꓞ ꓢꓲ꓾ ꓮꓸ ꓛꓬꓹ ꓙꓱ ꓢꓲ ꓠꓬꓲ꓾
66018016	ꓪꓰꓻ ꓜꓲꓽ ꓟꓶˍ ꓐꓰ꓾ ꓠꓲꓺ ꓛꓵꓽ ꓟ ꓐꓰ꓾ ꓢꓲꓽ ꓢꓲ ꓟ ꓟꓶꓺ ꓖꓪꓽ ꓢꓲ꓾ ꓫꓵˍ ꓐꓰ꓾ ꓒꓵꓽ ꓡꓳˍ ꓐꓰ꓾ ꓡꓳ ꓒꓴ ꓡꓴꓸ ꓢꓶꓽ ꓓꓱꓼ ꓢꓴ ꓡꓳ ꓒꓱ ꓓꓽ ꓟ ꓖꓳ ꓟ ꓠꓬ꓾ ꓫꓸ ꓙꓵꓻꓳ꓾ ꓫꓸ ꓙꓵꓻꓳ꓿
66018017	ꓮ ꓡꓲꓳ ꓐꓯ ꓠꓬ ꓕꓱ ꓘꓶ ꓐꓳˍ ꓟ ꓠꓬ꓾ ꓕꓲ ꓙꓵꓹ ꓟ ꓠꓯS ꓗꓪ ꓬꓲ ꓖꓳꓽ ꓗꓷ ꓡꓰꓳ꓾ ꓐꓰ ꓘꓴˍ ꓡꓳ꓿ ꓡꓲ ꓙꓵꓽ ꓒ ꓐꓴˍ ꓐꓰ꓾ ꓡꓲ ꓜꓶꓽ ꓢꓲ ꓓꓴꓻ ꓓꓳ ꓢꓴ ꓥ ꓕ ꓑꓳꓸˍ ꓐꓰ꓾ ꓡꓲ ꓗꓪ ꓟꓬꓱꓽ ꓣꓱꓽ ꓢꓴ ꓮꓽ ꓙꓵˍ ꓐꓰ꓾ ꓬꓲꓻ ꓡꓴꓽ ꓐꓱ ꓗꓪ ꓧꓪ ꓜꓽ ꓧꓪ ꓓꓳꓻ ꓢꓴ ꓥ ꓕ ꓑꓳꓸ ꓠꓬ ꓶꓽ ꓤ ꓗꓪ ꓦꓰꓼ ꓞꓹ ꓢꓲ꓾
66018018	ꓬꓲ ꓔꓯ ꓛꓴˍ ꓟ ꓟꓴꓽ ꓘꓴꓽ ꓔꓯ ꓡꓳꓸ ꓔ ꓢꓲ ꓠꓬꓲ꓾ ꓡꓳ ꓒꓱ ꓓꓽ ꓟ ꓖꓳ ꓟ ꓡꓰ ꓐꓰ ꓗꓹ ꓟ ꓠꓱꓸ ꓐꓯꓼ ꓡꓳ ꓒꓱ ꓮ ꓡꓲ ꓗꓪ ꓙꓳ ꓢꓰꓽ꓾ ꓐꓯˍ ꓡꓳ꓿
66018019	ꓝꓮꓲ ꓬꓲ ꓪꓽ ꓠꓬ ꓪꓴꓸ ꓓꓵ ꓗꓪ ꓠꓱꓸ ꓦꓱꓽ ꓚꓪꓹ ꓧꓶꓺ ꓢꓲ꓾ ꓮꓸ ꓛꓬꓹ ꓙꓱ ꓠꓬꓲ ꓘꓴ ꓔꓴ ꓡ ꓢꓲ ꓠꓬꓲ꓾ ꓡꓳ ꓒꓱ ꓓꓽ ꓟꓺꓳ꓾ ꓠꓴ ꓠꓽ꓾ ꓫꓸ ꓙꓵꓻꓳ꓾ ꓫꓸ ꓙꓵꓻꓳ꓿ ꓮ ꓡꓲꓳ ꓐꓯ ꓠꓬ ꓐꓳ ꓶꓽ ꓗꓪ ꓐꓰ ꓬꓲꓻ ꓡꓴꓽ ꓐꓱ ꓗꓪ ꓡꓲ ꓙꓳ ꓢꓴ ꓮꓽ ꓙꓵ ꓔꓯ ꓐꓳ ꓡꓰ ꓝꓲˍ ꓟ ꓡꓳ ꓒꓱ ꓠꓬ꓾ ꓕꓲ ꓙꓵꓹ ꓟ ꓠꓯS ꓗꓪ ꓬꓲ ꓖꓳꓽ ꓗꓷ ꓡꓰꓳ꓿
66018020	ꓟꓴꓽ ꓗꓪꓺꓳ꓾ ꓬꓲ ꓟꓶꓽ ꓬꓰ ꓠꓬꓲ ꓗꓹ ꓛꓲꓽ G꓿ ꓦ ꓡꓱ ꓢꓴ ꓐꓴˍ ꓐꓰ꓾ ꓝꓲ ꓓꓴ ꓐꓴˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓐꓴꓳ꓾ ꓪꓴ-ꓢ ꓡꓰ ꓠꓴ ꓪꓽ ꓐꓱ ꓶ ꓬꓲ ꓔꓯ ꓪꓽ ꓛꓴ ꓚꓱꓹ ꓗꓷ ꓠꓬꓲ ꓠꓲꓹ ꓒꓴ G꓾ ꓐꓯˍ ꓡꓳ꓿
66018021	ꓖꓳ ꓕꓯ ꓢꓯꓼ ꓙꓳˍ ꓟ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓠꓬ꓾ ꓡꓳ ꓙꓱꓻ ꓓꓽ ꓟ ꓡꓰ ꓐꓰ ꓗꓹ ꓟ Bꓸ ꓛꓲ ꓕꓲ ꓒꓬꓸ ꓛꓵꓽ ꓔꓴ ꓡ ꓢꓲ꓾ ꓬꓲꓻ ꓡꓴꓽ ꓐꓱ ꓗꓪ ꓡꓳ ꓧꓳꓽ ꓗꓷ ꓢꓲ ꓠꓬꓲ꓾ ꓐ-ꓐꓲ-ꓡꓶ ꓡꓳ ꓒꓱ ꓓꓽ ꓟ ꓔꓯˍ ꓟꓲ ꓕꓱ ꓟ ꓡꓰ ꓐꓰ ꓦꓶꓻ ꓦꓶˍ ꓡꓰ ꓓꓱꓽ ꓐꓱꓽ ꓩꓴ ꓗꓷ ꓢꓲ ꓝꓮꓲ ꓧꓪ ꓟꓳꓻ ꓟꓽ ꓓ ꓗꓷ ꓡꓰ ꓝꓲˍ ꓥꓳ꓿
66018022	ꓝꓮꓲ ꓠꓬ ꓛꓲ ꓐꓶ ꓛꓰꓹ ꓢꓴ꓾ ꓟꓴꓽ ꓖꓪ ꓖꓪ ꓢꓴ꓾ ꓙꓵꓽ ꓡꓵꓽ ꓟꓵꓺ ꓢꓴˍ ꓐꓰ ꓐꓽ ꓡ ꓟꓵ ꓢꓴ ꓢꓯꓼ ꓠꓬ꓾ ꓕꓱ ꓡꓱ ꓖꓳ ꓑꓳ ꓮ ꓡꓲ ꓥ ꓟꓲ ꓠꓴ ꓗꓳ ꓡꓳ ꓗꓪ ꓟꓽ ꓑ ꓙꓽ ꓡꓺꓳ꓿ ꓮ ꓡꓲ ꓫꓵꓽ ꓟꓬꓱꓽ ꓗꓪ ꓟ ꓑꓴꓺ ꓙꓵꓻ ꓔꓯˍ ꓟꓲ ꓕꓱ ꓡꓱ ꓖꓳ ꓑꓳ ꓧꓪ ꓟꓳꓻ ꓟꓽ ꓓꓻꓳ꓿ ꓡꓳ ꓙꓱ ꓖꓳꓻ ꓢꓯꓼˍ ꓟꓲ ꓕꓱ ꓡꓱ ꓖꓳ ꓑꓳ ꓟꓽ ꓑ ꓙꓽ ꓡꓺꓳ꓿
66018023	ꓟꓬ ꓡꓴ ꓠꓬꓲ ꓟꓳꓻ ꓓꓴˍ ꓟꓲ ꓕꓱ ꓡꓱ ꓖꓳ ꓑꓳ ꓟꓽ ꓣꓳ ꓡꓺꓳ꓿ ꓠꓴ ꓗꓳ ꓡꓳ ꓗꓪ ꓠꓬ ꓟꓯꓸ ꓡꓯꓸ ꓒˍ ꓐꓰ ꓟꓯꓸ ꓡꓯꓸ ꓟ ꓢꓯꓼˍ ꓟꓲ ꓕꓱ ꓡꓱ ꓖꓳ ꓑꓳ ꓟꓽ ꓑ ꓙꓽ ꓡꓺꓳ꓿ ꓮ ꓡꓲꓳ ꓐꓯ ꓠꓬ ꓠꓴ ꓶꓻ ꓡꓯꓼ ꓟꓴ ꓢꓴ ꓐꓴ ꓠꓬ꓾ ꓟꓲ ꓠꓯ ꓗꓪ ꓟ ꓒꓵꓽˍ ꓟ ꓡꓽ ꓞꓳ ꓥ ꓢꓲ꓾ ꓞꓳ ꓫꓵꓽ ꓐꓴ ꓮꓽ ꓙꓵ ꓔꓯˍ ꓟꓲ ꓠꓴ ꓥꓺ ꓟꓬꓱꓽ ꓡꓰ ꓗꓶꓸ ꓗꓷꓳ꓾ ꓐꓯˍ ꓡꓳ꓿
66018024	ꓟꓷꓽ ꓠꓷꓹ ꓝꓸ ꓢꓴ ꓐꓴˍ ꓐꓰ꓾ ꓦ ꓡꓱ ꓢꓴ ꓐꓴˍ ꓐꓰ꓾ ꓟꓲ ꓠꓯ ꓗꓪ ꓢꓰꓼ ꓗꓷ ꓢꓴ ꓐꓴ ꓫꓵꓽ ꓮꓽ ꓙꓵ ꓠꓬ꓾ ꓡꓳ ꓒꓱ ꓕꓱ ꓟ ꓠꓯꓸꓼ ꓗꓪ ꓧꓪ ꓟꓶ ꓡꓰꓳ꓾ ꓐꓯˍ ꓡꓳ꓿
66019001	ꓕꓱ ꓟꓬ ꓫꓵꓽ ꓗꓸ ꓠꓯꓸ ꓟꓴꓽ ꓗꓪ ꓕꓯꓽ ꓢꓲ ꓗꓪ ꓞꓳ ꓜꓴ ꓓꓽ ꓟ ꓘꓴ ꓢꓯꓼˍ ꓡꓰ ꓐꓰ ꓗꓹ ꓟ ꓥꓪ ꓑ ꓙꓽˍ ꓡꓳ꓿ ꓬꓲ ꓪꓽ ꓡꓰ꓾ ꓢꓲ ꓒꓽ ꓔꓯ ꓫꓱꓸ ꓖꓶ꓾ ꓢꓯꓼ ꓟꓬ ꓝꓸˍ ꓟ ꓐꓰ꓾ ꓟꓬꓱ ꓓꓳꓽˍ ꓐꓰ ꓪꓽ ꓠꓬꓲˍ ꓟ ꓠꓬ ꓣꓳ ꓪꓴ-ꓢ ꓔꓯꓸ ꓟ ꓥ ꓡꓳ꓿
66019002	ꓮ ꓡꓲꓳ ꓐꓯ ꓠꓬ ꓬꓲ ꓐꓯ ꓞꓷꓹˍ ꓟ ꓠꓬ ꓔꓱꓹ ꓚꓵˍ ꓟ ꓐꓰ ꓔꓱꓹ ꓜꓳꓽˍ ꓟ ꓥ ꓡꓳ꓿ ꓟꓽ ꓢꓲꓽ ꓟꓽ ꓫꓬ ꓟ ꓗꓪ ꓐꓰ ꓟꓲ ꓠꓯ ꓔꓯꓸ ꓐꓬ ꓡꓰ ꓝꓲ ꓢꓴ ꓖꓳꓻ ꓪꓴꓽ ꓟ ꓓꓽ ꓟ ꓔꓯ ꓬꓲ ꓡꓰ ꓐꓯ ꓟꓴ ꓘꓶꓽ ꓢꓲ꓾ ꓬꓲ ꓡꓯꓼ ꓒꓯꓹ ꓗꓪ ꓐꓰ ꓪꓴ-ꓢ ꓬꓲ ꓚꓳ ꓑꓸ ꓐꓴ ꓫꓵꓽ ꓔꓯ ꓧꓳꓸ ꓡꓰ ꓝꓲˍ ꓟ ꓝꓴꓲ ꓪꓽ ꓒꓵꓽ ꓚꓱꓹ ꓖꓶ ꓗꓷꓳ꓾ ꓐꓯˍ ꓡꓳ꓿
66019003	ꓬꓲ ꓪꓽ ꓡꓰ ꓝꓮꓲ ꓕꓲ ꓧꓪꓹ꓾ ꓢꓲ ꓒꓽ ꓔꓯ ꓫꓱꓸ ꓖꓶ꓾ ꓖꓳꓻ ꓪꓴꓽ ꓟ ꓔꓯ ꓛꓴꓻˍ ꓟ ꓟꓴꓽ ꓘꓴꓽ ꓠꓬ꓾ ꓕꓲ ꓞꓲꓼ ꓕꓲ ꓑ ꓓꓯ ꓙꓰˍ ꓡꓳ꓾ ꓐꓯˍ ꓡꓳ꓿
66019004	ꓞꓳ ꓪꓴꓽ ꓞꓳ ꓔꓲ ꓐꓴ ꓖꓳ ꓠꓬꓲꓽ ꓞꓲ ꓡꓲ ꓣꓳˍ ꓐꓰ ꓢꓯꓸ ꓫꓵꓽ ꓡꓲ ꓟ ꓠꓬ ꓟꓳꓼ ꓔ ꓢꓲ꓾ ꓙꓵꓽ ꓠꓬꓲ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓪꓴ-ꓢ ꓔꓯ ꓪꓴꓸ ꓓꓵ ꓕꓱꓼ ꓢꓲ ꓠꓬꓲ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓾ ꓢꓲ ꓒꓽ ꓔꓯ ꓫꓱꓸ ꓖꓶ꓾ ꓐꓯˍ ꓡꓳ꓿
66019005	ꓖꓳ ꓗꓸ ꓠꓯꓸ ꓙꓵꓽ ꓠꓬꓲꓸ ꓕꓲ ꓗꓪ ꓐꓰ ꓢꓯꓼ ꓓꓳ ꓡ ꓢꓲ꓾ ꓪꓴ-ꓢ ꓔꓯ ꓙꓳ ꓒꓵꓽˍ ꓟ ꓬꓲ ꓚꓳ ꓑꓸ ꓐꓴꓳ꓾ ꓪꓴꓽ ꓪꓴꓽ ꓣꓳ ꓣꓳ ꓮꓽ ꓙꓵ ꓣꓳ ꓪꓴ-ꓢ ꓔꓯ ꓫꓱꓸ ꓖꓶ ꓡꓯ꓾ ꓐꓯˍ ꓡꓳ꓿
66019006	ꓝꓮꓲ ꓬꓲꓻ ꓙꓬ ꓬꓲꓻ ꓞꓰꓻ ꓮꓽ ꓟꓬꓹ ꓟ ꓢꓯꓼˍ ꓐꓰ ꓟꓴꓽ ꓖꓴ ꓑꓱꓹ ꓢꓯꓼ ꓓꓽ ꓟ ꓡꓰ ꓐꓰ ꓗꓹ ꓟ ꓞꓳ ꓜꓴ ꓓꓽ ꓟ ꓢꓯꓼ ꓔꓯ ꓥꓪ ꓑ ꓙꓽˍ ꓡꓳ꓿ ꓬꓲ ꓪꓽ ꓡꓰ꓾ ꓢꓲ ꓒꓽ ꓔꓯ ꓫꓱꓸ ꓖꓶ꓾ ꓮꓸ ꓫꓵˍ ꓟꓲ ꓬꓰ ꓐ ꓡ ꓢꓴ ꓢꓲ ꓒꓽ ꓣꓳ ꓪꓴ-ꓢ ꓠꓬ ꓪ ꓔꓲ ꓣꓱꓽ ꓔꓬ ꓡꓳ꓿
66019007	ꓣꓳ ꓠꓬ ꓠꓲꓹ ꓒꓴ ꓗꓹ ꓛꓲ ꓢꓲ ꓬꓲ ꓔꓯ ꓟꓬꓱ ꓓꓳꓽ ꓖꓶ ꓡꓯ꓿ ꓮ ꓡꓲꓳ ꓐꓯ ꓠꓬ ꓮ ꓣꓳ ꓤ ꓔꓯ ꓝꓱꓺ ꓖꓶˍ ꓟ ꓦꓬꓼ ꓠꓬꓲ ꓛꓲ ꓡꓺꓳ꓾ ꓬꓲ ꓟꓯꓸ ꓡꓯꓸ ꓟˍ ꓟꓲ ꓚꓲ ꓛꓬ ꓔꓯ ꓙꓽ ꓖꓶꓽ ꓖꓴ ꓡꓰꓳ꓿
66019008	ꓢꓲꓽ ꓫꓬˍ ꓟ ꓐꓰ ꓐꓬꓱꓼ ꓡꓱꓼ ꓡꓱ ꓟ ꓪꓰꓻ ꓜꓲꓽ ꓟꓶ ꓖꓪ ꓓꓴ ꓬꓲ ꓔꓯ ꓖꓶ ꓗꓷꓳ꓾ ꓐꓯˍ ꓡꓳ꓿ (ꓪꓰꓻ ꓜꓲꓽ ꓟꓶ ꓕꓱ ꓟ ꓠꓬ ꓪꓴ-ꓢ ꓦ ꓡꓱ ꓢꓴ ꓐꓴ ꓡꓰ ꓬꓰˍ ꓟ ꓔꓱꓹ ꓜꓳꓽˍ ꓟ ꓟꓬꓱꓽ ꓔꓯ ꓖꓴˍ ꓡꓳ꓿)
66019009	ꓟꓴꓽ ꓗꓪ ꓝꓲ ꓓꓴ ꓡꓰ ꓥꓪ ꓔꓯ꓾ ꓠꓴ ꓐꓳ ꓔ꓾ ꓮ ꓣꓳ ꓤ ꓬꓲ ꓤ ꓟꓶꓻ ꓝꓱꓺˍ ꓟ ꓟꓶꓼ ꓘꓶꓼ ꓜꓻ ꓜꓽ ꓠꓹ ꓟ ꓘꓴꓻ ꓔ ꓢꓴ ꓠꓽ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿ ꓝꓮꓲ ꓬꓲ ꓡꓰ ꓥꓪ ꓔꓯ꓾ ꓕꓱ ꓟ ꓠꓬ ꓪꓴ-ꓢ ꓬꓲ ꓔꓱꓹ ꓚꓵˍ ꓟ ꓐꓯ ꓘꓶꓽ ꓥ ꓡꓳ꓾ ꓐꓯˍ ꓡꓳ꓿
66019010	ꓖꓳ ꓡꓱ ꓠꓬ ꓬꓲ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓬꓲ ꓟꓲꓽ ꓙꓬꓽ ꓗꓪ ꓥꓪ ꓟꓳꓼ ꓡꓰ ꓠꓬ ꓬꓲ ꓡꓰ ꓥꓪ ꓔꓯ꓾ ꓠꓴ ꓕꓱ ꓡꓱ ꓕꓽ ꓬꓰ꓿ ꓥꓪ ꓠꓽ ꓠꓴˍ ꓐꓰ ꓠꓴ ꓬꓲꓼ ꓠꓴ ꓠꓬꓲ ꓐꓴˍ ꓐꓰ ꓕꓲ ꓡꓰꓹꓼ ꓬꓰ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙ ꓢꓴ ꓚꓳ ꓑꓸ ꓛꓳꓽ ꓒꓯꓹ ꓥ ꓡꓳ꓿ ꓠꓴ ꓠꓬ ꓪꓴ-ꓢ ꓔꓯˍ ꓡꓰꓽ ꓪꓴꓸ ꓓꓵ ꓕꓱꓼ꓿ ꓮ ꓡꓲꓳ ꓐꓯˍ ꓠꓬ ꓟꓷꓽ ꓠꓷꓹ ꓝꓸ ꓘꓶꓽ ꓬꓲ ꓠꓲꓹ ꓟ ꓠꓬ ꓬꓰ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙˍ ꓟ ꓥ ꓡꓳ꓾ ꓐꓯˍ ꓡꓳ꓿
66019011	ꓖꓳ ꓡꓱ ꓠꓬ ꓟꓴꓽ ꓗꓪ ꓒꓴ ꓡ ꓢꓲ ꓮꓸ ꓟꓴꓽ ꓒꓴ ꓕꓲ ꓛꓲ ꓦꓰꓼ ꓞꓹ ꓟ ꓔꓯ ꓥꓪ ꓟꓳˍ ꓡꓳ꓿ ꓬꓲ ꓕꓯꓽ ꓢꓲ ꓗꓪ ꓜꓶꓽ ꓔ ꓢꓴ ꓔꓯ ꓠꓬ꓾ ꓦ ꓡꓱ ꓐꓳˍ ꓟ ꓐꓰ ꓔꓱꓹ ꓚꓵˍ ꓟ꓾ ꓟꓬꓱ ꓔ ꓡꓳ꓿ ꓬꓲ ꓠꓬ ꓔꓱꓹ ꓜꓳꓽˍ ꓟ ꓡꓰ ꓐꓯ ꓟꓴ ꓘꓶꓽ ꓢꓲ ꓟꓯꓼ ꓓꓶꓽˍ ꓡꓳ꓿
66019012	ꓬꓲ ꓟꓬ ꓢꓶꓽ ꓠꓬ ꓮꓸ ꓔꓳ ꓡ ꓡꓱˍ ꓡꓰ ꓐꓰ ꓗꓹ ꓢꓲ꓾ ꓬꓲ ꓪꓴꓸ ꓓꓵ ꓗꓪ ꓠꓬ ꓙꓵꓽ ꓪꓴꓸ ꓛꓴ ꓮꓽ ꓟꓬꓹ ꓚꓴꓸ ꓘꓳꓹ ꓔ ꓡꓳ꓿ ꓬꓲ ꓚꓲ ꓛꓬ ꓟꓽ ꓥ ꓠꓬ ꓮꓽ ꓟˍ ꓟꓲ ꓟꓽ ꓢꓷꓸ ꓟ ꓟꓬꓱ ꓕꓲ ꓟꓬꓱ ꓬꓲ ꓕꓯꓽ ꓢꓲ ꓗꓪ ꓐꓳ ꓔ ꓡꓳ꓿
66019013	ꓬꓲ ꓠꓬ ꓫꓵꓽ ꓡꓰ ꓠꓶꓸ ꓔ ꓟ ꓐꓵ ꓞꓶꓽ ꓐꓽ ꓢꓽ ꓕꓲ ꓘꓳꓹ ꓖꓪ ꓔ ꓢꓲ꓾ ꓬꓲ ꓟꓬꓱ ꓠꓬ꓾ ꓪꓴ-ꓢ-ꓐꓯ-ꓘꓶ꓾ ꓐꓰ ꓐꓯˍ ꓡꓳ꓿
66019014	ꓟꓴꓽ ꓗꓪ ꓗꓪ ꓔꓬ ꓟ ꓟꓯꓼ ꓜꓴ ꓠꓬ꓾ ꓮꓸ ꓟꓴꓽ ꓒꓴ ꓜꓶꓽ ꓢꓲ꓾ ꓫꓬꓻˍ ꓟ ꓐꓰ ꓒꓴˍ ꓟ ꓪꓰꓻ ꓜꓲꓽ ꓟꓶ ꓖꓪ ꓔ ꓢꓲ ꓠꓬꓲ ꓬꓲ ꓔꓯ ꓛꓳ ꓔꓬ ꓡꓳ꓿
66019015	ꓬꓲ ꓟꓷꓽ ꓠꓷꓹ ꓗꓪ ꓐꓰ꓾ ꓞꓳ ꓫꓵꓽ ꓐꓴ ꓔꓯ ꓢꓰꓼ ꓠꓹ ꓟ ꓕꓯꓹˍ ꓟ ꓮꓸ ꓕꓽ ꓕꓲ ꓛꓲ ꓓꓳ ꓡ ꓡꓳ꓿ ꓬꓲ ꓠꓬ ꓧꓳꓺ ꓓꓻ ꓣꓱꓽ ꓢꓲ ꓬꓲ ꓪꓽ ꓔꓯ ꓙꓵꓽˍ ꓥꓳ꓿ ꓝꓮꓲ ꓠꓬ ꓮꓸ ꓫꓵˍ ꓟꓲ ꓬꓰ ꓐ ꓡ ꓢꓴ ꓪꓴ-ꓢ ꓬꓲ ꓪꓳꓹˍ ꓟ ꓦꓶ ꓠꓲꓹ ꓛꓱꓼ ꓡꓱꓼ ꓢꓶꓽ ꓠꓬꓲꓸ ꓖꓴ ꓗꓪ ꓟ ꓛꓱꓼ ꓡꓱꓼ ꓢꓶꓽ ꓔꓯ ꓕꓳꓼˍ ꓥꓳ꓿
66019016	ꓬꓲ ꓐꓵ ꓞꓶꓽˍ ꓐꓰ ꓬꓲ ꓒꓲꓽ ꓢꓰ ꓗꓪ ꓠꓬ꓾ ꓪ ꓔꓲ ꓐꓴ ꓕꓯꓽ ꓢꓲ ꓟ ꓪ ꓔꓲ꓾ ꓢꓲ ꓒꓽ ꓐꓴ ꓕꓯꓽ ꓢꓲ ꓟ ꓢꓲ ꓒ꓾ ꓐꓰ ꓐꓳ ꓔꓸ ꓟ ꓟꓬꓱ ꓕꓲ ꓟꓬꓱ ꓙꓳˍ ꓡꓳ꓿
66019017	ꓝꓮꓲ ꓠꓬ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓠꓬ ꓟꓲꓽ ꓟꓲ ꓗꓪ ꓦꓰꓼ ꓞꓹ ꓟ ꓥꓪ ꓟꓳˍ ꓡꓳ꓿ ꓬꓲ ꓠꓬ ꓢꓯꓼ ꓓꓽ ꓟ ꓡꓰ꓾ ꓟꓵꓽ ꓪꓴ ꓗꓪ ꓐꓬꓱꓻ ꓔꓬ ꓟ ꓠꓬꓹ ꓮꓽ ꓙꓵ ꓔꓯ ꓘꓴ ꓢꓲ꓾ ꓡꓯ꓾ ꓠꓴ ꓪꓽ ꓠꓬ ꓪꓴ-ꓢ ꓟꓶꓼ ꓘꓶꓽ ꓜꓻ ꓫꓳˍ ꓟ ꓗꓪ ꓜꓲꓼ ꓡ ꓢꓲ꓾
66019018	ꓪ ꓔꓲ ꓐꓴˍ ꓐꓰ꓾ ꓟꓯꓼ ꓢꓲꓽ ꓒ ꓐꓴˍ ꓐꓰ꓾ ꓢꓯꓼ ꓙꓳ ꓒ ꓐꓴˍ ꓐꓰ꓾ ꓮꓸ ꓟꓴꓽˍ ꓐꓰ꓾ ꓬꓲ ꓔꓯ ꓜꓶꓽ ꓢꓴ ꓐꓴˍ ꓐꓰ꓾ ꓚꓳ ꓪꓴꓸˍ ꓐꓰ ꓚꓳ ꓑˍ ꓐꓰ꓾ ꓞꓳ ꓤ ꓥ ꓕ ꓑꓳꓸ ꓪꓴꓽ ꓪꓴ ꓣꓳ ꓣꓳ ꓟ ꓬꓲ ꓪꓽ ꓧꓪꓽ ꓔꓯ ꓜꓽ ꓡꓯ꓾ ꓐꓯˍ ꓡꓳ꓿
66019019	ꓝꓮꓲ ꓠꓬ ꓓꓴꓽ ꓪꓴˍ ꓐꓰ꓾ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴˍ ꓐꓰ ꓬꓲ ꓪꓽ ꓟꓯꓼ ꓜꓴ ꓠꓬ꓾ ꓮꓸ ꓟꓴꓽ ꓜꓶ ꓢꓴˍ ꓐꓰ ꓬꓲ ꓟꓯꓼ ꓜꓴ ꓔꓯ ꓓꓶꓽ ꓡꓯꓽ ꓘꓳ ꓠꓹ ꓟ ꓜꓲꓼ ꓞꓹ ꓟ ꓥꓪ ꓟꓳˍ ꓡꓳ꓿
66019020	ꓖꓳ ꓡꓱ ꓠꓬ ꓓꓴꓽ ꓪꓴˍ ꓐꓰ ꓕꓲ ꓛꓳꓺꓼ ꓬꓲ ꓟꓲꓽ ꓙꓬ ꓗꓪ ꓓꓵꓽ ꓙꓽ ꓟꓶˍ ꓟ ꓢꓷꓸ ꓡꓰ ꓓꓴ ꓬꓰ ꓢꓴ꓾ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓔꓯˍ ꓟꓲ ꓣꓴ ꓔ ꓡꓳ꓿ ꓬꓲ ꓡꓰ ꓢꓷꓸ ꓡꓰ ꓓꓴ ꓟꓬꓱꓽ ꓕꓱ ꓟ ꓗꓪ ꓐꓰ꓾ ꓓꓴꓽ ꓪꓴ ꓬꓲ ꓔꓳꓹ ꓠꓷꓼ ꓓꓴ ꓟꓶ ꓗꓷ ꓢꓴˍ ꓐꓰ ꓬꓲ ꓐꓬꓱꓽ ꓔꓯ ꓪꓴ ꓓꓵ ꓕꓱꓼ ꓢꓴ ꓐꓴ ꓔꓯ ꓗꓶꓸ ꓟꓶ ꓡꓰ ꓟ ꓥ ꓡꓳ꓿ ꓬꓲ ꓪꓽ ꓠꓬꓲꓽ ꓣꓳ ꓔꓯ ꓠꓬ ꓐꓬꓻ ꓞꓹ ꓟ ꓡꓳ ꓐ ꓮꓸ ꓔꓳꓸ ꓬꓲꓻ ꓐꓱ ꓗꓪ ꓢꓯꓸ ꓢꓯˍ ꓡꓰꓽ ꓡꓳ ꓧꓳꓽ ꓗꓷˍ ꓡꓳ꓿
66019021	ꓜꓰꓻ ꓞꓹ ꓢꓴ ꓐꓴ ꓔꓯ ꓠꓬ꓾ ꓮꓸ ꓟꓴꓽ ꓜꓶꓽ ꓢꓴ ꓬꓲ ꓟꓷꓽ ꓠꓷꓹ ꓗꓪ ꓐꓰ ꓓꓳ ꓡ ꓟ ꓮꓸ ꓕꓽ ꓡꓰ ꓢꓰꓼ ꓗꓷ ꓢꓲ꓾ ꓠꓬꓹ ꓮꓽ ꓙꓵ ꓠꓬ ꓬꓲ ꓪꓽ ꓧꓪꓽ ꓜꓽ ꓢꓲ ꓐꓳ ꓡꓰˍ ꓡꓳ꓿
66020001	ꓖꓳ ꓕꓯ ꓟꓴꓽ ꓗꓪ ꓝꓲ ꓓꓴ ꓕꓲ ꓣꓳ ꓟꓴꓽ ꓗꓪ ꓗꓪ ꓐꓰ ꓬꓯꓼ ꓡ ꓢꓲ꓾ ꓬꓲ ꓡꓯꓼ ꓒꓯꓹ ꓗꓪ ꓫꓵꓻ ꓓꓴꓽ ꓜꓳ ꓜꓴˍ ꓐꓰ꓾ ꓧꓳ ꓫꓱ ꓚ ꓓꓽ ꓟ ꓕꓲ ꓚꓱꓹ ꓔꓯꓹ ꓔ ꓟ ꓔꓯ ꓥꓪ ꓟꓳˍ ꓡꓳ꓿
66020002	ꓬꓲ ꓡꓰ꓾ ꓠꓲꓽ ꓪ ꓔꓲˍ ꓐꓰ ꓢ-ꓓꓯ ꓐꓯˍ ꓟ ꓡꓴꓽ꓾ ꓮꓽ ꓠꓱ ꓟ ꓩꓴ ꓖꓳ ꓟ ꓔꓯ ꓣꓴ ꓔ ꓢꓲ꓾ ꓕꓲ ꓔꓴ ꓘꓳꓼ ꓐꓱ ꓶ ꓞꓳꓹ ꓔ ꓢꓲ ꓠꓬꓲ꓾
66020003	ꓞꓳ ꓫꓵꓽ ꓐꓴ ꓔꓯ ꓝꓮꓲ ꓟꓽ ꓧꓳꓽ ꓪꓴꓸ ꓠꓹ ꓟ ꓫꓵꓻ ꓓꓴꓽ ꓗꓪ ꓡꓳ ꓧꓳꓽ ꓗꓷ ꓢꓲ꓾ ꓕꓲ ꓔꓴ ꓘꓳꓼ ꓟꓽ ꓐꓲ ꓡ ꓕ ꓑꓳꓸ ꓗ ꓘꓶꓽ ꓚꓵꓸ ꓗꓷ ꓢꓲ ꓠꓬꓲ ꓔꓳꓹ ꓠꓷꓼ ꓗꓷˍ ꓡꓳ꓿ ꓕꓲ ꓔꓴ ꓘꓳꓼ ꓗꓸ ꓠꓯꓸ ꓠꓬ ꓬꓲ ꓔꓯ ꓕꓲ ꓝꓲꓸ ꓤ ꓩꓴ ꓓꓳ ꓡ ꓠꓹ ꓟ ꓥ ꓡꓳ꓿
66020004	ꓖꓳ ꓕꓯ ꓥꓪ ꓠꓬ ꓙꓵꓽ ꓠꓬꓲꓸ ꓕꓲ ꓮꓽ ꓟꓬꓹ ꓟ ꓟꓳꓻ ꓢꓲ꓾ ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓐꓴ ꓔꓯ ꓠꓬ ꓐꓯ ꓟꓴ ꓘꓶꓽ ꓠꓹ ꓟ ꓙꓵꓽ ꓪ ꓖꓶ ꓔ ꓡꓳ꓿ ꓝꓮꓲ ꓠꓬ ꓬꓰ-ꓢꓴ ꓐꓱ ꓶ ꓢꓷꓸ ꓙ ꓟꓳ ꓙ ꓢꓲ꓾ ꓪꓴ-ꓢ ꓐꓯ ꓘꓶꓽ ꓪꓴꓸ ꓠꓬꓲ ꓪꓴꓸ ꓓꓵ ꓓꓶ ꓗꓷ ꓢꓴˍ ꓐꓰ꓾ ꓓꓴꓽ ꓪꓴ ꓔꓯˍ ꓟꓲ꓾ ꓬꓲ ꓐꓬꓱꓽ ꓔꓯˍ ꓟꓲ ꓪꓴꓸ ꓓꓵ ꓟꓽ ꓕꓱꓼ ꓠꓬꓲ ꓢꓴ꓾ ꓥꓷꓼ ꓛꓲ ꓗꓪˍ ꓟꓲ꓾ ꓡꓯꓼ ꓒꓯꓹ ꓗꓪˍ ꓟꓲ꓾ ꓬꓲ ꓔꓳꓹ ꓠꓷꓼ ꓓꓴ ꓟꓽ ꓟꓶ ꓠꓬꓲ ꓢꓴ ꓮꓽ ꓙꓵ ꓢꓯꓸ ꓬꓲꓼ ꓡ ꓢꓲ ꓠꓬꓲ꓾ ꓙꓲ-ꓢꓴˍ ꓐꓰ ꓕꓲ ꓪꓺꓼ ꓕꓲ ꓔꓴ ꓘꓳꓼ ꓪ ꓔꓲ ꓣꓱꓽˍ ꓡꓳ꓿
66020005	ꓕꓱ ꓟ ꓠꓬ ꓬꓲ ꓪꓴꓸ ꓕꓲ ꓧꓪꓹ ꓢꓯꓸ ꓬꓲꓼ ꓡ ꓟ ꓥ ꓡꓳ꓿ ꓜꓰꓻ ꓞꓹ ꓟ ꓫꓵꓻ ꓢꓴ ꓠꓬ ꓖꓳ ꓕꓲ ꓔꓴ ꓘꓳꓼ ꓟꓽ ꓡꓳꓹ ꓬꓰ ꓕ ꓑꓳꓸ ꓟꓽ ꓢꓯꓸ ꓡ꓿
66020006	ꓬꓲ ꓪꓴꓸ ꓕꓲ ꓧꓪ ꓢꓯꓸ ꓬꓲꓼ ꓡ ꓟ ꓑꓯꓹ ꓟꓶ ꓢꓴ ꓠꓬ꓾ ꓶꓼ ꓙꓳ ꓫꓱꓹ ꓙꓳˍ ꓟ ꓐꓰ ꓢꓲ ꓚꓰꓸ ꓟꓶ ꓢꓴ ꓥ ꓡꓳ꓿ ꓠꓬꓲꓽ ꓧꓪ ꓕꓲ ꓧꓪ ꓫꓵꓻˍ ꓟ ꓠꓬ ꓬꓲ ꓪꓽ ꓔꓯ ꓙꓵꓽ ꓟꓽ ꓪꓺꓳ꓿ ꓬꓲ ꓪꓽ ꓠꓽ ꓪꓴ-ꓢˍ ꓐꓰ ꓙꓲ-ꓢꓴ ꓬꓲ ꓔꓲ ꓒ ꓐꓴ ꓬꓰ ꓢꓲ꓾ ꓬꓲˍ ꓐꓰ ꓕꓲ ꓪꓺꓼ ꓪ ꓔꓲ ꓕꓲ ꓔꓴ ꓘꓳꓼ ꓣꓱꓽˍ ꓥꓳ꓿
66020007	ꓖꓳ ꓕꓲ ꓔꓴ ꓘꓳꓼ ꓡꓳꓹ ꓬꓰ ꓠꓬ꓾ ꓢ-ꓓꓯ ꓔꓯ ꓐꓱ ꓓꓴꓽ ꓗꓪ ꓐꓰ ꓩꓴ ꓗꓷ ꓢꓲ꓾
66020008	ꓬꓲ ꓠꓬ ꓟꓵꓽ ꓕꓯ ꓗꓳꓹ ꓕꓯ ꓗꓪ ꓟ ꓞꓳ ꓫꓵꓽ ꓗꓳ-ꓗꓷˍ ꓐꓰ ꓟ-ꓗꓳ-ꓗꓷꓼ ꓔꓯ ꓟꓸ ꓒꓬꓹ ꓢꓲ ꓠꓬꓲ꓾ ꓟꓯꓼ ꓘꓶꓽ ꓗꓪ ꓬꓲ ꓪꓽ ꓔꓯ ꓧꓳꓽ ꓜꓲꓼ ꓡ ꓥꓳ꓿ ꓬꓲ ꓪꓽ ꓵ ꓟꓬꓱ ꓠꓬ ꓬꓲꓻ ꓡꓴꓽ ꓐꓱ ꓗꓪ ꓟ ꓧꓶꓽ ꓚꓲꓺˍ ꓡꓰ ꓐꓰ ꓟꓬꓽˍ ꓡꓳ꓿
66020009	ꓬꓲ ꓪꓽ ꓠꓬ ꓟꓵꓽ ꓗꓳꓹ ꓓꓵ ꓓꓵ ꓗꓪ ꓐꓰ ꓜꓲꓼ ꓡ ꓢꓲ꓾ ꓦ ꓡꓱ ꓢꓴ ꓐꓴ ꓟꓯꓼ ꓒꓱˍ ꓐꓰ ꓠꓲꓹ ꓠꓵˍ ꓟ ꓡꓳ ꓒꓱ ꓖꓳ ꓟ ꓔꓯ ꓚꓳꓸ ꓔ ꓡꓳ꓿ ꓖꓳ ꓡꓱ ꓥ ꓟꓲ ꓟꓴꓽ ꓗꓪ ꓗꓪ ꓐꓰ ꓮꓸ ꓔꓳ ꓬꓯꓼ ꓡ ꓢꓲ ꓬꓲ ꓪꓽ ꓔꓯ ꓛꓴꓻ ꓖꓴ ꓡꓰꓳ꓿
66020010	ꓞꓳ ꓤ ꓔꓯ ꓟꓸ ꓒꓬꓹ ꓢꓴ ꓠꓲꓽ ꓪ ꓔꓲ ꓖꓳ ꓟ ꓔꓯ ꓠꓬ꓾ ꓓꓴꓽ ꓪꓴˍ ꓐꓰ ꓟꓽ ꓔꓱꓹ ꓟ ꓟꓷꓽ ꓠꓷꓹ ꓝꓸ ꓢꓴ ꓔꓬ ꓖꓴ꓾ ꓡꓳ ꓐ ꓮꓸ ꓔꓳꓸ ꓬꓲꓻ ꓐꓱ ꓗꓪ ꓡꓳ ꓧꓳꓽ ꓗꓷˍ ꓡꓳ꓿ ꓬꓲ ꓪꓽ ꓠꓬ ꓟꓳꓼ ꓡꓳ ꓢ ꓘꓪ ꓮ ꓕꓯˍ ꓟꓲ ꓖꓳ ꓗꓪ ꓫꓸ ꓙꓵꓻ ꓟꓷꓼ ꓙꓵꓻˍ ꓥꓳ꓿
66020011	ꓖꓳ ꓗꓸ ꓠꓯꓸ ꓒꓴ ꓛꓹ ꓟ ꓙꓵꓽ ꓠꓬꓲꓸ ꓕꓲ ꓓꓽ ꓟ ꓐꓰ ꓕꓯꓽ ꓢꓲ ꓗꓪ ꓠꓬꓲꓸ ꓠꓸ ꓢꓴ ꓔꓯ ꓥꓪ ꓟꓳˍ ꓡꓳ꓿ ꓟꓴꓽ ꓗꓪ ꓟꓲ ꓠꓯ ꓠꓬ ꓬꓲ ꓒꓬꓱꓽ ꓕꓯꓽ ꓗꓪ ꓐꓰ ꓛꓰꓹ ꓙꓰ ꓢꓲ ꓧꓪ ꓟꓳꓻ ꓟꓽ ꓓ ꓗꓷ ꓡꓰꓳ꓿
66020012	ꓫꓵꓻ ꓢꓴ ꓪꓴꓽ ꓪꓴ ꓣꓳ ꓣꓳ ꓠꓬ ꓙꓵꓽ ꓠꓬꓲꓸ ꓕꓲ ꓟꓲꓽ ꓙꓬꓽ ꓗꓪ ꓦꓰꓼ ꓞꓹ ꓟ ꓔꓯ ꓥꓪ ꓟꓳˍ ꓢꓰ ꓡꓳ꓿ ꓖꓳ ꓡꓱ ꓢꓲ ꓕꓳ ꓶ ꓡꓲ ꓮꓽ ꓟꓬꓹ ꓡꓲ ꓒꓬꓱꓺ ꓔ ꓡꓳ꓿ ꓕꓳ ꓶ ꓬꓲ ꓔꓱꓹ ꓬꓲ ꓕꓲ ꓡꓲ ꓔꓯˍ ꓟꓲ ꓒꓬꓱꓺ ꓗꓷˍ ꓡꓳ꓿ ꓖꓳ ꓟ ꓠꓬ ꓢꓯꓼ ꓟꓬ ꓕꓳ ꓶ ꓥ ꓡꓳ꓿ ꓫꓵꓻ ꓢꓴ ꓔꓯ ꓠꓬ ꓬꓲ ꓪꓽ ꓟꓬꓱꓽ ꓔꓯ ꓛꓳ ꓢꓲ ꓕꓳ ꓶ ꓗꓪ ꓐꓳ ꓔ ꓟ ꓡꓰ ꓐꓰ ꓐꓯ ꓟꓴ ꓘꓶꓽˍ ꓡꓳ꓿
66020013	ꓬꓲꓻ ꓡꓴꓽ ꓐꓱˍ ꓟꓲ ꓬꓲ ꓠꓯꓸꓼ ꓗꓪ ꓔꓲꓹ ꓫꓵꓻ ꓗꓷ ꓟ ꓡꓽ ꓞꓳ ꓡꓯꓼ ꓙꓱ ꓖꓶ ꓩꓴ ꓡ ꓢꓲ꓾ ꓫꓵꓻˍ ꓟ ꓐꓰ ꓟꓸ ꓟꓲ ꓟꓵˍ ꓟꓲ ꓬꓲ ꓠꓯꓸꓼ ꓗꓪ ꓫꓵꓻ ꓗꓷ ꓟ ꓡꓽ ꓞꓳ ꓡꓯꓼ ꓙꓱ ꓖꓶ ꓩꓴ ꓡ ꓡꓳ꓿ ꓬꓲ ꓪꓽ ꓕꓲ ꓣꓳ ꓡꓰ ꓕꓲ ꓣꓳ ꓔꓯ ꓠꓬ꓾ ꓬꓲ ꓪꓽ ꓬꓰ ꓗꓷˍ ꓟ ꓟꓬꓱꓽ ꓔꓯ ꓛꓳ ꓢꓲ ꓐꓯ ꓟꓴ ꓘꓶꓽˍ ꓡꓳ꓿
66020014	ꓖꓳ ꓕꓯ ꓫꓵꓻˍ ꓟ ꓐꓰ ꓟꓸ ꓟꓲ ꓟꓵꓽ ꓔꓯˍ ꓟꓲ ꓮꓸ ꓔꓳꓸ ꓬꓲꓻ ꓡꓴ ꓐꓱ ꓗꓪ ꓡꓳ ꓧꓳꓽ ꓗꓷˍ ꓡꓳ꓿ ꓮꓸ ꓔꓳꓸ ꓬꓲꓻ ꓡꓴꓽ ꓐꓱ ꓕꓱ ꓟ ꓠꓬ ꓠꓬꓲꓽ ꓧꓪꓹ ꓕꓲ ꓧꓪꓹ ꓫꓵꓻˍ ꓟ ꓥ ꓡꓳ꓿
66020015	ꓢꓯꓼ ꓟꓬ ꓕꓳ ꓶ ꓗꓪ ꓟꓬꓱ ꓟꓽ ꓐꓳ ꓔ ꓢꓴ ꓮꓽ ꓙꓵ ꓔꓯ ꓠꓬ ꓮꓸ ꓔꓳꓸ ꓬꓲꓻ ꓡꓴꓽ ꓐꓱ ꓗꓪ ꓡꓳ ꓧꓳꓽ ꓗꓷˍ ꓡꓳ꓿
66021001	ꓖꓳ ꓕꓯ ꓟꓴꓽ ꓗꓪ ꓫꓵꓼˍ ꓐꓰ ꓟꓲ ꓠꓯ ꓫꓵꓼ ꓔꓯ ꓥꓪ ꓟꓳˍ ꓡꓳ꓿ ꓬꓲ ꓪꓴꓸ ꓟ ꓟꓴꓽ ꓗꓪˍ ꓐꓰ ꓟꓲ ꓠꓯ ꓠꓬ ꓗꓳꓸ ꓙꓰꓳ꓿ ꓬꓲꓻ ꓡꓴꓽ ꓐꓱˍ ꓟꓲ ꓟꓽ ꓙꓳ ꓗꓷ ꓡꓰꓳ꓿
66021002	ꓬꓲ ꓤꓽ ꓖꓴ ꓐꓱ ꓶ ꓙꓽ ꓖꓶ ꓢꓲ ꓐꓲꓻ ꓫꓬꓹ ꓔ ꓟ ꓟꓯꓸ ꓡꓯꓸ ꓟ ꓡꓰ ꓐꓰ꓾ ꓚꓰꓸ ꓔ ꓟ ꓡꓳ ꓒꓱ ꓙꓱ-ꓣꓴ-ꓢ-ꓡꓱ ꓫꓵꓼ ꓠꓬ ꓟꓴꓽ ꓗꓪ ꓗꓪ ꓪꓴ-ꓢ ꓗꓪ ꓐꓰ ꓬꓯꓼ ꓡ ꓟ ꓥꓪ ꓟꓳˍ ꓡꓳ꓿
66021003	ꓝꓮꓲ ꓙꓵꓽ ꓠꓬꓲꓸ ꓕꓲ ꓗꓪ ꓐꓰ ꓢꓯꓼ ꓓꓽ ꓟ ꓕꓲ ꓟ ꓓꓳ ꓡ ꓟ ꓥꓪ ꓑ ꓙꓽˍ ꓡꓳ꓿ ꓢꓯꓼ ꓖꓳ ꓟ ꓡꓰ꓾ ꓪꓴ-ꓢ ꓔꓬ ꓖꓴ ꓠꓬ ꓞꓳ ꓤ ꓗꓳ ꓡꓳ ꓗꓪ ꓥ ꓢꓲ꓾ ꓬꓲ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓔꓬ ꓥꓳ꓿ ꓬꓲ ꓪꓽ ꓠꓬ ꓬꓲ ꓑ ꓫꓬꓼ ꓐꓴ ꓬꓰˍ ꓥꓳ꓿ ꓪꓴ-ꓢ ꓬꓲ ꓚꓲ ꓛꓬ ꓠꓬ ꓬꓲ ꓪꓽ ꓗꓳ ꓡꓳ ꓗꓪ ꓔꓬ ꓢꓲ ꓬꓲ ꓪꓽ ꓪꓴ-ꓢ ꓬꓰˍ ꓥꓳ꓿
66021004	ꓬꓲ ꓪꓽ ꓟꓬ ꓐꓲ ꓮꓽ ꓙꓵ ꓬꓲ ꓡꓰ ꓫꓵꓹ ꓦ ꓖꓶˍ ꓥꓳ꓿ ꓕꓱ ꓡꓱ ꓖꓳ ꓑꓳ ꓫꓵꓻˍ ꓟ ꓟꓽ ꓙꓳꓻꓳ꓿ ꓠꓲꓹ ꓥꓴˍ ꓟ ꓐꓰ ꓮꓸ ꓛꓬꓹ ꓙꓱˍ ꓟ ꓐꓰ ꓠꓻ ꓟˍ ꓟꓲ ꓟꓽ ꓙꓳꓻꓳ꓿ ꓮ ꓡꓲꓳ ꓐꓯ ꓠꓬ ꓧꓶꓸ ꓕꓯ ꓟ ꓠꓽ ꓗꓳꓸ ꓙꓰꓳ꓾ ꓐꓯˍ ꓡꓳ꓿
66021005	ꓙꓵꓽ ꓠꓬꓲꓸ ꓕꓲ ꓗꓪ ꓠꓬꓲꓸ ꓠꓸ ꓢꓴ ꓡꓰ꓾ ꓠꓬꓲ ꓠꓹ꓾ ꓥꓪ ꓡꓰ ꓙꓳˍ ꓟ ꓥ ꓕ ꓑꓳꓸ ꓔꓯ ꓬꓲ ꓫꓵꓼ ꓒꓬꓱꓼ ꓡ ꓝꓲ ꓔꓬ ꓡꓳ꓾ ꓐꓯˍ ꓡꓳ꓿ ꓝꓮꓲ ꓬꓲ ꓡꓰ꓾ ꓐꓳ ꓔ꓾ ꓮ ꓡꓲꓳ ꓐꓯ ꓠꓬ ꓐꓯ ꓘꓶꓽ ꓕꓱ ꓟ ꓠꓬ ꓦ ꓡꓱ ꓐꓳˍ ꓟ ꓐꓰ ꓔꓱꓹ ꓚꓵˍ ꓟ ꓥ ꓡꓳ꓾ ꓐꓯˍ ꓡꓳ꓿
66021006	ꓝꓮꓲ ꓬꓲ ꓡꓰ ꓥꓪ ꓔꓯ ꓕꓱ ꓡꓱ ꓐꓯˍ ꓢꓰꓽ ꓡꓳ꓾ ꓬꓰ ꓓꓳ ꓡꓰꓳ꓾ ꓥꓪ ꓠꓬ ꓬꓲ ꓪꓴꓸ ꓟ ꓐꓰ ꓬꓲ ꓟꓶꓽˍ ꓟ ꓥ ꓡꓳ꓿ ꓥꓪ ꓠꓬ ꓢꓯꓼ ꓟꓬ ꓬꓲꓻ ꓙꓬ ꓬꓲꓻ ꓝꓳꓹ ꓟꓶ ꓗꓪ ꓐꓰ ꓢꓲꓼ ꓢꓴ ꓔꓯ ꓬꓲ ꓒꓵꓽ ꓟꓽ ꓧꓪ ꓧꓪ ꓖꓶꓽ ꓓꓳꓻˍ ꓥꓳ꓿
66021007	ꓧꓪꓸ ꓡꓰ ꓢꓴ ꓠꓬ ꓕꓱ ꓟꓬ ꓫꓵꓽ ꓟꓶ ꓢꓲ꓾ ꓥꓪ ꓠꓬ ꓬꓲ ꓪꓴ-ꓢ ꓬꓰ ꓢꓲ ꓠꓬꓲ꓾ ꓬꓲꓸˍ ꓟꓲ ꓥꓪ ꓤꓽ ꓥꓪ ꓠꓱ ꓐꓴ ꓬꓰˍ ꓥꓳ꓿
66021008	ꓖꓳ ꓡꓱ ꓥ ꓟꓲ ꓠꓲꓹ ꓐꓽ ꓢꓴ꓾ ꓟꓽ ꓙꓵꓻ ꓢꓴ꓾ ꓠꓲꓹ ꓒꓳꓹ ꓠꓲꓹ ꓙꓬ ꓗꓹ ꓢꓴ꓾ ꓞꓳ ꓤ ꓢꓰꓽ ꓢꓴ꓾ ꓟꓽ ꓢꓲ ꓟꓽ ꓫꓬ ꓬꓰ ꓢꓴ꓾ ꓥꓺ ꓟꓬꓱꓽ ꓬꓰ ꓢꓴ꓾ ꓠꓲꓽ ꓐꓬꓱ ꓔꓯ ꓪꓴꓸ ꓓꓵ ꓕꓱꓼ ꓢꓴˍ ꓐꓰ ꓗꓶꓸ ꓢꓴ ꓐꓴ ꓔꓬ ꓖꓴ ꓠꓬ ꓐꓬꓻ ꓞꓹ ꓟ ꓡꓳ ꓐ ꓮꓸ ꓔꓳꓸ ꓬꓲꓻ ꓐꓱ ꓗꓪ ꓥ ꓡꓳ꓿ ꓕꓱ ꓟ ꓠꓬ ꓠꓬꓲꓽ ꓧꓪꓹ ꓕꓲ ꓧꓪ ꓫꓵꓻˍ ꓟ ꓥ ꓡꓳ꓾ ꓐꓯˍ ꓡꓳ꓿
66021009	ꓖꓳ ꓕꓯ ꓡꓳꓹ ꓬꓰˍ ꓟ ꓫꓸ ꓘꓶ ꓓꓴ ꓫꓵꓽ ꓟ ꓗꓶꓺ ꓐꓲ ꓞꓹ ꓟ ꓡꓴ ꓗꓶꓸ ꓫꓵꓽ ꓒꓯꓼ ꓔꓯꓹ ꓔ ꓟ ꓟꓴꓽ ꓗꓪ ꓝꓲ ꓓꓴ ꓫꓵꓽ ꓣꓳ ꓗꓪ ꓟ ꓕꓲ ꓣꓳ ꓥꓪ ꓔꓯ ꓫꓸ ꓕꓱ ꓡ ꓢꓲ꓾ ꓕꓱ ꓗꓪ ꓡꓯ꓾ ꓥꓪ ꓡꓰ ꓠꓴ ꓔꓯ ꓮ ꓣꓳ ꓤ ꓬꓲ ꓤ ꓟꓶꓻ ꓟꓯꓸ ꓡꓯꓸ ꓟ ꓟꓳꓸ ꓖꓶˍ ꓠꓬꓲ꓾ ꓐꓯˍ ꓡꓳ꓿
66021010	ꓟꓴꓽ ꓗꓪ ꓝꓲ ꓓꓴ ꓠꓬ ꓢꓲ-ꓫꓬ-ꓟ-ꓦ ꓠꓯꓸꓼ ꓗꓪ ꓥꓪ ꓔꓯ ꓮ ꓘꓶ ꓪꓴꓽˍ ꓟ ꓐꓰ ꓟꓴˍ ꓟ ꓪꓽ ꓚꓲ ꓗꓪ ꓔꓯꓹ ꓓꓯ ꓙꓰ ꓢꓲ꓾ ꓟꓴꓽ ꓗꓪ ꓗꓪ ꓪꓴ-ꓢ ꓗꓪ ꓐꓰ ꓬꓯꓼ ꓡ ꓟ꓾ ꓚꓰꓸ ꓔ ꓟ ꓡꓳ ꓒꓱ꓾ ꓙꓱ-ꓣꓴ-ꓢ-ꓡꓱ ꓟꓳꓸ ꓖꓶ ꓡ ꓡꓳ꓿
66021011	ꓡꓳ ꓒꓱ ꓖꓳ ꓟ ꓗꓪ ꓠꓬ ꓪꓴ-ꓢ ꓬꓲ ꓐꓬꓱꓼ ꓡꓱꓼ ꓡꓱ ꓟ ꓙꓳ ꓢꓲ꓾ ꓮ ꓘꓶ ꓒꓵꓽˍ ꓟ ꓒꓵꓽ ꓡꓳˍ ꓡꓰ ꓐꓰ ꓐꓺ ꓢꓲ ꓠꓬꓲ꓾ ꓒꓵꓽ ꓡꓳ ꓫꓬꓻˍ ꓡꓰ ꓐꓰ ꓫꓬꓻ ꓫꓬˍ ꓡꓰꓽ ꓗꓹ ꓟ ꓒꓵꓽ ꓡꓳ ꓠꓯꓺ ꓤꓲꓺˍ ꓡꓰ ꓐꓰ ꓣꓳꓺ ꓔꓬ ꓡꓳ꓿
66021012	ꓡꓳ ꓒꓱ ꓠꓬ ꓮ ꓘꓶ ꓫꓵˍ ꓟ ꓐꓰ ꓟꓴꓺˍ ꓟ ꓚꓬꓹ ꓓꓽ ꓟ ꓙꓳ ꓢꓲ꓾ ꓗ ꓘꓶꓽˍ ꓟꓲ ꓞꓲ ꓠꓬꓲꓽ ꓒꓰꓼ ꓙꓳ ꓢꓲ ꓠꓬꓲ꓾ ꓗ ꓘꓶꓽ ꓞꓲ ꓠꓬꓲꓽ ꓒꓰꓼ ꓟ ꓗꓪ ꓟꓴꓽ ꓗꓪ ꓝꓲ ꓓꓴ ꓞꓲ ꓠꓬꓲꓽ ꓣꓳ ꓔꓬ ꓡꓳ꓿ ꓬꓲ-ꓢꓷ-ꓡꓰ ꓡꓽ ꓞꓳ ꓞꓲ ꓠꓬꓲꓽ ꓪꓳꓼ ꓟ ꓟꓬꓱꓺˍ ꓟꓲ ꓗ ꓘꓶꓽ ꓖꓳ ꓞꓲ ꓠꓬꓲꓽ ꓒꓰꓼ ꓗꓪ ꓜꓰꓺ ꓐꓳ ꓔ ꓡꓳ꓿
66021013	ꓐꓶꓽ ꓓꓳ ꓔꓯꓸ ꓟꓳꓸ ꓗ ꓘꓶꓽ ꓢ ꓒꓰꓼ꓾ ꓖꓴ ꓪꓴꓸ ꓔꓯꓸ ꓟꓳꓸ ꓢ ꓒꓰ꓾ ꓖꓴ ꓟꓶꓸ ꓔꓯꓸ ꓟꓳꓸ ꓢ ꓒꓰꓼ꓾ ꓐꓶꓽ ꓓꓵꓽ ꓔꓯꓸ ꓟꓳꓸ ꓢ ꓒꓰꓼ ꓙꓳˍ ꓡꓳ꓿
66021014	ꓡꓳ ꓒꓱ ꓚꓬꓹ ꓠꓬ ꓬꓲ ꓚꓰ ꓞꓲ ꓠꓬꓲꓽ ꓟ ꓙꓳ ꓢꓲ꓾ ꓮ ꓣꓳ ꓤ ꓬꓲ ꓝꓲ ꓓꓴ ꓞꓲ ꓠꓬꓲꓽ ꓣꓳ ꓟ ꓟꓬꓱ ꓠꓬ ꓖꓳ ꓗꓪ ꓐꓳ ꓔ ꓡꓳ꓿
66021015	ꓥꓪ ꓔꓯ ꓫꓸ ꓕꓱ ꓢꓴ ꓠꓬ꓾ ꓡꓳ ꓒꓱˍ ꓐꓰ ꓡꓳ ꓒꓱ ꓗ ꓘꓶꓽˍ ꓐꓰ ꓡꓳ ꓒꓱ ꓚꓬꓹ ꓔꓯ ꓔꓯꓺ ꓠꓹ ꓟ꓾ ꓔꓯꓺ ꓓꓴ ꓫꓵ ꓓꓻ ꓕꓲ ꓕꓷꓹ ꓔꓯꓹ ꓔ ꓡꓳ꓿
66021016	ꓡꓳ ꓒꓱ ꓠꓬ ꓡꓲ ꓡꓯꓼ ꓐꓰ ꓗꓹ ꓢꓲ꓾ ꓫꓵˍ ꓟ ꓐꓰ ꓦꓲˍ ꓟ ꓠꓬ ꓕꓲ ꓡꓰꓹꓼ ꓥꓳ꓿ ꓬꓲ ꓠꓬ ꓫꓵ ꓓꓻ ꓖꓳ ꓟ ꓡꓰ ꓡꓳ ꓒꓱ ꓔꓯ ꓔꓯꓺ ꓠꓬꓲ ꓠꓬ꓾ ꓡꓳ ꓔ ꓕꓲ ꓔꓴ ꓥꓪꓽ ꓦꓬꓻ ꓕꓷꓹ ꓙꓳˍ ꓡꓳ꓿ ꓫꓵ ꓔꓯ ꓟꓳꓸˍ ꓐꓰ ꓦꓲꓺ ꓔꓯꓸ ꓟꓳꓸ ꓐꓰ꓾ ꓟꓴꓺ ꓔꓯ ꓟꓳꓸ ꓕꓲ ꓡꓰꓹꓼ ꓥ ꓡꓳ꓿
66021017	ꓟꓴꓽ ꓗꓪ ꓝꓲ ꓓꓴ ꓡꓰ ꓞꓳ ꓤ ꓔꓯꓺ ꓓꓴ ꓗꓪ ꓐꓰ ꓚꓬꓹ ꓔꓯˍ ꓟꓲ ꓔꓯꓺ ꓠꓬꓲ ꓠꓬ꓾ ꓕꓲ ꓦꓬꓻ ꓡꓲ ꓞꓲ ꓡꓲ ꓛꓬꓹ ꓙꓳˍ ꓡꓳ꓿ ꓕꓱ ꓟ ꓠꓬ ꓟꓴꓽ ꓗꓪ ꓝꓲ ꓓꓴ ꓡꓰ ꓔꓯ ꓠꓬꓲˍ ꓟ ꓥ ꓡꓳ꓿
66021018	ꓚꓬꓹ ꓠꓬ ꓒꓵꓽ ꓡꓳ ꓠꓯꓺ ꓤꓲꓺ ꓡꓰ ꓫꓬꓹ ꓔ ꓡꓳ꓿ ꓡꓳ ꓒꓱ ꓠꓬ ꓫꓬꓻ ꓫꓬˍ ꓡꓰ ꓟ ꓠꓬꓺ ꓐˍ ꓡꓰ ꓐꓰ ꓗꓹ ꓟ ꓫꓵ ꓫꓬꓻ ꓥ ꓡꓳ꓿
66021019	ꓚꓬꓹ ꓬꓲ ꓚꓰ ꓗꓪ ꓠꓬ ꓒꓵꓽ ꓡꓳ ꓬꓲ ꓫꓵꓽ ꓬꓲ ꓙꓰ ꓥ ꓕ ꓑꓳꓸ ꓡꓰ ꓐꓲꓻ ꓫꓴꓽ ꓔ ꓡꓳ꓿ ꓚꓬꓹ ꓚꓰ ꓬꓲ ꓪꓴꓸ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓠꓯꓺ-ꓤꓲꓺ꓾ ꓠꓬꓲꓽ ꓟꓻ ꓕꓲ ꓟꓻ ꓟ ꓠꓬ꓾ ꓒꓵꓽ-ꓡꓳ-ꓟꓵꓽ-ꓪꓴ-ꓠꓲꓹ-ꓛꓵꓼ꓾ ꓢ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓒꓴꓻ-ꓠꓶꓻ꓾ ꓡꓲ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓠꓲꓹ-ꓛꓵꓼ꓾
66021020	ꓥꓪꓽ ꓟꓻ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓡꓯꓼ-ꓫꓱꓽ꓾ ꓛꓳꓼ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓢꓲꓽ-ꓠꓯꓺ꓾ ꓫꓵꓽ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓫꓵ꓾ ꓦꓰꓼ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓠꓲꓹ-ꓛꓵꓼ-ꓬꓲ-ꓡꓴꓽ-ꓐꓱ꓾ ꓗꓴꓸ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓐꓺ-ꓡꓱꓺ꓾ ꓞꓲ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓠꓲꓹ-ꓛꓵꓼ-ꓐꓬꓱꓺ꓾ ꓞꓲ ꓕꓲ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓠꓲꓺ-ꓛꓵꓽ꓾ ꓞꓲ ꓠꓬꓲꓽ ꓟ ꓕꓲ ꓟꓻ ꓟ ꓠꓬ ꓒꓵꓽ-ꓡꓳ-ꓢꓲꓽ-ꓠꓲꓹ-ꓛꓵꓼ ꓥ ꓡꓳ꓿
66021021	ꓗ ꓘꓶꓽ ꓓꓽ ꓟ ꓞꓲ ꓠꓬꓲꓽ ꓒꓰꓼ ꓠꓬ ꓡꓳ ꓒꓴ ꓡꓴꓸ ꓢꓶꓽ ꓞꓲ ꓠꓬꓲꓽ ꓢꓶꓽ ꓡꓰ ꓫꓬꓹ ꓔ ꓡꓳ꓿ ꓗ ꓘꓶꓽ ꓕꓲ ꓒꓰꓼ ꓡꓰ ꓕꓲ ꓒꓰꓼ ꓠꓬ ꓡꓴ ꓒꓴ ꓡꓴꓸ ꓢꓶ ꓕꓲ ꓢꓶꓽˍ ꓡꓰ ꓫꓬꓹ ꓔ ꓡꓳ꓿ ꓡꓳ ꓒꓱ ꓗꓪ ꓟ ꓙ ꓖꓴ ꓠꓬ ꓡꓳꓸ ꓙꓻ ꓙꓰˍ ꓟ ꓠꓬ ꓐˍ ꓡꓰ ꓐꓰ ꓗꓹ ꓟ ꓫꓵ ꓫꓬꓻ ꓥ ꓡꓳ꓿
66021022	ꓡꓳ ꓒꓱ ꓖꓳ ꓟ ꓗꓪ ꓢꓲꓽ ꓫꓬ ꓦꓲ ꓥꓪ ꓟꓽ ꓟꓳ꓿ ꓮ ꓡꓲꓳ ꓐꓯ ꓠꓬ ꓮꓸ ꓫꓵˍ ꓟꓲ ꓬꓰ ꓐ ꓡ ꓢꓴ ꓢꓲ ꓒꓽ ꓪꓴ-ꓢˍ ꓐꓰ ꓮ ꓣꓳ ꓤ ꓠꓬ꓾ ꓖꓳ ꓗꓪ ꓟ ꓢꓲꓽ ꓫꓬ ꓦꓲ ꓥ ꓡꓳ꓿
66021023	ꓡꓳ ꓒꓱ ꓖꓳ ꓟ ꓗꓪ ꓣꓳꓺ ꓖꓶ ꓠꓹ ꓟ ꓟꓲꓽ ꓟꓲ ꓦ ꓐ ꓣꓱꓽ ꓟꓽ ꓬꓯꓼ꓿ ꓮ ꓡꓲꓳ ꓐꓯ ꓠꓬ ꓪꓴ-ꓢ ꓐꓬꓱꓼ ꓡꓱꓼ ꓡꓱ ꓟ ꓠꓬ ꓖꓳ ꓗꓪ ꓟ ꓠꓬꓲ ꓟꓳꓻ ꓓꓴ ꓥ ꓢꓲ꓾ ꓮ ꓣꓳ ꓤ ꓠꓬ ꓖꓳ ꓗꓪ ꓟ ꓟꓬ ꓡꓴ ꓥ ꓡꓳ꓿
66021024	ꓞꓳ ꓫꓵꓽ ꓐꓴ ꓠꓬ ꓡꓳ ꓒꓱ ꓠꓬꓲ ꓟꓳꓻ ꓓꓴ ꓗꓪ ꓐꓰ ꓫꓱꓽˍ ꓥꓳ꓿ ꓟꓲ ꓠꓯ ꓗꓪ ꓟ ꓪ ꓔꓲ ꓐꓴˍ ꓟꓲ ꓬꓲ ꓪꓽ ꓟꓬꓱ ꓓꓳꓽ ꓖꓳ ꓗꓪ ꓔꓯꓹ ꓓꓵꓽ ꓡꓰˍ ꓥꓳ꓿
66021025	ꓖꓳ ꓗꓪ ꓠꓬ ꓢ ꓘꓪ ꓟꓽ ꓙꓳ ꓠꓬꓲ꓾ ꓡꓳ ꓒꓱ ꓗ ꓘꓶꓽ ꓠꓬ ꓮ ꓕꓯˍ ꓟꓲ ꓟꓽ ꓚꓵꓸ ꓗꓷ꓿
66021026	ꓞꓳ ꓫꓵꓽ ꓐꓴ ꓠꓬ ꓬꓲ ꓪꓽ ꓟꓬꓱ ꓓꓳꓽˍ ꓐꓰ ꓞꓳ ꓒꓵꓽˍ ꓟ ꓖꓳ ꓗꓪ ꓔꓯꓹ ꓓꓵꓽ ꓡꓰˍ ꓥꓳ꓿
66021027	ꓟꓽ ꓫꓬꓻ ꓡꓳ ꓫꓵꓽˍ ꓐꓰ꓾ ꓠꓲꓹ ꓒꓳˍ ꓡꓳ ꓫꓵꓽˍ ꓐꓰ ꓗꓶꓸ ꓢꓴ ꓠꓬ꓾ ꓮ ꓡꓲ ꓥ ꓟꓲ ꓖꓳ ꓗꓪ ꓟꓽ ꓓꓵꓽ ꓡꓰ꓿ ꓮ ꓣꓳ ꓤ ꓬꓲ ꓢꓯꓼ ꓟꓬ ꓕꓳ ꓶ ꓗꓪ ꓟꓬꓱ ꓐꓳ ꓔ ꓢꓴˍ ꓡꓰ ꓓꓵꓽ ꓡꓰˍ ꓥꓳ꓿
66022001	ꓖꓳ ꓗꓸ ꓠꓯꓸ ꓪꓴ-ꓢ ꓐꓰ ꓮ ꓣꓳ ꓤ ꓙꓵꓽ ꓠꓬꓲꓸ ꓕꓲ ꓗꓪ ꓐꓰ ꓡꓳ ꓒꓱ ꓙ ꓖꓴ ꓓꓽ ꓟ ꓔꓱ ꓦꓲ ꓗꓪ꓾ ꓒꓵꓽ ꓡꓳ ꓫꓬꓻ ꓡꓰ ꓐꓰ ꓐꓬꓱꓼ ꓡꓱꓼ ꓡꓱ ꓬꓲꓻ ꓔꓬ ꓟ ꓢꓯꓼ ꓟꓬ ꓠꓯ ꓬꓲꓻ ꓕꓲ ꓓꓴꓽ ꓬꓲ ꓥꓪ ꓔꓯ ꓟꓳꓸ ꓖꓶ ꓡ ꓡꓳ꓿
66022002	ꓠꓯ ꓬꓲꓻ ꓖꓳ ꓐꓽ ꓕ ꓐꓽ ꓗꓪ ꓠꓬ꓾ ꓦ ꓐ ꓕꓲ ꓟ ꓕꓲ ꓫꓵꓽ꓾ ꓕꓲ ꓘꓳꓼ ꓠꓯS ꓗꓪ ꓬꓲ ꓢꓶꓽ ꓞꓲ ꓠꓬꓲꓽ ꓫꓵꓽ ꓓꓱꓼˍ ꓟ ꓢꓯꓼ ꓟꓬ ꓢꓲꓹ ꓜꓲꓻ ꓙꓳˍ ꓡꓳ꓿ ꓢꓲꓹ ꓜꓲꓻ ꓬꓲ ꓒꓬꓽ ꓠꓬ ꓞꓳ ꓫꓵꓽ ꓐꓴ ꓔꓯ ꓫꓬꓹ ꓓꓻ ꓡꓰ ꓓꓴ ꓥ ꓡꓳ꓿
66022003	ꓪꓴ-ꓢ ꓙꓱꓽ ꓘꓶ ꓶꓻ ꓞꓹ ꓟ ꓮꓸ ꓫꓵˍ ꓟꓲ ꓕꓱ ꓡꓱ ꓖꓳ ꓑꓳꓸ ꓟꓽ ꓙꓳꓻꓳ꓿ ꓪꓴ-ꓢˍ ꓐꓰ ꓮ ꓣꓳ ꓤ ꓙꓵꓽ ꓠꓬꓲꓸ ꓕꓲ ꓠꓬ ꓡꓳ ꓒꓱ ꓠꓯꓸꓼ ꓗꓪ ꓓꓹ ꓢꓲ꓾ ꓬꓲ ꓚꓳ ꓑꓸ ꓐꓴ ꓠꓬ ꓬꓲ ꓔꓯ ꓣꓱꓽ ꓙˍ ꓥꓳ꓿
66022004	ꓬꓲ ꓪꓽ ꓠꓬ ꓬꓲ ꓒꓬꓱꓽ ꓔꓯ ꓟꓳˍ ꓥꓳ꓿ ꓬꓲ ꓟꓬꓱˍ ꓟꓲ ꓬꓲ ꓪꓽ ꓥꓷꓼ ꓛꓲ ꓗꓪ ꓐꓳ ꓔ ꓥꓳ꓿
66022005	ꓖꓳ ꓗꓸ ꓠꓯꓸ ꓠꓬ ꓢ ꓘꓪ ꓟꓽ ꓙꓳꓻꓳ꓿ ꓟꓬ ꓡꓴ ꓠꓬꓲ ꓟꓳꓻ ꓓꓴˍ ꓟꓲ꓾ ꓟꓲꓽ ꓟꓲ ꓠꓬꓲ ꓟꓳꓻ ꓓꓴˍ ꓟꓲ ꓬꓲ ꓪꓽ ꓣꓱꓽ ꓟꓽ ꓬꓯꓼꓳ꓿ ꓮ ꓡꓲꓳ ꓐꓯ ꓠꓬ ꓢꓲ ꓒꓽ ꓪꓴ-ꓢ ꓠꓬ ꓬꓲ ꓪꓽ ꓠꓬꓲ ꓟꓳꓻ ꓓꓴ ꓥ ꓡꓳ꓿ ꓬꓲ ꓪꓽ ꓠꓬ ꓕꓲ ꓞꓲꓼ ꓕꓲ ꓑ ꓪ ꓔꓲ ꓣꓱꓽˍ ꓥꓳ꓿
66022006	ꓟꓴꓽ ꓗꓪ ꓝꓲ ꓓꓴ ꓡꓰ ꓥꓪ ꓔꓯ꓾ ꓐꓯ ꓘꓶꓽ ꓕꓱ ꓟꓬ ꓟ ꓠꓬ ꓦꓻ ꓡꓱ ꓐꓳˍ ꓟ ꓐꓰ ꓔꓱꓹˍ ꓟ ꓥ ꓡꓳ꓿ ꓟꓷꓽ ꓠꓷꓹ ꓝꓸ ꓢꓴ ꓦꓻ ꓬꓲ ꓪꓽ ꓢꓲ ꓒꓽ ꓪꓴ-ꓢ ꓡꓰ꓾ ꓟꓶꓻ ꓤ ꓟꓽ ꓗꓷ ꓡꓰ ꓕꓯ ꓒꓬꓱꓼ ꓡ ꓠ ꓗꓹ ꓟ꓾ ꓬꓲ ꓚꓳ ꓑꓸ ꓐꓴ ꓔꓯ ꓟꓳꓸ ꓖꓶ ꓠꓹ ꓟ ꓬꓲ ꓟꓴꓽ ꓗꓪ ꓝꓲ ꓓꓴ ꓔꓯ ꓝꓲ ꓩꓴ ꓡꓺꓳ꓿
66022007	ꓬꓰ-ꓢꓴ ꓡꓰ꓾ ꓠ ꓠꓹ꓾ ꓥꓪ ꓠꓬ ꓮꓸ ꓟꓲꓸ ꓟꓲ ꓡ ꓥꓳ꓿ ꓕꓳ ꓶ ꓕꓱ ꓟ ꓗꓪ ꓟ ꓟꓷꓽ ꓠꓷꓹ ꓝꓸ ꓘꓶ ꓔꓯ ꓒꓵꓽ ꓛꓳ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳˍ ꓡꓳ꓾ ꓐꓯˍ ꓡꓳ꓿
66022008	ꓕꓱ ꓟꓬ ꓫꓵꓽ ꓟ ꓔꓯ ꓑ ꓙꓽ ꓢꓲ ꓟꓳꓻ ꓢꓴ ꓠꓬ ꓬꓳ-ꓦ ꓥꓪ ꓥ ꓡꓳ꓿ ꓥꓪ ꓑ ꓙꓽ ꓢꓲ ꓟꓳˍ ꓕꓯ꓾ ꓕꓱ ꓟꓬ ꓫꓵꓽ ꓟ ꓥꓪ ꓔꓯ ꓟꓳꓸ ꓖꓶ ꓡ ꓢꓴ ꓟꓴꓽ ꓗꓪ ꓝꓲ ꓓꓴ ꓔꓯ ꓪꓴꓸ ꓓꓵ ꓕꓱꓼ ꓠꓹ ꓟ ꓬꓲ ꓟꓲꓽ ꓙꓬ ꓗꓪ ꓥꓪ ꓟꓳꓼ ꓡꓰꓳ꓿
66022009	ꓖꓳ ꓡꓱ ꓥ ꓟꓲ ꓬꓲ ꓡꓰ ꓥꓪ ꓔꓯ꓾ ꓠꓴ ꓕꓱ ꓡꓱ ꓕꓽ ꓬꓰ꓿ ꓥꓪ ꓠꓬ ꓠꓴˍ ꓐꓰ ꓟꓷꓽ ꓠꓷꓹ ꓝꓸ ꓢꓴ ꓠꓴ ꓬꓲꓼ ꓠꓴ ꓠꓬꓲ ꓐꓴˍ ꓐꓰ꓾ ꓕꓳ ꓶ ꓕꓱ ꓟ ꓗꓪ ꓟ ꓐꓯ ꓘꓶꓽ ꓔꓯ ꓒꓵꓽ ꓛꓳ ꓢꓴˍ ꓐꓰ ꓕꓲ ꓡꓰꓹꓼ ꓚꓳ ꓑꓸ ꓛꓳꓽ ꓒꓯꓹ ꓥ ꓡꓳ꓿ ꓠꓴ ꓠꓬ ꓪꓴ-ꓢ ꓔꓯˍ ꓡꓰꓽ ꓪꓴꓸ ꓓꓵ ꓕꓱꓼ꓾ ꓐꓯ ꓖꓶ ꓡ ꓡꓳ꓿
66022010	ꓝꓮꓲ ꓬꓲ ꓡꓰ ꓥꓪ ꓔꓯ꓾ ꓕꓳ ꓶ ꓕꓱ ꓟ ꓗꓪ ꓟ ꓟꓷꓽ ꓠꓷꓹ ꓝꓸ ꓘꓶ ꓔꓯ ꓕꓽ ꓑꓲꓸ ꓔ꓿ ꓮ ꓡꓲꓳ ꓐꓯ ꓠꓬ ꓬꓲ ꓝꓲꓸ ꓠꓶꓽ ꓡꓺꓳ꓿
66022011	ꓟꓽ ꓜꓳꓽˍ ꓟ ꓬꓰ ꓢꓴ ꓠꓬ ꓟꓽ ꓜꓳꓽˍ ꓟ ꓬꓰ ꓔꓬ ꓝꓲ ꓢꓰꓽ꓾ ꓠꓲꓹ ꓒꓳꓹˍ ꓟ ꓬꓰ ꓢꓴ ꓠꓬ ꓠꓲꓹ ꓒꓳꓹˍ ꓟ ꓬꓰ ꓔꓬ ꓝꓲ ꓢꓰꓽ꓾ ꓔꓱꓹ ꓜꓳꓽˍ ꓟ ꓬꓰ ꓢꓴ ꓠꓬ ꓬꓲ ꓖꓳ ꓡꓱ ꓔꓱꓹ ꓜꓳꓽˍ ꓟ ꓬꓰ ꓔꓬ ꓝꓲ ꓢꓰꓽ꓾ ꓢꓲ ꓚꓰꓸ ꓔ ꓢꓴ ꓔꓯ ꓠꓬ꓾ ꓢꓲ ꓚꓰꓸ ꓔ ꓟ ꓗꓪ ꓔꓬ ꓝꓲ ꓢꓰꓽ꓾ ꓐꓯˍ ꓡꓳ꓿
66022012	ꓬꓰ-ꓢꓴ ꓡꓰ꓾ ꓠ ꓠꓹ꓾ ꓕꓲ ꓣꓳ ꓡꓰ ꓕꓲ ꓣꓳ ꓬꓰ ꓗꓷ ꓟ ꓔꓯ ꓛꓳ ꓢꓲ ꓚꓱꓹ ꓖꓶ ꓠꓹ ꓟ ꓥꓪ ꓮꓸ ꓟꓲꓸ ꓟꓲꓸ ꓡ ꓥꓳ꓿
66022013	ꓥꓪ ꓠꓬ ꓮ-ꓡ-ꓩ ꓐꓰ ꓳ-ꓟꓲ-ꓗ ꓬꓲ ꓪꓴꓸ ꓟ ꓐꓰ ꓬꓲ ꓟꓶꓽ ꓟ꓾ ꓪꓴꓸ ꓔꓴ ꓟ ꓐꓰ ꓡꓳꓹ ꓬꓰ ꓟ ꓥ ꓡꓳ꓾ ꓐꓯˍ ꓡꓳ꓿
66022014	ꓚꓲ ꓛꓬ ꓐꓵ ꓞꓶꓽ ꓞꓲꓽ ꓫꓬꓻ ꓡꓰ ꓝꓲ ꓢꓲ ꓡꓳ ꓒꓱ ꓗ ꓘꓶꓽ ꓗꓪ ꓓꓵꓽ ꓡꓰ ꓟꓶ ꓢꓴ ꓐꓰ꓾ ꓢꓯꓼ ꓟꓬ ꓢꓲꓹ ꓜꓲꓻ ꓗꓪ ꓟ ꓢꓶꓹ ꓢꓶꓽ ꓜꓽ ꓠꓹ ꓟ ꓙꓵꓽ ꓪ ꓟꓶ ꓢꓴ ꓠꓬ ꓶꓼ ꓙꓳ ꓫꓱꓹ ꓙꓳˍ ꓡꓳ꓿
66022015	ꓮꓸ ꓠꓽ ꓡꓰ ꓐꓰ ꓗꓹ ꓟ ꓞꓳ ꓐꓬ꓾ ꓥꓺ ꓟꓬꓱꓽ ꓬꓰ ꓢꓴ꓾ ꓟꓽ ꓢꓲ ꓟꓽ ꓫꓬ ꓬꓰ ꓢꓴ꓾ ꓞꓳ ꓤ ꓢꓰꓼ ꓢꓴ꓾ ꓠꓲꓽ ꓐꓬꓱ ꓔꓯ ꓪꓴꓸ ꓓꓵ ꓕꓱꓼ ꓢꓴ ꓐꓰ ꓗꓶꓸˍ ꓟ ꓔꓯ ꓠꓲꓹ ꓠꓵ ꓢꓲ ꓗꓶꓸ ꓢꓴ ꓥ ꓕ ꓑꓳꓸ ꓠꓬ ꓡꓳ ꓒꓱ ꓠꓱ ꓫꓱ ꓟꓸꓼ ꓗꓪ ꓔꓬ ꓡꓳ꓿
66022016	ꓝꓮꓲ ꓬꓰ-ꓢꓴ ꓡꓰ꓾ ꓬꓰ-ꓢꓴ ꓥꓪ ꓠꓬ ꓘꓴ ꓜꓲ ꓞꓳ ꓔꓯ ꓕꓱ ꓟꓬ ꓫꓵꓽ ꓢꓷꓸ ꓡꓰ ꓝꓲ ꓠꓹ ꓟ꓾ ꓥꓪ ꓟꓴꓽ ꓗꓪ ꓝꓲ ꓓꓴ ꓝꓲ ꓩꓴ ꓡꓺꓳ꓿ ꓥꓪ ꓠꓬ ꓓ-ꓪꓵ ꓬꓲ ꓚꓰ ꓐꓰ ꓬꓲ ꓞꓲꓼ ꓤ ꓡꓯꓹ ꓤ ꓐꓰ꓾ ꓐꓬꓱꓼ ꓡꓱꓼ ꓟ ꓠꓯꓼ ꓗꓴ ꓟ ꓤꓲꓺ ꓥ ꓡꓳ꓾ ꓐꓯˍ ꓡꓳ꓿
66022017	ꓢꓲ-ꓫꓬ-ꓟ-ꓦˍ ꓐꓰ ꓟꓯꓸ ꓡꓯꓸ ꓟ ꓡꓰ꓾ ꓡꓯ꓾ ꓐꓯˍ ꓡꓳ꓿ ꓑ ꓙꓽ ꓢꓴ ꓔꓯˍ ꓟꓲ꓾ ꓡꓯ꓾ ꓐꓰ ꓐꓯ ꓝꓲ꓿ ꓢꓲꓼ ꓢꓴ ꓔꓯˍ ꓟꓲ ꓡ ꓝꓲ꓿ ꓢꓯꓼ ꓟꓬ ꓬꓲꓻ ꓙꓬ ꓓꓳꓻ ꓠꓲꓹ ꓫꓵ ꓢꓴ ꓔꓯ ꓠꓬ ꓬꓲ ꓒꓵꓽ ꓟꓽ ꓐꓶꓻ ꓐꓶ ꓓꓳꓻ ꓝꓲ꓿
66022018	ꓕꓳ ꓶ ꓕꓱ ꓟ ꓗꓪ ꓟ ꓟꓷꓽ ꓠꓷꓹ ꓝꓸ ꓘꓶꓽ ꓑ ꓙꓽ ꓢꓴ ꓔꓯ ꓥꓪ ꓡꓰ ꓕꓱ ꓡꓱ ꓙꓳ ꓗꓽ ꓖꓶˍ ꓥꓳ꓿ ꓮꓽ ꓟ ꓡꓰ ꓟꓷꓽ ꓠꓷꓹ ꓝꓸ ꓘꓶ ꓕꓱ ꓟ ꓔꓯ ꓡꓴꓽ ꓖꓶˍ ꓕꓯ ꓠꓽ꓾ ꓪꓴ-ꓢ ꓡꓰ ꓕꓳ ꓶ ꓕꓱ ꓟ ꓗꓪ ꓐꓳ ꓔ ꓟ ꓫꓸ ꓘꓶ ꓓꓴˍ ꓟꓲ ꓬꓲ ꓔꓯ ꓡꓴꓽ ꓖꓶ ꓡ ꓥꓳ꓿
66022019	ꓮꓽ ꓟ ꓡꓰ ꓟꓷꓽ ꓠꓷꓹ ꓝꓸ ꓕꓳ ꓶ ꓕꓱ ꓟ ꓗꓪ ꓟ ꓐꓯ ꓘꓶꓽ ꓕꓲ ꓐꓱ ꓣꓴꓻ ꓩꓴ ꓗꓷˍ ꓕꓯ ꓠꓽ꓾ ꓕꓳ ꓶ ꓕꓱ ꓟ ꓗꓪ ꓐꓳ ꓔ ꓟ꓾ ꓢꓯꓼ ꓟꓬ ꓢꓲꓹ ꓜꓲꓻ ꓐꓰ ꓢꓲ ꓚꓰꓸ ꓔ ꓟ ꓡꓳ ꓒꓱ ꓗꓪ ꓟ ꓬꓲ ꓔꓯ ꓕꓲ ꓣꓷꓽ ꓟˍ ꓟꓲ ꓪꓴ-ꓢ ꓡꓰ ꓣꓴ ꓦ ꓗꓷˍ ꓥꓳ꓿
66022020	ꓕꓱ ꓟꓬ ꓫꓵꓽ ꓔꓯ ꓢꓷꓸ ꓙ ꓟꓳ ꓙ ꓢꓴ ꓡꓰ꓾ ꓥ ꓡꓳ꓾ ꓥꓪ ꓮꓸ ꓟꓲꓸ ꓟꓲꓸ ꓡ ꓥꓳ꓾ ꓐꓯˍ ꓡꓳ꓿ ꓕꓱ ꓡꓱ ꓒꓬꓱꓼ ꓡ ꓝꓲ꓿ ꓢꓲ ꓒꓽ ꓬꓰ-ꓢꓴꓳ꓾ ꓡꓯ꓿
66022021	ꓢꓲ ꓒꓽ ꓬꓰ-ꓢꓴ ꓣꓱꓽ ꓛꓰ ꓠꓬ ꓪꓴ-ꓢ ꓬꓲ ꓑ ꓫꓬꓼ ꓮꓽ ꓙꓵ ꓢꓴ ꓐꓰ ꓕꓲ ꓪꓺꓼ ꓙꓳ ꓝꓲ꓾ ꓕꓱ ꓡꓱ ꓒꓬꓱꓼ ꓡ ꓝꓲ꓿
