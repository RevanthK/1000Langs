40001001	Luruungo lwe bakuuka ba Yesu Kristo, umwitsukhulu wa Daudi, umwitsukhulu wa Ibulayimu. Khukhwama khu Ibulayimu khukhwoola khu Daudi, luruungo nilwo luno.
40001002	Ibulayimu asaala Isaaka, Isaaka wasaala Yakobo, Yakobo wasaala Yuda ni babandaaye.
40001003	Yuda wasaala Perezi ni Zela mu mukhasi Tamali, Perezi wasaala Kezironi, Kezironi wasaala Ramu,
40001004	Ramu wasaala Aminadabu, Aminadabu wasaala Nahasoni, Nasoni wasaala Salumoni,
40001005	Salumoni wasaala Bowazi mu mukhasi Rakabu, Bowazi wasaala Obedi mu mukhasi Ruse, Obedi wasaala Yese,
40001006	ni Yese naye wasaala Daudi umuyinga. Daudi asaala Solomoni, mu mukhasi uwaba mukha Uriya.
40001007	Solomoni wasaala Rekobowamu, Rekobowamu wasaala Abiya, Abiya wasaala Asa,
40001008	Asa wasaala Yekosofati, Yekosofati wasaala Yolamu, Yolamu wasaala Uziya,
40001009	Uziya wasaala Yosamu, Yosamu wasaala Akazi, Akazi wasaala Kezekiya.
40001010	Kezekiya wasaala Manase, Manase wasaala Amoni, Amoni wasaala Yosiya.
40001011	Yosiya wasaala Yekoniya ni babandaaye mu bifukhu byeesi bawuyisibwa khuutsya i Babuloni.
40001012	Lwanyuma lwe khuwuyisibwa khuutsya i Babuloni, Yekoniya wasaala Seyaluteli, Seyaluteli wasaala Zerubabeli,
40001013	Zerubabeli wasaala Abiudi, Abiudi wasaala Eliyakimu, Eliyakimu wasaala Azoli,
40001014	Azoli wasaala Zadoki, Zadoki wasaala Akimu, Akimu wasaala Eliudi,
40001015	Eliudi wasaala Eliyazari, Eliyazari wasaala Matani, Matani wasaala Yakobo,
40001016	Yakobo wasaala Yosefu, uwaba umuseetsa wa Mariya, maayi wa Yesu, ulaangiwa Kristo.
40001017	Kiryo kimiboolo kyoosi khukhwama khu Ibulayimu khukhwoola khu Daudi, kili likhumi na kine. Ni khukhwama khu Daudi khukhwoola khu khuwuyisibwila i Babuloni, kimiboolo likhumi na kine. Ni khukhwama nga ni baawuyisibwila i Babuloni nakyo kimiboolo likhumi na kine, khukhwoola khu khusaalikha khwa Yesu Kristo.
40001018	Khusaalikha khwa Yesu Kristo khwaba musaambo yino: Maayi weewe Mariya n'aba nga ashikanikhisibwa ni Yosefu, nga bashiili khuyilana ta, anyoolekhana nga ali shisoombo sh'Omwoyo Umukhosefu.
40001019	Ne lwekhuba Yosefu umuseetsa weewe aba umusaani umukwalaafu, walekha khukana amuwambise kamaŋaanyu mu bandu ta, aryo kila ambaasa khumulekha mu shimoonyo.
40001020	Ne n'amala khukhwambaasa aryo, malayika w'Omukasya wamubonekhela mu marooro, nga amuloma ari, “Yosefu, umwana wa Daudi, ukharya khuyila Mariya nga umukyelema woowo ta, lwekhuba shisoombo sheesi ali nasho shili sh'Omwoyo Umukhosefu.
40001021	Alisaala umwana umusiinde, ni nawe ulimutwiikha lisiina uri Yesu, lwekhuba niye uliwonesa babandu beewe khukhwama mu byonako byaawe.”
40001022	Bino byoosi byabawo khukhwoolelesa bibyalomewa n'Umukasya mu muŋoosi biri;
40001023	“Bona umukhaana ukhaamanya umuseetsa aliba shisoombo asaale umwana umusiinde, balimutwiikha lisiina bari Emanueli”, lilimanyisa liri, Wele ali ni nafwe.
40001024	Yosefu n'asisimukha mwiilo, wakhola sheesi malayika w'Omukasya amuloma, wayila Mariya ingo nga umukyelema weewe.
40001025	Ne niye s'etubaasakho ni naye ta khukhwoolesa n'asaala umwana weewe umusiinde, ni Yosefu wamutwiikha lisiina Yesu.
40002001	Nga Yesu wasaalikhile mu Beselehemu shiriimba she mu Buyudaaya, mu bifukhu bya Herode umuyinga, abawo basaani be kamakhula mu bye tsinieniesi babaama i Bwamanyaanga, babiitsa i Yerusalemu.
40002002	Beetsa nga bareeba bari, “Umwana usaalikhile khuuba umuyinga we Bayudaaya, ali waheena? Khwaboone inieniesi yeewe i Bwamanyaanga kila khwitsile khumwisaaya.”
40002003	Ne Herode n'awulila shino, weyembelela naabi, niye atweela ni be mu Yerusalemu boosi.
40002004	Aryo wabusanisa basaayi bakhulu be babandu boosi atweela, ni baleekeli be kamakambila ka Musa, wabareeba ari, “Kristo alisaalibwa waheena?”
40002005	Nabo bamwiilamo bari, “Mu Beselehemu shiriimba she mu Buyudaaya, lwekhuba shiryo nga ni sharonebwa n'umuŋoosi shiri:
40002006	‘Ni nawe Beselehemu, shishaalo sha Yuda, s'ulikho mukyeekhe nakhari mu bawuli ba Yuda ta, lwekhuba umuwuli ulyayisa babandu baase ba Isiraeli alyaama mwiiwe.’ ”
40002007	Lwanyuma Herode walaanga basaani tsana be kamakhula mu bye tsinieniesi mu shimoonyo busa, wabareebelesa nga akana amanye imbuka shiina esi inieniesi yababonekhelamo.
40002008	Aryo wabarumana i Beselehemu, nga abaloma ari, “Ni mutsye mureebelese nga muwentelesa bulayi esi umwana ali. Ne nga mwamunyoolile, nase mwiitse mumanyise, nio manya nase naatsya khumwisaaya.”
40002009	Baryo ni bamala khuwulilisa byeesi umuyinga aloma, beloosela mu ntsila yaawe. Ne bona ndi inieniesi tsana yeesi baabonela i Bwamanyaanga, yabarangilila lundi khukhwoolesa ni yeetsa yeema angaaki e shiifwo mweesi umwana aba.
40002010	Ne ni baabona inieniesi, betsusibwa ni kumwikhoyo.
40002011	Baryo nga benjiile muntsu, babona umwana ni Mariya maayi weewe, baakwa asi, besaaya umwana. Lwanyuma bakangulula tsisutilo tsaawe, bamuwa biwanwa bye zaabu, ni bubane, ni bye khukhwiyakha bibiwunya bulayi.
40002012	Nga bakana khwiilayo Wele wabareewulila mu marooro ari balekhe khukhwiilayo isi Herode ta, baryo belayo iwabwe mu ntsila ikiindi.
40002013	Lwanyuma nga batsiile, malayika w'Omukasya wabonekhela Yosefu mu marooro, nga amuloma ari, “Yinyukha, uyile umwana ni maayi weewe, mwilukhile i Misiri, mumenyeyo khukhwoolesa n'indikhuboolela. Lwekhuba Herode ali ambi atsya khuweentsa umwana khumwiira.”
40002014	Aryo Yosefu wenyukha, wayila umwana ni maayi weewe mu shilo baatsya i Misiri.
40002015	Ibweene iyo niyo isi aba khukhwoolesa Herode n'afwa. Shino shakholekha khukhwoolelesa sheesi Umukasya alomela mu muŋoosi ari, “Nalaanga umwana wase khukhwama mu Misiri.”
40002016	Aryo Herode n'abona ari basaani be kamakhula mu bye tsinieniesi bamukhaliile kamakyesi, warafuwa naabi. Walakila khukhwiira babaana basiinde boosi mu Beselehemu, ni biifwo bibyesaanewo, baboolesa kimiiko kibili, ni babashiili khukyoolesa ta, nga emikha khu mbuka yeesi basaani be kamakhula tsana bamumanyisilamo.
40002017	Musaambo iyo, sheesi umuŋoosi Yeremiya arona shoolelela shishiloma shiri,
40002018	“Likono lyawulilikha mu Rama. Khukhwiilootsa ni khusola khukali, Lakeri nga alilila babaana beewe, wekaana khukhwikhoyesebwa khwoosi, lwekhuba boosi bahela.”
40002019	Lwanyuma lwa Herode khuufwa, bona, malayika w'Omukasya wabonekhela Yosefu i Misiri,
40002020	nga amuloma ari, “Yinyukha uyile umwana ni maayi weewe, mukoboleyo mu shibala sha Isiraeli, lwekhuba ibo babaaba bakhakakho khukhwiira umwana baafwa.”
40002021	Aryo Yosefu wenyukha, wayila umwana ni maayi weewe, baatsya mu shibala sha Isiraeli.
40002022	Ne Yosefu n'awulila ari Arukelawo wayila mu bikyele bya papawe Herode nga niye uwula Buyudaaya bwoosi, warya khukhwiilayo. Wele wamureewulila mu marooro, aryo warurayo watsya mu shaalo she Galilaaya.
40002023	Watsya wamenya mu shiriimba shilaangibwa Nazareesi. Shiryo, shilomo shishalomebwa ni baŋoosi shinyale khukhwoolelela shiri, “Alilaangibwa umu Nazareesi.”
40003001	Mu bifukhu ibyo, Yohana Umubatisa wiitsa nga aboolela mu mubiimbi kwe Buyudaaya.
40003002	Nga aloma ari, “Ni mwibiyise bibyonako byeenywe, lwekhuba Buyinga bwe mwikulu buli ambi.”
40003003	Lwekhuba Yohana yuno niye yeesi umuŋoosi Yisaaya alomakho nga aloma ari: “Likono lyooyo ulaangilila angaaki mu mubiimbi ari, ‘Ŋoonaŋoona kumukhoosi kw'Omukasya, mukwalaase tsintsila tseewe.’ ”
40003004	Aryo Yohana Umubatisa akwaaratsaka tsingubo tsye bubwooya bwe ŋamila, nga webowele lukhoba mu shibuno, ni biilyo byeewe byaba tsisike, ni bubuushi bwe intsukhi.
40003005	Baryo babandu beetsa nga baama mu Yerusalemu, ni mu Buyudaaya mwoosi, ni mu shaalo shoosi shishililanile ni Yorudaani.
40003006	Beetsa nga babuula bibyonako byaawe ni Yohana wababatisila mu luutsi Yorudaani.
40003007	Ne Yohana n'abona bakali khu Bafarisaayo ni Basadukaayo nga beetsa is'ali khubatisibwa, wabaloma ari, “Inywe tsindemu, naanu uwabarewuule khukhwilukha lirima liliili khukhwiitsa?
40003008	Ni mwane bibyaano bibyokesanisa khukhwibiyisa khwe bibyonako khukhweene.
40003009	Nalundi mukhambaasa nga mwiilomela mwabeene muri, ‘Khuli ni Ibulayimu nga papa weefwe’, ne ise imbaboolela ndi, Wele anyala khukalusila Ibulayimu babaana khukhwama mu mabaale kano.
40003010	Ni ana ari, iyaywa yareerewele khu bisina bye kimisaala, na buli kusaala kwoosi kukhaana bibyaano bilayi, kane bakureme bakutuume mu mulilo.
40003011	“Ise imbabatisa ni kameetsi lwe khukhwibiyisa bibyonako, ne uyo uli khukhwiitsa lwanyuma lwase, niye uwuminyisakho ise kamaani. Ni nase sinakhila khusuta bilaalo byeewe ta. Umweeneyo alibabatisa n'Umwoyo Umukhosefu ni kumulilo.
40003012	Wawambile lulweelo lweewe mu mukhono kweewe, aliŋoonaŋoona lulwanyi lweewe, abuunge iŋaano yeewe mu shirara, ne likhuutsi alilyoosha ni kumulilo kukukhasima ta.”
40003013	Lwanyuma Yesu woola khukhwama i Galilaaya, nga etsa isi Yohana Umubatisa khu Yorudaani ari amubatise.
40003014	Ne Yohana Umubatisa wakana ekaane nga aloma ari, “Ise ingana iwe umbatise ise, n'endi iwe wiitsa isi ise?”
40003015	Ne Yesu wamwiilamo ari, “Fukiilila shikholekhe aluno, lwekhuba shili shilayi ifwe khukhwoolelesa byeesi Wele akana.” Aryo Yohana wafukiilila.
40003016	Khaangukho Yesu n'amala khubatisibwa warura mu meetsi. Khu mbuka iyo, bona likulu lyabayuukha, aryo Yesu wabona Umwoyo wa Wele nga ekha, nga ali nga liwuusi, wamuwolelakho.
40003017	Ni likono nalyo lyaama mwikulu nga liloma liri, “Oyuno Umwana wase yeesi ingana, lundi niye yeesi nikhoyela naabi.”
40004001	Lwanyuma Yesu wayilibwa n'Umwoyo Umukhosefu mu mubiimbi khukhakibwa ni Sitaani.
40004002	Ne n'amala khubuya intsala khumala bifukhu kamakhumi kane kumuusi ni shiilo, intsala yamulya.
40004003	Umukhonjelesi weetsa is'ali, wamuloma ari, “Iwe noola uli Umwana wa Wele, lakila kamabaale kano kekyelemo biilyo.”
40004004	Yesu welamo ari, “Sharonebwa shiri, ‘Umundu s'aba mulamu lwe biilyo byonyene ta, ne nabuli shilomo shishaama mukhanwa mwa Wele.’ ”
40004005	Lwanyuma Sitaani ndi wamuyila mu shiriimba shikhosefu, wamwimisa khu litikiiyi lilifuura buleeyi lye Lisaayilo Likhulu, wamuloma ari,
40004006	“Iwe noola uli Umwana wa Wele, suna asi, lwekhuba sharonebwa shiri, ‘Wele alilakila bamalayika beewe ibyo bibikhuwambakho khwiiwe, nabo balikhukaama mu mikhono kyaawe, nawe ulekhe khukhwituya shikyele shoowo khwibaale ta.’ ”
40004007	Yesu wamwiilamo ari, “Lundi ndi nasho sharonebwa shiri, ‘Ukhakhakatsaka Umukasya Wele woowo ta.’ ”
40004008	Lundi ndi Sitaani wayila Yesu khu lukiingi luleeyi naabi, wamwokesa buyinga bwoosi bwe mu shibala, ni shiriifwa shabwo.
40004009	Aryo kila Sitaani aloma Yesu ari, “Kane ikhuwe ibyo byoosi iwe n'ukane ufukhame asi untsisaaye.”
40004010	Yesu wamuloma ari, “Rurawo tsya, Sitaani. Lwekhuba sharonebwa shiri, ‘Wisaayatsaka Umukasya Wele woowo lundi umwakaanisatsake niye yenyene.’ ”
40004011	Ni abweenewo, Sitaani walekha Yesu, ni bamalayika beetsa bamwakaanisa.
40004012	Yesu n'awulila ari Yohana Umubatisa bamuboyile mu mapuusu, welayo i Galilaaya.
40004013	Nga warurire mu Nazareesi, watsya wamenya mu Kaperunaumu, shiriimba shishesaane ni inyaantsa ye Galilaaya, mu bisiintsa bya Zebuloni ni Nafutaali.
40004014	Shino shakholekha khukhwoolelesa byeesi umuŋoosi Yisaaya aloma ari,
40004015	“Iwe shishaalo sha Zebuloni ni shishaalo sha Nafutaali, intsila ye khuutsya khu nyaantsa, shanjelekha wa Yorudaani, i Galilaaya she Banaambo
40004016	Babandu babamenya mu shilima, babone buwaanga mukali; ni naabo babekhala mu shaalo she mu shisiisa she khuufwa, buwaanga kwababurukhiile.”
40004017	Khukhwamila khu mbuka inyene iyo, Yesu warakikha khuboolela Kamakhuwa Kamalayi ari, “Ni mwibiiyise bibyonako byeenywe, lwekhuba Buyinga bwe mwikulu buli ambi.”
40004018	Yesu n'aba nga akyeendela khu ndulo khwe nyaantsa Galilaaya, wabona bebulebe babili, Simoni uwalaangiwa Petero, ni yaayawe Andereya nga bamwata butiimba bwaabwe khu nyaantsa khuloba, lwekhuba baaba balobi be tsinyeeni.
40004019	Yesu wabaloma ari, “Ni mwiitse munondelele, ni nase ndibakalusa khuuba babareera babandu isiindi.”
40004020	Khaangukho, balekha butiimba bwaabwe, baloondelela Yesu.
40004021	Aryo Yesu welooselayo iburangisi, wabona bebulebe babandi babili, Yakobo ni Yohana, babaana ba Zebedaayo. Bano baaba bali mwikhoŋolo atweela ni papa wabwe Zebedaayo, nga baŋoonaŋoona butiimba bwaabwe. Nabo Yesu wabalaanga.
40004022	Khaangukho, balekhawo likhoŋolo ni papa wabwe, bamuloondelela.
40004023	Aryo Yesu watsya mu Galilaaya mwoosi, nga aleekela muntsu tsye khukhwisaayilamo, nga aboolela Kamakhuwa Kamalayi ke Buyinga lundi nga awonesa buli ndwale yoosi ni butsiina mu bandu.
40004024	Lubuyi lweewe lwafuma mu shibala sha Siriya mwoosi, ni babandu bareera babandu babaaba balwaalile tsindwale tsitsikhali ndweela ta, babataambisibwa ni bisaambwa, babaaba bakwa tsifubu, ni babakataala, naye Yesu wabawonesa boosi.
40004025	Kamatuuli ke babandu kamulondelela nga kaama i Galilaaya, ni Dekapoli, Yerusalemu, Buyudaaya, ni be mu byaalo bye shanjelekha wa Yorudaani.
40005001	Aryo Yesu n'abona kamatuuli ke babandu, waniina khu lukiingi, wekhala asi. Baleekelwa beewe beetsa is'ali,
40005002	warakikha khuleekela babandu. Yesu wabaleekela nga aloma ari;
40005003	“Bali ni khabi ibo babaali bataambi mu mwoyo, lwekhuba Buyinga bwe mwikulu bubwaabwe.
40005004	Bali ni khabi ibo babaali mu mutaambo, lwekhuba balikhoyesebwa.
40005005	Bali ni khabi ibo babaali bawolu, lwekhuba baliiba basikha be shibala.
40005006	Bali ni khabi ibo babaali intsala ni bulesa bwe khukhola byeesi Wele akana, lwekhuba Wele alibekusila ilala.
40005007	Bali ni khabi ibo babaali be shiisa isi babandu babandi, lwekhuba nabo Wele alibawambila shiisa.
40005008	Bali ni khabi babaali bakwalaafu mu mwoyo, lwekhuba balibona Wele
40005009	Bali ni khabi ibo babaraambilila lukoosi, lwekhuba balilaangibwa babaana ba Wele.
40005010	Bali ni khabi ibo beesi babandu bakubyeenga lwe bukwalaafu, lwekhuba Buyinga bwe mwikulu bubwaabwe.
40005011	“Inywe muli ni khabi, babandu ni kane babakhomatsake, babakubyeenge, lundi ni kane bababililitsake mulomo yoosi imbi lwe khubafunisa ise.
40005012	Nimwikhoye, lundi mwitikite, lwekhuba kumukheemba kweenywe mwikulu mukali, lwekhuba ni baŋoosi bababanyoowa inywe babakubyeenga musaambo nyeneyo.
40005013	“Inywe muli nga kumuunyu kwe shibala. Ne kumuunyu ni kuwamo itsamu, itsamu iyo yisibwamo iryeena lundi? Kuba sikushaakha lundi ta, khurusakho kutuumibwa ibulafu, ni babandu bakusaambakilila.
40005014	“Inywe muli buwaanga kwe shibala. Shiriimba shishombekhebwa khu lukiingi sishinyala khubisibwa ta.
40005015	Namwe mbaawo umundu uwambisa itaala, wakifunikhilila mu shiipo ta, ne akira khu shisiindi khu ngaaki nio yaaburukhila buli mutweela uli muntsu.
40005016	Musaambo niyo ndweela, khayo buwaanga bwenywe bwaburukhe buryo mu moni tsye babandu, nio babone buraambi bweenywe bulayi, baruuye Papa weenywe uli mwikulu.
40005017	“Mukhambaasa muri ise neetsa khurusawo kamakambila ka Musa namwe khuleekela khwe baŋoosi ta. Ise sinayitsa khubirusawo ta, ne njeeba khubyoolelesa busa.
40005018	Lwekhuba ilala imbaboolela ndi, likulu ni shibala biliwawo, ne mbaawo ni khanukuta na khatweela, namwe kharonyesi mu makambila ka Musa, bibiilirusibwawo ta, khukhwoolesa nga byoolelele.
40005019	Uyo yeesi ufuniaka litweela khu makambila kano, ikhaba lilyakamayo bufwiiti, lundi waleekela babandi khukhola baryo, naye aryo alilaangibwa khuuba ufuura bufwiiti mu Buyinga bwe mwikulu. Ne buli mutweela ukana akholatsake byeesi kamakambila ka Musa kaloma, lundi waleekela babandi khukhola baryo, alilaangibwa umukhulu mu Buyinga bwe mwikulu.
40005020	Lwekhuba imbaboolela ndi bukhosefu bweenywe ni bulilekha khufuurisakho bwe baleekeli be kamakambila ka Musa, ni Bafarisaayo, simulinjila na khafwiiti mu Buyinga bwe mwikulu ta.
40005021	“Mwawulila nga babandu be khaale ni baabaloma bari, ‘Ukheera ta, n'umundu yeesi uwiira alikhalilwa kumusaango.’
40005022	Ne ise imbaboolela ndi, umundu yeesi urunyila yaayawe, alikhalilwa kumusaango, ni nooyo ukana alaangatsake yaayawe ari, ‘Iwe busa’, alireerewa mu lukhobo, ni nooyo ukana alomatsake yaayawe ari, ‘Iwe umusilu’, aliiba mu shikosi she khutuumibwa mu mulilo kwe geyeena.
40005023	Nashiryo, n'uba nga uyila shiwanwa shoowo khu sheeso, ne washebulila uri yaayawo akhulikho ni lomo yoosi,
40005024	lekha asheeselo awo shiwanwa shoowo, ukoboleyo wangu unyoowe utubaane ni yaayawo, nio ukobole uweyo shiwanwa shoowo.
40005025	“Fukiilisana khaangu n'umundu utsya khukhuwabila, nga mushiili khu ntsila. Ne nga akhukhola uryo ta, uyo utsya khukhuwabilayo akhuwanayo isi umukayi, n'umukayi naye s'alekhe khukhuwaanayo isi umusilikhale khukhura iwe mu mapuusu ta.
40005026	Ilala ikhuboolela ndi, s'uliruramo ta, khukhwoolesa n'ulisasula liwumule limalilisi lye likobi lyoowo.
40005027	“Mwawulila nga ni sharonebwa shiri, ‘Ukhayeyana ta.’
40005028	Ne ise imbaboolela ndi, umundu yeesi ulolela umukhasi ni khumwiikoomba aba wamalile khuyeyana ni naye mu mwoyo kweewe.
40005029	Noola imoni yoowo iye khu lubeka lulayi ikhuyila mu khwoneka, kirusemo, ukituume aleeyi. Shiba shiminyisa bulayi, shitweela khu bisiintsa bye kumubili kwoowo khuhela, khufuurisa kumubili kwoowo kwoosi khuutsya mu mulilo kukukhasima ta.
40005030	Nalundi kumukhono kwoowo kwe khu lubeka lulayi ni kuba nga kukhuyila mu khwoneka, kuremekho ukutuume aleeyi. Shiminyisa bulayi shitweela khu bisiintsa bye kumubili kwoowo khuhela, khufuurisa kumubili kwoowo kwoosi khuutsya mu mulilo kukukhasima ta.
40005031	“Lundi shalomewa shiri, ‘Umundu yeesi n'awoona umukhasi weewe, akhila khumuwa ibaluwa iye khumuwoona.’
40005032	Ne ise imbaboolela ndi, buli mundu yeesi ukana awoonatsake umukhasi weewe, akhali lwe buyeyani, aba wamwikyelisile umuyeyani, n'umundu uyila umukhasi uwawoonebwa, aba naye wayeyaane.
40005033	“Lundi mwawulila nga babandu be khaale ni baababoolela bari, ‘Ukhetsubatsaka bye bubeeyi ta, ne wolelesa bibitsubo byoowo byeesi wetsuba isi Umukasya.’
40005034	Ne ise imbaloma ndi, ukhetsuba na khafwiiti khoosi ta. Ukhetsubila likulu ta, lwekhuba nilyo shitsoloŋo sha Wele;
40005035	namwe shibala, lwekhuba nikhwo khweesi alaambisa bikyele byeewe; namwe isi Yerusalemu, lwekhuba nisho shiriimba sh'Omuyinga umukhulu.
40005036	Namwe ukhetsubila kumurwe kwoowo ta, lwekhuba s'unyala khukalusa lutsuune lwoowo lutweela khuuba luwanga namwe lumali ta.
40005037	Ne lekha ibyo byeesi uloma uri, ‘E e’, bibatsake ‘E e’, ni ‘Taawe’, abatsake ‘Taawe’. Ni bibindu bibindi bibifuurakho awo, biba byaama isi umusiku.
40005038	“Mwawulila nga ni shalomewa khaale shiri, ‘Imoni iliyasibwa ni moni, ni liliino liliyasibwa ni liliino.’
40005039	Ne ise imbaloma ndi, mukhakhingililatsaka umundu yeesi ubakhola buubi ta. Umundu yeesi n'akhuupa khu lusaya lwoowo lwe khu lubeka lulayi, umuyuusila lwe khu lubeka lunyeletsi nalwo.
40005040	Ni nooyo ukana khukhuwabila bari nio ayile isaati yoowo, n'umulekhe ayile ni kooti nayo.
40005041	Nalundi nga umundu wakhuwanyinyile khuutsya i kilomita ndweela, tsya ni naye tsi kilomita tsibili.
40005042	Umundu yeesi n'akhuloomba shishindu, umuwatsaka, ni nooyo ukana khukhwiwolakho, ukhamwisisakula ta.
40005043	“Mwawulila nga ni shalomewa shiri, ‘Kanatsaka umwesanwa woowo, ubiyile umusiku woowo.’
40005044	Ne ise imbaloma ndi, ni mukanaatsake basiku beenywe, lundi muloombele ibo bababakubyeenga,
40005045	nio mube babaana ba Papa weenywe uli mwikulu. Lwekhuba inyaanga yeewe akyaburusila baabi ni balayi, ni ifula yeewe wakikwisila bakwalaafu ni babakhali bakwalaafu ta.
40005046	Ne noola mukana ibo bababakana bonyene, mulifuna shiwanwa shiina? Ni babusanisi be kumusolo nabo sibakhola baryo?
40005047	Ne ni kane musheesatsake bayaaya beenywe bonyene, babandu babandi inywe mubafuurisakho shiina? Ikhaba ni bakhafukiilila nabo sibakhola baryo?
40005048	Ni nashiryo, inywe mwakha mwaba bakwalaafu nga Papa weenywe uli mwikulu n'ali umukwalaafu.
40006001	“Ni mwitsililise mulekhe khukholela buraambi bweenywe bwe bukwalaafu mu moni tsye babandu bari nio bababone ta. Ni kane mukhole muryo, singene mufune kumukheemba kukwama isi Papa weenywe uli mwikulu ta.
40006002	“Iwe n'uba nga ukabila bataambi, ukhafuura ikhoombi lwe khukana khukhwiyokesana nga babemiliisa khu ngaaki ni bakhola muntsu tsye khukhwisaayilamo, ni mu mikhoosi nio bari babandu bababuyile ta. Ilala imbaboolela ndi, bamalile khaale khuweebwa kumukheemba kwawe mu bwitsufu.
40006003	Ne iwe n'uwa bataambi, kumukhono kwoowo kumunyeletsi kukhamanya sheesi kumukhono kwoowo kumulayi kuli khukhola ta,
40006004	nio khukana khwoowo khunyale khuuba khwe mu shimoonyo. Aryo Papawo ubona mu shimoonyo alikhuwa kumukheemba kwoowo.
40006005	“Ne ni muba nga muloomba, mukhaba nga babemiliisa busa khu ngaaki ta, lwekhuba bakana khuloomba nga bemile muntsu tsye khukhwisaayilamo, ni mu mikhoosi esi kyakananila, nio bari babandu bababone. Ilala imbaloma ndi baamala khaale khuweebwa kumukheemba kwawe mu bwitsufu.
40006006	Ne iwe n'uba nga uloomba, yinjila mu shiseenge shoowo, wikalewo luluutsi, uloombe Papawo ukhabonekha ta, ni Papawo mweene ubona mu shimoonyo, alikhuwa iwe kumukheemba.
40006007	Inywe ni muba nga muloomba, mukhelaŋana mu bilomo nga Banaambo ni bakhola ta. Lwekhuba bambaasa bari, lwe bilomo byaawe bikali kane Wele abawulile.
40006008	Mukhaba nga nibo ta, lwekhuba Papa weenywe wamanya byeesi mukana nga mushiili nakhuloomba ta.
40006009	Nashiryo ni muloombatsake muri: ‘Papa weefwe uli mwikulu, Lisiina lyoowo likhosesewe.
40006010	Buyinga bwoowo bwiitse, khayo byeesi ukana bikholebwe mu shibala, nga ni bikholebwa mwikulu.
40006011	Ukhuwe biilyo byeefwe bye shaleelo.
40006012	Khwiyakhile bibyonako byeefwe, nga nafwe ni khwiyakhila babakhwonakisila.
40006013	Ukhakhuyila mu khukhonjelesebwa ta, ne ukhuwonese isi umubi.’
40006014	“Lwekhuba inywe ni kane mwiyakhile babandi buubi bweesi baba bakholile isi inywe, Papa weenywe uli mwikulu naye kane abeyakhile inywe.
40006015	Ne ni kane mulekhe khukhwiyakhila babandu babandi buubi bwaabwe, Papa weenywe naye s'alibeyakhila bibyonako byeenywe ta.
40006016	“Inywe ni mubuya intsala lwe khukhwisaaya Wele, mukheyokesana mu moni nga babaali mu mutaambo, nga ibo babemiliisa khu ngaaki ni bakhola ta. Lwekhuba bonakisa mu moni mwaawe khukhwokesanisa isi babandu babandi bari babuya intsala. Ilala imbaboolela ndi bamalile khaale khufuna kumukheemba kwawe.
40006017	Ne iwe n'ubuya intsala, yisiinga mu moni mwoowo, wiyakhe kamafura khu murwe kwoowo,
40006018	nio babandu balekhe khumanya bari, ulikhubuya intsala ta, akhali Papawo yenyene ukhabonekha uyo amanye, ni Papawo uyo ubona bibiili mu shimoonyo alikhuwa kumukheemba kwoowo.
40006019	“Mukhebiikhila bye buyindifu bweenywe khu shibala isi tsisilili, ni ingikhina binyala byonakisila ta, ni esi babeefwi bayabila babiiba ta.
40006020	Ne ni mwibiikhile bye buyindifu bweenywe mwikulu, isi tsisilili ni ingikhina bikhanyala byonakisila ta, namwe esi babeefwi bakhanyala khuyaba beeba ta.
40006021	Lwekhuba iyo isi buyindifu bwoowo buba, niyo esi kumwoyo kwoowo nakwo kuba.
40006022	“Tsimoni tsoowo nitso itaala ye kumubili. Tsimoni tsoowo ni tsiba nga tsindayi, kumubili kwoowo kwoosi kwitsula buwaanga
40006023	Ne tsimoni tsoowo ni tsikhaba tsindayi, kumubili kwoowo kwoosi kwitsula shishiilima. Noola buwaanga bubuuli mwiiwe buli shishiilima, ni shishiilima isho shiba she kamaani!
40006024	“Mbaawo umundu unyala khuuba umwakaanisi uwe bakoosi babili ta, lwekhuba anyala wabiyila mutweela, wakana ukuundi, namwe wehamba naabi khu mutweela, walekyelesa uramile. Nashiryo, simunyala khukhwakaanisa Wele ni buyindifu ta.
40006025	“Nashiryo, imbaloma ndi mukheyembelela lwe bibiwaamba khu bulamu bweenywe, nga muloma muri, manya kane mulye shiina, namwe muri kane munywe shiina, namwe bye kumubili kweenywe muri kane mukware shiina ta. Bulamu sibuminyisa naabi biilyo, ni kumubili sikuminyisa naabi bikwaaro?
40006026	Ni mubone binywiinywi bye mu ngaaki; sibimiitsa, namwe byabusanisila mu shirara ta, ne Papa weenywe uli mwikulu abiliisa. Inywe simuli be kumukaso naabi khufuura binywiinywi ibyo?
40006027	Naanu khwiinywe unyala khukhwilooselakho imbuka ifwiiti iri khu bulamu bweewe lwe khukhwiyembelela?
40006028	“Ne lwashiina mwiyembelela lwe bikwaaro? Ni mubone nga bimuli bye mwirome nga ni bitsowa, sibiraamba, namwe siibinabila bikwaaro ta.
40006029	Ne ise imbaboolela ndi, ikhaba Solomoni mu shiriifwa sheewe shoosi, s'akwaarakho nga shitweela khu bimuli bino ta.
40006030	Ne noola isaambo iyo niyo yeesi Wele akwaarisamo bunyaasi bwe mwirome, bubuuliwo bulamu shaleelo, ne kumukaamba bwatuumibwa mu mulilo, s'alifuurira ilala khubakwaarisa, inywe babaali ni khufukiilila khufwiiti?
40006031	Ni nashiryo, mukheyembelela nga muloma muri, ne khunalya shiina? namwe muri khunanywa shiina? namwe muri khunakwaara shiina ta?
40006032	Lwekhuba bibyeene ibyo nibyo byeesi Banaambo baweentsa, ni Papa weenywe uli mwikulu wamanya ari mubikana.
40006033	Ne ni munyoowe muweentse Buyinga bweewe ni bukwalaafu bweewe, ni nabino byoosi alibibaloselakho nabyo.
40006034	Nashiryo, mukheyembelela bye kumukaamba ta, lwekhuba shifukhu she kumukaamba shiri ni bye khukhwiyembelela byasho. Buli shifukhu shiri ni bisiro byasho bibishimala.
40007001	“Mukhakhalila babandu babandi kumusaango ta, nio nanywe Wele alekhe khubakhalila ta.
40007002	Lwekhuba nanywe Wele alibakhalila kumusaango, musaambo nyene yeesi mukhalilamo babandi. Ni shipimo sheesi muraambisa khupimilamo babandi nanywe nisho sheesi Wele alibapimilamo.
40007003	Iwe lwashiina ubona khasosono khakhaali khu moni ya wandaayo, ne walekha khwambaasa khu kukyeenga kukuuli khu moni yoowo wamweene?
40007004	Namwe unyala uryeena waloma wandaayo uri, ‘Khayo ikhurusemo khasosono khakhaali khu moni yoowo’, ate nga iwe wamweene uli ni kukyeenga khu moni yoowo?
40007005	Iwe umubeeyi, nyoowa urusemo kukyeenga kukuuli khu moni yoowo nio unyalise khubona bulayi khasosono khakhaali khu moni ya wandaayo.
40007006	“Mukhawatsaka tsiimbwa shishindu shikhosefu ta, nalundi mukhatuumila tsimbiitsi bibindu byeenywe bye lisuno ta. Lwekhuba ni mukhola muryo, nitso tsibisambakilila busa mu bikyele byatso, lwanyuma tsashuukha tsabalumaka.
40007007	“Ni muloombe muliweebwa, muweentse mulinyoola, mukhonyake lulwiitsi lulibekuliwilawo.
40007008	Lwekhuba buli uloomba afuna, uweentsa anyoola, ni nooyo ukhonyaka lulwiitsi lumukuliwilawo.
40007009	Namwe mundu shiina mwiinywe, umwana weewe n'amuloomba biilyo unyala wamuwa libaale?
40007010	Namwe nga wamuloombile inyeeni, unyala wamuwa indemu?
40007011	Kale ni nanywe mumuuli babandu babonaki busa, mwamanya khuuwa babaana beenywe biwanwa bilayi, Papa weenywe uli mwikulu s'alifuura khuuwa biwanwa bilayi isi ibo babamuloomba ta?
40007012	Ni nashiryo mu buli shindu shoosi, ni mubirise babandu babandi isaambo yeesi mukana nibo bababirisemo inywe. Lwekhuba shino nisho sheesi kamakambila ka Musa ni khuleekela khwe baŋoosi bimanyisa.
40007013	“Ni mwinjile nga mubirira mu mulyango kumufundeefu. Lwekhuba kumulyango kukuutsya mu khuhela kuli kumubalaayi, ni kumukhoosi kukuutsyayo kuli kumutsowe, ni naabo babakukyendelakho bali bakali.
40007014	Ne kumulyango kukuutsya mu bulamu kuli kumufundeefu, ni kumukhoosi kukuutsyayo kuli kumunyelele, ni naabo babakunyoola sibali bakali ta.
40007015	“Ni mwiliinde baŋoosi be bubeeyi, babeetsila mu bikwaaro bye kamasheese isi muli ne nga mukari bali bitsuutse bye kumulyuulyu.
40007016	Ne mulibamanyila khu byaamo byaawe. Lwekhuba babandu sibanyala babuta tsisabibu khu binyenya ta, namwe sibanyala babuta kamakhuyu khu marakalu ta.
40007017	Nasho shiryo, kusaala kulayi kwanakho bibyaamo bilayi, ni kusaala kuubi nakwo kwanakho bibyaamo biibi.
40007018	Kusaala kuulayi sikunyala kwanakho bibyaamo biibi ta, ni kusaala kuubi sikunyala kwanakho bibyaamo bilayi ta.
40007019	Buli kusaala kwoosi kukukhaana bibyaamo bilayi, bakurema bakutuuma mu mulilo.
40007020	Ni nashiryo, mulibamanyila khu byaamo byaawe.
40007021	“Sishili bari buli mundu uwunaanga ari, ‘Umukasya, Umukasya’, alinjila mu Buyinga bwe mwikulu ta, ne khurusakho ibo babakhola byeesi Papa wase uli mwikulu akana.
40007022	Bakali balinoma khu shifukhu she kumusaango bari, ‘Umukasya, Umukasya, ifwe sikhwalakulatsaka mu lisiina lyoowo, lundi ni mu lisiina lyoowo lyeene khwawoonatsaka kimisaambwa kimibi kimikali, ni khukhola bye kamakaanga bikali?’
40007023	Ni nase abweene awo indibaboolela lubuula ndi, ‘Ise simbamanyatsakakho inywe ta! Ni murure isi indi inywe babakhola biibi!’
40007024	“Aso, buli mundu uwulila bilomo byase bino, wabikholelakho, imufwananisa nga umusaani umukyesi uwombekha intsu yeewe khu lwanda.
40007025	Ifula ni yatsutsukha, kimikhulula kyeekha, ni mbewo yawuutsa naabi, byakhupa intsu iyo. Ne niyo yalekha khukwa ta, lwekhuba luwoongwa lwayo lwaba khu lwanda.
40007026	Ne buli mutweela uwulila bilomo byase bino, ne walekha khubikholelakho nga ni biloma ta, imufwananisa nga umusaani umusilu uwombekha intsu yeewe khu muyekhe busa.
40007027	Lwanyuma ifula ni yatsutsukha, kimikhulula kyeekha, imbewo yawuutsa naabi, byakhupa intsu iyo, nayo yaakwa, ni kumuwuulo kwayo kwaba kumuboofu naabi.”
40007028	Ulwo Yesu n'amala khukanikha bilomo bino, kamatuuli ke babandu kelaliila busa lwe saambo yeesi aleekelamo,
40007029	lwekhuba niye aleekela nga niye umweene bunyala, ne akhuba nga baleekeli baawe be kamakambila ka Musa ta.
40008001	Yesu n'ekha khukhwama khu lukiingi, kamatuuli makali ke babandu kamuloondakho.
40008002	Abawo umusaani uwaba walwala bulwaale bwe bikeenge. Umweene yuno weetsa isi Yesu wafukhama asi, wamuloma ari, “Umukasya noola ukana, unyala khukhumpyeluusa.”
40008003	Yesu wenyusa kumukhono kweewe wamuwambakho, nga aloma ari, “E e, ingana, n'upyeluukhe.” Lubaluba umusaani wawonesebwa bikeenge.
40008004	Lwanyuma Yesu wamuloma ari, “Bona uri s'uboolelakho umundu yeesi ta, ne n'utsye w'omusaayi wiyokesane, uweyo shiwanwa sheesi Musa alakila, shibe shishiŋaŋasa isi babandu.”
40008005	Yesu n'enjila mu Kaperunaumu, umusilikhale umukhulu Umu Roma wamwiitsayo, wamuloomba buyeeti nga aloma ari,
40008006	“Musakhulu, umwakaanisi wase wakonele muntsu, wakataala, ali ni butsiina bukali.”
40008007	Yesu wamwiilamo ari, “Kane niitse imuwonese.”
40008008	Ne umusilikhale yuno wamuloma ari, “Umukasya, sishintsakhila iwe khukhwiitsa muntsu yase ta. Ne loma bulomi ilomo, n'umwakaanisi wase kane awone.
40008009	Lwekhuba ise nase indi umundu uli asi e bakhulu, ni nase indi ni basilikhale babaali asi ase. Ne ni noma mutweela ndi, ‘Tsya’, naye atsya; n'ukuundi ndi, ‘Yiitsa’, naye etsa. Ise inoma umukulwa wase ndi, ‘Khola shino’, naye ashikhola.”
40008010	Ne Yesu n'awulila isho, weyaanga naabi, waloma babandu babamuloondelela ari, “Ilala imbaboolela ndi, ishiili khubonatsakakho umundu uli ni khufukiilila nga khuno, ikhaba ni mu Isiraeli mwoosi ta.
40008011	Lundi imbaboolela ndi, babandu bakali baliitsa nga baama ibwamanyaanga ni bukwanyaanga, bekhale atweela ni Ibulayimu, ni Isaaka, ni Yakobo, khu mayiiya mu Buyinga bwe mwikulu.
40008012	Ne ibo babandibeele babeene be Buyinga, balituumibwa ibulafu mu shilima she antsye, ibweeneyo ilibayo khulila ni khukhwilumaka kameeno.”
40008013	Lwanyuma Yesu waloma umusilikhale umukhulu ari, “Tsya ingo, kane shikholekhe nga n'ufukiilile shikholekhe.” N'umwakaanisi weewe wawonelawo mu saawa nyeneyo.
40008014	Ne Yesu n'enjila muntsu ya Petero, wabona maayi umumasaala uwa Petero nga wakonele mu bulili lwekhuba aba walwalile kamayima.
40008015	Wamuwamba khu mukhono, ni kamayima kamururakho, wenyukha wawa Yesu she khulya.
40008016	Ne antsye ni bwelabula, bamureerera babandu bakali babaaba bawambibwa ni kimisaambwa kimibi, naye aryo wawoona kimisaambwa ikyo nga araambisa shilomo, lundi nga awonesa boosi babaaba balwaale.
40008017	Shino ashikhola khukhwoolelesa shishalomebwa n'umuŋoosi Yisaaya shiri, “Niye umweene ayila butsiina bweefwe, wasuta ni tsindwale tseefwe.”
40008018	Yesu n'abona kamatuuli ke babandu nga kamwibotokhelela, walakila baleekelwa beewe ari bambukhe shanjelekha we inyaantsa.
40008019	Lwanyuma umuleekeli we kamakambila weetsa is'ali wamuloma ari, “Umuleekeli, kane ikhulondelelatsake buli osi esi kane wutsyatsake.”
40008020	Yesu wamwiilamo ari, “Tsishipwe tsili ni kamalowo kaatso, ni binywiinywi bye mu ngaaki bili ni biiswi byabyo, ne Umwana w'Omundu s'ali ni esi anyala wara ni kumurwe kweewe ta.”
40008021	Umuleekelwa ukuundi wamuloma ari, “Umukasya, n'undekhe inyoowe intsye isiikhe papa wase nio.”
40008022	Yesu wamwiilamo ari, “Inondelele, ulekhe baafu basiikhe baafu baawe.”
40008023	Lwanyuma Yesu waniina mwikhoŋolo, ni baleekelwa beewe bamuloondakho.
40008024	Lubaluba abalukhawo ikhuungu iye kamaani yeetsa yawuutsa khu nyaantsa, ni kameetsi kaatirira naabi keenga khumila ni likhoŋolo. Ne Yesu aba ali mwiilo akona.
40008025	Baleekelwa baatsya bamusisimusa nga baloma bari, “Umukasya, khuwonese, khwahela!”
40008026	Yesu wabaloma ari, “Lwashiina muba ni khuurya khukali, inywe babaali ni khufukiilila khufwiiti?” Aryo wenyukha wakhookhela imbewo ni khutumbuukha khwe inyaantsa, aryo abawo khukwalaala khukali.
40008027	Basaani tsana beyaanga busa nga baloma bari, “Musaani shiina yuno? Bona imbewo ni khutumbuukha khwe inyaantsa nabyo bimuwulila!”
40008028	Ne Yesu n'ola shanjelekha she inyaantsa mu shaalo she Bagerasene, basaani babili babaabakho kimisaambwa kimibi bamwakaanana, nga baama mu mafuluma keesi basiikhatsakamo baafu. Basaani bano babakho kimisaambwa kimibi nga bali barafu naabi, nga mbaawo n'umundu ubirirakho mu ntsila iyo ta.
40008029	Boombi balomela angaaki ni likono likali bari, “Iwe Umwana wa Wele, ukhufunisa ifwe shiina? Wetsile khukhuwa shitaambiso nga isaawa inyene ishiili khukhwoola ta?”
40008030	Khukhwama isi baaba, aleeyikho khakyeekhe, abawo likana lye tsimbiitsi tsingali nga tsaaya.
40008031	Kimisaambwa kimibi kyekontselela Yesu kiri, “Noola ukhuwoona, ukhusindikha khutsye mu likana lye tsimbiitsi.”
40008032	Naye Yesu wakilomela ari, “Tsya!” Nakyo kyarura mu basaani, kyafulumukha kyaweela mu mbiitsi, ni likana lyoosi lyarindimukha, lyaselengela ilumya, lyaweela mu nyaantsa, lyahelela mu meetsi.
40008033	Babaayi be tsimbiitsi batitukha, baatsya mu shiriimba, baboola kamakhuwa koosi, ni nebyo bibyakholekha khu basaani baabili, babaaba ni kimisaambwa kimibi.
40008034	Baryo babandu boosi be mu shiriimba isho beetsa khukhwakaanana Yesu, ne ni bamubona, bamwikontselela bari arure mu shisiintsa shaawe.
40009001	Lwanyuma Yesu waniina mu likhoŋolo, wambukha inyaantsa, woola mu shiriimba she wawe.
40009002	Ibweene iyo babandu bamureerera umundu uwaba nga wakataala, nga wakonele khu bulili bweewe. Ne Yesu n'abona khufukiilila khwe babandu babaamureera, walomela umusaani uwaba wakataala ari, “Mwana wase, yikumisa kumwoyo kwoowo. Bibyonako byoowo byakhwiyakhiilwe.”
40009003	Ne batweela khu baleekeli be kamakambila ka Musa belomela bonyene bari, “Umusaani uyu afwotsola Wele.”
40009004	Ne Yesu n'amanya bibyambaaso byaawe, wabalomela ari, “Lwashiina mwambaasa bibindu biibi nga bino?
40009005	Shishindu shishaangu nisho shili; khuloma umusaani umuleme yuno ndi, ‘Bibyonako byoowo byakhwiyakhiilwe’, namwe khuloma ndi, ‘Yinyukha ukyende?’
40009006	Ne nase kane imbokesanise indi Umwana w'Omundu ali ni bunyala khu shibala khukhwiyakhila bibyonako.” Lwanyuma kila Yesu aloma umusaani uwaba wakataala ari, “Yinyukha usute lusaamba lwoowo, wileyo ingo woowo.”
40009007	Aryo umusaani wenyukha, watsya ingo.
40009008	Ne kamatuuli ke babandu ni kabona shino, baarya naabi, nalundi babuyila Wele uwaha babandu bunyala bubufwana buryo.
40009009	Lwanyuma nga Yesu warulileyo, n'aba nga akyeenda atsya, wabona umusaani ulaangiwa Matayo nga wekhaale esi babusanisila kumusolo. Kila Yesu wamuloma ari, “Inondekho.” Matayo wenyukha wamuloondakho.
40009010	Lwanyumakho nga Yesu wekhaale mu ntsu ya Matayo, nga balya biilyo, babusanisi be kumusolo bakali busa, ni babonaki babandi beetsa bekhala baliila atweela ni Yesu, ni baleekelwa beewe.
40009011	Ne Bafarisaayo balala ni baabona shino, bareeba baleekelwa ba Yesu bari, “Lwashiina umuleekeli weenywe ekhala waliila atweela ni babusanisi be kumusolo ni babonaki babandi?”
40009012	Ne Yesu n'awulila aryo, wabelamo ari, “Babandu babaali balamu sibali nibo babakana umukaangi ta, akhali balwaale bonyene.
40009013	Ne ni mutsye mwiyike kamakhulu ke shisharonebwa shishiloma shiri, ‘Ise ingana shiisa, ne akhuba tsisaayilo ta.’ Ise shineetsa khulaanga bakhosefu ta, ne njeeba babonaki.”
40009014	Lwanyuma baleekelwa ba Yohana Umubatisa beetsa isi Yesu bamureeba bari, “Lwashiina ifwe ni Bafarisaayo khubuya intsala busheele, ne baleekelwa boowo sibabuya baryo ta?”
40009015	Naye Yesu wabelamo ari, “Shinyalikha bakyeni booyo ukhweele umukhasi khuuba mu mutaambo, nga ukhweele mweene uyo ashiiliwo ni nabo? Taawe! Ne bifukhu bilyoola byeesi uyo ukhweele aliibarusibwakho, ni nabo balibuya intsala.
40009016	“Mbaawo umundu unabila shishaapa she ngubo imbyaakha khu ngubo ingore ta. Lwekhuba n'akhola aryo, isho shishinabiwilekho shiloosela khukhwinuula ingubo ingore tsana, ni kumwanya kubalaaha khufuuriisakho.
40009017	Namwe mbaawo umundu utsukha iviini inyana mu kungutsi tsingore ta. Lwekhuba n'akhola aryo, tsikungutsi tsonuukha, tsonekha ni iviini tsana yatsutsukha. Ne khurusakho, iviini inyana itsukhiwa mu kungutsi tsiimbya, nio byoombi byaliindiwa bulayi.”
40009018	Ne Yesu n'aba nga ashikanikha bino, abawo umuwuli mutweela Umuyudaaya, uweetsa isi Yesu, wafukhamila asi is'ali, wamuloma ari, “Umukhaana wase nio ama khuufwa ari, ne ni wiitse, umurekho kamakhono koowo nio alamukhe.”
40009019	Aryo Yesu wenyukhilakho khaangukho, wamuloondakho, atweela ni baleekelwa beewe.
40009020	Ne ni baaba nga batsya, umukhasi uwaba nga walwala khukhwibeena kamafuki khumala kimiiko likhumi na kibili, wetsila imukoongo wa Yesu, watiila khu ndulo khwe ngubo ya Yesu.
40009021	Lwekhuba elomela umweene mu mwoyo kweewe ari, “Ise ni kane indiile butiili khu ngubo yeewe, kane imbonesewe.”
40009022	Ne Yesu n'eshebukha inyuma, wabona umukhasi wamuloma ari, “Mukhaana wase, yikumisa kumwoyo kwoowo, lwe khufukiilila khwoowo wawonisibwile.” Khu saawa nyene iyo, umukhasi wawonesebwa.
40009023	Ne Yesu n'ola muntsu y'omuwuli Yayiro tsana uyo, wabona bakhupi be kimilele, ni lituuli lye babandu nga bakhupa tsimuungu.
40009024	Yesu wabaloma ari, “Ni murure muno mweesi mutsye, umukhaana yuno wakhufwa ta, ne wakonele bukoni.” Baryo babandu tsana bamutsekhelela busa.
40009025	Ne lituuli lye babandu ni lyamala khurusibwa ibulafu, Yesu wenjila muntsu mukari, wawamba umukhaana kumukhono, aryo umukhaana wenyukha.
40009026	Ni bilomo bino byafuma naabi mu shaalo isho shoosi.
40009027	Aryo Yesu n'arurayo iyo, nga nabira atsya, basaani babofu babili bamuloondakho, nga bayokesela angaaki bari, “Iwe Umwitsukhulu wa Daudi khuwambile shiisa.”
40009028	Aryo Yesu n'enjila muntsu, babofu tsana beetsa is'ali, naye wabareeba ari, “Inywe mufukiilila muri ise inyala khubawonesa?” Nabo bamwiilamo bari, “Ee, Umukasya.”
40009029	Lwanyuma Yesu watiila khu moni tsaawe, waloma ari, “Khashikholekhe isi muli nga khufukiilila khweenywe ni khuli.”
40009030	Baryo tsimoni tsaawe tsabimbukha. Ne Yesu wabakhonyakilila naabi ari, “Ni mubone muri, simuboolelakho umundu yeesi khu shindu shino ta.”
40009031	Ne nibo ni barurawo baatsya, basalanisa bilomo bibiwaamba khu Yesu mu shaalo isho shoosi.
40009032	Baryo basaani bano ni baaba nga barura baatsya, babandu babandi bareera isi Yesu umusaani wawuma, uwabakho shisaambwa shiibi.
40009033	Ne shisaambwa shiibi shino ni shawoonebwa khurura, umusaaani uwaba wawuma warakikha khukanikha. Kamatuuli ke babandu bababawo belaliila busa nga baloma bari, “Ifwe abe khwakhubonatsakakho shishindu nga shino mu Isiraeli ta.”
40009034	Ne Bafarisaayo nibo baloma bari, “Oyu awoona kimisaambwa kimibi lwe bunyala bweesi aweebwa n'umukhulu wakyo.”
40009035	Mu mbuka iyo, Yesu waba nga akyeenda abira mu biriimba byoosi, ni mu byaalo, nga aleekelela muntsu tsye khukhwisaayilamo, nga aboolela kamakhuwa kamalayi ke Buyinga bwe mwikulu, nalundi nga awonesa tsindwale tsoosi, ni khutaambisibwa khwa buli saambo.
40009036	Aryo n'abona kamatuuli ke babandu, wabawambila shiisa, lwekhuba baaba nga bataambisibwa lukali nga sibalikho ni buyeeti bwoosi ta, baaba basalaniile busa nga kamasheese kakakhalikho n'umwaayi ta.
40009037	Kila Yesu alomela baleekelwa beewe ari, “Bye khukyesa bili bikali, ne babakyesa nibo bakyeekhe.
40009038	Aso, ni muloombe naabi isi Umukasya we bye khukyesa, arumane baraambi mwikyesa lyeewe.”
40010001	Yesu walaanga barume beewe likhumi na babili, wabawa bunyala bwe khuwoonatsaka kimisaambwa kimibi, ni khuwonesatsaka buli ndwale, na buli butsiina bwoosi.
40010002	Ni kamasina ke barume beene likhumi na babili niko kano: uwanyoowa niye Simoni (ulaangiwa Petero) ni wandaaye Andereya; Yakobo ni wandaaye Yohana, nga boombi babaana ba Zebedaayo;
40010003	Filipo ni Batolomayo; Tomasi ni Matayo, uwaba umubusanisi we kumusolo; Yakobo umuwana wa Alufayo; ni Tadewo;
40010004	Simoni uwaba atsiinikhila naabi linaambo lyeewe (beesi balaanga bari Zelote) ni Yuda Isikalyoti, niye uwalyamo Yesu luwomelo.
40010005	Yesu warumana basaani bano likhumi na babili, nga abalomela ari, “Mukhatsyakho mu shisiintsa shoosi she Banaambo ta, namwe mukhenjilakho mu shiriimba shoosi she Basamariya ta.
40010006	Ne shilayi mutsye isi kamasheese kakakoraana ke muntsu ya Isiraeli.
40010007	Ni muba nga mutsya, mulaangilile muri, ‘Buyinga bwe mwikulu bwolele ambi.’
40010008	Muwonese balwaale, mulamuse baafu, muwonese ibo babaali ni bulwaale bwe bikeenge, nalundi muwoonatsake kimisaambwa kimibi. Inywe mwawebwele busa nga mbaawo sheesi musasuule ta, ni nanywe muryo ni muwanatsake busa.
40010009	Mukhasuta izaabu, namwe ifeeza, namwe tsinusu musutilo tseenywe ta.
40010010	Namwe mukhasuta isutilo ye lukyeendo ta, namwe tsingubo tsibili ta, namwe bilaalo ta, namwe imiimbo iye khukhwitiila ta. Lwekhuba umuraambi akhila kumukheemba kweewe kweebyo bibimwakhila.
40010011	“Ne mu buli shiriimba namwe shishaalo sheesi mwinjilamo, mutsya muweentse umundu umulayi, unyala wabakaanila, mumenye w'omweene uyo, khukhwoolesa ni mururayo.
40010012	Ni muba nga mwinjila muntsu, musheesatsaka ibo babakilimo.
40010013	Ne muntsu umwo ni mubamo babandu bababakaanila, khusheesa khweenywe khwe lukoosi khurame khu nibo. Ne ni baba nga sibaakhila ta, khusheesa khweenywe khwe lukoosi khukobolatsake isi muli.
40010014	Ne mungo mwoosi, namwe shiriimba shoosi isi bekaana khubekhoyela, namwe balekha khubawulilisa bilomo byeenywe ta, ni muba nga murura muntsu iyo, namwe mu shiriimba isho, musisakulatsaka lufuumbi luluuli khu bikyele byeenywe.
40010015	Ilala imbaloma ndi, khu shifukhu she khukhalilakho kimisaango, Wele aliwambila babandu be mu shiriimba Sodoma, ni Gomora shiisa khufuurisa babandu be mu shiriimba isho.”
40010016	Yesu weloosela wabalomela ari, “Bona ise imbarumana nga kamasheese akari mu bitsuutse. Nashiryo, ni mube ni kamakyesi nga tsindemu, nalundi mube bawolu nga kamawuusi.
40010017	Ne ni mwiliinde babandu, lwekhuba balibawamba babawaneyo isi tsimbusano tse Bayudaaya, nalundi babakhupile tsimiimbo muntsu tsye khukhwisaayilamo.
40010018	Ni lwe khubafunisa ise, balibakhweeselesa, babayile isi bawuli, ni bayinga, nio mube bajulisi baase isi nibo, ni isi Banaambo.
40010019	Ne ni kane babawaneyo, mukheyembelela lwe byeesi munyala khukanikha ta, namwe isaambo yeesi munyala khukanikhamo ta, lwekhuba mu saawa inyene iyo, muliweebwa byeesi muliloma.
40010020	Lwekhuba bilomo byeesi muliloma sibiliiba bibyeenywe ta, ne bilyaama isi Umwoyo wa Papa weenywe, nga niye ukanikhila mus'inywe.
40010021	“Babandu baliwaanayo babandaayabwe khukhwiribwa, ba papa balikhola shishindu sheene nisho shitweela isi babaana baawe, ni babaana nabo balinyukhila basaali baawe babeere.
40010022	Babandu boosi balibabiiyila inywe, lwe khubafunisa lisiina lyase. Ne uyo ulihandalala khukhwoolesa ibumaliliso, niye uliwonesebwa.
40010023	Ne ni balibataambisila mu shiriimba shitweela, mwilukhila mu shiriimba shiindi. Ilala imbaboolela ndi Umwana w'Omundu aliitsa nga mushiili na khumalilisa kumulimo kweenywe mu biriimba byoosi bya Isiraeli ta.
40010024	“Mbaawo umusomi ufuura umuleekeli weewe ta, namwe mbaawo umwakaanisi ufuura umukoosi weewe ta.
40010025	Ne shakhiile khumumala umusomi n'aba wekyelile nga umuleekeli weewe, n'umwakaanisi khukhwikyela nga umukoosi weewe. Baryo babandu ni baba nga balaangile umweene mungo khuuba Belizebuli, sibalifuurisakho naabi khulaanga be mungo mweewe baryo!
40010026	“Nashiryo, mukharya babandu ta. Lwekhuba mbaawo shishabiimbiwakho shishikhalibonesebwa ta, namwe shishabisibwa shishikhalimanyikha ta.
40010027	Ise sheesi imbaboolela mu shilima, mushilomatsaka mu lubuula; ni sheesi muwulilila mu shimoonyo mushilaangilila khu ntsu khu ngaaki.
40010028	Mukharya ibo babeera kumubili ne balekha khunyala khukhwiira kumwoyo ta. Khurusakho ni muryatsake uyo unyala khuwesa kumubili ni kumwoyo kweene atweela mu mulilo kwe geyeena.
40010029	Banamundyoole babili sibanyala khukulisibwamo liŋooti litweela? Ne mbaawo na mutweela khu nibo unyala wakwa asi nga Papa weenywe akhumanya ta.
40010030	Ne inywe ni litsuune liliili khu mirwe kyeenywe lyoosi lyamala khaale ni khubaliwa.
40010031	Ni nashiryo, mukharya ta, inywe be lisuno likali khufuura banamundyoole bakali.
40010032	“Aso, buli mundu yeesi uwibuula ari ali uwase mu moni tse babandu, ni nase ndyo indimubuula isi Papa wase uli mwikulu.
40010033	Ne buli mundu yeesi uwuntsikaanila mu moni tse babandu, nase ndyo indimwikaanila mu moni tsa Papa wase uli mwikulu.
40010034	“Inywe mukhambaasa muri ise neetsa khureera lukoosi khu shibala ta. Ne ise neetsa khureera lurima lwe khukhwawukhana.
40010035	Lwekhuba ise neetsa khureerawo khukhandisana akari o mwana umusiinde ni papawe; akari o mwana umukhaana ni maayiwe, akari o mukhaana umumasaala ni maayiwe umumasaala.
40010036	Ni basiku boowo babafuura buubi kane babatsake be muntsu yoowo.
40010037	“Umundu yeesi ukana naabi papawe namwe maayiwe, namwe babaana beewe besiinde, namwe be khaana, khufuurisa ise, s'akhila khuuba umuleekelwa wase ta.
40010038	Ne uyo ukhakane asute kumusalaba kweewe anondelele, s'antsakhila khuuba umuleekelwa wase ta.
40010039	Uyo ukhakakho khuwonesa bulamu bweewe, alibufwilwa, ni nooyo ufwila bulamu bweewe khu lwase, alibunyoola.
40010040	“Umundu yeesi ubakaanila inywe, aba wantsakaaniile ise, ni nooyo uwuntsakaanila ise, aba wakaaniile uyo uwanduma ise.
40010041	Umundu yeesi uwakaanila umuŋoosi lwekhuba ali umuŋoosi, alifuna shiwanwa shishakhila umuŋoosi. Ni nooyo uwakaanila umundu umukwalaafu lwekhuba ali umukwalaafu, umundu uyo alinyoola shiwanwa shishakhila umundu umukwalaafu.
40010042	Ne buli mundu yeesi uwakho mutweela khu bakyeekhe bano babaali baloondeleli baase kameetsi kamanyire ke khuunywa lwekhuba bali baloondeleli baase, ilala imbaloma ndi, umundu uyo alifuna kumukheemba kweewe.”
40011001	Nga Yesu wamalile aryo khuleekela baleekelwa beewe likhumi na babili, warura mu shiifwo isho watsya khuleekela nalundi ni khuboolela mu biriimba bye Galilaaya.
40011002	Ne Yohana Umubatisa nga ali mu mapuusu n'awulila byoosi byeesi Kristo aba ali khukhola, warumanayo baleekelwa beewe isi Yesu,
40011003	ari batsye bamureebe bari, “Iwe niye uyo abe isi khuliindilila uli khukhwiitsa, namwe khuliindilileyo ukuundi?”
40011004	Yesu wabelamo ari, “Ni mutsye muboolele Yohana Umubatisa byeesi muwulile ni byeesi muboone.
40011005	Babofu babona, babalemala bakyeenda, ibo babaali ni bulwaale bwe bikeenge bawonesebwa, bamiinyi bekukha mu maru bawulila, baafu balamusibwa, ni Kamakhuwa Kamalayi kaboolelwa isi bataambi.
40011006	Ne ali ni khabi umundu yeesi ukhantsikanakana ise ta.”
40011007	Ne baleekelwa ba Yohana Umubatisa ni baaba nga batsya, Yesu wakanikha isi kamatuuli ke babandu bibiwaamba khu Yohana mweene, nga aloma ari, “Inywe ni mwatsya isi Yohana mu mubiimbi, shiina sheesi mwatsiililila khubona? Khubona lukholo luluteengasibwa ni mbewo?
40011008	Ne mwatsiililila khubona umundu ufwana aryeena? Umundu ukwarire tsingubo tsitsinyenanyena? Bona ibo babakwaara tsingubo tsitsinyenanyena bali mu lwanyi lw'omuyinga.
40011009	Ne ilala mwatsiililila khubona shiina? Khubona umuŋoosi? E e, ilala imbaboolela ndi niye afuurira ilala umuŋoosi.
40011010	Yohana oyu niye isi bibyaronebwa bikhosefu bilomakho biri, ‘Indirumana umurume wase iburangisi woowo, ulikhuŋoonaŋoonela intsila yeesi ulikyeendelakho.’
40011011	Ilala imbaboolela ndi, mu bandu boosi babasaalikha khu shibala khuno, mbaawo na mutweela ufuura Yohana Umubatisa ta. Ne khurusakho uyo ufuura bukyeekhe mu Buyinga bwe mwikulu niye umukhulu khufuura Yohana mweene.
40011012	Khukhwamila ilala khu bifukhu bya Yohana Umubatisa khukhwoolesa shaleelo, Buyinga bwe mwikulu babwinjilamo ni khurekana, ni naabo babarekana nibo babuwamba ni kamaani.
40011013	Bitabo bye baŋoosi ni kamakambila ka Musa bikanikha khu Buyinga bwe mwikulu khukhwoola khu Yohana Umubatisa.
40011014	Ne muba nga mumukana khufukiilila, Yohana uyo niye Eliya abe isi mwaliindilila.
40011015	Uyo uli ni kamaru ke khuwulila n'awulile.
40011016	“Ari babandu be kumuboolo kuno imbakyelaase na shiina? Bafwanana nga babaana babekhaale mu khatale, nga balaangana ni bashaawe bari,
40011017	‘Ifwe khwabakhupila kimilele ni inywe mwalekha khukana khushiina ta, ifwe khwabakhupila tsimuungu ne inywe mwalekha khwantsuwa ta.’
40011018	“Yohana Umubatisa etsa nga abuya intsala nga s'alya biilyo namwe nga s'anywa iviini ta, ne babandu boosi baloma bari, ‘Ali ni shisaambwa shiibi.’
40011019	Ne Umwana w'Omundu n'etsa nga naalya, nalundi nga anywa, babandu tsana baloma bari, ‘Ali ni kumukhabyo nalundi umumeeli, umusaale we babusanisi be kumusolo ni babonaki babandi.’ Ne kamakyesi ka Wele kokyesanisibwa ni nebyo bibyaama mu makyesi keeneko.”
40011020	Aryo Yesu warakikha khukhwikiitsa biriimba mweesi akholela bye kamakaanga bibifuura bukali, ne byalekha khukhwibiyisa ta. Kila aloma ari,
40011021	“Nga she kumutaambo isi iwe Korazini! Nga she kumutaambo n'isi nawe Besusaida! Lwekhuba bye kamakaanga bibyakholewela mwiinywe biba nga bibyakholewela i Tulo ni Sidoni, khali bebiiyisa bibyonako byaawe khaalekho, bekhala nga bakwaarire bitsina, behanyakakho likokhe, khukhwokesanisa bari bebiiyisile bibyonako.
40011022	Ne ari imbaboolela ndi Wele aliwambila Tulo ni Sidoni shiisa khu shifukhu she khukhalilakho kimisaango khufuurisa inywe.
40011023	Ni nawe Kaperunaumu, wakana khukhwiniinisa wamweene mwikulu? Ulikhisibwa asi i makoombe. Lwekhuba bye kamakaanga bibyakholewela mwiiwe biba nga bibyakholewela i Sodoma, khali shiriimba isho shishiiliwo khukhwoolesa ni shaleelo.
40011024	Ne ari imbaboolela ndi, Wele aliwambila shiisa shiriimba isho Sodoma khu shifukhu she khukhalilakho kimisaango khufuurisa inywe.”
40011025	Mu saawa iyo, Yesu waloma ari, “Papa, Umukasya we mwikulu ni shibala. Ikhusiima, lwekhuba bibindu bino byoosi wabibisa babandu be kamakyesi ni baleekele. Ne wabibimbulila ibo babaali babusheele busa.
40011026	Niabweene Papa wamweene washisiima uryo.
40011027	“Papa wase wayimambisa ise bibindu byoosi. Nalundi mbaawo umundu yeesi umanyile Umwana ta, khurusakho Papa yenyene. Nalundi mbaawo umanyile Papa ta, khurusakho Umwana yenyene, ni babandu boosi beesi Umwana akana khubabimbulila bibiwaamba khu Papa.
40011028	“Aso, ni mwiitse is'indi, inywe mweesi babaluwile, lundi babasitowelelwe, ni nase kane imbawose.
40011029	Ni muyile shisutwa shase, mushitwiikhe, muryo mwiyikile khwiise, lwekhuba ise ndi umukwalaafu lundi umuwolu mu mwoyo, ni nanywe mulinyoolela kimyoyo kyeenywe shiwolelo.
40011030	Lwekhuba shisutwa shase sishili shisiro ta, nalundi shili shishaangu.”
40012001	Mu bifukhu ibyo, Yesu waba nga abira mu nimilo tse ŋaano khu shifukhu sha Sabato. Baleekelwa beewe intsala yaba ibalya, baryo baaba nga bakusa bikala bye ŋaano baalya.
40012002	Ne Bafarisaayo ni baabona shino, baloma Yesu bari, “Bona, baleekelwa boowo bakhola shishindu she mbikho khu shifukhu sha Sabato.”
40012003	Naye Yesu wabelamo ari, “Inywe simwakhusomatsakakho sheesi Daudi akhola niye ni babandu beewe beesi aba ni nabo, intsala ni yabalya?
40012004	Niye enjila muntsu ya Wele, ni babandu beewe, baalya kumukaati kukwawongewa isi Wele, ikhaba nga shaba she kumusilo niye ni babandu beewe khuulya kumukaati kuno. Basaayi bonyene aba nibo babafukiilisibwa khukulya.
40012005	Namwe ndi simwasomatsakakho mu makambila ka Musa, nga buli lwa Sabato, basaayi babaaba mu Lisaayilo Likhulu, bakhola kumulimo khu Sabato, ne nga sibali ni kumusaango ta?
40012006	Ne ari imbaboolela ndi, iliyo shishindu shikhulu shishifuura Lisaayilo Likhulu.
40012007	Muba babamanya, khali mumanyile kamakhulu ke shisharonebwa shishiloma shiri, ‘Mu shiifwo she tsisaayilo, khali mubeele be shiisa isi babandi.’ Muba babamanya sheesi shino shimanyisa, khali simukhaliile kumusaango ibo babakhali ni kumusaango ta.
40012008	Lwekhuba Umwana w'Omundu niye Umukasya wa Sabato.”
40012009	Yesu warurayo iyo watsya muntsu iye khukhwisaayilamo iye Bayudaaya,
40012010	mu bweenemwo mwabamo umusaani uwaba ni kumukhono kumuleme. Ne babandu balala babaakana khuwabilayo Yesu lwe khukhola shishindu shishikhali shilayi, kila bamureeba bari, “Shifukilisibwa mu makambila iwe khuwonesela umundu khu shifukhu sha Sabato?”
40012011	Yesu naye wabareeba ari, “Naanu khwiinywe n'aba ni lisheese lyeewe litweela ne lyaakwa mwilowo khu shifukhu sha Sabato, ukhatsya walirusamo?
40012012	Umundu afuura lisheese aleeyi naabi! Nashiryo shili shilayi khukhola bulayi khu shifukhu sha Sabato.”
40012013	Lwanyuma kila Yesu aloma umusaani tsana uwe kumukhono kumuleme ari, “Kolola kumukhono kwoowo.” Umusaani n'akukolola, kwawona kwaba kumulamu nga kukwashe.
40012014	Ne Bafarisaayo barura ibulafu, bakanikhila atweela, nga ni bakane bamwiire.
40012015	Aryo Yesu n'amanya khu luwomelo luno, warurayo watsya, ni babandu bakali bamuloondakho, ni naye wabawonesa boosi babaaba balwaale.
40012016	Ne wabakhonyakilila ari balekhe khuboolelakho umundu yeesi ta.
40012017	Shino shakholekha nio shinyale khukhwoolelesa sheesi umuŋoosi Yisaaya aloma ari,
40012018	“Bona, umwakaanisi wase yeesi narobola, niye yeesi ingana, nalundi niye uwuntsikhoyesa bulamu bwase, indimurakho Umwoyo wase, ni naye alilaangilila khukhala kumusaango khwa ŋali isi kamanaambo,
40012019	Niye s'alilomanakho, namwe s'aliyokesakho ta. mbaawo umundu yeesi uliwulilakho likono lyeewe mu mikhoosi kye mu shiriimba ta.
40012020	Niye s'alifuniaka lukholo lulwifuumbilemo ta, namwe s'alisimisa lutaambi lulukana khuwakho kumulilo ta. Shino alishikhola khukhwoolesa nga kumusaango kwa ŋali kwamalile khukhaliwa.
40012021	Ni babandu be kamanaambo koosi balimuramo bubwiyikinwa bwaabwe.”
40012022	Lwanyuma babandu babandi bamureerayo umundu mutweela uwabakho shisaambwa shiibi, nga ali umubofu nalundi nga ali wawuma. Yesu wawonesa umusaani uyo, aryo wanyalisa khukanikha ni khubona.
40012023	Kamatuuli ke babandu boosi beyaanga, nga baloma bari, “Manya umusaani uyu anyala khuuba umwitsukhulu wa Daudi?”
40012024	Ne Bafarisaayo ni bawulila shino, baloma bari, “Umusaani uyu awoona kimisaambwa kimibi khurura, lwekhuba Belizebuli umukhulu we kimisaambwa kimibi niye umuwa bunyala ibwo.”
40012025	Yesu wamanya byeesi baaba bambaasa kila abaloma ari, “Buli buyinga ni bwawukhanamwo bwonyene, buhela. Na buli shiriimba namwe mungo ni mubamo khukhwawukhanamwo, ibawo khuukwa.
40012026	Nashiryo Sitaani n'aba nga esoolanisa umweene, aba wawukhanilemo umweene, buyinga bweewe bunyala buryeena khukhwiimawo?
40012027	Ne noola ise imboona kimisaambwa kimibi khulwe bunyala bwa Belizebuli, ne baloondeleli beenywe babiwoona khulwe bunyala bwa naanu? Baryo nibo balibakhalila inywe kumusaango.
40012028	Ne noola ise imboona kimisaambwa kimibi khulwe bunyala bw'Omwoyo wa Wele, Buyinga bwa Wele bwamalile khaale khubeetsila inywe.
40012029	“Namwe mbaawo umundu unyala khufuna lundi wenjila muntsu y'omundu uwe kamaani, wanuula bibindu byeewe, khurusakho nga wanyooyile khumubowa, aryo nio wanyalisa khunuula bibindu.
40012030	“Umundu yeesi ukhali khu lubeka lwase ta niye aba umusiku wase. Ni nooyo ukhabusanisila atweela ni nase ta, aba asalanisa.
40012031	Ni lwe lomo yino mbaloma ndi, babandu baliyakhilwa buli shonako shoosi, ni khukhoma khweesi bakhomamo Umwana w'Omundu. Ne shiibi she khufwotsola Umwoyo Umukhosefu, sishiliyakhilwa ta.
40012032	Buli mundu yeesi ulikhoma Umwana w'Omundu anyala khukhwiyakhilwa, ne buli mundu yeesi ufwotsola Umwoyo Umukhosefu s'aliyakhilwa ta, oba mu bifukhu bino, namwe mu bifukhu bibiitsa.
40012033	“Buli kusaala kulayi kwanakho bibyaamo bilayi, ni kusaala kuubi nakwo kwanakho bibyaamo biibi. Lwekhuba buli kusaala kumanyikhila khu byaamo byakwo byeesi kwana.
40012034	Inywe tsindemu tse buutwa! munyala muryeena khukanikha bibindu bilayi nga inywe mwabeene muli babandu baabi? Lwekhuba kumunwa kw'omundu kukanikha ibyo bibitsuule mu mwoyo kweewe.
40012035	Umundu umulayi arusa bilayi nga abyaamisa mwibikhilo lyeewe lilayi lye kumwoyo kweewe, n'umundu umubi naye aryo biibi abirusa nga abyaamisa mwibikhilo lyeewe liibi lye kumwoyo kweewe.
40012036	Nashiryo imbaboolela ndi, buli lomo yoosi yeesi babandu baloma ikhalimo, balikiwotsela khu shifukhu she khukhalilakho kumusaango.
40012037	Biryo bilomo byoowo byeesi ukanikha bilikila ufuure kumusaango, namwe bilikila kumusaango kukhufuure.”
40012038	Baryo batweela khu Bafarisaayo, ni baleekeli be kamakambila ka Musa baloma Yesu bari, “Umuleekeli, khukana khubone khabonelo khe kamakaanga kheesi unyala khukhola.”
40012039	Kila Yesu naye abelamo ari, “Kumuboolo kumubi kuno nalundi kukukhafukiilila ta, nikwo kuweentsa khabonelo khe kamakaanga. Ne mbaawo khabonelo khe kamakaanga khoosi kheesi kane mubone ta, khurusakho khabonelo khe kamakaanga kh'omuŋoosi Yona.
40012040	Lwekhuba nga Yona n'amala munda mwe nyeeni imboofu bifukhu bitaru shiilo ni kumuusi, n'Umwana w'Omundu naye aryo alimala bifukhu bitaru shiilo ni kumuusi asi i makoombe.
40012041	Ne khu shifukhu she khukhalilakho kumusaango, babandu be Nineve balimikha atweela ni babandu be kumuboolo kuno, babafuurise kumusaango, lwekhuba nibo bebiiyisa bibyonako byaawe, ni bawulila khuboolela khwa Yona. Ne ari iliwo ano uyo uli umukhulu naabi khufuurisa Yona.
40012042	N'umuyinga umukhasi uwama imwaalo we shibala mu buyinga bwa Seba, alimikha afuurise babandu be kumuboolo kuno kumusaango khu shifukhu she khukhalilakho kumusaango, lwekhuba niye akyeenda khukhwama ibwakamilo we shibala, weetsa khurekeeresa kamakhula ka Solomoni. Ne ari bona iliwo ano uyo uli umukhulu naabi khufuura Solomoni.
40012043	“Nga shisaambwa shiibi sharurire mu mundu, shitsya shakyeendanaka mu biifwo bibikhalimo kameetsi ta, nga shiweentsa shiifwo ekhuwolela. Ne ni shilekha khunyoola ta,
40012044	shilomela shisheene shiri, ‘Kane nileyo muntsu yase mweesi naama.’ Ne ni shiitsa shanyoola nga intsu iyo ili busa, nga intseye bulayi, lundi imiliwu, nga yaŋoonewele bulayi.
40012045	Shiryo, shirura shatsya shareera bisaambwa bibindi musaafu bibiili biibi khushifuurisakho nisho. Byoosi biitsa byaweela muntsu iyo, byamenyamo. Ni intsakamo iy'omundu uyo iba imbi naabi ni khufuurisa bibyanyoowa. Aso shiliiba shiryo isi babandu baabi be kumuboolo kuno.”
40012046	Aryo Yesu n'aba nga ashikanikha isi kamatuuli ke babandu, maayi weewe, ni babandaaye beewe beetsa beema ibulafu, nga bakana bakanikhekho ni naye.
40012047	Umundu mutweela weetsa waboolela Yesu ari, “Bona maayi woowo ni babandaayo bemile ibulafu bakana khukhukanikhayo.”
40012048	Kila Yesu elamo ari, “Maayi wase niye naanu? Nalundi babandaayase nibo banaanu?”
40012049	Wakolola kumukhono kweewe wakuloselela isi baleekelwa beewe, waloma ari, “Bano nibo maayi wase, nibo babandaayase.
40012050	Buli mundu yeesi ukhola byeesi Papa wase uli mwikulu akana, niye wandaayase, niye umukooko wase lundi niye maayi wase.”
40013001	Khu shifukhu sheene isho, Yesu warura muntsu, watsya khu ndulo khwe inyaantsa wekhala asi khuleekela kamatuuli ke babandu.
40013002	Ne kutuuli kwe babandu bano ni kwamubuungililakho lukali, waniina mwikhoŋolo waliikhalamo, ne kamatuuli ke babandu kemikha khu ndulo.
40013003	Aryo Yesu wababoolela bibindu bikali busa nga araambisa tsisimo, nga aloma ari, “Abawo umulimi mutweela uwarura khuutsya khumiitsa bumiitso bweewe.
40013004	Ne n'aba nga amiitsa bumiitso, bulala bwakwa khu ntsila, ni binywiinywi byeetsa byabulya.
40013005	Bumiitso bubuundi bwakwa khu lwanda akhali liloba likali ta, lubaluba, bwarura, ne lwekhuba sibwaba ni liloba lilimala ta,
40013006	inyaanga ni yarura, bwaniaala. Lwekhuba sibwaba ni kimilandila kimileeyi ta, buryo bwooma.
40013007	Bumiitso bubundi bwakwa mu mawa kakatsowa, karyo kasindakilila bibyarura tsana.
40013008	Bumiitso bubundi bwakwa khu liloba lilayi, bwatsowa, bwaana bibyaamo, bulala bwaanakho shitoondo shitweela, bubundi kamakhumi kasesaba, bubundi kamakhumi kataru.”
40013009	Yesu wabaloma ari, “Uli ni kamaru ke khuwulila, n'awulile.”
40013010	Lwanyuma baleekelwa beetsa isi Yesu, bamureeba bari, “Iwe shiina shikila ukanikha isi babandu bano musimo?”
40013011	Yesu naye wabelamo ari, “Inywe mwawebwele khumanya bimoonyo bye Buyinga bwe mwikulu, ne sishili shiryo isi babandu babandi ta.
40013012	Lwekhuba buli umundu yeesi ulikho ni shishindu, balimuloselakho, ni naye aliiba ni bikali. Ne buli mundu yeesi ukhalikho ni shishindu shoosi ta, balimurusakho ni khafwiiti akho abe kheesi ali nakho.
40013013	Shino nisho shishikila ise nakanikha musimo: nio khulola balole, ne balekhe khubona ta, khurekeeresa barekeerese, ne balekhe khubimanya ta.
40013014	Ne buŋoosi bwa Yisaaya umuŋoosi, bwolele isi muli, nga niye n'aloma ari, ‘Babandu bano khuwulila kane bawulile busa, ne sibalibimanya ta. Khulola kane balole busa, ne sibalinyala khubyofwaasa ta.
40013015	Lwekhuba kimyoyo kye babandu bano kyasitowele, ni kamaru kaawe kekalikhile, nalundi bafunyikhilisile tsimoni tsaawe. Sibanyala khubona ni tsimoni tsaawe ta, namwe sibanyala khuwulila ni kamaru kaawe ta, nalundi sibamanya ni kimyoyo kyaawe ta. Baba babanyalisile khukhola bino, khali bashuukhile beetsa isiise, Wele waabwe ni nase nandibawonesele.’
40013016	“Ne inywe nga Wele wabaweele ikhabi! Lwekhuba tsimoni tseenywe tsibona, ni kamaru keenywe kawulila.
40013017	Lwekhuba ilala imbaboolela ndi, baŋoosi bakali busa, ni babandu ba Wele bakwalaafu baakana naabi khubona bibindu bino inywe byeesi mubona, ne sibanyalisa khubibona ta. Nalundi baakana naabi khuwulila inywe byeesi muwulila, ne sibaanyalisa khubiwulila ta.
40013018	“Aso, ari ni murekeerese sheesi lusimo luno lw'omumiitsi lumanyisa.
40013019	Bumiitso bubwakwa khu ntsila nibo babandu babawulila shilomo she Buyinga, ne balekha khushimanya ta. Umusiku wa Wele etsa wawutula isho shishimitsiwile mu myoyo kyaawe.
40013020	Bumiitso bubwakwa khu lwanda nibo babandu babawulila shilomo, bashifukiilila bulayi ni kumwikhoyo mu myoyo kyaawe.
40013021	Ne lwekhuba sibali ni tsiindi taawe, shilomo sishiikha mu myoyo kyaawe mukari shamalakho imbuka ta. Ne bukosi namwe kumutaambo ni biitsa lwe shilomo, babandu bano bakhasikhana khaangukho.
40013022	Bumiitso bubwakwa akari mu mawa nibo babandu babawulila shilomo, ne khukhwiyembelela khwe shibala shino, ni khukhwiwotooma khwe buyindifu, biryo bisindakilila shilomo byashihesa, shalekha khwanakho bibyaamo ta.
40013023	Ne bumiitso bubwakwa khu liloba lilayi nibo babandu babawulila shilomo, bashimanya bulayi. Baryo ilala nibo baanakho bibyaamo, alala baanakho shitoondo shitweela, alala kamakhumi kasesaba, ni alala kamakhumi kataru.”
40013024	Yesu wababoolela lusimo luluundi nga aloma ari, “Buyinga bwe mwikulu bufwananisibwa n'umundu uwamiitsa bumiitso bulayi mu mukuunda kweewe.
40013025	Ne babandu ni baaba nga bakonele mu shilo shitweela, umusiku weetsa wamiitsa bumiitso bwe kumusiru akari mu bilime bino watsya.
40013026	Ne iŋaano yino ni yamala khurura, yaanakho bibyaamo, ni kumusiru kwa tsana kwabyoneka.
40013027	Babakaanisi b'omweene mukuunda bamwiitsayo, bamuloma bari, ‘Musakhulu, iwe siwamiitsa bumiitso bulayi mu mukuunda kwoowo? Ne ari kumusiru kuno kwamile waheena?’
40013028	Naye umweene mukuunda wabaloma ari, ‘Umusiku niye uwakhola bino.’ Babakaanisi tsana bamureeba bari, ‘Ari ukana khutsye khukukhuulake?’
40013029	Naye wabelamo ari, ‘Taawe, lwekhuba ni kane mube nga mukhuulaka kumusiru, munyala mwakhuulilamo ni ŋaano nayo.
40013030	Lekha byoosi bitsowele atweela khukhwoolesa khu mbuka iye khukyesa. Ni khu mbuka nyene iyo, indiloma babakyesa banyoowe bakhuulake kumusiru, bakubowake kimirwe, bakwoshe. Ne lwanyuma, imbalome babusanise iŋaano bakibuunge mu shirara shase.’ ”
40013031	Yesu lundi ndi wababoolela lusimo, nga aloma ari, “Buyinga bwe mwikulu bufwananisibwa ni khamiitso kaladaali, kheesi umundu abukula, wakhamiitsa mu mukuunda kweewe.
40013032	Nakho ikhaba nga khali khafwiiti lukali khufuura bumiitso bubuundi bwoosi khu shibala, ne ni khaatsowa, khekyelamo kusaala kuboofu khufuurisa kimisaala kikindi kyoosi. Khamiitso khano khamamwo kusaala khweesi binywiinywi bye mu ngaaki biitsa byombekhamo biiswi mu sakya tsakwo.”
40013033	Yesu wababoolela lusimo luluundi nga aloma ari, “Buyinga bwe mwikulu bufwananisibwa ni kamamela keesi umukhasi abukula, wakatubaasa mu ndubi tsitaru tse buufu bwe ŋaano, khukhwoolesa buufu bubwakandiwa ni bwasiila.”
40013034	Yesu araambisatsaka tsisimo nga n'aba akanikha isi kamatuuli ke babandu. Mbaawo shishindu shoosi sheesi abakanikhayo akhali khuraambisa tsisimo.
40013035	Shino ashikhola aryo, khukhwoolelesa sheesi Wele alomela mu muŋoosi, nga aloma ari, “Indiraambisa tsisimo nga inganikha isi babandu, indibaboolela bibindu bibyaba byabisibwa khukhwamila ilala khu khubuumbibwa khwe shibala.”
40013036	Lwanyuma nga Yesu warurirewo isi lituuli lye babandu lyaba, wenjila muntsu, baleekelwa beewe beetsa is'ali, bamuloma bari, “N'ukhusontsoole lusimo lwe kumusiru kukwaba mu mukuunda kwe ŋaano.”
40013037	Yesu naye wabelamo ari, “Umundu uwamiitsa imiitso indayi mu mukuunda niye Umwana w'Omundu.
40013038	Ni kumukuunda nikwo shibala shoosi, ni bumiitso bulayi nibo babaana be Buyinga. Ni kumusiru nibo babaana b'omusiku wa Wele.
40013039	N'umusiku uwamiitsa kumusiru kweene niye Sitaani. Likyesa nilyo intsakamo ye shibala, ni babakyesa nibo bamalayika.
40013040	Nga kumusiru ni kubusanisibwa, kwokhebwa ni kumulilo, ni nasho shiliiba shiryo nga intsakamo ye shibala yoolile.
40013041	Umwana w'Omundu alirumana bamalayika beewe khuutsya babusanise buli mundu yeesi abe ureera khukhwoneka khukhwama mu Buyinga bweewe.
40013042	Ni babandu bano babakhola biibi, balibatuuma mu sheeso she kumulilo, mu bweenemwo nimwo mumuliba khulila, ni khukhwilumaka kameeno lwe butsiina bukali.
40013043	Ne babandu ba Wele babakhola bye bukwalaafu bamwekhamwekhe nga inyaanga mu Buyinga bwa Papa wabwe. Inywe noola muli ni kamaru ke khuwulila ni muwulile.”
40013044	Yesu weloosela nga aloma ari, “Buyinga bwe mwikulu bufwananisibwa ni she buyindifu shishaba shabisibwa mu mukuunda. Ne umundu mutweela n'ashinyoola, washibisa lundi. Ni lwe khukhwikhoya khukali, atsya wakulisa byoosi byeesi ali nabyo, lwanyuma wakobola wakula kumukuunda ukwo kwoosi.”
40013045	Yesu ndi lundi waloma ari, “Lundi Buyinga bwe mwikulu bufwananisibwa n'umundu umukulisi abe uweentsa shishindu she lisuno shilayi naabi.
40013046	Ne lwanyuma lwe khunyoola shitweela she lisuno isho, atsya wakulisa ibyo byoosi abe byeesi ali nabyo, wakobola wakula she lisuno shilayi isho.”
40013047	Yesu ndi waloma ari, “Lundi ndi Buyinga bwe mwikulu bufwananisibwa ni khatiimba khe khulobelamo tsinyeeni kheesi batuuma mu nyaantsa. Nakho kharyo khawamba tsinyeeni tsa buli saambo yoosi.
40013048	Khatiimba khano ni khetsula, balobi bakhakhweesa, bakharusa ibulafu khu ndulo khwe inyaantsa khu lwoomu. Baryo bekhala asi, baloondakamo tsindayi, batsira mu miyayi, ne tsitsiili tsiimbi batsituumaka.
40013049	Ni nasho shiliiba shiryo, nga intsakamo ye shibala yoolile. Bamalayika baliitsa bangalakemo babandu babakhola biibi khubarusa mu bandu babakhola bye bukwalaafu.
40013050	Baryo babakhola biibi ibo, babatuume mu sheeso she kumulilo. Mu sheeso iyo niyo iliiba khulila ni khukhwilumaka kameeno lwe butsiina bukali.”
40013051	Lwanyuma Yesu wareeba baleekelwa beewe ari, “Bilomo bino byoosi mwabimanyile bulayi?” Nabo bamwiilamo bari, “Ee, khwabimanyile.”
40013052	Aryo kila abaloma ari, “Nashiryo buli muleekeli yeesi uwe kamakambila ka Musa uleekebwela wekyela umuleekelwa mu Buyinga bwe mwikulu, afwanana nga umundu umweene intsu, wuutsya warusa khukhwama mwibikhilo lyeewe bibindu byoosi bishaakha ni bikhale byeene.”
40013053	Aryo Yesu n'amala khukanikha tsisimo tsino, warura mu shiifwo isho watsya.
40013054	Ne nga wolele mu shiriimba she wawe, watsya warakikha khuleekelela muntsu iye khukhwisaayilamo, ni nabo boosi bababaamo beyaanga naabi. Lwekhuba baloma bari, “Oyu kamakyesi kano koosi akamisa waheena, ni kamaani kano ke khukhola bye kamakaanga bino?
40013055	Umweene uyu s'ali niye umwana w'omubeetsi we tsimbaawo? Maayi weewe s'ali niye Mariya, ni babandaaye beewe sibali nibo Yakobo, ni Yosefu, ni Simoni, ni Yuda?
40013056	Ni bakooko beewe nabo sibamenya mu shiriimba shino? Kale oyuno amisa eena bibindu bino byoosi?”
40013057	Baryo babandu ibo boosi bamwikaana lw'ebyo byeesi aba nga akhola. Ne Yesu wabelamo ari, “Umuŋoosi bamuwa shiriifwa buli andu andi osi, khurusakho ibo be mu shiriimba sheewe ni be mungo mweewe.”
40013058	Ibweene iyo Yesu s'akholayo bye kamakaanga bikali ta, lwekhuba babandu sibabamo ni khufukiilila khwoosi ta.
40014001	Mu bifukhu ibyo, Herode umuwuli, waba nga awulilaka lubuyi luluwamba khu Yesu.
40014002	Kila alomela babakaanisi beewe ari, “Oyu niye Yohana Umubatisa! Walamukhile khukhwama mu bafu, nisho shishikila akhola bye kamakaanga bino byoosi.”
40014003	Shino shaba shiryo lwekhuba Herode makiboolekho, awamba Yohana Umubatisa wamubowa, wamura mu mapuusu. Herode akhola shino khu lwa Herodiya, umukhasi wa wandaaye Filipo.
40014004	Yohana Umubatisa alomela Herode ari, “Shili she kumusilo iwe khuyila Herodiya, umukhasi wa wandaayo.”
40014005	Aryo Herode wakana khukhwiira Yohana, ne warya lwe kamatuuli ke babandu, lwekhuba babandu bambaasa Yohana khuuba umuŋoosi.
40014006	Shifukhu shoola khweesi Herode akabulilakho kamayiiya khu shifukhu she kamasaalikha keewe. Umukhaana wa Herodiya weetsa washinila iburangisi wabwe, wekhoyesa naabi Herode.
40014007	Ni abweene awo, Herode wamulomela nga etsuba ari, “Kane ikhuwe shishindu shoosi sheesi kane unoombe.”
40014008	Ne umukhaana n'amala khuboolelwa ni maayi weewe shiina she khuloomba, waloma ari, “Khu saawa yino, ingana wumbe kumurwe kwa Yohana Umubatisa nga kuli khu lweelo.”
40014009	Umuyinga kumutaambo kwamuwamba lukali, ne lwekhuba etsubila mu moni tse bakyeni beewe boosi beesi aba nabo khu mayiiya, walakila ari bawe umukhaana kumurwe kwa Yohana Umubatisa nga n'aloomba.
40014010	Aryo walakila baatsya bakhalakho Yohana Umubatisa kumurwe mu mapuusu.
40014011	Kumurwe tsana bakureera khu lweelo, bakuwa umukhaana, n'umukhaana naye wakuyilila maayi weewe.
40014012	Baleekelwa ba Yohana beetsa basuta kumulaambo kweewe, bakuyila, bakusiikha. Lwanyuma baatsya baboolela Yesu byoosi bibyakholekha.
40014013	Aryo Yesu n'awulila bino bibiwaamba khu Yohana Umubatisa, warurayo iyo, wambukhila mwikhoŋolo, watsya iyo yenyene, mu shiifwo mumukhali babandu ta. Ne kamatuuli ke babandu ni kawulila karyo, bamaka mu biriimba nga bakyeenda khumuloondakho.
40014014	Ne Yesu n'amala khurura mwikhoŋolo, wabona lituuli lye babandu bakali, wabawambila shiisa, wawonesa ibo boosi babaaba balwaale.
40014015	Ne antsye ni bwaba nga bwilabula, baleekelwa beewe beetsa is'ali bamuloma bari, “Ano khuli mu mubiimbi, nalundi antsye bona bulikho bwilabula, siibula babandu batsye bewentsele bye khulya mu byaalo esi kane babinyoole.”
40014016	Yesu naye wabelamo ari, “Babandu bano sibaakha khuutsya ta. Inywe mwabeene ni mubawe shakhulya shishiiliwo balye.”
40014017	Nabo baleekelwa bamwiilamo bari, “Ano khuliwo ni kimikaati kiraano kyonyene, ni tsinyeeni tsibili.”
40014018	Lwanyuma Yesu wabelamo ari, “Ni mubindereere ano.”
40014019	Aryo kila alakila babandu khukhwikhala asi khu bunyaasi. Wabukula kimikaati tsana kiraano, ni tsinyeeni tsibili, wakalama mu ngaaki mwikulu, wasiima Wele. Aryo wamenyulamo kimikaati, wakiwa baleekelwa beewe, bakikabila babandu.
40014020	Babandu boosi baalya, bekura. Lwanyuma baleekelwa ba Yesu babusanisa bubuya bubwarama, betsusa bibiipo likhumi na bibili.
40014021	Bukali bwe babandu boosi babaalya baaba boola basaani bikana biraano, nga akhurakho bakhasi ni babaana ta.
40014022	Khaangukho Yesu walakila baleekelwa beewe khuniina mu likhoŋolo, ari barangile batsye shanjelekha we nyaantsa, nga niye n'ashiramakho inyuma amale khusiibula lituuli lye babandu.
40014023	Ne lwanyuma n'amala khusiibula babandu, waniina khu lukiingi khuloomba. Ne antsye ni bwelabula, waba nga ali yenyene ibweene iyo.
40014024	Ne khu mbuka nyene yino, likhoŋolo lyaba lyamalile khukhwoola akari khu nyaantsa khukhwama khu lwoomu, nga liyiyanisibwa ni khutumbuukha khwe kameetsi, ni mbewo ingali nga ibawuutsa khubaama ibweeni.
40014025	Mu shilo isho, akari e tsisaawa nga sheenda namwe likhumi na tsibili tse kumutikhinyi, Yesu umweene weetsa isi bali nga akyeendela khu meetsi.
40014026	Ne baleekelwa ni baamubona nga akyeendela khu meetsi baarya naabi, nga baloma bari, “Bona shisimu.” Baryo bahariina lwe khuurya khukali.
40014027	Ni abweene awo, Yesu wabaloma ari, “Mukheyembelela ta. Ise niye Yesu. Mukharya ta.”
40014028	Lwanyuma Petero wamuloma ari, “Musakhulu, noola iwe niye, indakile niitse is'uli nga injendela khu meetsi.”
40014029	Yesu wamulomela ari, “Ni wiitse.” Aryo Petero warura mwikhoŋolo, wakyeendela khu meetsi nga atsya isi Yesu.
40014030	Ne Petero n'abona imbewo iye kamaani, warya, aryo, warakikha khukhwisiikha mu meetsi. Ne welootsa khaangu ari, “Umukasya, n'umbonese.”
40014031	Khaangukho Yesu wakolola kumukhono kweewe, wamukumila, nga aloma ari, “Iwe nga uli ni khufukiilila khufwiiti. Lwashiina wikanakaane?”
40014032	Baryo Yesu ni Petero baniina mwikhoŋolo, ni mbewo yakama.
40014033	Baryo ibo babaaba mwikhoŋolo, bamwisaaya nga baloma bari, “Ilala iwe uli Umwana wa Wele.”
40014034	Baryo Yesu ni baleekelwa beewe ni baamala khukhwambukha inyaantsa, boola khu lwoomu i Genesareeti.
40014035	Ne babandu b'eyo ni bamwofwasa nga niye Yesu, barumanisaka mu byaalo byeeyo bibihesanewo isi buli mundu, khureera balwaale boosi isi Yesu.
40014036	Baryo bamwikontselela bari balwaale ibo batiilekho butiili khu ndulo khwe ngubo yeewe. Baryo boosi babatiilakho bawonesebwa.
40015001	Lwanyuma Bafarisaayo ni baleekeli be kamakambila ka Musa baama i Yerusalemu, beetsa isi Yesu bamureeba bari,
40015002	“Lwashiina baleekelwa boowo bafuniaka bye tsisaambo tse basakhulu tsikhale? Lwekhuba sibasaaba kamakhono nga batsya khulya ta.”
40015003	Yesu wabelamo ari, “Ni nanywe lwashiina mufuniaka likambila lya Wele lwe khukana khuwamba tsisaambo tseenywe tsikhale?
40015004	Lwekhuba Wele aloma ari, ‘Yiisatsakamo papawo ni maayiwo lukoosi,’ lundi ari, ‘Umundu yeesi ukhomaka papawe ni maayiwe, akhila khukhwiribwa.’
40015005	Ne inywe muloma muri umundu yeesi uloma papawe namwe maayiwe ari, ‘Shoosi sheesi nandikhuweele khukhuyeeta, shili shiwanwa sha Wele.’
40015006	Uyo uloma aryo bari s'akhiile khukhwisamo papawe namwe maayiwe shiriifwa ta. Musaambo iyo inywe mufuniaka likambila lya Wele lwe khukana khuwamba tsisaambo tseenywe tsikhale.
40015007	Inywe babeeyi babemiliisa khu ngaaki, Yisaaya umuŋoosi s'abalomakho bulayi inywe nga n'aloma ari,
40015008	‘Babandu bano bantsisamo shiriifwa ni kiminwa busa, ne kimyoyo kyaawe kiindi aleeyi naabi.
40015009	Bamala busa imbuka yaawe khukhuntsisaaya, nga baleekela kamakambila ke babandu busa khuuba niko ka Wele.’ ”
40015010	Yesu walaanga babandu wabaloma ari, “Ni muwulile mumanye byeesi inoma.
40015011	Akhuba shishindu shishinjila mukhanwa kh'omundu nisho shishimukhola waba umunyaalu ta, ne isho shishirura mukhanwa nisho shishonakisa umundu.”
40015012	Lwanyuma baleekelwa bamwiitsayo bonyene bamuloma bari, “Wamanyile nga Bafarisaayo shibabirisile buubi nga ni bakhuwuliile ukanikha uryo?”
40015013	Naye Yesu wabelamo ari, “Buli kusaala kwoosi kweesi Papa wase uwe mwikulu akhabyaala, kulikhuuliwa ni tsinandila tseene.
40015014	Ni mubalekhe mukhabenaanayo ta. Nibo bali barangilisi babofu busa babarangilila babofu bashaabwe. Lwekhuba umubofu mutweela n'arangilila umubofu washe, boombi bakwa mwilowo.”
40015015	Petero welamo ari, “N'ukhusontsoole lusimo lweesi ulomile.”
40015016	Yesu wabareeba ari, “Ni nanywe simuli ni kamakyesi ta?
40015017	Simumanya muri shishindu shoosi shishinjila mukhanwa, shitsya busa munda, lwanyuma sharura ibulafu we kumubili?
40015018	Ne bibindu bibyaama mukhanwa nibyo byaama mu mwoyo, bino nibyo bibyonakisa umundu.
40015019	Lwekhuba mu mwoyo mwamamwo bibyambaaso biibi, bubwiiri, buyeyani, khukhwikoomba khuubi, bubwiifwi, buwombesi, ni khukhoma.
40015020	Bibindu bino nibyo bibyonakisa umundu, ne khuulya busa nga mbakhusaaba kamakhono sikhwonakisa umundu yeesi ta.”
40015021	Yesu warurayo iyo, watsya mu byaalo bye Tulo ni Sidoni.
40015022	Ibweene iyo umukhasi umu Kanani wamayo, weetsa is'ali, welootsa ari, “Umwitsukhulu wa Daudi, n'umambile shiisa, umukhaana wase walwalile lukali, nga shisaambwa shiibi shimutaambisa.”
40015023	Ne Yesu walekha khumwiilamo ta. Kila baleekelwa beewe bamwiitsayo baloma bari, “N'uwoone umukhasi uyu atsye, lwekhuba wakhulondelele nga ayokesa lukali.”
40015024	Yesu wabelamo ari, “Ise Wele anduma isi kamasheese kakakoraana ke muntsu ya Isiraeli konyene.”
40015025	Ne umukhasi weetsa wakwa asi mu bikyele byeewe, wamwikontselela ari, “Umukasya, n'unjeete.”
40015026	Yesu welamo ari, “Sishili shilayi khubukula biilyo bye babaana wabituumila tsiimbwa ta.”
40015027	Umukhasi naye welamo ari, “Ni abweene Umukasya, ne ni tsiimbwa natso tsilya bubuya bubuukwa khukhwama khu meetsa ye bakoosi baatso.”
40015028	Yesu welamo ari, “Mukhasiwe khufukiilila khwoowo nga khukali! Aso, khashikholekhe is'uli nga n'uloombile.” Ni mu saawa nyene iyo, umukhaana weewe wawona.
40015029	Yesu warurayo watsya nga abirira khu ndulo khwe inyaantsa iye Galilaaya. Lwanyuma waniina khu lukiingi wekhala asi.
40015030	Kamatuuli makali ke babandu keetsa is'ali nga bareera baleme, babofu, babayikila, bawawuma, ni babaandi swa busa, babara abikyele byeewe; naye Yesu wabawonesa boosi.
40015031	Lituuli lye babandu lyelaliila busa, nga ni babona bawawuma nga bakanikha, babayikila nga bakwalaalile, baleme nga bakyeenda, ni babofu nga babona. Baryo boosi babuyila Wele wa Isiraeli.
40015032	Yesu walaanga baleekelwa beewe beetsa is'ali, wabaloma ari, “Ise nasasiile babandu bano, lwekhuba babeele ni nase ano khumala bifukhu bitaru, nga sibalikho ni sheesi baliilekho ta. Ni nase shingana khubasibula nga bali ntsala busa baryo ta, lukana banyala baakwa mu ntsila.”
40015033	Baleekelwa beewe bamureeba bari, “Ifwe kane khwamise eena biilyo mu mubiimbi muno byeesi khunyala khwaliisila babandu bano boosi?”
40015034	Yesu wabareeba ari, “Ne muli ni kimikaati kyeenga?” Nabo bamwiilamo bari, “Kili musaafu, ni bunyeeni bukyeekhe buri.”
40015035	Yesu walakila babandu bekhale asi.
40015036	Lwanyuma wabukula kimikaati ikyo musaafu, ni bunyeeni ibwo. Ne lwanyuma nga wamalile khubiloombela ikhabi wabimenyulamo, wawa baleekelwa, ni baleekelwa nabo babikabila babandu.
40015037	Babandu boosi baalya, khukhwolesa ni bekura. Lwanyuma baleekelwa babusanisa bubuya bubwarama, bwetsula bibiipo musaafu.
40015038	Bukali bwe babandu babaalya baaba basaani bikana bine, nga akhurakho bakhasi ni babaana ta.
40015039	Lwanyuma nga Yesu wasibuule babandu khuutsya, umweene waniina mwikhoŋolo, watsya mu shaalo sha Magadani.
40016001	Lwanyuma Bafarisaayo ni Basadukaayo beetsa isi Yesu bakana khumureka nga bamuloomba abokesane khabonelo khe kamakaanga khukhwama mwikulu.
40016002	Naye wabelamo ari, “Antsye ni buba nga bwilabula, muloma muri, ‘Kane antsye abe akhulayi, lwekhuba likulu lyabesemile,’
40016003	ni kumutikhinyi mwaloma muri, ‘Kane abewo ikhuungu shaleelo, lwekhuba likulu lyabesemile lundi lyamaliyile.’ Inywe mwamanya khuteebelesa likulu ni lifwana, ne simunyala khuteebelesa bubonelo bwe bifukhu ta.
40016004	Kumuboolo kumubi kuweentsa khabonelo khe kamakaanga, ne mbaawo khabonelo khe kamakaanga khakhaliweebwa khurusakho khabonelo khe kamakaanga kha Yona.” Lwanyuma Yesu wabarurakho watsya.
40016005	Nga bakhalisile inyaantsa boolele shanjelekha, baleekelwa baaba bebiliile khureerayo kimikaati.
40016006	Yesu wabaloma ari, “Ni mwiliinde lundi mwiyaye naabi isi kamamela ke Bafarisaayo ni Basadukaayo.”
40016007	Kila baleekelwa barakikha khukanikhanamo bonyene bari, “Walomele aryo lwekhuba khwebiliile khureerayo kimikaati.”
40016008	Ne Yesu nga wamanyile byoosi byeesi baaba baloma, kila abareeba ari, “Inywe babaali ni khufukiilila khukyeekhe, lwashiina mwireebana mwenyene muri, simuli ni kimikaati?
40016009	Mushiili khumanya ta? Simushebulila kimikaati kiraano kyeesi nawa babandu bikana biraano, bibiipo byeenga byeesi mwabuusanisa?
40016010	Ni kimikaati musaafu kyeesi nawa babandu bikana bine, bibiipo byeenga byeesi mwabuusanisa?
40016011	Shiina shishibalobeele khumanya muri, ise simbeele inganikha khu mikaati ta? Ne nimwiliinde kamamela ke Bafarisaayo ni Basadukaayo.”
40016012	Baryo nio lwanyuma bamanya bari, Yesu s'aba nga abalomela khukhwiiliinda kamamela kakaraambisibwa mu mikaati ta, ne isi khuleekela khwe Bafarisaayo ni Basadukaayo.
40016013	Lwanyuma nga Yesu wolile mu shaalo she Kayisaliya Filipi, wareeba baleekelwa beewe ari, “Umwana w'Omundu babandu bamulomakho khuuba naanu?”
40016014	Nabo bamwiilamo bari, “Balala baloma bari, iwe niye Yohana Umubatisa, babandi bari iwe niye Eliya, ni babaandi bari iwe niye Yeremiya, namwe mutweela khu baŋoosi.”
40016015	Naye Yesu wabaloma ari, “Ne inywe, ise munaanga khuuba naanu?”
40016016	Simoni Petero wamwiilamo ari, “Iwe uli Kristo, Umwana wa Wele Umulamu.”
40016017	Yesu wamwiilamo ari, “Simoni, mwana wa Yona, iwe uli n'ikhabi, lwekhuba mbaawo umundu ukhubimbuliile shino ta, ne Papa wase uli mwikulu.
40016018	Lundi ikhuloma ndi, iwe uli Petero, ni khu lwanda khuno kane nombekhekho Lisaayilo lyase, ni kamaani ke makoombe shikalilinyala ta.
40016019	Indikhuwa bifuungo bye Buyinga bwe mwikulu, shoosi sheesi ubowa khu shibala shilibowebwa ni mwikulu, ni neesho sheesi ukangulula khu shibala, shilikangululiwa ni mwikulu.”
40016020	Lwanyuma Yesu wakhonyakilila baleekelwa beewe balekhe khuboolelakho umundu yeesi bari niye Kristo ta.
40016021	Khukhwama khu saawa iyo, Yesu warakikha khukhwokesanisa baleekelwa beewe mu lubuula ari, niye shimwakhila khuutsya i Yerusalemu, ataambisiwe bibindu bikali, mu mikhono kye basakhulu, basaayi bakhulu, ni baleekeli be kamakambila ka Musa, eribwe, ne lwanyuma khu shifukhu she khataru, alamusiwe.
40016022	Petero wamuyila andulo wamuloma ari, “Taawe Umukasya, Wele s'anyala walekha shino shakhukholikha khwiiwe shiryo ta.”
40016023	Yesu washuukha waloma Petero ari, “Yiila inyuma wase Sitaani, iwe uli shishituyisa isi ise, lwekhuba siwambaasa bya Wele ta, ne ili isaambo yeesi babandu bambaasamo.”
40016024	Lwanyuma Yesu waloma baleekelwa beewe ari, “Noola umundu yeesi akana khukhunondelela, eyikaane umweene, etyuukhe kumusalaba kweewe anondekho.
40016025	Lwekhuba buli mundu yeesi ukana khuwonesa bulamu bweewe, alibukosa, ne buli uyo yeesi ukosa bulamu bweewe khulwase, alibuwonesa.
40016026	Lwekhuba umundu shilimuyeeta shiina khuulya shibala shoosi, ne wafwiila bulamu bweewe? Namwe umundu aliwaanayo shiina nio bulamu bweewe bumukobosewele?
40016027	Lwekhuba Umwana w'Omundu aliitsila mu shiriifwa sha Papa we ni bamalayika beewe, nio lwanyuma awe buli mundu khukhwimikha khu buraambi bweewe ni buli.
40016028	Ilala imbaboolela ndi, iliwo batweela khuubo babemikhile ano babakhalifwa ta, khukhwolesa ni balibona Umwana w'Omundu nga etsila mu Buyinga bweewe.”
40017001	Lwanyuma lwe bifukhu bisesaba, Yesu watsya ni Petero, Yakobo, ni wandaaye Yohana, baniina khu lukiingi luleeyi, nga bali bonyene.
40017002	Ibweene iyo Yesu wakalusibwa shifwani sheewe nga bamubona. Mu moni mweewe mwamweekhamweekha nga inyaanga, ni bikwaaro byeewe byakhosa nga buwaanga.
40017003	Ni mu saawa nyene iyo, Musa ni Eliya bababonekhela nga bakanikha ni Yesu.
40017004	Petero waloma Yesu ari, “Umukasya, nga shilayi ifwe khuuba nga khuli ano. Noola wakanile, kane noombakhe ano bisari bitaru; shitweela shishoowo, shishiindi sha Musa, ni shishiindi sha Eliya.”
40017005	Ne n'aba nga ashikanikha aryo, namufweeli umweekhamweekha wabafusaasa, ni likono lyaama mu namufweeli nga liloma liri, “Uyu niye Umwana wase, yeesi nikhoyela naabi. Ni mumuwuliliise.”
40017006	Baleekelwa ni bawulila likono ilyo, baakwa asi befumalikha, nga bariire naabi.
40017007	Ne Yesu weetsa, wabawambakho, wabaloma ari, “Ni mwinyukhe, mukharya ta.”
40017008	Baryo ni benyusa tsimoni tsaawe, balekha khubonakho umundu ukuundi yeesi ta, akhali Yesu yenyene.
40017009	Ne ni baaba nga beekha khukhwama khu lukiingi, Yesu wabakhonyakilila ari, “Mukhaboolelakho umundu yeesi khu khubonesebwa khuno ta, khukhwolesa Umwana w'Omundu nga walamusibwile khukhwama mu bafu.”
40017010	Baleekelwa bamureeba bari, “Lwashiina baleekeli be kamakambila ka Musa baloma bari, Eliya niye uwakhila khunyoowa khukhwiitsa?”
40017011	Yesu wabelamo ari, “Ilala Eliya niye ulinyoowa khukhwiitsa, aliŋoonaŋoona bibindu byoosi.
40017012	Ne mbaboolela ndi, Eliya wamala khaale khukhwiitsa, ne sibamwofwasa ta, bamukhola shoosi sheesi bakana. Aryo n'Umwana w'Omundu musaambo nyeneyo alitaambisibwila mu mikhono kyaawe.”
40017013	Ulwo baleekelwa bamanya bari, aba akanikha isi bali bibiwaamba khu Yohana Umubatisa.
40017014	Nga boolele isi lituuli lye babandu, umusaani mutweela weetsa isi Yesu, wafukhamila asi is'ali.
40017015	Waloma ari, “Umukasya n'uwambile umusiinde wase shiisa. Akwaka tsifubu, nalundi tsimutaambisa naabi. Tsifuunda ngali, tsimukwiisa mu mulilo, ni mu mbuka ikiindi lukanile mu meetsi.
40017016	Imureerire isi baleekelwa boowo, ne balekha khunyala khumuwonesa ta.”
40017017	Yesu welamo ari, “Inywe kumuboolo kukukhafukiilila ta, kumuwandalafu, ise indyoolesa ena khuuba ni nanywe? Ise indyoolesa ena khubekhalilikha? Ni mumunderere ano.”
40017018	Yesu wakhookhela shisaambwa shiibi, ni nasho shamururamo. Ni mu mbuka nyeneyo, umusiinde tsana wawonesebwa.
40017019	Lwanyuma baleekelwa beetsa isi Yesu mu shimoonyo, bamureeba bari, “Umukasya, ne lwashiina ifwe sikhunyalile khuwoona shisaambwa isho ta?”
40017020	Naye Yesu wabelamo ari, “Lwekhuba khufukiilila khweenywe khukyeekhe. Ilala imbaboolela ndi, ni muba ni khufukiilila nga khulekhaana nga khamiitso kaladaali, munyala khuloma lukiingi luno muri, ‘Rura khukhwama ano, utsye iyo, nio nalwo luliitsya.’ Imbaawo shishiilibabeela shihangafu ta.” (
40017021	Ne shino sishinyala shakholebwa ni lomo yoosi ta, khurusakho ni khuloomba, ni khubuya intsala.)
40017022	Nga Yesu ni baleekelwa beewe boosi beetsile atweela i Galilaaya, Yesu wabalomela ari, “Umwana w'Omundu atsya khuwanibwayo mu mikhono kye babandu.
40017023	Balimwiira, ne khu shifukhu she khataru, alilamusibwa khukhwama mu bafu.” Ni baleekelwa kumutaambo kwabawamba.
40017024	Lwanyuma nga Yesu ni baleekelwa beewe boolele i Kaperunaumu, babusanisi be kumusolo kwe Lisaayilo Likhulu beetsa isi Petero bamureeba bari, “Umuleekeli weenywe asasula kumusolo kwe Lisaayilo Likhulu?”
40017025	Petero wabelamo ari, “E e, naawa.” Ne Petero n'ola mu ntsu nga ashiili khuloma ilomo yoosi ta, Yesu wamureeba ari, “Simoni, iwe wambaasa urye? Bayinga be shibala, kumusolo namwe busuulu babibusanisa khukhwama khu banaanu? Khukhwama khu baana baawe basiinde namwe khukhwama khu bareende?”
40017026	Petero welamo ari, “Khukhwama khu bareende.” Yesu wamuloma ari, “Isho shokesa shiri, babaana bali be lukoosi.
40017027	Ne khulekha khubakhalasa ta, tsya khu nyaantsa, utuume kumulobo kwoowo mu meetsi, uwambise tsinyeeni. Ne iyo yeesi kane unyoowe khuwambisa, wasamise mu khanwa mwayo, kane unyoolemo lipeesa. Kane uliyile, ulibawe, khusasula kumusolo kwase ni kukwoowo.”
40018001	Mu saawa nyene iyo, baleekelwa beetsa isi Yesu, bamureeba bari, “Naanu ufuura bukhulu mu Buyinga bwe mwikulu?”
40018002	Yesu walaanga umwana umufwiiti, wamwimisa akari awe,
40018003	waloma ari, “Ilala imbaboolela ndi, ni mukhashuukha mwekyela nga babaana bafwiiti, simulinyala khukhwinjila mu Buyinga bwe mwikulu ta.
40018004	Aso, umundu yeesi uwihombeekha nga umwana yuno umufwiiti, niye ufuura bukhulu mu Buyinga bwe mwikulu.
40018005	Na buli uyo yeesi uwakaanila umwana umufwiiti nga yuno, mu lisiina lyase, aba wantsakaaniile ise.
40018006	“Ne umundu yeesi ulikhonjelesa mutweela khu bafwiiti bano babafukiilila, wabayila mu khwoneka, shiba shilayi umundu uyo abowebwe lusisi lukali mu milo mweewe, bamutuume esiikhe mu nyaantsa indeeyi naabi.
40018007	Ne nga she kumutaambo isi shibala lwe bilomo bibireerera babandu khukhwoneka! Bibindu bino byaakha biitse, ne she kumutaambo isi uyo ubireera!
40018008	“Noola kumukhono kwoowo namwe shikyele shoowo shikhuyila mu khwoneka, shiremekho, ushituume. Lwekhuba shikhubeela shilayi iwe khukhwinjila mu bulamu nga uli umuleme, namwe nga s'uli ni kumukhono, namwe ni shikyele, khufuura khutuumibwa mu mulilo kukhasima nga uli ni kamakhono kyoowo kyoombi, namwe ni bikyele byoowo byoombi.
40018009	Namwe noola imoni yoowo ikhuyila mu khwoneka, kirusemo ukituume aleeyi. Lwekhuba shikhubeela shilayi iwe khukhwinjila mu bulamu nga uli ni moni ndweela, khufuurisa khutuumibwa mu mulilo kukukhasima ta, nga uli ni tsimoni tsoowo tsoombi.”
40018010	“Inywe ni mubone muri, simulekelesa mutweela khu bafwiiti bano ta. Lwekhuba imbaboolela ndi busheele bamalayika baawe mwikulu babona mu moni mwa Wele mwikulu. (
40018011	Lwekhuba Umwana w'Omundu etsa khuwonesa isho shishakoraana.)
40018012	Inywe mwambaasa muryeena? Umundu n'aba ni kamasheese keewe shitoondo shitweela, ne litweela khu niko lyakoraanakho, s'alekha kamakhumi syeenda na syeenda khu lukiingi, watsya nga aweentsa litweela ilyo lilyakoraanile?
40018013	Ne n'alinyoola, ilala imbaboolela ndi, ekhoyela naabi lisheese litweela ilyo, khufuurisa iko kamakhumi syeenda na syeenda kakakhakorere ta.
40018014	Musaambo iyo niyo ndweela, Papa weenywe uli mwikulu, s'afukiilisa mutweela khu bafwiiti bano khuhela ta.
40018015	“Ne wandaayo nga wonakile is'uli, n'utsye is'ali umuboolele buubi bweewe nga muli babili mweembi mwenyene. Ne nakhuwulila iwe uba wekoboseele wandaayo is'uli.
40018016	Ne nakhuminyaalila, n'utsye n'umundu ukuundi mutweela namwe babili, nio akile buli shindu shoosi shihangasiwe ni bujulisi bwe baboni babili namwe bataru.
40018017	Ne ni eloosela khuminyaala, boolela lisaayilo lye bafukiilisi boosi, ne n'aloba khuwulila lisaayilo lyoosi, ari ni mumuyile nga umunaambo namwe nga umubusanisi we kumusolo.
40018018	“Ilala imbaboolela ndi, byoosi byeesi mubowa khu shibala, bilibowebwa ni mwikulu, ni nebyo byeesi mukangulula khu shibala, bilikangululiwa ni mwikulu.
40018019	Lundi imbaboolela ndi, nga babili mwiinywe ni bafukiilisana khu shindu shoosi sheesi baloomba khu shibala, kane Papa weenywe uli mwikulu ashibakholele.
40018020	Lwekhuba isi babili namwe bataru babusanila mu lisiina lyase, nase imbawo akari abwe.”
40018021	Lwanyuma Petero weetsa isi Yesu, wamureeba ari, “Umukasya, wandaayase nga wonakile isi indi, kane imwiyakhile kimilundi kyeenga? Niyakhile khukhwolesa kimilundi musaafu?”
40018022	Yesu wamwiilamo ari, “Akhuba kimilundi musaafu ta, ne njeeba kamakhumi musaafu kimilundi musaafu.
40018023	Ni nashiryo, Buyinga bwe mwikulu bufwananisibwa n'umuyinga mutweela uwakana khukwalaasa bye tsinusu tseewe ni babakaanisi beewe.
40018024	Ne nga n'arakikha khubala, bamureerera umusaani mutweela yeesi aba abaantsa tsinusu kimikaanda likhumi.
40018025	Ne lwekhuba umwakaanisi yuno s'anyala khumuliyila ta, umuyinga walakila ari umusaani bamukulise, n'umukhasi weewe, ni babaana beene, ni bibindu byeewe byoosi byeesi aba nabyo, bimuliyile likobi.
40018026	Umwakaanisi tsana yuno wafukhama asi is'ali, wamwikontselela ari, ‘N'untsikhalilikhekho, nase kane ikhuliyile bibyoowo byoosi.’
40018027	Umuyinga yuno wamuwambila shiisa, wamwiyakhila likobi, wamulekhuula.
40018028	“Ne umwakaanisi mweene yuno n'arura watsya, wakaanana mutweela khu bakaanisi basheewe, esi naye aba abaantsa tsinusu shitoondo shitweela, wamukwa mumilo, wamukoka, nga amuloma ari, ‘N'undiyile bibyase byoosi byeesi ikhubaantsa.’
40018029	Umwakaanisi washeewe yuno wafukhama asi, nga amwikontselela ari, ‘N'untsikhalilikhekho, nase kane ikhuliyile.’
40018030	Ne niye walekha khushifukiilila ta, wamuyila wamura mu mapuusu ari khukhwoolesa n'akane amuliyile likobi.
40018031	Ne babakaanisi basheewe ni bashibona baryo, bakhalala naabi, nabo baatsya basontsoola umuyinga wawe byoosi bibibelewo.
40018032	Aryo umuyinga walaanga umwakaanisi tsana yuno, wamuloma ari. ‘Iwe umwakaanisi ukhalimo, ise nakhwiyakhiile likobi lyoowo lyoosi, lwekhuba wantsikontselela.
40018033	Nawe sishakhwakhiile khuwambila umwakaanisi uwashoowo shiisa, nga ise ni nakhuwambiile iwe?’
40018034	Mu bukhalafu bukali, umuyinga yuno wamuwambisa basilikhale bamuwe shitaambiso, khukhwoolesa n'akane amale khumuliyila likobi lyoosi.”
40018035	Yesu wamalilisayo nga aloma ari, “Aryo Papa wase uwe mwikulu n'alibakhola inywe, buli mundu n'akheyakhila wandaaye mu mwoyo kweewe.”
40019001	Ulwo nga Yesu wamalile khuloma aryo, warura i Galilaaya, watsya mu shaalo she Buyudaaya, injelekha we luluutsi Yorudaani.
40019002	Kamatuuli makali ke babandu kamulondelela, naye wabawonesela ibweene iyo.
40019003	Bafarisaayo beetsa is'ali khumukhakilisa. Bamureeba bari, “Shifukiilisibwa mu makambila keefwe umundu khuwoona umukhasi weewe nga amufunisa buli lomo yoosi?”
40019004	Yesu wabelamo ari, “Simwasomatsakakho bibyaronebwa bikhosefu bibiloma biri, ‘Iburakikhilo, umubuumbi abuumba boombi umusaani n'umukhasi?’
40019005	Nio ndi waloma ari, ‘Lwe lomo yino, umusaani alilekha papawe ni maayiwe, etubaase n'umukhasi weewe, ni nabo boombi bekyele kumubili mutweela?’
40019006	Ni nashiryo, sibaba bashiili babili ta, ne baba bekyelile kumubili mutweela. Aso, sheesi Wele aba watubaasile atweela, umundu yeesi akhawukhanisa ta.”
40019007	Bafarisaayo bamureeba bari, “Ne lwashiina Musa alakila ari, umusaani awe umukhasi weewe ibaluwa iye khumuwoona nio amuwoone?”
40019008	Yesu wabelamo ari, “Musa abafukiilisa khuwoona bakhasi beenywe lwekhuba kimyoyo kyeenywe sikileekikhila ta. Ne khukhwama makiboole sishaba shiryo ta.
40019009	Ne imbaboolela ndi, buli umundu yeesi uwoona umukhasi weewe, khurusakho khulwe buyeyani, ne wakhwa ukuundi, aba wayeyanile.”
40019010	Kila baleekelwa beewe bamuloma bari, “Noola bili biryo by'omuseetsa n'umukhasi, shiba shilayi khulekha khukhwa ta.”
40019011	Yesu wabelamo ari, “Sibali boosi babanyala khufukiilisa bilomo bino ta, khurusakho isi ibo bababiweebwa.
40019012	Lwekhuba iliwo tsilomo tsikhali ndweela tsitsireesa basaani balekha khukhwa ta. Baliwo babandu babakhakhwa ta, lwekhuba basaalikha baryo; baliwo babaandi babakhakhwa ta, lwekhuba bayomolebwa ni babandu, baliwo babaandi babakhakana khuukhwa ta lwe Buyinga bwe mwikulu. Uyo unyala khukhola shino, n'afukiilile khuleekelwa khuno.”
40019013	Shifukhu shitweela, babandu bareera babaana bafwiiti isi Yesu bari abarekho kamakhono keewe, lundi abaloombele. Ne baleekelwa beewe barafuyila ibo bababareera.
40019014	Ne Yesu waloma ari, “Ni mubalekhe babaana bafwiiti beetse isi indi, mukhabashinjilila ta, lwekhuba Buyinga bwe mwikulu buli bwe babafwana nga bano.”
40019015	Aryo lwanyuma nga wabareerekho kamakhono keewe, warurayo, watsya.
40019016	Lwanyuma abonekhawo umusaani umuyindifu uweetsa isi Yesu, wamureeba ari, “Umuleekeli, ikhole shilayi shiina, nio ifune bulamu bukhawawo ta?”
40019017	Yesu wamwiilamo ari, “Lwashiina undeeba khwiibyo bibiwaamba khu shilayi? Aliwo mutweela yenyene niye uli Umulayi. Ne noola ukana khukhwinjila mu bulamu, wulilatsaka kamakambila.”
40019018	Umusaani tsana wamureeba ari, “Niko kali?” Yesu wamwiilamo ari, “Ukheera ta, ukhayeyana ta, ukheeba ta, ukhaapa umundu washoowo liyino ta.
40019019	Yiisatsakamo papawo ni maayiwo lukoosi, lundi ukanatsake umwesanwa woowo, nga iwe ni wikana wamweene.”
40019020	Umusaani tsana yuno wamwiilamo ari, “Ibyo byoosi naabiwambatsaka, ne shiina shishiindi shishindaambakho?”
40019021	Yesu naye wamwiilamo ari, “Noola ukana khuuba umukwalaafu, tsya, ukulise ibyo byoosi byeesi uli nabyo, ukabile bataambi bibyaamamo, ulwo kane ube ni buyindifu mwikulu. Lwanyuma wiitse unondelele.”
40019022	Ne umusaani yuno n'awulila shino, watsya nga mukhalafu naabi, lwekhuba aba ni buyindifu bukali naabi.
40019023	Lwanyuma Yesu walomela baleekelwa beewe ari, “Ilala imbaboolela ndi shiliiba shihangafu naabi umundu umuyindifu khukhwinjila mu Buyinga bwe mwikulu.
40019024	Lundi imbaboolela ndi, shili shangukho ingamya khubirira mu mwanya kwe mpiso, khufuurisa umundu umuyindifu khukhwinjila mu Buyinga bwa Wele.”
40019025	Ne baleekelwa ni baawulila shino, beyaanga busa nga bareeba bari, “Ari naanu unyala khuwonesebwa?”
40019026	Yesu wabalolelela, wabaloma ari, “Isi babandu shino sishinyalikhana ta, ne isi Wele bibindu byoosi binyalikhana.”
40019027	Lwanyuma Petero wamwiilamo ari, “Bona ifwe khwalekha byoosi, khwakhulondelela iwe, ne khulifuna shiina?”
40019028	Yesu wabaloma ari, “Ilala imbaboolela ndi, mu muboolo kumushaakha nga Umwana w'Omundu wekhaale khu shitsoloŋo she shiriifwa, ni nanywe mumuliba nga munondelela, mulikhala khu bitsoloŋo likhumi na bibili, nga mukhalila bikuuka likhumi na bibili bye ba Isiraeli kumusaango.
40019029	Na buli mundu yeesi uwalekha tsinusu, namwe babandaaye, namwe bakooko, namwe papawe, namwe maayiwe, namwe babaana, namwe kimikuunda khu lwase, alifuna kimilundi shitoondo khufuurisakho, lundi asikhile bulamu bubukhawawo ta.
40019030	Ne bakali babaali bakiboole ari, baliiba bamalilisi, ni bamalilisi ari, baliiba bakiboole.”
40020001	Yesu waboolela lusimo lulundi ari, “Buyinga bwe mwikulu bufwananakho n'umundu uwaba mweene mukuunda, uwarura kumutikhinyi, mu mamilimili, khuutsya khupangisa babandu bamuraambile mu mukuunda kweewe kwe kimizabibu.
40020002	Naye aryo n'amala khufukiilisana ni nabo khubasasula i Dinari ndweela iyaba kumukheemba kwe shifukhu, wabarumana mu mukuunda kweewe kwe kimizabibu.
40020003	Ne n'arura lundi khu saawa iye khataru, wabona babandu babandi bemile awo mu khatale nga mbaawo sheesi bali khukhola ta.
40020004	Nabo wabaloma ari, ‘Ni nanywe ni mutsye muraambe mu mukuunda kwase kwe kimizabibu, nase kane imbasasule shishakhila.’
40020005	Nabo baryo baatsya. Warura lundi khu saawa iye khasesaba, ni khu saawa iye shisheenda, wakhola shishindu sheene nisho shitweela.
40020006	Ne lundi ndi khu saawa iye likhumi na ndweela, wanyoola babandi nga bemile awo busa, nabo wabaloma ari, ‘Lwashiina mwemile ano busa nga simuli ni sheesi mukhola shifukhu shoosi ta?’
40020007	Nabo bamwiilamo bari, ‘Lwekhuba mbaawo umundu yeesi ukhupangisile ta.’ Naye wabaloma ari, ‘Ni nanywe ni mutsye muraambe mu mukuunda kwase kwe kimizabibu.’
40020008	“Buryo antsye ni bwoola angoloobe, umweene mukuunda tsana walomela umuraambisi weewe ari, ‘laanga baraambi ubasasule kumukheemba kwawe, nga unyoowela khu beetsile lwanyuma, umaliliseyo ni babanyoowele.’
40020009	Ne ibo babasimama khuraamba khu saawa iye likhumi na ndweela ni beetsa, buli mutweela wafuna i Dinari iyaba kumukheemba kwe shifukhu.
40020010	Ibo nabo babanyoowa khupangisibwa ni beetsa, bambaasa bari batsya khufuna khufuurisakho. Ne buli mutweela khu nibo wafuna i Dinari nyene ndweela.
40020011	Ne ni baamala khufuna, beŋuluŋuunyila umweene mukuunda
40020012	nga baloma bari, ‘Bano babeetsile lwanyuma baraambila isaawa ndweela yonyene, wabalekhaasa ni nafwe, khukhurekanile ni busiro bwe shifukhu shoosi kumuumu nga kukhwoosha?’
40020013	“Ne naye welamo mutweela khu nibo ari, ‘Mulebe, ise nakhukhubirisa buubi ta. Shimufukiilisaane ni nase i dinari ndweela iye shifukhu?
40020014	Bukula kumukheemba kwoowo utsye. Ise ngana khuuwa ukuundi yuno umumalilisi nga iwe.
40020015	Wambaasa ise siindi ni bunyala khukhola byeesi ingana ni tsinusu tsase? Namwe undola ise imoni imbi lwe bulayi bwase?’ ”
40020016	Yesu wamalilisa ari, “Baryo bamalilisi baliiba babanyoowa, ni babanyoowa, baliiba bamalilisi.”
40020017	Lwanyuma Yesu n'aba nga aniina i Yerusalemu, wayila baleekelwa likhumi na babili andulo, wabaloma ari,
40020018	“Bona ari khuniina i Yerusalemu, ne Umwana w'Omundu balimuwaanayo isi basaayi bakhulu, n'isi baleekeli be kamakambila ka Musa. Nabo balimukhalila kumusaango kwe khuufwa,
40020019	nalundi bamuwaneyo isi Banaambo khumutyabila, bamukhupe, lundi atsangililwe khu musalaba. Ne khu shifukhu she khataru, alilamusibwa khukhwama mu bafu.”
40020020	Lwanyuma maayi we babaana ba Zebedaayo weetsa isi Yesu ni babaana beewe, wafukhama asi nga alikho ni sheesi akana khumuloomba.
40020021	Yesu wamureeba ari “Ukana shiina?” Naye welamo Yesu ari, “Fukiilisa uri babaana baase bano boombi kane bekhale, mutweela khu mukhono kwoowo kumulayi n'ukuundi khu mukhono kwoowo kumunyeletsi mu Buyinga bwoowo.”
40020022	Yesu wabelamo ari, “Inywe simumanya sheesi muloomba ta. Inywe munyala khuunywa khu shikhopo she butsiina sheesi ise intsya khunywakho?” Nabo bamwiilamo bari, “E e khunyala.”
40020023	Yesu wabaloma ari, “Ilala khu shikhopo shase she butsiina mulinywakho, ne bye khukhwikhala khu mukhono kwase kumulayi, namwe khu munyeletsi, shiili ise ukhukaba ta. Biifwo ibyo byaabo beesi Papa wase amala khubiŋoonaŋoonela.”
40020024	Ne baleekelwa babaramile likhumi ni bawulila shino, bakhalalila bashaawe babili bano.
40020025	Yesu wabalaanga boosi atweela is'ali, wabaloma ari, “Mwamanya muri bawuli be Banaambo babayila ni kamaani. Ni baraangilisi baawe be angaaki bababakho ni bunyala.
40020026	Ne mus'inywe singene shibe shiryo ta. Akhali ndi buli mundu yeesi ukana khuuba umukhulu mwiinywe, akha khuuba umwakaanisi wenywe,
40020027	ni nooyo ukana khuuba unyoowa mwiinywe akha khuuba umwakaanisi wenywe.
40020028	Nga ni shili ndi Umwana w'Omundu s'etsa khukhwakaanisibwa ta, ne njeeba khukhwakaanisa, ni khuwanayo bulamu bweewe khuuba she khusikula lwe khuwonesa bakali.”
40020029	Ne Yesu ni baleekelwa beewe ni baaba nga barura mu Yeriko, lituuli lye babandu bakali lyamuloondakho.
40020030	Ne abawo basaani babofu babili babaaba bekhaale khu ndulo khwe ntsila, ni bawulila bari Yesu alikho abirawo, balomela angaaki bari, “Umukasya, Mwitsukhulu wa Daudi, khuwambile shiisa!”
40020031	Ne lituuli lye babandu lyabarafuyila, nga babaloma bari basile busa, ne babofu beloosela khulomela angaaki bari, “Umukasya, Mwitsukhulu wa Daudi, khuwambile shiisa.”
40020032	Kila Yesu weema, wabalaanga. Wabareeba ari, “Mukana ise imbakholele shiina?”
40020033	Nabo bamwiilamo bari, “Umukasya, khukana tsimoni tseefwe tsibimbukhe.”
40020034	Yesu wabawambila shiisa, watiila khu moni tsaawe. Lubaluba, banyalisa khubona, bamuloondelela.
40021001	Ne ni baaba nga bali ambi khukhwoola i Yerusalemu, beetsa i Betifage, khu lukiingi lwe Kimizeyituni. Yesu warumana babili khu baleekelwa beewe,
40021002	nga abaloma ari, Ni mutsye mu shaalo shishibali ibweeni, khangukho kane munyoole ipunda nga bakibowele ni nyana yayo. Mutsabule, mutsinderere.
40021003	Ne umundu yeesi n'abalomayo ilomo yoosi, mumuloma muri, “Umukasya niye utsikana, ni naye kane atsakaanise khangukho.”
40021004	Shino shakholekha khukhwolelesa shishakanikhibwa khubirira mu muŋoosi shiri,
40021005	“Boolela shiriimba sha Sayuuni muri, ‘Bona umuyinga woowo etsa is'uli, umuwolu lundi nga etsila khu sikilya ni khu nyana ye sikilya.’ ”
40021006	Baleekelwa baatsya, banyoola nga Yesu n'abalomela.
40021007	Baryo bareera ipunda, ni nyana yayo, batsibiimbakho tsingubo tsaawe, naye Yesu wekhalakho.
40021008	Lituuli lye babandu bakali baala tsingubo khu ntsila, ne babandi barema tsisakya khu bisaala, baala khu ntsila.
40021009	Lituuli lye babandu babaaba barangiile, ni naabo babaaba bamuloondelekho, bayokesela angaaki bari, “Hosana isi Umwitsukhulu wa Daudi, ali ni khabi uyo uwitsila mu lisiina ly'Omukasya. Hosana, angaaki lukali.”
40021010	Aryo Yesu ni enjila mu Yerusalemu, shiriimba shoosi shayeŋanisibwa, nga baloma bari, “Naanu uyu?”
40021011	Kamatuuli ke babandu belamo bari, “Oyu niye Umuŋoosi Yesu, uwama mu Nazareesi mu Galilaaya.”
40021012	Yesu wenjila mu Lisaayilo Likhulu lya Wele, watimisa warusa ibulafu ibo boosi babaaba bakulaanilamo. Wafumalikhaka tsimeetsa tsaabo babaaba bakulaanisa tsinusu, ni bitsoloŋo byaabo babakulisa kamawuusi.
40021013	Yesu wabaloma ari, “Sharonebwa mu byaronebwa bikhosefu shiri, ‘Intsu yase kane ilaangibwatsake intsu iye khuloomba, ne inywe mwakikalusile khuuba lifuluma lye banuuli.’ ”
40021014	Lwanyuma, babofu ni baleme beetsa is'ali mu Lisaayilo Likhulu, wabawonesa boosi.
40021015	Ne basaayi bakhulu ni baleekeli be kamakambila ka Musa bakhalala naabi ni babona bibindu bye kamakaanga byeesi Yesu akhola, ni babaana nga bayokesela angaaki mu Lisaayilo Likhulu bari, “Hosana isi Umwitsukhulu wa Daudi.”
40021016	Kila bareeba Yesu bari, “Uwulila byeesi babaana bano baloma?” Yesu wabelamo ari, “E e, nawuliile. Ne simwasomatsakakho muri, ‘khukhwama mu khanwa khe babaana ni baŋaalye, wayiŋoonaŋoonela lubuyi?’ ”
40021017	Aryo Yesu wabalekha, warura mu shiriimba, watsya i Besaniya esi akonela shiilo isho.
40021018	Kumutikhinyi mu mamilimili, Yesu aba elayo mu shiriimba, intsala abe ilikho imulya.
40021019	Aryo nga waboone kusaala ku Figi khu ndulo khwe ntsila, watsyakho, ne walekha khunyoolakho shishindu shoosi ta, akhali kamasaafu konyene. Kila Yesu waloma kusaala ari, “Kusaalawe, s'ukane wanatsakekho bibyaano lundi ta.” Ni abweene awo, kusaala kwanialilawo.
40021020	Ne baleekelwa ni baabona shino beyaanga naabi nga baloma bari, “Kusaala ku figi kuno kunialile kuryeena khangukho?”
40021021	Yesu wabelamo ari, “Ilala imbaboolela ndi, ni muba ni khufukiilila, mwalekha khwikanakana ta, munyala khukhola isho shishikholewele khu kusaala kuno kwe bibyaano, ni khulooselakho, munyala khuloma lukiingi luno muri, ‘Wamweene sutikha busa utsye, wituume mu nyaantsa,’ ni nasho shilikholebwa.
40021022	Ni muba ni khufukiilila, muliweebwa shoosi shoosi sheesi mukana mu khuloomba khweenywe.”
40021023	Yesu wenjila mu Lisaayilo Likhulu, ne n'aba nga aleekela, basaayi bakhulu ni basakhulu be babandu beetsa is'ali, bamureeba bari, “Uli na bunyala shiina bubukhukholisa bibindu bino? Naanu uwakhuwa bunyala buno?”
40021024	Yesu wabelamo ari, “Nase kane imbareebe shireebo shitweela. Ne nga mwantsililemo, nase kane imbaboolele bunyala nga ni buli bubungolesa ise bibindu bino.
40021025	Khubatisibwa khwa Yohana Umubatisa khwama ena? Khwama mwikulu namwe khwama mu bandu?” Bareebana bonyene na bonyene nga baloma bari, “Ni kane khulome khuri, khwama mwikulu, kane akhureebe ari, ‘Ne shiina kila mukhamufukiilila?’
40021026	Ne ni kane khulome khuri, khwama mu bandu, khurya lituuli lye babandu, lwekhuba boosi bamanya bari, Yohana Umubatisa aba umuŋoosi.”
40021027	Ni nashiryo belamo Yesu bari, “Sikhumanya ta.” Yesu naye wabelamo ari, “Ni nase singene imbaboolele bunyala ni buli bubungolesa bibindu bino ta.”
40021028	“Inywe mwambaasa murye? Abawo umusaani mutweela, uwaba ni babaana beewe basooleli babili. Watsya isi unyoowa wamuloma ari, ‘Mwana wase, tsya uraambe mu mukuunda kwe kimizabibu shaleelo.’
40021029	Umwana yuno welamo ari, ‘Shinatsya ta.’ Ne lwanyuma webiyisa mu mwoyo kweewe, watsya.
40021030	Lwanyuma umusaali tsana watsya isi uwe khabili, wamulomela aryo, nga n'alomela uwanyoowa. Umusooleli yuno welamo ari, ‘E e papa.’ Ne walekha khuutsya khuraamba ta.”
40021031	Kila Yesu abareeba ari, “Khu babili bano, naanu uwakhola sheesi papa wabwe akana?” Nabo belamo bari, “Uwanyoowa.” Yesu wabaloma ari, “Ilala imbaboolela ndi, babusanisi be kumusolo, ni bamalaaya balikho babanyoowa inywe khukhwinjila mu Buyinga bwa Wele.
40021032	Lwekhuba Yohana Umubatisa etsa isi muli khubokesa intsila ye bukwalaafu, ne inywe mwalekha khumufukiilila ta, ne babusanisi be kumusolo ni bamalaaya bamufukiilila. Ne akhaba nga mwabona muryo, simwakyelawo mwebiyisa, mwamufukiilila ta.”
40021033	Yesu wababoolela lusimo lulundi ari, “Abawo umusaani mweene mukuunda, uwabyaalamo kumuzabibu kweewe. Wakusirira lumako khukubotokhelela, wayabilamo lirokelo lye viini, wombekhamo kumunaala. Lwanyuma wapangisisa kumukuunda tsana isi balimi, aryo wamawo, watsya mu shibala she aleeyi.
40021034	Imbuka ye likyesa ni yoola, warumana babakaanisi beewe isi balimi, ari bamuwekho bibyaano byamwo.
40021035	Ne balimi bawamba babakaanisi beewe, mutweela bamukhupaka, ukuundi bamwiira, n'uwe khataru bamukhupa kamabaale.
40021036	Lundi ndi warumanayo babakaanisi babandi, babafuurakho babanyoowa. Ne nabo babakhola baryo nga babanyoowa.
40021037	Lwanyuma wabarumanila umwana weewe umweene, nga aloma ari, ‘Manya lukanile kane besemo umwana wase shiriifwa.’
40021038	Ne balimi ni baabona umwana w'omweene mukuunda, bekuta bonyene bari, ‘Mbo oyu niye umusikha, yiitsa khumwiire, khuyile busikha bweewe.’
40021039	Baryo bamuwamba, bamutuuma ibulafu we kumukuunda, bamwiira.”
40021040	Ulwo Yesu wabareeba ari, “Nga umweene mukuunda wetsile, balimi ibo alibakhola aryeena?”
40021041	Nabo bamwiilamo bari, “Babandu baabi ibo, alibahesa, ni kumukuunda akupangise isi balimi babandi, babaalimuwa bibyaano byeewe mu mbuka inyene iye likyesa.”
40021042	Aryo kila Yesu abaloma ari, “Mwakhusomatsakakho bibyaronebwa bikhosefu bibiloma biri, ‘Libaale lyeesi babombekhi bekaana, lyashuukha lyekyela khuuba kumurwe kwe musoonda. Umukasya umweene niye uwakhola shino, lundi shiyaangisa mu moni tseefwe.’
40021043	“Nashiryo, imbaboolela ndi, Buyinga bwa Wele bulibarusibwakho inywe buweebwe linaambo lilinyala lyaana bibyaano bilayi.
40021044	Umundu yeesi ukwa khu libaale lino alifuniakikhaka busa, ne uyo esi lilikwakho, lilimubulyungulaka busa.”
40021045	Baryo basaayi bakhulu ni Bafarisaayo nga bawuliile tsisimo tsa Yesu tsino, bamanya bari aba alikhubaloma khu nibo.
40021046	Baryo bakhakakho naabi khuweentsa imbuka bamuwambe, ne baarya kamatuuli lwekhuba babandu bamwambaasa khuuba umuŋoosi.
40022001	Yesu wakanikha lundi ni nabo musimo, wabaloma ari,
40022002	“Buyinga bwe mwikulu bufwananisibwa n'umuyinga uwaŋoonaŋoona kamayiiya ke bukhwaale bw'omwana weewe umusiinde.
40022003	Lwanyuma warumana babakaanisi beewe khuutsya khulaanga ibo babalaangiwa khu mayiiya ke bukhwaale, ne nibo balekha khukana khukhwiitsa ta.
40022004	Lundi ndi warumana babakaanisi babandi nga aloma ari, ‘Ni mutsye muboolele ibo babalaangiwa muri, ise naŋoonaŋoonele kamayiiya kaase, tsikhaafu tse kiminaawa tseriiwile. Bibindu byoosi byaŋoonaŋoonewele. Ari ni mwiitse khu mayiiya ke bukhwaale.’
40022005	Ne nibo balekha khukhwinaanayo ta, baryo betsiilakila mu ntsila tsaawe tsitsiindi: mutweela watsya mu mukuunda kweewe, ukuundi watsya mu bye bukusi bweewe.
40022006	Ne babaramile bawambaka babakaanisi ibo bababirisaka buubi, babeeraka.
40022007	Umuyinga yuno lirima lyamuwamba, warumana liiye lyeewe, wahesaka babeeri ibo, woosha ni shiriimba shaawe.
40022008	Lwanyuma waloma babakaanisi beewe ari, ‘Kamayiiya ke bukhwaale kamaŋoonaŋoone, ne ibo babalaangiwa sibaakhila ta.
40022009	Nashiryo, ni mutsye mu mikhoosi esi kyakananila, mulaange boosi beesi kane muboneyo, beetse khu mayiiya.’
40022010	Baryo babakaanisi baatsya mu mikhoosi, babuusanisa boosi beesi banyalisa khunyoolayo, baabi atweela ni balayi, kamayiiya ketsulakho bakyeni.
40022011	“Ne umuyinga ni enjila khubona bakyeni, wabonamo umusaani uwaba wakhukwaara ingubo iyakhila kamayiiya ke bukhwaale ta.
40022012	Kila amureeba ari, ‘Mulebe, winjiile uryeena ano nga s'uli ni shikwaro shishakhila kamayiiya ta?’ Ne umusaani wasila busa.
40022013	Lwanyuma umuyinga waloma babakaanisi beewe ari, ‘Ni mumubowe kamakhono ni bikyele, mumutuume ibulafu mu shilima. Ibweene iyo iliiba khukhwantsuwa ni khukhwilumaka kameeno.’
40022014	Lwekhuba babalaangiwa bakali, ne barobolemo bakyeekhe.”
40022015	Lwanyumakho, Bafarisaayo baatsya bekutila atweela isaambo yeesi kane bawambilise Yesu mu bilomo.
40022016	Baryo kila bamurumanila baleekelwa baawe atweela ni baloondeleli ba Herode, nga baloma bari, “Umuleekeli, ifwe khwamanya nga iwe uli umundu uwaŋali, lundi uleekela intsila ya Wele nga wimikha mu muŋali ilala, lundi s'unikinisibwa ni babandu ta, lwekhuba siwinaanayo khu mbonekha ye babandu ta.
40022017	Aso khuboolele, iwe wambaasa urye? Shilayi khuuwa kumusolo isi Kayisaali namwe ta?”
40022018	Ne Yesu waba nga wamanyile buubi bwaabwe, wabaloma ari, “Inywe babeeyi, lwashiina muweentsa khukhukhakilisa ise?
40022019	Ni muntsokese lipeesa lyeesi muweelamo kumusolo.” Baryo bamureerera lipeesa lino.
40022020	Kila ndi wabareeba ari, “Shifwani shino, ni buronekho buno, bya naanu?”
40022021	Nabo bamwiilamo bari, “Bya Kayisaali.” Yesu naye wabelamo ari, “Aso, bya Kayisaali, ni mubiwe Kayisaali, ni isi Wele naye mumuwe bye bwa Wele bweewe.”
40022022	Baryo boosi ni bawulila shino belaliila busa. Lwanyuma bamulekha, baatsya.
40022023	Khu shifukhu sheene isho, Basadukaayo, nga nibo babaloma bari mbaawo khulamukha mu bafu ta, beetsa isi Yesu. Nabo beetsa khumureeba shireebo.
40022024	Bamureeba bari, “Umuleekeli, ifwe Musa akhulomela ari, ‘Noola umusaani wafwiile busa nga akhusaala babaana ta, wandaaye akha khukhwiila khu namulekhwa, amusaalile babaana.’
40022025	Ari iweefwe iyo, yabayo bebulebe musaafu. Umukiboole wakhwa umukhasi, ne wafwa nga akhusaala lisaaye ta, walekhela wandaaye weewe umukhasi.
40022026	Shishindu sheene nisho shitweela shakholekha khuwe khabili, n'uwe khataru, khukhwoola khuwe kumusaafu.
40022027	Lwanyuma lwa boosi khuufwa, umukhasi naye wafwa.
40022028	Aso, nga yoolele ikhulamukha khwe baafu, umukhasi yuno aliiba mweene wa naanu, khu bebulebe bano musaafu? Lwekhuba boosi baaba ni naye nga umukhasi wabwe.”
40022029	Yesu wabelamo ari, “Inywe muborokha lwekhuba simumanya bibyaronebwa bikhosefu namwe kamaani ka Wele ta.
40022030	Lwekhuba babandu ni baba nga balamukha khukhwama mu bafu, sibayila bakhasi, namwe sibakhwalikhisibwa ta, ne boosi baliiba nga bamalayika mwikulu.
40022031	Ne ibyo bibiwaamba khu khulamukha khukhwama mu bafu, simwasomatsakakho byeesi Wele abalomela ari,
40022032	‘Ise ndi Wele wa Ibulayimu, Wele wa Isaaka, lundi Wele wa Yakobo?’ Niye s'ali Wele we baafu ta, ne ali Wele we balamu.”
40022033	Lituuli lye babandu ni bawulila baryo, beyaanga busa khuleekela khweewe.
40022034	Nabo Bafarisaayo ni bawulila bari Yesu wabunisile Basadukaayo, babusana atweela.
40022035	Mutweela khu nibo uwaba umuleekeli we kamakambila ka Musa, wakhaka Yesu nga amureeba shireebo, nga aloma ari,
40022036	“Umuleekeli, likambila shiina lilifuura bukhulu mu makambila koosi?”
40022037	Yesu wamwiilamo ari, “Kanatsaka Umukasya Wele woowo, ni kumwoyo kwoowo kwoosi, ni bulamu bwoowo bwoosi, ni kamakyesi koowo koosi.
40022038	Lino nilyo likambila linyoowa lilifuura bukhulu.
40022039	Ni lye khabili lilifwananakho ni nalyo nilyo lino: kanatsaka umwesanwa woowo, nga iwe ni wikana wamweene.
40022040	Mu makambila kano koombi, nimwo mweesi kamakambila koosi, ni khuleekela khwe baŋoosi bimile.”
40022041	Bafarisaayo ni baaba nga babusaane atweela, Yesu wabareeba shireebo ari,
40022042	“Kristo, inywe mumwambaasakho murye? Niye Umwana wa naanu?” Nabo bamwiilamo bari, “Niye Umwitsukhulu wa Daudi.”
40022043	Naye Yesu wabaloma lundi ari, “Ne lwashiina Daudi, nga Umwoyo Umukhosefu amurangilila, amulaanga ari, ‘Umukasya?’ Lwekhuba niye amulomakho ari,
40022044	‘Umukasya aloma Umukasya wase ari: Yikhala ano khu mukhono kwase kumulayi, khukhwolesa ne ndiira basiku boowo asi e bikyele byoowo.’
40022045	“Aso, noola Daudi amulaanga khuuba ‘Umukasya’, anyala aryeena ndi khuuba umwitsukhulu weewe?”
40022046	Ne mbaawo na mutweela yeesi uwanyala khumwiilamo ta, ni khukhwama khu shifukhu isho, mbaawo n'umundu na mutweela uwamutsaalatsaalila khumureebaka bireebo lundi ta.
40023001	Lwanyuma Yesu wakanikha isi kamatuuli ke babandu ni isi baleekelwa beewe, nga abaloma ari,
40023002	“Baleekeli be kamakambila ka Musa ni Bafarisaayo bayila bunyala bwa Musa.
40023003	Ni nashiryo mwakhila khuwamba ni khukhola ibyo byoosi byeesi babaloma inywe khukhola. Ne mukhakhola nga nibo ni bakhola ta, lwekhuba nibo sibakhola byeesi baleekela ta.
40023004	Nibo babowa bisutwa bisiro, babira khu mabeka ke babandu babandi, ne nibo babeene nga sibakana ni khukhwinyusa lulwala lwawe lwonyene khubayeetakho ta.
40023005	Nibo byoosi byeesi bakhola, bakhola bari nio babandu bababone. Babalaayisa tsisutilo tsaawe tse bibyaronebwa ni khuleyesa kamayeeye ke bikwaaro byaawe khukhwokesa bari barya Wele.
40023006	Bakana naabi biifwo bye angaaki ali kamayiiya, ni bitsoloŋo bye shiriifwa muntsu tsye khukhwisaayilamo.
40023007	Bakana naabi khusheesebwa mu butale, ni khukana naabi babandu babalaange bari, umuleekeli.
40023008	Ne inywe bakhabalaangatsaka bari, umuleekeli ta, lwekhuba inywe muli n'Umukoosi mutweela, ne inywe mweesi muli bebulebe busa.
40023009	Lundi inywe mukhalaanga umundu yeesi mu shibala muri ‘Papa’ ta, lwekhuba muli ni Papa mutweela yenyene uli mwikulu.
40023010	Namwe mukhalaangiwatsaka muri ‘Bakasya’ ta, lwekhuba muli n'Umukasya mutweela yenyene niye Kristo.
40023011	Uyo ufuura bukhulu mus'inywe, niye ukane abatsake umwakaanisi weenywe.
40023012	Lwekhuba buli mundu yeesi ukane eniinisatsake umweene, alikhisibwa asi, na buli mundu yeesi ukane eyikhisatsake asi umweene, aliniinisibwa angaaki.”
40023013	“Nga she kumutaambo isi inywe baleekeli be kamakambila ka Musa, ni Bafarisaayo. Inywe babemunyakasa khu ngaaki, inywe mwikalilila babandu babakana khukhwinjila mu Buyinga bwe mwikulu ibulafu nga babona. Inywe mwabeene simwinjila ta, ate mukhingilila ibo babakhakakho khukhwinjila.
40023014	Nga she kumutaambo inywe baleekeli be kamakambila ka Musa ni Bafarisaayo, inywe babemunyakasa khu ngaaki. Munuula tsinusu tse banamulekhwa, ni khukhwiyokesana muri muloomba lukali. Nashiryo, mulikhaliwila kumusaango kukufuura burafu.
40023015	“Nga she kumutaambo inywe baleekeli be kamakambila ka Musa ni Bafarisaayo. Inywe babemunyakasa khu ngaaki. Mukyenda osi khu shibala ni khukhwibotokhelela tsinyaantsa, lwe khukana khushuusa umundu mutweela afukiilise mu diini yeenywe, ne nga wafukiiliile, mumwikyelisa khuuba umwana we kumulilo kwe geyeena kimilundi kibili khufuurisa nga mwabeene ni muli.
40023016	“Nga she kumutaambo isi inywe barangilisi babaali babofu! Inywe muloma muri, ‘Umundu yeesi n'akane etsubatsakile Lisaayilo Likhulu, mbaawo ilomo ta, ne uyo yeesi ukane etsubatsakile izaabu iye mwisaayilo likhulu, abowebwa ni shishitsubo sheewe.’
40023017	Inywe babofu basilu! Shiina shishifuura; izaabu namwe Lisaayilo Likhulu lilikyelisa izaabu khuuba ikhosefu?
40023018	Nalundi muloma muri, ‘Umundu yeesi ukane etsubatsake isi shisheeso, shiili lomo ta, ne uyo ukane etsubatsake isi shiwanwa shishiili khu sheeso, abowebwa ni shishitsubo sheewe.’
40023019	Inywe basaani babofu! Shiina shishifuura bukhulu? Shiwanwa namwe shisheeso shishikyelisa shiwanwa khuuba shikhosefu?
40023020	Ni nashiryo uyo yeesi ukane etsubatsake isi shisheeso, aba wetsubiile shisheeso sheene, ni nebyo byoosi bibishilikho.
40023021	Ni nooyo ukane etsubatsakile Lisaayilo Likhulu, aba wetsubiile Lisaayilo Likhulu lyeene, ni nooyo ulimenyamo.
40023022	Ni nooyo ukane etsubatsake isi likulu, aba wetsubiile shitsoloŋo sha Wele ni isi uyo ushikhalakho.
40023023	“Nga she kumutaambo isi inywe baleekeli be kamakambila ka Musa ni Bafarisaayo! Inywe babemunyakasa khu ngaaki! Muwa shisiintsa shitweela she likhumi khu bindu byeenywe bibiŋaayisa tsinyanyi nga butungulu, ni bibintsaali, ne mwalekha khwinaanayo isi bibindu bibifuura bukhulu bye kamakambila-nibyo nga bwaŋali, shiisa, ni bubwiyikinwa. Ibyo inywe shibakhila khubikhola, ne mukhatataya bibindi bibiramile ta.
40023024	Inywe barangilisi babofu, mukhakakho naabi khurusamo isame mu biliibwa byeenywe, ne mwamila ingamya nga akhushimanya ta.
40023025	“Nga she kumutaambo inywe baleekeli be kamakambila ka Musa ni Bafarisaayo! Inywe babemunyakasa khu ngaaki! Musiinga khu ngaaki khwe shikhopo ni sowani, ne mukari mwayitsula bulyaanga, ni khukhwiiliisa mwabeene mwenyene!
40023026	Iwe Umufarisaayo umubofu! Nyoowa usiinge mukari mwe shikhopo ni sowani, nio akile ni khu ngaaki nakhwo khube khumiliwu.
40023027	“Nga she kumutaambo inywe baleekeli be kamakambila ka Musa ni Bafarisaayo! Inywe babemunyakasa khu ngaaki! Inywe muli nga tsiŋani tseesi bawakha luloongo luwanga, nga tsibonekha bulayi khu ngaaki, ne nga mukari tsetsuule kamakuumba ke baafu, ni bunyaalu bwoosi.
40023028	Ni musaambo niyo ndweela, nanywe mubonekha mu bandu bulayi khu ngaaki, nga bakwalaafu, ne mukari mweenywe mwayitsula bubeeyi, ni bubwonaki bukali.
40023029	“Nga she kumutaambo isi inywe baleekeli be kamakambila ka Musa ni Bafarisaayo! Inywe babemunyakasa khu ngaaki! Inywe mwombekha tsiŋani tse baŋoosi, nalundi mwawakha mwamiliisa tsiŋani tse bakhosefu.
40023030	Mwamala mwaloma muri, ‘Khuba nga khukhwabawo mu bifukhu bye bakuuka beefwe, khali sikhwetubaasa ni nabo mu khutsukha kamafuki ke baŋoosi ta.’
40023031	Muryo inywe mwekhaliile khaale kumusaango muri, inywe muli babaana baabo babeera baŋoosi.
40023032	Aso, inywe ni mwiloosele mumalilise kumulimo kweesi bakuuka beenywe barakikha!
40023033	Inywe tsindemu! Lundi inywe babaana be tsindemu tse buutwa! Muliwona muryeena khukhaliwila kumusaango kwe geyeena?
40023034	Nashiryo ise indibarumanila baŋoosi ni basaani be kamakyesi, ni baleekeli. Batweela khu nibo mulibeera, mubatsaangilile khu misalaba, babandi khu nibo mubakhupe tsimiimbo nga bali muntsu tseenywe tse khukhwisaayilamo, nga mubakubyeenga khukhwama mu shiriimba shitweela khukhwoola mu shiindi.
40023035	Ni shishamamo nisho shitaambiso she kamafuki ke bakhosefu kakatsutsukha khu shibala, shishiliikwa khwiinywe, khukhwama khu mafuki ka Abeli, khukhwolesa khu mafuki ka Zekariya, umwana wa Berekiya, isi mwerira akari e Lisaayilo Likhulu ni shisheeso.
40023036	Ilala imbaboolela ndi, shitaambiso isho shoosi shiliitsa khu bandu be kumuboolo kuno.”
40023037	“O Yerusalemu, Yerusalemu! Iwe uwiira baŋoosi, nalundi wakhupa kamabaale ibo babarumaniwa is'uli, tsifuunda tseenga tseesi nakanila khubusanisa babandu boowo atweela nga ingokho ni busanisa bubwaana bwayo mu ndaha tsayo, ne iwe walekha khufukiilila ta!
40023038	Ne bona intsu yoowo yalekhewele nga likubili busa.
40023039	Ari ikhuboolela ndi, khukhwama shaleelo, s'ukane umbonekho lundi ta, khukhwolesa ni muliloma muri, ‘Ali ni khabi uyo uwiitsila mu lisiina ly'Omukasya.’ ”
40024001	Yesu warura mu Lisaayilo Likhulu, ne n'aba nga akyeenda atsya, baleekelwa beewe beetsa is'ali khumwokyesa bibyombakhe bye Lisaayilo Likhulu.
40024002	Yesu wabaloma ari, “Mwaboone bibindu bino byoosi? Ilala imbaboolela ndi, mbaawo libaale na litweela lilirama nga lyemile khu lyashe ta! Buli litweela lilituumiwa asi.”
40024003	Yesu n'aba nga wekhaale khu lukiingi lwa Zeyituuni, baleekelwa beewe beetsa is'ali mu shimoonyo bamuloma bari, “Umukasya, khuboolele, bibindu bino byoosi bilibawo liina, nalundi khabonelo khe kamakaanga shiina khakhalibawo khukhwokesa khukhwiitsa khwoowo, ni intsakamo iye shibala?”
40024004	Yesu wabelamo ari, “Ni mwiliinde ilekhe khubawo umundu namutweela ubaborosa ta.
40024005	Lwekhuba bakali baliitsa mu lisiina lyase, nga baloma bari, ‘Ise niye Kristo’, baryo baliborosa bakali.
40024006	Muliwulila busoolo ni tsimboolela tse busoolo, ne ni mubone muri simuyembelesebwa ta. Bino byaakha khubawo, ne intsakamo iba nga ishiili.
40024007	Linaambo lilisoolanisa linaambo lyashe, buyinga bulisoolanisa buyinga, iliibawo intsala ngali, ni khutengasibwa khwe shibala khulibawo mu bisiintsa bikali.
40024008	Bino nibyo bibirakikha butsiina bwe khusaala.
40024009	“Lwanyuma balibawanayo inywe, mutaambisibwe, lundi mwiriibwe, ni kamanaambo koosi kalibabiyila khubafunisa lisiina lyase.
40024010	Khu mbuka nyene iyo, bakali balikhasikha mu khufukiilila khwawe, balyemo bashaawe luwomelo, lundi babiyanile bonyene na bonyene.
40024011	Ulwo, baŋoosi babeeyi bakali baliitsa, baborose babandu bakali.
40024012	Ne lwekhuba kamawuusu kalilosela naabi, khukana khwe bakali khuliwola.
40024013	Ne uyo ulihandalala khukhwolesa ibumaliliso, aliwonesebwa.
40024014	Ni kamakhuwa kamalayi kano ke Buyinga bwe mwikulu, kaliboolelwa mu shibala shoosi, khuuba bujulisi mu manaambo koosi, lwanyuma intsakamo ikhoole.
40024015	“Ne ni mulibona she mbikho shishireera khuhela nga shemile mu shiifwo shikhosefu sheesi Danieli umuŋoosi alomakho. (Uyo usoma akha amanye.)
40024016	Ulwo ibo babaali mu Buyudaaya belukhile mu njiinji.
40024017	Uyo uba ali khu ngaaki khu shisuli she ntsu yeewe, akheekha asi khuutsya khubukula shishindu shoosi mu ntsu ta.
40024018	Ni nooyo uli mu mukuunda akhelayo ingo khuutsya khubukula ingubo yeewe ta.
40024019	Nga bikhaabe bifukhu bye kumutaambo isi bakhasi babaali bisoombo, ni naabo babanuunisa.
40024020	Ni muloombe muri khukhwilukha khweenywe khulekhe khuba mu bifukhu bye bunyifu namwe khu Sabato ta.
40024021	Lwekhuba mu mbuka iyo, ilibawo kumutaambo kumukali kukukhabatsakawo khukhwama khu khurakikha khwe shibala khukhwolesa ari, nalundi sishilibatsakawo shishifwanakho shiryo ta.
40024022	Iba nga bifukhu ibyo bibikhembiyisibwakho ta, khali mbaawo n'umundu na mutweela abe unyala khuwonesebwa ta, ne lwe bulayi bwe barobole ba Wele, bifukhu ibyo bilimbiyisibwa.
40024023	“Mu mbuka iyo, umundu yeesi nakhuloma ari, ‘Bona, Kristo ali ano,’ namwe ari, ‘Uyo,’ mukhamufukiilila ta.
40024024	Lwekhuba ba kristo be bubeeyi bakali ni baŋoosi be bubeeyi baliitsa bakhole bubonelo bukali ni bye kamakaanga, lwe khukana khuborosa bakali. Noola shinyalikha, ni barobole beene.
40024025	Bona, ise nabibabooleele nga imbuka iyo ishiili khwoola ta.
40024026	“Namwe noola babaloma bari, ‘Bona, ali mu mubiimbi,’ mukhatsyayo ta. Namwe bari, ‘Bona, ali ano mu biseenge bye mukari,’ mukhabifukiilila ta.
40024027	Lwekhuba nga khumulikha ni khwama ibwama nyaanga, khwabonekhela i bukwa nyaanga, ni khukhwiitsa khw'Omwana w'Omundu nakhwo khuliiba khuryo.
40024028	Awo aba kumulaambo osi, niwo esi tsingosya tsibusanila.
40024029	“Khaangukho lwanyuma lwe shitaambiso mu bifukhu ibyo, inyaanga ilimaliyisibwa, kumweesi sikulirusa buwaanga bwakwo ta, tsinieniesi tsiliikwa khukhwama mu ngaaki, ni kamaani ke mwikulu kalitengasibwa.
40024030	Lwanyuma lwayo, khabonelo kh'Omwana w'Omundu khalibonekha mu ngaaki, ni kamanaambo koosi ke mu shibala kalilila. Balibona Umwana w'Omundu nga etsila mu namufweeli we mwikulu, ni kamaani ni shiriifwa shikali.
40024031	Nio arumane bamalayika beewe, n'ikhoombi imboofu nga ifuura, ni nabo balibusanisa babandu beewe barobole, khukhwama khu mbeka tsoone, khukhwama khu ndulo khwe likulu khutweela khukhwoola khu khuundi.
40024032	“Aluno ari, ni mwiyikile khu kusaala ku Figi. Tsisakya tsakwo ni tsitsowa, kamaru kasisina, inywe mumanya muri kumunaane kuli ambi.
40024033	Nanywe muryo, ni mubona bibindu bino byoosi, mumanye muri, imbuka ili ambi, nga ili khu mulyaango khubweene.
40024034	Ilala imbaboolela ndi, kumuboolo kuno sikuliwawo ta, khukhwolesa nga bibindu bino byoosi byabelewo.
40024035	Likulu ni shibala biliwawo, ne bilomo byase sibiliwawo ta.
40024036	“Ne bye shifukhu isho ni saawa, mbaawo ubimanya ta, ikhaba bamalayika be mwikulu namwe Umwana ta, khurusakho Papa yenyene.
40024037	Nga ni shaba mu bifukhu bya Nowa, shiryo nga ni shiliiba mu khwiitsa khw'Omwana w'Omundu.
40024038	Lwekhuba mu bifukhu ibyo, nga kameetsi kashiili khusalasala ta, babandu baaba balya, nga banywa, nga bakhwalikha lundi nga bakhwalikhisa, khukhwoolesa khu shifukhu khweesi Nowa enjilila mwikhoŋolo.
40024039	Nibo sibamanya shishindu shoosi shishiitsya mu moni ta, khukhwoolesa kameetsi ni kasalasala, kabasuta boosi kabayila. Ni khukhwiitsa khw'Omwana w'Omundu khuliiba khuryo.
40024040	Basaani babili baliiba mu mukuunda, mutweela aliyilibwa, ukuundi alilekhebwa.
40024041	Ni bakhasi babili baliiba nga basya khu lusisi, mutweela aliyilibwa, ne ukuundi alilekhebwa.
40024042	Ni nashiryo, ni mube meeso, lwekhuba simumanya shifukhu shiina khweesi Umukasya weenywe aliitsilakho ta.
40024043	Ne ni mumanye shino muri, iba nga umweene intsu amanya isaawa shiina iye shiilo yeesi umwiifwi kane etsilemo, khali ekhala meeso, ilekha khubawo umundu yeesi ukifuniaka wenjilamo ta.
40024044	Ni nanywe muryo, mwakha khuuba berekefu, lwekhuba Umwana w'Omundu aliitsila mu saawa isi mukhamwambaasilamo ta.
40024045	“Naanu umwakaanisi umwiyikinwa lundi umukyesi yeesi umukoosi weewe alekhela baraambi be muntsu yeewe khubalolelela, khubawa biilyo mu saawa inyene?
40024046	Nga kane abe ni khabi umwakaanisi uyo isi umukoosi weewe alinyoola nga akhola aryo, n'aliba nga wakoboole.
40024047	Ilala imbaboolela ndi, umukoosi uyo alimukhola khuuba umuloleleli we bibindu byeesi ali nabyo byoosi.
40024048	Ne umwakaanisi uyo n'aba umubi, uwilomela mu mwoyo kweewe ari, ‘Umukoosi wase wekhaaleyo,’
40024049	aryo warakikha khukhupa babakaanisi basheewe, ni khuunywa ni khumeelela atweela ni bameesi.
40024050	Umukoosi w'omwakaanisi uyo alikobolela khu shifukhu khweesi akhamwambasilisilakho ta, ni khu saawa yeesi akhamanyile ta.
40024051	Alimukhalakamo bisiintsasiintsa, aweebwe kumukabo kweewe atweela ni babandu babemunyakasa khu ngaaki busa. Iyo iliiba khulila ni khukhwilumaka kameeno.
40025001	“Khu shifukhu isho, Buyinga bwe mwikulu bulifwananisibwa ni bakhaana likhumi babayila tsitaala tsaawe, barura khuutsya khukhwakaanila umusaani ukhweele umukhasi.
40025002	Ne baraano khu nibo baaba basilu, ne baraano nga bakyesi.
40025003	Ibo babaaba basilu basuta tsitaala tsaawe, ne balekha khuyila ni kamafura kakaandi ta.
40025004	Ne ibo babaaba bakyesi basuta tsitaala tsaawe atweela ni kamafura kakaandi mu macupa.
40025005	Ne umusaani ukhweele n'akyelewa khukhwiitsa, boosi bawungukhila, bakona.
40025006	Ne mu shilo khukari, abawo khulaangilila bari, ‘Bona ukhweele woolile, ni murure mu mwakaanile.’
40025007	Bakhaana boosi benyukha, baŋoonaka tsitaala tsaawe.
40025008	Ne babaaba basilu tsana balomela bakyesi tsana bari, ‘Ni mukhuwekho khu mafura keenywe, lwekhuba tsitaala tseefwe tsilikho tsisima.’
40025009	Bakyesi babelamo bari, ‘Taawe, singene kakhumale ifwe ni nanywe taawe. Khurusakho, ni mutsye isi bakulisila, mwikulile kakeenywe.’
40025010	Ne ni baaba nga batsya khukula kamafura, ukhweele woola. Ibo babaaba berekefu, benjila ni naye khu mayiiya ke bukhwaale, bekalawo lulwiitsi.
40025011	Lwanyumakho bakhaana tsana babaatsya bakobola, baloma bari, ‘Musakhulu, musakhulu, khwikulilewo.’
40025012	Naye wabelamo ari, ‘Ilala imbaboolela ndi inywe ise simbamanyakho ta.’
40025013	“Ni nashiryo, ni mube meeso, lwekhuba simumanya shifukhu namwe isaawa ta.
40025014	“Lundi ndi Buyinga bwe mwikulu bulifwana nga umusaani uwaba atsya lukyeendo lweewe, walaanga babakaanisi beewe, wabalekhela buyindifu bweewe.
40025015	Isi mutweela wamuwa tsi talanta tsiraano tse tsinusu, ukuundi wamuwa tsi talanta tsibili, ni isi ukuundi wamuwa i talanta indweela. Awa buli mutweela nga bunyali bweewe ni bwaba. Lwanyuma warura watsya khu lukyeendo lweewe.
40025016	Khaangukho umusaani uwafuna tsi talanta tsiraano, watsya watsisubulamo, wafunamo tsi talanta tsitsiindi tsiraano.
40025017	Ni nooyo naye uwafuna tsi talanta tsibili, watsisubulamo wafunamo tsitsiindi tsibili.
40025018	Ne umusaani uwafuna i talanta indweela, watsya walima lilowo mwiloba, wabisamo i talanta y'omukoosi weewe tsana.
40025019	“Lwanyuma lwe mbuka indeeyikho, umukoosi we babakaanisi tsana wakobola, wekhala khubalana ni nabo tsinusu tseewe.
40025020	Umusaani uwafuna tsi talanta tsiraano wareera ni tsi talanta tsitsiindi tsiraano, nga aloma ari, ‘Musakhulu, wambikhisa tsi talanta tsiraano, ne bona, nafunilemo tsiraano tsitsiindi.’
40025021	Umukoosi weewe wamuloma ari, ‘Uryoo! iwe umwakaanisi umulayi lundi umwiyikinwa, ubeele umwiyikinwa mu bindu bikyeekhe, ari kane ikhubikhise bibindu bikali. Yiitsa ukabananile atweela kumwikhoyo kw'omukoosi woowo.’
40025022	“Uyo naye uwafuna tsi talanta tsibili weetsa. Waloma ari, ‘Musakhulu, wambikhisa tsi talanta tsibili, ne bona nafunilemo tsi talanta tsitsiindi tsibili.’
40025023	Umukoosi weewe wamuloma ari, ‘Uryoo! iwe umwakaanisi umulayi lundi umwiyikinwa. Ubeele umwiyikinwa mu bindu bikyeekhe, ne ari kane ikhubikhise bibindu bikali. Yiitsa ukabananile atweela kumwikhoyo kw'omukoosi woowo.’
40025024	“Uyo naye uwafuna i talanta ndweela weetsa. Waloma ari, ‘Musakhulu, nakhumanya ndi uli umusaani umuwangafu naabi, ukyesela isi ukhamiitsila ta. Ubusanisila isi ukhahanyila bumiitso ta.
40025025	Nashiryo, ise narya, natsya nabisa i talanta yoowo mwilowo. Bona iyishiina, iyoowo inyene.’
40025026	“Umukoosi weewe wamwiilamo ari, ‘Iwe umwakaanisi umubi, lundi umutoro! Iwe wamanya uryeena uri injesa sheesi ikhaamiitsa ta, lundi nabusanisa byeesi ikhahanyila bumiitso ta?
40025027	Nashiryo, khali wawa basubusi tsinusu tsase, ni khu mbuka yeesi ingobolelemo, nandifunilekho tsitsase tsinyene ni kamafuurisa.’
40025028	Ni mumurusekho i talanta nyene, mukiwe uyo uli ni tsi talanta likhumi.
40025029	Lwekhuba buli mundu ulikho ni shishiindu, balimuloselakho, ni naye aliiba ni bikali. Ne uyo ukhalikho nasho ta, ni naakho khakyeekhe kheesi ali nakho, balikhamurusakho.
40025030	Ne umwakaanisi uyo umubi, ni mumutuume ibulafu mu shilima, iyo iliiba khulila ni khukhwilumaka kameeno.
40025031	“Nga Umwana w'Omundu wetsiile mu shiriifwa sheewe, ni bamalayika boosi nga bali ni naye, alikhala khu shitsoloŋo sheewe, mu shiriifwa she mwikulu.
40025032	Kamanaambo koosi kalibusanisibwa mu moni tseewe, ni naye alyawukhanisamo babandu nga umwaayi n'awulamo kamasheese ni tsimbusi.
40025033	Kamasheese alikara khu mukhono kweewe kumulayi, ni tsimbusi khu mukhono kumunyeletsi.
40025034	Lwanyuma umuyinga aliloma ibo babaali khu mukhono kweewe kumulayi ari, ‘Yiitsa, inywe beesi Papa awa tsikhabi. Ni mwinjile mufune Buyinga bubwaŋoonewaŋoonewa khulweenywe khukhwama khu khubuumbibwa khwe shibala.
40025035	Lwekhuba ise naba intsala, inywe mwamba she khuulya; naba bulesa inywe mwamba she khuunywa; naba mukyeni, inywe mwantsakaanila muntsu tseenywe.
40025036	Ise naba bukhuna, inywe mwangwarisa; naba mulwale, mwandolelela bulayi; naba mu mapuusu, mweetsa mwambonakho.’
40025037	“Ne bakwalaafu nabo balimwiilamo bari, ‘Umukasya, khwakhubona liina nga uli ntsala khwakhuwa she khuulya; namwe nga uli bulesa khwakhuwa she khuunywa?
40025038	Khwakhubona liina nga uli umukyeni khwakhwakaanila iweefwe; namwe nga uli bukhuna khwakhukwarisa?
40025039	Khwakhubona liina nga uli umulwaale, namwe mu mapuusu, khweetsa khukhubona?’
40025040	Umuyinga naye alibelamo ari, ‘Ilala imbaboolela ndi, shoosi sheesi mwakholela mutweela khu bandaayase babafuura bukyeekhe bano, mwashikholela ise.’
40025041	“Lwanyuma aliloma ibo babaali khu mukhono kweewe kumunyeletsi ari, ‘Ni mururewo isi indi mutsye, inywe babatsubiwa, mutsye mu mulilo kukhasima ta, kukwaŋoonewaŋoonewa lwa Sitaani ni bamalayika beewe.
40025042	Lwekhuba ise naba intsala, ne inywe simwambakho she khuulya ta; naba bulesa, simwambakho she khuunywa ta.
40025043	Naba mukyeni, ne simwantsakaanila iweenywe ta; naba bukhuna, ne simwambakho bikwaaro ta; naba mulwale, lundi nga ndi mu mapuusu, simweetsa mwambonakho ta.’
40025044	Nabo balimwiilamo bari, ‘Umukasya, khwakhubona liina nga uli intsala, namwe bulesa, namwe umukyeni, namwe bukhuna, namwe mulwale, namwe mu mapuusu, ifwe khwalekha khukhuyeeta?’
40025045	“Naye alibelamo ari, ‘Ilala imbaboolela ndi, nga ni mukhashikholela mutweela khu bano babafuura bukyeekhe, muryo simwashikholela ise ta.’
40025046	Ni nabo baryo baliitsya mu shitaambiso shikhawawo ta, ne bakwalaafu baliitsya mu bulamu bubukhawawo ta.”
40026001	Lwanyuma nga Yesu wamalile khukanikha bilomo bino byoosi, waloma baleekelwa beewe ari,
40026002	“Mwamanyile nga lwanyuma lwe bifukhu bibili, Kamayiiya kakalaangibwa Kamayiiya ke Khubirakho katsya khubawo, n'Umwana w'Omundu aliweebwayo khumutsangilila khu musalaba.”
40026003	Lwanyuma basaayi bakhulu ni basakhulu be babandu babusanila atweela mu lwanyi lw'omusaayi ufuura bukhulu ulaangiwa Kayafa.
40026004	Ibweene iyo bekutila atweela isaambo yeesi kane bawambemo Yesu mu mbola busa bamwiire.
40026005	Ne baloma bonyene na bonyene bari, “Ne sishaakha khuuba khu bifukhu bye Kamayiiya ta, inyalikha khuubawo shisaayumba mu bandu.”
40026006	Ulwo Yesu n'aba nga ali i Besaniya mu ntsu ya Simoni uwe bikeenge,
40026007	abawo umukhasi uweetsa ni cupa iye kamafura kakawunya bulayi ke khukhwihakha, wakatsukha khu murwe kwa Yesu, nga Yesu wekhaale naalya.
40026008	Ne baleekelwa ni babona shino, bakhalala baloma bari, “Kamafura aka konekheele shiina?
40026009	Kamafura kano kandikulisiwilemo tsinusu tsingali busa tsiweebwa bataambi.”
40026010	Yesu n'abona aryo, wabareeba ari, “Lwashiina mwikiitsa umukhasi uyu? Wakholele ise shishindu shilayi naabi.
40026011	Lwekhuba bataambi kane mubaatsake ni nabo busheele, ne singene mubaatsake ni nase busheele taawe.
40026012	Umukhasi yuno n'antsukhilekho kamafura kano kakawunya bulayi khu mubili kwase, ashikholele khu khuŋoonaŋoona ise lwe khusiikhiwa khwase.
40026013	Ilala imbaboolela ndi, buli osi esi kamakhuwa kamalayi kano kane kaboolelwe mu shibala shoosi, ni nasho sheesi umukhasi yuno akholile balishilomakho lwe khumushebulila.”
40026014	Lwanyuma mutweela khwi khumi na babili ulaangiwa Yuda Isikalyoti, watsya isi basaayi bakhulu,
40026015	wabareeba ari, “Shiina sheesi kane muumbe ise ningene imbaaneyo Yesu isi muli?” Baryo bamubalila tsinusu tse ifeeza kamakhumi kataru bamuwa.
40026016	Ni khukhwama abweene awo, Yuda waba nga aweentsa imbuka indayi iye khumuwanayo isi bali.
40026017	Khu shifukhu shishinyoowa she Kamayiiya ke Kimikaati Kikikhasiila ta, baleekelwa beetsa isi Yesu bamureeba bari, “Kane khukhurekekhele ena esi ukana khuliila Kamayiiya ke Khubirakho?”
40026018	Yesu wabelamo ari, “Ni mutsye mu shiriimba w'omusaani mutweela, mumulome muri, ‘Umuleekeli aloma ari isaawa yase indobore yoolile. Nase ingana khuliila muntsu yoowo Kamayiiya ke Khubirakho ni baleekelwa baase.’ ”
40026019	Nabo baleekelwa baryo baatsya, bakhola nga Yesu n'abaloma, baŋoonaŋoona Kamayiiya ke Khubirakho.
40026020	Ne antsye ni bwelabula, Yesu ni baleekelwa beewe likhumi na babili, bekhala asi khuulya.
40026021	Ne ni baaba nga balya, Yesu wabaloma ari, “Ilala imbaboolela ndi, mutweela khwiinywe kane andyemo luwomelo.”
40026022	Baleekelwa boosi kumutaambo kwabawamba naabi, kila barakikha buli mutweela khuloma bari, “Umukasya, umanyisa ise?”
40026023	Yesu wabelamo ari, “Uyo ukhotsele ni nase musowani ndweela, niye unandyamo ise luwomelo.
40026024	Umwana w'Omundu kane atsye nga ni shamuronebwakho. Ne nga she kumutaambo isi uyo umulyamo luwomelo! Shandibeele shilayi aba nga ukhasaalikha ta.”
40026025	Lwanyuma Yuda abe uwe khumulyamo luwomelo wamuloma ari, “Umuleekeli, niye ise?” Yesu wamwiilamo ari, “Ee, niye iwe nga n'ulomele.”
40026026	Baryo ni baaba nga balya, Yesu wabukula kumukaati, wakuloombela ikhabi, wakumenyulamo, wakuwa baleekelwa beewe, nga aloma ari, “Ni mubukule mulye, kuno nikwo kumubili kwase.”
40026027	Lwanyuma wabukula shikhopo, washiloombela ikhabi, washibawa nga aloma ari, “Ni munywekho khu shino mweesi.
40026028	Lwekhuba kano niko kamafuki kaase, kakaŋaŋasa indakaano ya Wele, kakatsutsukha lwe bakali, lwe khukhwiyakhila bibyonako.
40026029	Imbaboolela ndi, ise s'indinywakho lundi khu byaano bye kumusabibu bino, khukhwama shaleelo, khukhwoolesa khu shifukhu isho khweesi indinyweelakho bushaakha ni nanywe mu Buyinga bwa Papa wase.”
40026030	Baryo ni baamala khukhweemba kumweenya, barura baatsya khu lukiingi lwa Zeyituuni.
40026031	Lwanyuma Yesu waloma baleekelwa beewe ari, “Inywe mweesi shiilo shino kane mukhasikhane khulwase, lwekhuba sharonebwa shiri; ‘Indikhupa umwaayi we kamasheese, ni kamasheese ke mwitaala koosi kalisalanila.’
40026032	Ne lwanyuma nindimala khulamusibwa, indibanyoowa ibweeni khuutsya i Galilaaya.”
40026033	Kila Petero wamwiilamo ari, “Bano boosi bakhakhasikha khu lwoowo, ise singene ishikhole na khakyeekhe khoosi ta.”
40026034	Ne Yesu wamuloma ari, “Ilala ikhuboolela ndi, mu shilo sheene shino, itwaya inaba nga ishiili khukholyookha ta, iwe kane ube wantsikaanile kimilundi kitaru uri, wakhumamanya ise ta.”
40026035	Ne Petero welamo ari, “Ikhaba nga kane shibe she khufwila atweela ni nawe, singene ikhwikaanekho na khakyeekhe khoosi ta.” Ni baleekelwa babandi nabo boosi baloma baryo.
40026036	Lwanyuma Yesu watsya ni baleekelwa beewe mu shiifwo shishilaangibwa Getesemane, wabaloma ari, “Ni mwikhalekho ano, nga ise niintsyakho iyo khuloomba.”
40026037	Warobolamo Petero, ni babaana ba Zebedaayo, watsya ni nabo, warakikha khukhwiyembelela naabi, kumutaambo kwamuwamba.
40026038	Lwanyuma wabaloma ari, “Kumwoyo kwase kwetsuule bibyambaaso bye kumutaambo kukuntsolesa ni khuufwa. Ni muramekho ano, ne mube nga muli meeso ni nase.”
40026039	Aryo wamawo watsyakho aburangisikho khafwiiti, wakwa asi mafumala, waloomba ari, “Wo Papa wase, noola shinyalikha, khayo shikhopo shino she butsiina shindusiwekho. Ne akhuba nga ise ni ngana ta, ne nga iwe n'ukana.”
40026040	Lwanyuma wakobolayo isi baleekelwa beewe, wabanyoola nga bakonele liilo. Waloma Petero ari, “Inywe simunyalile khuuba meeso ni nase khumalakho isaawa ndweela yonyene ta?
40026041	Ni mube meeso, lundi muloombe, nio mulekhe khukwa mu khukhonjelesebwa ta. Kumwoyo ilala kukana, ne kumubili nikwo kumutoro.”
40026042	Yesu welayo lundi kumulundi kwe khabili, waloomba ari, “Wo Papa, noola sishinyalikha shikhopo shino she butsiina khukhundusibwakho ta, khurusakho nga nashinyweele, sheesi iwe ukana shikholekhe.”
40026043	Aryo n'akobola lundi isi baleekelwa beewe, wabanyoola ndi nga bakona liilo, lwekhuba tsimoni tsaawe tsaba tsasitowele.
40026044	Aryo wabalekha, welayo lundi waloomba kumulundi kwe khataru nga aloma bilomo byeene nibyo bitweela nga bikiboole.
40026045	Lwanyuma wakobola isi baleekelwa beewe, wabaloma ari, “Mushikona lundi mushiwola? Bona ari isaawa yoolile, n'Umwana w'Omundu ari wawanibwileyo mu mikhono kye babonaki.
40026046	Ari ni mwinyukhe khutsye! Bona uyo unandyamo luwomelo ali ambi khukhwoola.”
40026047	Ne Yesu n'aba nga ashikanikha aryo, mutweela khu baleekelwa beewe likhumi na babili ulaangiwa Yuda woola, nga ali ni lituuli lye babandu bakali nga bali ni tsindima, ni tsisoonyi, baaba barumaniwile ni basaayi bakhulu ni basakhulu be babandu.
40026048	Ari uyo uwamulyamo luwomelo aba wabaweele khabonelo nga aloma ari, “Uyo yeesi kane ingwe mu shifuba, aba niye umweene uyo, mumuwambe.”
40026049	Aryo Yuda weetsa burereefu isi Yesu, wamuloma ari, “Umuleekeli, mulembe!” Wamukwa mu shifuba.
40026050	Yesu wamuloma ari, “Musaale, khola sheesi witsiliile khukhola.” Baryo basaani beetsa baakwa khu Yesu bamuwamba.
40026051	Ne bona mutweela khuubo babaaba ni Yesu winyusa kumukhono, wasowoolayo lurima lweewe, warema umukulwa w'omusaayi ufuura bukhulu, wamukhalakho khukhuru.
40026052	Yesu wamuloma ari, “Yisayo lurima lwoowo mu shiifwo shalwo, lwekhuba ibo boosi babasowoolayo lurima, balihela ni lurima.
40026053	Inywe mwambaasa muri, ise shinyala khukhwikontselela Papa, ni naye khangukho anyala khukhuntsakaanisa kamahe ke bamalayika kakaminyisa khwi khumi na kabili?
40026054	Ni bibyaronebwa bikhosefu binyala byoolelela biryeena, bibiloma biri shino shaakha shibe shiryo?”
40026055	Mu saawa nyene iyo, Yesu waloma lituuli lilyeetsa ari, “Inywe muli nga babetsiliile umunuuli ni tsindima ni tsisoonyi khukhumaamba ise? Ne busheele nekhalatsaka mu Lisaayilo Likhulu, nga indeekela, ne nga simwamamba ta.
40026056	Ne bino byoosi byakholikhile nio bibyaronebwa bye baŋoosi byoolele.” Ne baleekelwa beewe boosi batitukha bamulekha.
40026057	Ibo babawamba Yesu bamuyila w'omusaayi ufuura bukhulu, ulaangiwa Kayafa, ibweene iyo yeesi baleekeli be kamakambila ka Musa, ni basakhulu baaba babusaniile.
40026058	Ne Petero wamuloondakho inyuma aleeyikho, khukhwoolela ilala mu lwanyi lw'omusaayi ufuura bukhulu, naye wenjila mukari, wekhala atweela ni baliindi, ari nio abone bibyaamamo.
40026059	Basaayi bakhulu nibe mu lukhobo boosi bakhakakho khuweentsa bujulisi bwe bubeeyi khu Yesu nio banyalise khumwiira.
40026060	Ne balekha khunyoola ta, ikhaba nga abawo bajulisi bakali bebubeeyi babeetsa. Ne ibumaliliso, abawo babili babeetsa,
40026061	baloma bari, “Umundu yuno aloma ari, ‘Ise inyala khusaambula lisaayilo lino likhulu lya Wele, lundi nalyombekhela mu bifukhu bitaru.’ ”
40026062	Umusaayi ufuura bukhulu wenyukha weema khu ngaaki, waloma Yesu ari, “Iwe s'uli ni she khukhwiilamo ta? Lomo shiina yeesi basaani bano bareera khukhutsuntsumilisa iwe?”
40026063	Ne Yesu wasila busa. Umusaayi ufuura bukhulu kila amuloma lundi ari, “Ikhulomela ni shishitsubo mu Wele Umulamu, n'ukhuboolele noola iwe Kristo, Umwana wa Wele?”
40026064	Yesu wamwiilamo ari, “Ee, shiili nga iwe n'ulomele. Ne imbaboolela inywe mweesi ndi khukhwama shaleelo shino, mulibona Umwana w'Omundu nga wekhaale khu mukhono kumulayi kw'Omunyali wa byoosi, lundi nga etsila khu namufweeli we mwikulu.”
40026065	Lwanyuma umusaayi ufuura bukhulu winuulaka bikwaaro byeewe nga aloma ari, “Oyu wakhomele Wele, ari khukanila shiina bujulisi bubuundi? Bona ari mwawuliile bukholomi bweewe.
40026066	Ari inywe mwambaasa muryeena?” Nabo belamo bari, “Akhila khuufwa.”
40026067	Lwanyuma bamufuutsila kamare mu moni, bamukhupa bifuusi, babandi bamukhupa tsiimbi,
40026068	nga bamuloma bari, “N'ukhulakule, iwe Kristo. Naanu niye ukhupile?”
40026069	Khu mbuka yino Petero aba wekhaale ibulafu mu lwanyi. Abawo umwakaanisi umukhaana weetsa is'ali, wamuloma ari, “Ni nawe waba ni Yesu umu Galilaaya.”
40026070	Ne Petero niye wekaanila mu moni tse babandu boosi nga aloma ari, “Ise nakhumanyakho sheesi iwe uli khukanikhakho ta!”
40026071	Ne Petero n'arura khukhwoola mu mulyango, umukhaana ukuundi umwakaanisi wamubona, walomela babandu ari, “Umusaani uyu naye aba atweela ni Yesu we Nazareesi.”
40026072	Petero wekaana lundi nga etsuba, waloma ari, “Umusaani uyo ise simumanyakho ta!”
40026073	Lwanyumakho lundi, ibo babaaba bemile awo beetsa isi Petero, bamuloma bari, “Ilala iwe uli mutweela khu nibo, lwekhuba isaambo yeesi ukanikhamo ikhwokyesanisa.”
40026074	Ulwo Petero warakikha khukhwoona ni khukhwitsuba, nga aloma ari, “Umusaani uyo ise simumanyakho ta.” Ni khangukho, itwaya yakholookha.
40026075	Ni abweene awo, Petero washebulila byeesi Yesu amuloma ari, “Itwaaya inaba nga ishiili khukholyookha ta, iwe kane untsikaane kimilundi kitaru.” Aryo, warura ibulafu, walila naabi kamasika.
40027001	Kumutikhinyi mu mamilimili, basaayi bakhulu boosi ni basakhulu be babandu, bakhalilawo atweela bye khukhwiira Yesu.
40027002	Baryo bamubowa, bamuyila, bamuwanayo isi Pilato, uwaba gafana.
40027003	Lwanyuma lwayo, Yuda uwalya mu Yesu luwomelo, n'abona nga bakhalile Yesu kumusaango kwe khufwa, kumutaambo kwamuwamba, wakobosela basaayi bakhulu ni basakhulu tsinusu tsana kamakhumi kataru.
40027004	Waloma ari, “Ise nonakile, lwekhuba naliilemo luwomelo umundu ukhalikho ni kumusaango ta.” Nabo bamwiilamo bari, “Ikwo musaango kweefwe? Ikwo musaango kwoowo.”
40027005	Lwanyuma Yuda watuuma tsinusu tsana mu Lisaayilo Likhulu, warura watsya wekoka.
40027006	Basaayi bakhulu babukula tsinusu itso, baloma bari, “Shili she kumusilo khubukula tsinusu tsino khwatsira atweela ni biwanwa mwibikhilo lye Lisaayilo Likhulu, lwekhuba tsili tsinusu tse kamafuki.”
40027007	Ni nashiryo bakhalilawo atweela, batsikulamo kumukuunda kw'omubuumbi mweesi baasiikhatsakamo bakyeni.
40027008	Isho nisho shishikila kumukuundakwo kwalaangiwa kuri, kumukuunda kwe kamafuki, khukhwoolesa ni shaleelo.
40027009	Shino sholelesa ibyo bibyalomewa n'Umuŋoosi Yeremiya shiri, “Babukula tsinusu itso kamakhumi kataru, bukusi bw'oyo bweesi babaana ba Isiraeli balala bafukiilisana khuwayo khulweewe,
40027010	batsiraambisa khutsikulamo kumukuunda kw'omubuumbi nga esi Umukasya andakila ise.”
40027011	Nga bili biryo, Yesu wemikha mu moni tsa gafana, naye gafana wamureeba ari, “Iwe niye umuyinga we Bayudaaya?” Yesu naye wamwiilamo ari, “Ee, shili nga iwe n'ulomele.”
40027012	Ne mwiibyo byeesi basaayi bakhulu ni basakhulu bamuwabila, mbaawo sheesi elamo ta.
40027013	Lwanyuma Pilato wamureeba ari, “Iwe s'uwulila bilomo bino byoosi byeesi bano bakhutsuntsumilisa ta?”
40027014	Ne Yesu walekha khubakho ni she khukhwiilamo ta, ikhaba na shitweela ta, khukhwolesa ni gafana naye weyaanga naabi.
40027015	Ne buli mwiiko gafana abatsaka ni saambo iye khukangululila babandu umubowe mutweela yeesi bakanatsaka alekhuulibwe khu shifukhu she Kamayiiya ke Khubirakho.
40027016	Ne khu mbuka iyo, babaayo n'umubowe uwamanyikhana naabi lwe buubi bweewe, uwalaangiwa Baraba.
40027017	Awo boosi ni babusana, Pilato wabareeba ari, “Naanu yeesi mukana imbalekhuulile; Baraba namwe Yesu ulaangibwa Kristo?”
40027018	Lwekhuba amanya ari lyaba libuba lilyakila bawanayo Yesu isi niye.
40027019	Ne Pilato ni ekhala khu shitsoloŋo she khukhala kimisaango, umukhasi weewe wamurumanila burume ari, “Ukhakholakho shishindu shoosi khu musaani uyo ukhalikho shiibi shoosi ta, lwekhuba nataambisiwile naabi mu marooro mu shilo khulweewe.”
40027020	Ne basaayi bakhulu ni basakhulu bakhonjelesa babandu bari baloombe Pilato abalekhuulile Baraba, ne biire Yesu.
40027021	Gafana wabareeba lundi ari, “Khu babandu bano babili, mukana imbalekhuulile naanu?” Nabo belamo bari, “Baraba!”
40027022	Kila ndi Pilato wabareeba ari, “Ne Yesu ulaangiwa Kristo, imukhole ndyeena?” Boosi belamo bari, “Mutsangilile khu musalaba!”
40027023	Pilato wabareeba lundi ari, “Ne lwashiina? Shiibi shiina sheesi akholile?” Ne nabo belamo ni kamaani koosi bari, “Mutsangilile khu musalaba!”
40027024	Ne Pilato n'abona nga bahandalale naabi, bakana khusoolana busoolani, wabukula kameetsi, wasaaba kamakhono keewe mu moni tse babandu boosi nga babona, nga aloma ari, “Ise sindikho ni kumusaango kwoosi lwe kamafuki k'omusaani yuno ta, ukwo musaango kweenywe!”
40027025	Ne babandu boosi belamo bari, “Kha kumusaango kwe kamafuki keewe kube khwiifwe ni khu baana beefwe!”
40027026	Aryo Pilato wabalekhuulila Baraba, ne walakila ari Yesu bamukhupe tsimiimbo, lwanyuma wamuwanayo isi bali bamutsangilile khu musalaba.
40027027	Lwanyuma basilikhale ba Gafana bayila Yesu khu lwanyi lwe kimisaango, babunisa lituuli lye basilikhale boosi khumwibotokhelela.
40027028	Baryo bamwabulamo tsingubo tseewe, bamukwaarisa ingubo imbesemu.
40027029	Balukha liyabi lye kamawa, balimukwarisa khu murwe kweewe, bamura imiimbo mu mukhono kweewe kumulayi. Lwanyuma bafukhama asi iburangisi weewe, bamwoonela bari, “Mulembe iwe umuyinga we Bayudaaya!”
40027030	Baryo bamufuutsila kamare, bamurusakho imiimbo isi baara mu mukhono kweewe, bamukhupa khu murwe kimilundi mikali.
40027031	Ne ni baamala khumwoonela baryo, bamwabulamo ingubo tsana imbesemu, bamukwaarisa bikwaaro byeewe bibyeene. Lwanyuma bamuyila khumutsangilila khu musalaba.
40027032	Ne ni baaba nga barura ibulafu, bakanana umusaani uwe Kurene, uwalaangiwa Simoni; bamuwanyiinya khusuta kumusalaba kwa Yesu.
40027033	Baryo boola mu shiifwo shishilaangibwa bari Gologosa (kamakhulu kaasho bari shiifwo she shiwanga).
40027034	Abweene awo baawa Yesu iviini khuunywa, nga bakitubaasilemo indule naabi, na namuusakho, wekaana khukinywa.
40027035	Ne ni baamala khumutsangilila khu musalaba, bakabanana bikwaaro byeewe, nga bakhupa khakokha
40027036	Lwanyuma lwayo, bekhala awo khumulolelela.
40027037	Ne angaaki e kumurwe kweewe barawo burone bubuloma buri, OYUNO NIYE UMUYINGA WE BAYUDAAYA.
40027038	Abawo ni banuuli babili babatsangililwa ni naye, mutweela khu mukhono kweewe kumulayi, n'ukuundi khu mukhono kweewe kumunyeletsi.
40027039	Babandu boosi babaaba babirawo, bamwoonela nga basisiikha kimirwe kyaawe.
40027040	nga baloma bari, “Iwe abe unyala khusaambula Lisaayilo Likhulu, walyombekhela lundi mu bifukhu bitaru, yiwonesa wamweene khubone! Ari yiikha urure khu musalaba khubone, noola uli Umwana wa Wele!”
40027041	Ni musaambo niyo ndweela basaayi bakhulu nabo, ni baleekeli be kamakambila ka Musa, ni basakhulu nabo, bamwoonela nga baloma bari,
40027042	“Awonesatsaka babandi, ne bona s'anyala wewonesa umweene ta! Mbo niye umuyinga wa Isiraeli, ari ni eekhe khukhwama khu musalaba, ni nafwe kane khumufukiilile.
40027043	Mbo niye eyikina Wele, ari lekha Wele amuwonese noola namukana, lwekhuba niye aloma ari, niye ali Umwaana wa Wele.”
40027044	Ni musaambo niyo ndweela, banuuli ibo babatsangililwa ni naye atweela nabo bamwoonela naabi.
40027045	Khukhwama khu saawa iye khasesaba tse mwihangilwe, khukhwoola khu saawa iye shisheenda, shishiilima shikali shaakwa khu shibala shoosi.
40027046	Ne khu saawa awo nga sheenda, Yesu walila ni likono lye angaaki nga aloma ari, “Eli, Eli, lama sabachthani?” (Kamakhulu kaasho kari, “Wele wase, Wele wase, lwashiina undekhele?”)
40027047	Batweela khu bandu babaaba bemile awo ni bawulila baryo, baloma bari, “Bona ari alaanga Eliya.”
40027048	Lubaluba mutweela khu nibo watimaka, wabukula shishaangwe, washitsukhamo iviini indule naabi, washira khu lukholo, washira imunwa wa Yesu ari anywe.
40027049	Ne babaramile boosi baloma bari, “N'umulekhe abe. Ari khakhuliinde khubone noola Eliya kane etse amuwonese.”
40027050	Ne lwanyuma nga Yesu waliliile angaaki ni likono likali, walekhuula kumwoyo kweewe.
40027051	Khu mbuka nyene iyo, ingubo iyaba yatiimbibwa mu Lisaayilo Likhulu, yonuukhamo kimilundi kibili, khukhwama khu ngaaki khukhwoola asi. Shibala shoosi shanikina, ni kamabaale kaatikhakamo.
40027052	Tsiŋani tsabalukhaka, ni kimibili kye babandu bakhosefu babaafwa khaale kyalamusibwa.
40027053	Ne ni bamala khurura mu ŋani lwanyuma lwe khulamukha khwa Yesu, baatsya mu shiriimba shikhosefu, babonekhela babandu bakali.
40027054	Umusilikhale umukhulu ni babandi babaaba baliindile Yesu, ni baabona khunikina khwe shibala, ni bibindi bibyakholekha, baarya naabi, baloma bari, “Ilala umusaani yuno abeele Umwana wa Wele.”
40027055	Bakhasi bakali babaaba nga bemile aleeyikho, balolelela bibyakholekha byoosi. Nibo babaloondelelatsaka Yesu khukhwama i Galilaaya, nga bamwakaanisa.
40027056	Mu nibo mwabamo Mariya Magadalena, Mariya Maayi wa Yakobo ni Yosefu, ni maayi we babaana ba Zebedaayo.
40027057	Ne antsye ni bwaba nga bwilabula, abawo umusaani umuyindifu uweetsa khukhwama i Alimaseya, lisiina lyeewe bari Yosefu, naye uwaba wayikela umuleekelwa wa Yesu.
40027058	Nga watsiile isi Pilato, wamuloomba amuwe kumulaambo kwa Yesu. Ni Pilato walakila ari bakumuwe.
40027059	Aryo Yosefu wayila kumulaambo, wakubowa mu ngubo, imiliwu iwanga imelamela.
40027060	Wakwalisa mu ŋani yeewe umweene imbya yeesi ayaba mu lwanda. Wayilingisa libaale liboofu, walira khu mulyaango kwe ŋani, warurawo watsya.
40027061	Mariya Magadalena ni Mariya ukuundi baaba bekhaale mu shiifwo shishilolelaniile ni ŋani.
40027062	Khu shifukhu shishelakho, nisho shifukhu shishiila khu she khukhwiŋoonaŋoona, basaayi bakhulu ni Bafarisaayo babusana isi Pilato, bamuloma bari,
40027063	“Musakhulu, ifwe khushebulila nga umubeeyi yuno ashiili mulamu aloma ari, ‘Lwanyuma lwe bifukhu bitaru, indilamukha mu bafu.’
40027064	Nashiryo, lakila baliindiile ilala ŋani, khukhwolesa khu shifukhu she khataru. Manya lukana baleekelwa beewe banyala beetsa beeba kumulaambo kweewe, lwanyuma baboolela babandu bari walamusiwile mu bafu. Ni khuwoombesa khuno khwe lwanyuma kane khube khuubi naabi khufuurisa khuukiboole.”
40027065	Aryo Pilato waloma ari, “Mbo muli ni baliindi basilikhale, ni mutsye muliindile ilala iŋani nga ni munyala.”
40027066	Nabo baryo baatsya, baliindila ilala iŋani, barakho ni khabonelo khu libaale, lundi barakho ni baliindi.
40028001	Lwanyuma lwa Sabato, bwaba kumutikhinyi mu mamilimili khu shifukhu shishinyoowa mu sabiiti, Mariya Magadalena, ni Mariya ukuundi tsana, baatsya khubona iŋani.
40028002	Abawo khunikina khukali khwe shibala, lwekhuba malayika w'Omukasya ekha khukhwama mwikulu, weetsa khu ŋani wayilingisa libaale, walikhalakho.
40028003	Imbonekha yeewe yaba nga khumulikha khwe kamaani, ni bikwaaro byeewe byaba byakhosa nga kamararara.
40028004	Baliindi baarya naabi lwa malayika yuno, banikina bafwana nga babafwiile.
40028005	Malayika waloma bakhasi ari, “Mukharya ta, lwekhuba namanyile ndi, mulikho muweentsa Yesu uwatsaangililwa khu musalaba.
40028006	Ne s'ali ano ta, walamukhile nga n'aloma. Ni mwiitse mubone esi alisibwa.
40028007	Nio ari mutsye khaangu muboolele baleekelwa beewe muri, ‘Walamukhile mu bafu, ne bona wabaraangilile khuutsya i Galilaaya. Ibweene iyo niyo yeesi mulimubonela.’ Bona ari nababooleele.”
40028008	Baryo bakhasi barura khaangu khu ŋani nga bariire naabi, ne nga betsuule kumwikhoyo mukali, batima baatsya khuboolela baleekelwa beewe.
40028009	Khaangukho Yesu umweene wabakanana, wabaloma ari, “Mulembe.” Bamwiitsayo, bamutiila khu bikyele, lundi bamwisaaya.
40028010	Lwanyuma Yesu wabaloma ari, “Mukharya ta. Ni mutsye muboolele bayaaya baase, batsye i Galilaaya, ibweene iyo niyo yeesi balimbonela.”
40028011	Bakhasi ni baaba nga batsya, batweela khu baliindi baatsya mu shiriimba, baboolela basaayi bakhulu ibyo byoosi bibyaba byabelewo.
40028012	Baryo ni babusana atweela ni basakhulu bakhala kamakyesi, baawa basilikhale tsinusu tsingali,
40028013	nga babaloma bari, “Muloma muri, ‘Baleekelwa beewe beetsile mu shilo nga ifwe khwakonele, bamwiiba.’
40028014	Lwekhuba kamakhuwa kano ni kalyoola wa gafana, ifwe khulimuwooyawooya, mulekhe khukwa mu bukosi bwoosi ta.”
40028015	Baryo baliindi bayila tsinusu, bakhola nga ni babalakila. Kamakhuwa kano kasalanila mu Bayudaaya boosi, ni khukhwoolesa shaleelo.
40028016	Baryo baleekelwa likhumi na mutweela baatsya i Galilaaya khu lukiingi lweesi Yesu abaloma khuutsyakho.
40028017	Ne ni bamubona, bamwisaaya, ne babandi bamwikanakana.
40028018	Lwanyuma Yesu weetsa isi bali, wabaloma ari, “Ise nawebwile bunyala bwoosi, mwikulu ni khu shibala.
40028019	Nashiryo, ni mutsye mukaluse kamanaambo koosi mukekyelise baleekelwa, nga mubabatisa mu Lisiina lya Papa nily'Omwana, nily'Omwoyo Umukhosefu.
40028020	Nga mubaleekela khuwamba byoosi byeesi nabalakila inywe. Mwilala, nase ndi atweela ni nanywe, bifukhu byoosi khukhwoolesa khu ntsakamo iye kumuboolo.”
41001001	Khuno nikhwo khurakikha khwe Kamakhuwa Kamalayi, kakawamba khu Yesu Kristo, Umwana wa Wele.
41001002	Kaarakikha nga ni shanyoowa khuronebwa mu shitabo sha Yisaaya umuŋoosi shiri, “Bona, ise indirumana umurume wase, ukhakhunyoowe iwe ibweeni woowo, khukhuŋoonaŋoonela iwe intsila yoowo.
41001003	Iliyo likono ly'oyo ukukuulila angaaki mu mubiimbi ari, ‘Ni muŋoone kumukhoosi kw'Omukasya nalundi ni mukwalaase tsintsila tseesi atsya khukyendelakho.’ ”
41001004	Yohana Umubatisa abonekhela mu mubiimbi nga abatisa babandu, nalundi nga akukuula ari babandu bafune khubatisibwa khwe khukhwibiyisa bibyonako nio akile beyakhilwe bibyonako byaabwe.
41001005	Kila babandu bakali khukhwama mu Buyudaaya ni khukhwama mu shiriimba she Yerusalemu, baatsya khurekeeresa byeesi Yohana aba nga aloma. Nga beetsile isi Yohana, bebiiyisa bibyonako byabwe, aryo naye wababatisila mu luutsi Yorudaani.
41001006	Yohana Umubatisa akwaaratsaka tsingubo tseesi baanaba khukhwama mu bwoya bwe ingamya, nalundi abe ebowa lukhoba mu shibuno. Biilyo byeewe byaba tsisike ni bubuushi bwe intsukhi iye mwirome.
41001007	Yohana akukuula burume bweewe nga aloma ari, “Iliyo umundu uli khukhwiitsa inyuma wase, uli uwe angaaki khukhuminyisakho ise. Ni nase sinakhila khukhwinama asi nakangulula lukhoba lwe bilaalo byeewe ta.
41001008	Ise imbabatisa inywe ni kameetsi, ne uyo niye alibabatisa inywe n'Umwoyo Umukhosefu.”
41001009	Mu bifukhu byeene ibyo, Yesu wetsa nga ama mu shisiintsa she Nazareesi, shishaba mu Galilaaya. Yohana Umubatisa wamubatisila mu luutsi Yorudaani.
41001010	Khaangukho Yesu n'ama mu meetsi, wabona likulu nga lyabayuukhile, n'Umwoyo Umukhosefu nga afwana nga liwuusi, nga amwikhakho.
41001011	Likono lyarura mwikulu nga liloma liri, “Iwe niye Umwana wase yeesi ise ingana naabi. Ise ikhwikhoyela iwe naabi.”
41001012	Kamaani k'Omwoyo Umukhosefu kakila waatsya mu mu mubiimbi.
41001013	Wamenya mu mubiimbi khumala bifukhu kamakhumi kane, nga Sitaani amukhakilisa; wabaatsaka ni tsisolo tse mwirome, ni bamalayika baaba nga bamuyeetatsaka.
41001014	Lwanyuma nga bamalile khuwamba Yohana Umubatisa ni khumubowa mu mapuusu, Yesu watsya i Galilaaya nga aleekela babandu kamakhuwa kamalayi, kakaama isi Wele,
41001015	nga aloma ari, “Isaawa inyene yoolele, ni Buyinga bwa Wele bwolile ambi. Ni mwibiyise bibyonako byenywe, nalundi mufukiilile Kamakhuwa Kamalayi.”
41001016	Yesu n'aba nga abira khu ndulo khwe inyaantsa isi balaanga bari Galilaaya, wabona Simoni ni yaaya weewe Andereya. Baaba balikho baraambisa butiimba khuwamba tsinyeeni, khulwekhuba baaba balobi be tsinyeeni.
41001017	Kila Yesu abaloma ari, “Ni mwiitse munondelele ise, ni nase indibakalusa mwikyele babareera babandu isi ise indi.”
41001018	Khaangukho balekha butiimba bwaabwe, baloondelela Yesu.
41001019	Yesu n'elooselayo iburangisi khafwiiti, wabona bebulebe babili Yakobo ni Yohana, nga boombi bali babaana ba Zebedaayo. Baaba bali mu likhoŋolo nga baŋoonaŋoona butiimba bwaabwe.
41001020	Khaangukho Yesu wabalaanga. Baryo balekha papa waabwe Zebedaayo nga ali mu likhoŋolo ni baraambi, nibo baloondelela Yesu.
41001021	Yesu ni baleekelwa beewe belooselayo iburangisi, boola mu shiriimba shishilaangibwa shiri Kaperunaumu. Ne shifukhu sha Sabato ni shoola, Yesu wenjila muntsu iye khukhwisaayilamo waleekela babandu shilomo sha Wele.
41001022	Babandu babaaba bamurekeeresa beyaanga naabi indeekela yeewe, khulwekhuba niye aleekela nga okesanisa bunyala, walekha khuuba nga baleekeli be kamakambila ka Musa ta.
41001023	Khaangukho, abawo umundu uwabakho shisaambwa shiibi, uwenjila muntsu tsana iye khukhwisaayilamo.
41001024	Kila umundu tsana walilila angaaki nga aloma ari, “Iwe Yesu uwe Nazareesi, ifwe ukhufunaana shiina? Iwe wetsile khukhuhesa ifwe khuwewo? Ise nakhumanyile iwe! Iwe uli Umukhosefu uwama isi Wele.”
41001025	Yesu wakhookhela shisaambwa shiibi shatsana nga aloma ari, “Sila busa! Rura khu musaani uyu!”
41001026	Shisaambwa shiibi tsana shakhola umusaani uyo wabalikha, shalila ni likono lye angaaki, lwanyuma shamururakho.
41001027	Babandu boosi beyaanga, belomela bonyene na bonyene bari, “Shiina shino? Khuno khuleekela khushaakha abe khweesi khushiili khubonatsakakho ta! Umundu yuno ali ni bunyala bwe khulakila akhaba ni kimisaambwa kimibi kyamuwulila?”
41001028	Ni abweene awo lubuyi luluwamba khu Yesu lwamalatana mu byaalo bibibotokhelele Galilaaya.
41001029	Khaangukho, Yesu nga ali atweela ni baleekelwa beewe, nga nibo Yakobo ni Yohana, warura muntsu iye khukhwisaayilamo, baatsya benjila muntsu iya Simoni ni Andereya.
41001030	Banyoola nga maayi umumasaala, uwa Simoni nga ali umutsiina, abe wakonele asi khulwe kamayima. Khaangu baboolela Yesu khu mulwaale yuno.
41001031	Kila Yesu atsya isi umutsiina, amuwamba kumukhono amwinyusa. Ni kamayima kawona, ari uyo uwaba umutsiina tsana waba niye ubakholela she khulya.
41001032	Ni angoloobe awo nga inyaanga yakwiile, bareerera Yesu babandu boosi babaaba nga bali batsiina, ni naabo babaaba bawambibwa ni kimisaambwa kimibi.
41001033	Babandu be mu shiriimba boosi babusanila i mulyango kwe intsu yeesi abamo.
41001034	Yesu wawonesa babandu bakali babaaba batsiina be tsindwale tse tsisaambo tsingali, nalundi wawoona khu bandu bakali kimisaambwa kimibi, nga s'akifukiilila kyaloma n'ilomo ta, khulwekhuba abe kyamumanya.
41001035	Ne mamilimili khu shifukhu shishelakho, nga antsye ashiili amali, Yesu wenyukha warura muntsu watsya. Watsya mu shifo shishitalile shonyene nga mbaamo babandu ta, waloombelayo.
41001036	Kila Simoni ni baashe beesi aba ni nabo baatsya nga baweentsa Yesu.
41001037	Ne ni baamunyoola bamuloma bari, “Buli mundu alikho akhuweentsa.”
41001038	Yesu wabelamo ari, “Khayo khutsye mu biriimba bibindi bibiili ambi ano, nio inyalise khuleekela ibweene iyo nayo kamakhuwa kamalayi; khulwekhuba shino nisho sheesi ise netsilila.”
41001039	Aryo watsya nga ebotokhelela mu Galilaaya mwoosi, nga aleekela muntsu tsye khukhwisaayilamo, nalundi nga awoona kimisaambwa kimibi khukhwama khu bandu.
41001040	Abawo umusaani uwaba ni bikeenge uweetsa isi Yesu, wafukhama asi, wamwikoontselela, nga aloma ari, “Noola ukana, unyala khukhumpyeluusa.”
41001041	Yesu wamuwambila shiisa, wenyusa kumukhono kweewe, wamutiilakho, nga aloma ari, “Ee, ingana upyeluukhe! N'upyeluukhe.”
41001042	Lubaluba, bikeenge byarura khu musaani, waba nga wapyeluukhile.
41001043	Wangu Yesu wamusiibula khuutsya,
41001044	ne nga amukhonyakilila ari, “Ukhaboolelakho umundu yeesi shishindu shoosi ta! Ne akhali n'utsye wiyokesanise isi umusaayi, akhwimenielese. Lwanyuma, khukhwokesanisa babandu uli wawonisibwile, uwaneyo shiwanwa she khupyeluusibwa, nga Musa n'alakila.”
41001045	Ne umusaani uyo n'arurawo waatsya, wasalanisa tsilomo tsino buli andu osi. Shino shakila Yesu walekha khutsya mu shiriimba shoosi lubuula ta; ne akhali warama mu mubiimbi; ni babandu babaama mu bisiintsa bibikhali bitweela ta, baatsya is'ali.
41002001	Yesu wakobolayo i Kaperunaumu. Lwanyuma lwe bifukhu bikyeekhe biri, babandu bawulila bari ali ingo.
41002002	Babandu bakali babeene beetsa muntsu babusana, alekha khubawo ni imbuka isi umundu anyala abe wema, akhaba imulyango ta. Yesu nga abe alikho abaleekela shilomo sha Wele,
41002003	abawo babandu bane babeetsa nga basutile umusaani uwaba wakataala, nga ali khu lusaamba.
41002004	Ne khulwe lituuli lye babandu likali, balekha khunyalisa khukhwoola isi Yesu aba ta. Nashiryo baniina khu ntsu khungaaki, basambulakho abe esi Yesu emile, bekhisa umusaani tsana bamura ibweeni wa Yesu.
41002005	Yesu n'abona nga bali ni khufukiilila khukali, walomela umusaani uwaba wakataala ari, “Mwaana wase, bibyonako byoowo byakhwiyakhiilwe.”
41002006	Abawo batweela khu baleekeli be Kamakambila ka Musa nga bekhaale ambi. Kila barakikha khukhwireeba mu myoyo kyaawe bari,
41002007	“Shiina kila umusaani uyu aloma shishindu nga shino shiri? Ambaasa ari niye ali Wele? Naanu ukuundi unyala weyakhila bibyonako akhali Wele yenyene?”
41002008	Khaangukho, Yesu wamanya abe byeesi balikho bambaasa mu myoyo kyabwe. Kila abareeba ari, “Lwashiina kila mwambaasa bibindu bino mu myoyo kyenywe?
41002009	Khu bindu bibili bino shili waheena shishiili shishaangu? Khulomela umusaani uwakataala ndi, ‘Weyakhiilwe bibyonako byoowo,’ namwe khuloma ndi, ‘Yinyukha usute bulili bwoowo utsye ingo’?
41002010	Ne kane imbokesanise ndi Umwana w'Omundu ali ni bunyala khukhwiyakhila bibyonako khu shibala.” Kila Yesu alomela umusaani tsana ari,
41002011	“Yinyukha khungaaki! Suta lusaamba lwoowo utsye ingo.”
41002012	Ni abweene awo umusaani wenyukha, wasuta lusaamba lweewe, wakyeenda warura antsye nga boosi bamuloleleele, beyaanga. Kila baruuya Wele nga baloma bari, “Abe sikhwabonatsakakho shishindu nga shino shiri ta.”
41002013	Yesu ndi lundi, watsya khu ndulo khwe nyaantsa isi balaanga bari Galilaaya. Lituuli lye babandu likali lilyeene lyeetsa lyamwibotookhelela, kila arakikha khubaleekela shilomo sha Wele.
41002014	N'aba nga alikho akyeenda abira, wabona Levi, umwana uwa Alufayo, nga wekhaale mu shifo esi babusanisila kumusolo. Kila Yesu amuloma ari, “Inondekho.” Aryo Levi wenyukha waloonda khu Yesu.
41002015	Lwanyuma, Yesu ni baleekelwa beewe baaba khu mayiiya mu ntsu iya Levi. Khu mayiiya ako khwabakho bababusanisa kumusolo bakali busa ni babonaki babandi, nga bekhaale ni Yesu ni baleekelwa beewe. Khulwekhuba nabo abe beetsile khulondelela Yesu.
41002016	Ne batweela khu baleekeli be Kamakambila ka Musa, baaba Bafarisaayo. Ni baabona Yesu nga wekhaale nalundi aliila atweela ni babonaki ni bababusanisa kumusolo, bareeba baleekelwa ba Yesu bari, “Shiina kila niye alya ni bababusanisa kumusolo ni babonaki?”
41002017	Yesu n'awulila shino kila abalomela ari, “Babandu babaali balamu sibekoomba khuutsya isi umukaangi ta; ne abo babaali balwaale nibo babaatsya isi umukaangi. Ise shineetsa khulaanga babandu babaali bakhosefu khuuba baloondeleli baase ta, ne akhali ndi neetsa khulaanga abo babaali babonaki.”
41002018	Baleekelwa ba Yohana Umubatisa ni Bafarisaayo abe lukana babuya intsala (nga basiiba). Kila abawo babeetsa khureeba Yesu bari, “Lwashiina baleekelwa ba Yohana Umubatisa ni be Bafarisaayo babuya intsala, ne baboowo sibabuya intsala ta?”
41002019	Yesu wabelamo ari, “Basaale b'omundu ukhweele umweha, banyala babuya intsala nga umweene ashiiliwo ni nabo?
41002020	Ne imbuka ni yoola barusawo ukhweele yuno, nabo babuya intsala.
41002021	Mbaawo umundu ubukula ingubo iyakora yonuukhaka, wanabilakho shilaka she ingubo imbya ta. N'akhola aryo, shilaka shiyaakha isho shiloosela khukhwinuula ingubo iyo, ni kumwanya kweloosela khubalaaha.
41002022	“Mbaawo umundu unyala watsukha iviini inyana mu kungutsi tsingore ta. N'akhola aryo, iviini itutuba, yaraaka tsikungutsi tsingore itsyo. Nashiryo iviini inyana bakira mu kungutsi tsishiili tsimbya.”
41002023	Khu shifukhu shitweela shishaba sha Sabato, Yesu ni baleekelwa beewe abe balikho bakyeenda nga babira mu mikuunda kye ŋaano. Nga ni baaba bakyeenda, baleekelwa ba Yesu baaba nga baakusaka bikala bye ŋaano.
41002024	Kila batweela khu Bafarisaayo bareeba Yesu bari, “Shiina kila baleekelwa boowo balikho bakhola baryo? Likambila silibafukiilisa khukhola shishindu nga shino khu Sabato ta.”
41002025	Kila Yesu abakobolamo ari, “Inywe simwakhusomatsakakho sheesi Daudi akhola ta, nga niye ni baloondeleli beewe intsala ni yabalya?
41002026	Imbuka iyo, Abiyasali niye uwaba umusaayi ufuura bukhulu. Daudi enjila muntsu ya Wele walya kimikaati abe kyeesi bamalile khuloombela tsikhabi. Abe mu makambila basaayi bonyene nibo babakhiile khuulya kimikaati kino. Daudi akabilakho ni babandu beesi aba ni nabo, nabo baalya.”
41002027	Kila Yesu akamisayo ari, “Babandu sibabuumbibwa khulwe bulayi bwe shifukhu sha Sabato ta. Ne akhali ndi shifukhu sha Sabato shareewawo khulwe bulayi bwe babandu.
41002028	Nashiryo, Umwana w'Omundu ali Umukasya uwa Sabato.”
41003001	Yesu n'enjila muntsu iye khukhwisaayilamo kumulundi kukuundi, shanyoolikhana nga mwabamo umusaani uwaba ni kumukhono kumuleme.
41003002	Kila Bafarisaayo balolelela Yesu nga bakana babone oba nga anyala khuwonesa umusaani uyo khu shifukhu sha Sabato namwe ta, nio bamisilekho bamuwabile kumusaango.
41003003	Yesu walomela umusaani uwaba ni kumukhono kumuleme ari, “Yiitsa ano.”
41003004	Kila areeba babaaba mu ntsu ye khukhwisaayilamo ari, “Khulondekhana ni kamakambila keefwe, khu Sabato khwakhiile khukhola bulayi, namwe khukhola buubi? Khwakhiile khuwonesa bulamu bwe babandu namwe khwakhiile khukhwiira?” Ne boosi baasila busa.
41003005	Yesu wabalola boosi tsimoni ni lirima likali, khulwekhuba baaba ni kimyoyo kikyakakanyala. Walomela umusaani uwatsana ari, “Tsalaasa kumukhono kwoowo.” Umusaani n'akutsalaasa, kwakwalaala kwekyela kumulamu.
41003006	Bafarisaayo ni barura antsye, baatsya bekutila atweela ni baloondeleli ba Herode, nga baweentsa kumukhoosi kwe khukhwiira Yesu.
41003007	Yesu ni baleekelwa beewe barura mu shifo sheene isho, beekha khu nyaantsa. Babandu bakali babeene nga baama i Galilaaya ni mu Buyudaaya babaloondelela.
41003008	Ni babandi baama i Yerusalemu, Idumea, ni babandi babaama shanjelekha she luluutsi Yorudaani. Kamatuuli kakandi kamakali kameene ke babandu kaama i Tulo ni Sidoni. Kamatuuli kano koosi kabusana khulwekhuba abe kawulile bibindu byeesi abe Yesu alikho akhola.
41003009	Yesu walomela ni baleekelwa beewe khurengekharengekha likhoŋolo, ari nga shinyalikha ekhalemo, khulwekhuba abe babandu beetsa khumuyindaka.
41003010	Yesu n'aba nga wawonesele babandu bakali, babaaba batsiina babandi bamuloomba bari bamutilekho busa.
41003011	Abe babandu boosi babaaba ni kimisaambwa kimibi ni babona Yesu, abe bekhupa busa asi nga bakukuula bari, “Iwe uli Umwana wa Wele.”
41003012	Ne Yesu walakila kimisaambwa kimibi ikyo khulekha khumubuula oba niye naanu ta.
41003013	Kila Yesu akhalawo khulaanga batweela khu baloondeleli beewe, waniina ni nabo khu lukiingi.
41003014	Aryo warobolamo likhumi na babili, kila abalaanga ari barume beewe, nga akana babe ni naye, nalundi ari abarumane khuutsya khulaangilila kamakhuwa isi babandu,
41003015	ni bunyala bwe khutimisa kimisaambwa kimibi khukhwama mu bandu.
41003016	Kila arobola bano: Simoni, esi Yesu umwene atwiikha ari Petero,
41003017	ni Yakobo atweela ni yaayawe Yohana nga boombi bali babaana ba Zebedaayo. Yesu wabatwiikha ari “Bonerigesi”, shishimanyisa shiri, “Babaana be khukuula khwe fula.”
41003018	Warobola ni Andereya, Filipo, Batolomayo, Matayo, Tomasi, Yakobo umwana uwa Alufayo, Tadewo, Simoni abe utsiinikhanila naabi linaambo lyeewe (Zelote),
41003019	ni Yuda Isikalyoti, uwakelawo walya mu Yesu luwomelo.
41003020	Yesu welayo ingo wenjila muntsu. Lituuli lye babandu likali ndi lyelamo lundi lyabusana, alekha khubawo akhaba ni khabi iye khuulya biilyo ta.
41003021	Balebe beewe ni bawulila abe bibiili khuutsya mu moni, baatsya bari bamuwambe bamukobose ingo, khulwekhuba abe babandu balikho baloma bari, “Wonekhile kumurwe.”
41003022	Kila batweela khu baleekeli be Kamakambila ka Musa babaama i Yerusalemu baloma bari, “Umusaani uyu alikho shisaambwa sha Belizebuli, umurangilisi uwe kimisaambwa kimibi. Akhaba kimisaambwa kimibi akiwoona khukhwaama mu bandu nga eyeetisa kamaani ka Belizebuli.”
41003023	Yesu walaanga babandu bamwibotokhelela, kila arakikha khubakanikhayo nga araambisa tsisimo. Wareeba ari, “Sitaani anyala khutimisa Sitaani uwasheewe?
41003024	Noola linaambo lyawukhanamo lyarakikha khukhwisoolanisa lilyeene lyonyene, shilinyala lyalama ta.
41003025	Akhaba nga babandu be mungo mutweela bawukhanilemo, mungo umwo simunyala mwalama ta.
41003026	Musaambo niyo indweela, singa Sitaani esoolanisa umweene nalundi weyawukhanisamo, s'alama ta; aba wolile khuhela.
41003027	“Mbaawo umundu unyala wafuna lundi wenjila mu ntsu y'omundu uli ni kamaani nalundi wakinjila wanuula bibindu byeewe ta, akhali nga wanyooyile khubowa umwene muntsu kimikosi, nio anyalise khunuula bibindu byeewe.”
41003028	Weloosela ari, “Ilala, alala, imbaboolela ndi bibyonako byoosi byeesi mukhola bilibeyakhilwa akhaba nga bili biibi birye.
41003029	Ne uyo yeesi ufwotsola Umwoyo Umukhosefu, s'alifuna shishiyakhilo she shishonako isho ta. Shishonako isho shilimuramakho biilo ni biilo.”
41003030	Yesu aloma aryo khulwekhuba abe babandu balomile bari alikho shisaambwa shiibi.
41003031	Maayi uwa Yesu ni babandaaye kila beetsa beema ibulafu. Barumanisa umundu khuutsya muntsu abalaangile Yesu etse ibulafu.
41003032	Kila lituuli lilyaba lyekhaale nga lyamwibotookhelele, liloma liri, “Maayi woowo ni babandaayo, bali ibulafu balikho bakhulaanga.”
41003033	Kila Yesu areeba ari, “Maayi wase ni babandaayase nibo naanu?”
41003034	Kila walola tsimoni webotokhelesa abo abe babamwikhaalewo waloma ari, “Maayi wase ni babandaayase nibo abashiina.
41003035	Buli mundu ukhola sheesi Wele akana, umundu uyo aba wandaayase, nalundi umukooko wase, nalundi aba maayi wase.”
41004001	Kumulundi kukuundi kukwelakho, Yesu waleekela babandu nga ali khu ndulo khwe nyaantsa. Lwe lituuli lye babandu khuuba likali naabi, waniina mu likhoŋolo lilyaba nga lili mu meetsi waliikhalamo. Lituuli lye babandu nilyo lyarama nga lyemikhile khu ndulo khwe nyaantsa.
41004002	Wabaleekela bibindu bikali nga araambisa tsisimo. Mu khuleekela khweewe waloma ari,
41004003	“Abawo umumiitsi mutweela uwatsya khumiitsa bumiitso mu mukuunda kweewe.
41004004	Nga n'aba amiitsa, bumiitso bulala bwakwa khu ntsila, binywiinywi bye mu ngaaki byabulya.
41004005	Bumiitso bubundi bwakwa khu lwanda lulukhabakho liloba likali ta, lubaluba bwarura khulwekhuba abe liloba lifwiiti.
41004006	Ne inyaanga ni yarura, bibyaba byarurire byooma khulwekhuba sibyaba ni tsiindi tsitsitsya aleeyi ta.
41004007	Bumiitso bubundi bwakwa mu mawa. Kamawa ni katsowa kasindakilila bibyarura tsana, byalekha khwama bibyaamo byoosi ta.
41004008	Bumiitso bubundi bwakwa khu liloba lilayi, bwarura bwama bibyaamo. Bibyarura ni byahangala bilala byaamakho bibyaamo kamakhumi kataru, bibindi kamakhumi kasesaba, ni bibindi shitoondo shitweela.”
41004009	Kila Yesu aloma ari, “Uyo yeesi uli ni kamaru ke khuwulila, n'awulile.”
41004010	Lwanyuma nga Yesu ali yenyene, ni baleekelwa beewe likhumi na babili atweela ni babandu babandi, kila bamuloomba abasontsoole tsisimo tseesi aba nga araambisa.
41004011	Kila abelamo ari, “Inywe mwawebwele shimoonyo shishiwamba khu Buyinga bwa Wele. Ne isi babandu babandi boosi bibindu bili mu simo busa.
41004012	Shitsilililwa shili indi, babandu bano khulola kane balole, ne balekhe khubona ta. Khurekeeresa kane barekeerese, ne balekhe khubimanya ta. Abe ni bakhola baryo banyala bakobola isi Wele, wabeyakhila bibyonako byabwe.”
41004013	Yesu wabareeba ari, “Inywe simwamanyile lusimo luno ta? Ne tsisimo tsitsiramile kane mutsimanye muryeena?
41004014	Umumiitsi amiitsa burume bubuwamba khu Buyinga bwa Wele.
41004015	Bumiitso bubwakwa khu ntsila nibo babandu babarekeeresa burume buno. Ne khangukho Sitaani etsa wawutula shilomo sheesi babamiitsilemo washibarusakho.
41004016	Bumiitso bubwakwa khu lulwanda, nibo babandu babawulila shilomo bashakaanila ni abweene.
41004017	Ne khulwe khutaamba kimili, burume buno sibumenya ta. Khukhwama bulamu bubahangalakho busa buri, namwe burume buno ni bubareerera bihangafu, babwantsukha.
41004018	Bumiitso bubwakwa mu mawa buli nibo babandu babawulila shilomo.
41004019	Ne barakikha khukhwiyembelela khulwe bibindu bibikanibwa mu bulamu bwe mu shibala muno, nga bakana buyindifu ni bibindu bibindi. Ni nashiryo bino byeera burume bweesi bafuna, bwalekha khwamakho shishindu shoosi ta.
41004020	Ne bumiitso bubwakwa khu liloba lilayi nibo babandu babawulila shilomo bashifukiilila. Babeene abo baama bibyaamo balala bibyoolisa kamakhumi kataru, babandi kamakhumi kasesaba, ni babandi shitoondo shitweela.”
41004021	Yesu wabaloma lundi ari, “Umundu n'awambisa itaala, s'akira mu nyuungu namwe namwe wakira munguriri ta. S'akira khu shisiindi shayo, esi bakira khukhwaburukha?
41004022	Khulwekhuba buli shindu shoosi shishebisa shilireerebwa ibulafu mu lubuula. Nalundi buli shimoonyo shoosi shikhareerebwe ibulafu mu lubuula.
41004023	Uyo yeesi uli ni kamaru, n'arekeerese.”
41004024	Yesu weloosela wabalomela ari, “Sheesi muwulila ni mushirekeerese bulayi bubweene. Khulwekhuba isaambo yeesi ubirisamo bashoowo, niyo isaambo yeesi nawe ulibirisibwamo-khaba ni khuminyisakho.
41004025	Umundu yeesi ulikho ni shishindu balimuloselakho bibindu bibindi; ne uyo ukhalikho na shoosi ta, akhaba khafwiiti kheesi ali ni nakho khalimurusibwakho.”
41004026	Yesu waloma lundi ari, “Buyinga bwa Wele buli busa nga umundu n'amiitsa bumiitso mu mukuunda.
41004027	Mu shilo aba alikho akona, ne kumuusi aba alikho akhola bibindu bibindi. Niye s'amanya isaambo yeesi bumiitso bururamo nalundi bwatsowa ta.
41004028	Liloba khubwalyo nilyo lilikhola bumiitso bwarura, bwatsowa, khukhwolisa ni bwama bibyaamo.
41004029	Likyesa ni lyoola nga byeesi amiitsa byamala khulaba, uwamiitsa atsya wabikyesa.”
41004030	Ikhumalilisa Yesu wareeba ari, “Buyinga bwa Wele kane khubulekhanisile khushiina? Lusimo shiina lwesi khunyala khuraambisa khusontsoola Buyinga bwa Wele?
41004031	Buli busa nga khamiitso kaladaali, nikho khakhaali khamiitso khakhafuurayo bufwiiti mu shibala, kheesi umundu abukula wakhabyaala asi mwiloba.
41004032	Ne lwanyuma kharura, khatsowa khekyelamo kusaala kuboofu, kharakho tsisakya, ni binywiinywi bye mu ngaaki byeetsa byombekhamo biiswi byabyo.”
41004033	Yesu araambisa tsisimo tsingali nga aleekela babandu, wabaleekela musaambo yeesi abe banyala bashimanyamwo.
41004034	S'abakanikhatsakayo busa akhali khuraambisa tsisimo ta. Ne n'abatsaka nga ali yenyene ni baleekelwa beewe, abe abasontsoola buli shitweela.
41004035	Ni bwola angoloobe khu shifukhu sheene isho, Yesu walomela baleekelwa beewe ari, “Khayo khwambukhe inyaantsa khutsye shanjelekha.”
41004036	Kila balekha awo lituuli lye babandu, baloondeleli ba Yesu baatsya ni naye mu likhoŋolo. Kamakhoŋolo kakandi kaatsya ni nabo.
41004037	Lubaluba, abalukhawo ikhuungu iye kamaani. Kameetsi karakikha khukhwinjila mu likhoŋolo lyaaba nga lili ambi khukhwisiikha mu meetsi.
41004038	Ne Yesu aba wekhaale mu likhoŋolo inyuma, wetikiyile kusisinwe nga alikho akona. Kila bamusisimusa nga baloma bari, “Umuleekeli, iwe s'ubona uri khukana khukhwisiikha mu meetsi ta?”
41004039	Yesu wenyukha walakila ikhuungu khusila, walomela ni inyaantsa ari, “Yakama khutumbuukha.” Ikhuungu yakama khuwutsa, antsye elelela busa.
41004040	Kila abareeba ari, “Shiina kila mubeele ni khuurya? Inywe simuli ni khufukiilila ta?”
41004041	Ari nibo baaba ni khukhwiyaanga ni khufuurisakho nga bereeba bonyene bari, “Ne naanu yuno? Akhaba ikhuungu ni khutumbuukha khwe inyaantsa bimuwulila!”
41005001	Yesu ni baloondeleli beewe bakhalisa inyaantsa ilaangibwa Galilaaya, baatsya boola mu shiriimba shishilaangibwa shiri Gerasene.
41005002	Yesu n'amala busa ari khurura mu likhoŋolo, umusaani uwabakho kimisaambwa kimibi watima wamwiitsayo.
41005003	Umusaani yuno abe amenya mu mafuluma abe esi basiikha baafu. Abe umusaani yuno wakhasila ilala babandu boosi, nga imbaawo unyala wamubowa ta, akhaba abe khuraambisa kiminyololo.
41005004	Abe bakhakakho khaale khumubowa bikyele ni kamakhono nga baraambisa kiminyololo, ne abe bino byoosi abikhalaka wabinyusakho. Ari abe imbaawo umundu uli ni kamaani ke khumuliindila mu shifo shitweela ta.
41005005	Abe kumuusi ni mu shilo ekhala mu biliindwa ni mu njiinji, nga akukuula nalundi nga umweene ekhalaka ni kamabaale.
41005006	Umusaani yuno n'abona Yesu nga ashiili aleeyi, watima wamutsyayo, wafukhama asi.
41005007	Kila akukuula ni likono likali nga aloma ari, “Yesu, Umwana wa Wele uwe Angaaki Naabi, ise umeentsakho shiina? Mu lisiina lya Wele, nakhwikontselele ukhambonabonisa ta.”
41005008	Umusaani yuno aloma aryo khulwekhuba abe Yesu walakiile shisaambwa shiibi khumururakho.
41005009	Yesu wamureeba ari, “Iwe bakhulaanga bari naanu?” Umusaani welamo ari, “Ise banaanga bari liiye likali; khulwekhuba khuli bakali.”
41005010	Kila umusaani ekontselela Yesu ari akhakitimisa kyatsya ta.
41005011	Ne abawo lituuli lye tsimbiitsi, nga lili mu bikiingi nga tsilikho tsaaya.
41005012	Kila kimisaambwa kimibi ikyo kikontselela Yesu kiri akisindikhe kitsye kingile mu mbiitsi itsyo.
41005013	Yesu walomela kimisaambwa kimibi ari kitsye. Kimisaambwa kimibi ikyo kyarura mu musaani uyo, kyatsya kyenjila mu mbiitsi. Lituuli lyoosi lilyaba lyoolisa nga tsimbiitsi kimikaanda kibili, lyafulumukha, lyawungukha ilumya, lyaweela mu nyaantsa, tsaafwa.
41005014	Babaayi be tsimbiitsi itsyo batima baatsya baboolela babandu be mu shiriimba ni be mu byaalo kamakhuwa kano. Babandu nabo beetsa khubona shinaanu shishibelewo.
41005015	Ni beetsa isi Yesu aba, babona umusaani tsana uwabakho kimisaambwa kimibi nga wekhaale awo, wakwaarire tsingubo, nga ari wekyelile umulamu. Ni babona shino, baaba ni khuurya.
41005016	Abo babaabawo babona nga umusaani uwabakho kimisaambwa kimibi n'awonesebwa, ni bibyakholikha khu mbiitsi nga ni tsaweela mu nyaantsa, baboolela babandu nga ni byaba.
41005017	Kila babandu barakikha khukhwikontselela Yesu bari arure khu shaalo shabwe atsye.
41005018	Yesu n'aba nga aniina mu likhoŋolo ari atsye, umusaani esi awoonakho kimisaambwa kimibi kila amwikontselela ari atsye ni naye.
41005019	Ne Yesu walekha khufukiilila ta, kila amulomela ari, “Kobolayo ingo isi balebe boowo, ubaboolele bibindu bikali byeesi Umukasya akhukholele, nalundi nga n'akhuwambiile shiisa.”
41005020	Umusaani watsya waboolela babandu be mu biriimba bibilaangibwa biri Dekapoli, bibindu byeesi Yesu amukholela. Babandu boosi beyaanga.
41005021	Lwanyuma nga Yesu wamalile khukhwinjila mu likhoŋolo wakhalisile watsiile shanjelekha we nyaantsa, nga ashiili khu ndulo khwayo, babandu bakali babusanila esi aba.
41005022	Mutweela khu barangilisi be mu ntsu ye khukhwisaayilamo, nga lisiina lyeewe bari Yayiro, woola watsya isi Yesu. Kila afukhamila asi ibweeni wa Yesu.
41005023	Wamuloomba nga amuloma ari, “Umwana wase umukhaana ali buubi, akana khufwa! Ni wiitse umurekho kamakhono kyoowo nga umuloombela, umuwonese.”
41005024	Aryo Yesu watsya ni Yayiro. Ne lituuli lye babandu likali lyamulondelela nga liyindakana.
41005025	Mu lituuli umwo mwabamo umukhasi abe uwalwala khukhwibeena khwe kamafuki khumala kimiiko likhumi na kibili.
41005026	Abe umukhasi yuno watsya mu bakaangi bakali ari bamuyeete, ne abe bamuloosela busa butsiina. Abe wasasula tsinusu tseewe tseesi aba ni natso nga akana ari awone, ne abe butsiina bwiloosela busa.
41005027	Umukhasi yuno abe wawulila bibiwaamba khu Yesu. Nashiryo wetsila mu lituuli nga amila imukoongo wa Yesu, watiila khu ngubo yeewe.
41005028	Khulwekhuba abe walomele mu mwoyo kweewe ari, “Abe nakhatiila busa khu ngubo yeewe shonyene, kane imbonesewe.”
41005029	Khaangukho khukhwibeena khwe kamafuki khwakama, n'umweene wewulila mu mubili ari wawonisibwile butsiina bweesi aba ni nabwo.
41005030	Ni abweene awo Yesu wewulila nga kamaani mwibili mweewe kamuwamo. Kila ashuukha areeba lituuli lye babandu ari, “Naanu uwambile khu ngubo tsase?”
41005031	Kila baloondeleli beewe bamuloma bari, “Waboone lituuli lye babandu nga ni lilikho liyindakana, unyala uryeena wareeba uri ‘Naanu uwumambilekho?’”
41005032	Ne Yesu umwene wanyukanyuka khubona naanu ushikholile.
41005033	Kila umukhasi tsana nga wamanyile bulayi shishindu shimukholikhilekho, wetsa nga anikina nalundi nga wariire, wafukhama ibweeni wa Yesu. Aryo waboolela Yesu byoosi nga ni byaba.
41005034	Yesu walomela umukhasi tsana ari, “Mukhaana wase, lwe khufukiilila khwoowo wawonisibwile. N'utsye ni lukoosi, ni bubukhutsiina bwawonele.”
41005035	Yesu n'aba nga ashiloma aryo, abawo babandu babaama mungo mwa Yayiro bamuboolela bari, “Umwana woowo wafwile. Shiina kila utaambisa Umuleekeli lundi?”
41005036	Ne Yesu walekha khukhwinaana khu byeesi baloma ta, ne walomela Yayiro ari, “Ukheyembelela ta. Iwe ba busa ni khufukiilila.”
41005037	Yesu walekha khufukiilisa umundu yeesi khumuloondakho ta, akhali Petero, Yakobo ni yaayawe Yohana.
41005038	Ni boola ango wa Yayiro, babona babandu bakali nga besasala, balila, bakhupa kimibala.
41005039	Kila Yesu enjila muntsu abareeba ari, “Lwashiina mwisasala nga mukhupa kimibala? Umwana siwafwile ta, akhali ndi alikho akona busa liilo.”
41005040	Babandu bamutsekhelela. Lwanyuma Yesu waloma babandu boosi khurura antsye. Wayila papa ni maayi b'omwana, ni baleekelwa beewe bataru, baatsya isi umwana umufu aba.
41005041	Wahamba kumukhono kw'omwana kila amuloma ari, “Talitha, kum”, shishimanyisa mu lulomo lu Aramaika shili, “Namukhaana, yinyukha!”
41005042	Khaangukho umukhaana wenyukha, warakikha khukyenda, khulwekhuba abe ali uwe kimiiko nga likhumi na kibili. Buli mutweela weyaanga naabi.
41005043	Yesu wabakhonyakilila ari bakhaboolelakho umundu yeesi shishindu shino ta. Wabaloma ari bawe umukhaana tsana she khuulya.
41006001	Yesu n'ama awo watsya mu shiriimba she wabwe she Nazareesi. Baleekelwa beewe bamuloondakho.
41006002	Shifukhu sha Sabato ni shoola, Yesu watsya warakikha khuleekela muntsu iye khukhwisaayilamo. Babandu bakali bamurekeeresa nga beyaanga naabi nga bereeba bari, “Bibindu bino byoosi umusaani uyu abyaamisa waheena? Amisa waheena kamakhula ni kamaani ke khukhola bye kamakanga bino?
41006003	Uyuno s'ali umubeetsi nalundi umwana uwa Mariya? Babandaaye sibali nibo Yakobo, Yosefu, Yuda ni Simoni? Bakooko beewe sibamenya ni nafwe mu shiriimba shino?” Babandu bamwikaana lweebyo byeesi aba nga akhola.
41006004	Ne Yesu wabalomela ari, “Buli osi esi umuŋoosi atsya bamwisamo shiriifwa, khurusakho esi asaalikha sibamwisamo shiriifwa ta. Akhaba mu balebe beewe ni be mungo beewe nabo sibamwisamo shiriifwa ta.”
41006005	Shino shakila Yesu walekha khukholelayo bye kamakanga byoosi ta, khurusakho ndi ara kamakhono khu batsiina bafwiiti bari, wabawonesa.
41006006	Shamwiyangisa naabi khubona ari babandu sibali ni khufukiilila ta. Yesu watsya nga aleekela mu byaalo bibibotokhelele.
41006007	Lwanyuma walaanga baleekelwa beewe likhumi na babili atweela, wabarumana ari batsye babilibili. Wabawa kamaani ke khutimisa kimisaambwa kimibi.
41006008	Wabalakila khulekha khusuta shishindu shoosi ta, nga batsya lukyeendo, akhali imiimbo iye khukhwitiila. Wabalomela khulekha khusuta biilyo, namwe iwootswa, namwe tsinusu ta.
41006009	Wabalomela ari bakwaare tsisapata, ne balekhe khusuta bikwaaro bibili ta.
41006010	Wababoolela lundi ari, “Nga mwatsiile ango w'omundu ne babakaanile, ni mumenye mubweene umwo khukhwolisa ni mulirura mu shisiintsa isho.
41006011	Ni mwola mu shifo ne balekha khubakaanila namwe balekha khukhwakaanila burume bwenywe ta, nga mururayo musisakula lufuumbi luluuli mu bikyele byenywe.”
41006012	Ni nashiryo baatsya baboolela babandu bari bali ni khukhwibiyisa bibyonako byabwe, bakobole isi Wele.
41006013	Batimisa kimisaambwa kimibi kimikali khukhwama mu bandu, nalundi bawonesa batsiina bakali, nga babawakha kamafura.
41006014	Yesu n'afuma lukali khu shaalo, n'umuyinga Herode naye wola khuwulila bibimuwambakho. Kila babandu balala baloma bari, “Yohana Umubatisa walamukhile khukhwama mu bafu. Shino nisho shishikila anyalisa khukhola bye kamakanga bino byoosi.”
41006015	Ne babandi baloma bari, “Uyuno ali Eliya.” Babandi baloma bari, “Yuno ali umuŋoosi nga mutweela khu baŋoosi be khaale.”
41006016	Ne Herode n'awulila bibiwaamba khu Yesu kila aloma ari, “Yuno ali ni khuuba Yohana Umubatisa! Nalakila bamuremakho kumurwe, ne ari walamushile khukhwama mu bafu.”
41006017	-
41006018	Makiboole Herode abukula nalundi wayila Herodiya khuuba nga umukhasi weewe. Herodiya yuno aba umukhasi uwa Filipo, wandaaye uwa Herode. Yohana Umubatisa walomela Herode ari, “Shifuniaka likambila iwe khubukula umukhasi uwa wandayo, wamwikesa umukhasi uwoowo.” Ne khulwe khukana khusangaasa Herodiya, Herode alakila bawamba Yohana Umubatisa bamubowa mu mapuusu.
41006019	Shino shakila Herodiya wahambila Yohana Umubatisa libuba, nga akana amwiire, ne nga s'anyala ta,
41006020	khulwekhuba abe Herode arya Yohana Umubatisa, nashiryo wamubisa. Herode amanya ari Yohana Umubatisa ali umundu umulayi nalundi umukhosefu. Akhaba bibindu bikali byeesi Yohana Umubatisa alomatsaka abe biyaangisa Herode, ne akana naabi khurekeeresa Yohana mweene.
41006021	Ne Herodiya ikhabi yamuwamba khu shifukhu shitweela nga Herode wakholeele bakyeni beewe kamayiiya, nga ashebulilakho shifukhu she kamasaalikha keewe. Abe walaangile babandu baarye khukhwama mu buyinga bweewe, ni barangilisi be basilikhale, ni babandu be angaaki khukhwama mu Galilaaya.
41006022	Ne umwana umukhaana uwa Herodiya n'etsa isi baaba washina, wekhoyesa Herode naabi ni bakyeni beewe. Kila umuyinga Herode alomela umukhaana ari, “Loomba shishindu shoosi sheesi ukana, kane ishikhuwe.”
41006023	Wetsuba nga aloma ari, “Sheesi uloomba shoosi kane ishikhuwe, abe wakhaloomba uri ikhukhalilekho shisiintsa she buyinga bwase.”
41006024	Umukhaana warura ibulafu watsya wareeba maayi weewe ari, “Inoombe indi ambe shiina?” Maayi weewe wamwilamo ari, “Loomba akhuwe kumurwe kwa Yohana Umubatisa.”
41006025	Umukhaana tsana wakobola wangu isi umuyinga, waloomba nga aloma ari, “Ingana wumbe aluno ari kumurwe kwa Yohana Umubatisa nga kuli khu lwelo.”
41006026	Umuyinga wesonisa naabi khulwe byo byeesi aba wamalile khuloma. Ne walekha khukana khufuniaka shishitsubo isho abe sheesi amalile khukhwitsubila umukhaana mu moni tsye bakyeni beewe ta.
41006027	Ni abweene awo, umuyinga walakila umusilikhale khuutsya khureera kumurwe kwa Yohana Umubatisa. Umusilikhale watsya mu mapuusu wakhalakho kumurwe kwa Yohana,
41006028	wakureera nga kuli khu lwelo, wakuwa umukhaana; umukhaana naye wakuwa maayi weewe.
41006029	Balondeleli ba Yohana Umubatisa ni bawulila bari beerire Yohana, baatsya basuta kumulaambo, baatsya bamusiikha.
41006030	Lwanyuma barume bakobola isi Yesu, bamuboolela ibyo byoosi byeesi bakhola ni byeesi baleekela.
41006031	Ne Yesu wabaloma ari, “Ni mwiitse khutsye mu shifo shishikhalimo babandu ta, muwolekho.” Yesu aloma aryo khulwekhuba abawo babandu bakali nga beetsa ni batsya, shalekha khunyalisila baleekelwa khuwolakho namwe khuulyakho biilyo ta.
41006032	Benjila mu likhoŋolo baatsya mu shifo abe isi banyala khuuba bonyene.
41006033	Ne bakali khuubo babababona nga batsya, bamanya busa abe shifwo sheesi balikho batsyamo. Nashiryo babandu khukhwama mu biriimba batimila busa khu bikyele, benyoowa mu shifwo isho, nga Yesu ni baleekelwa beewe bashiili khukhwoolayo ta.
41006034	Yesu n'arura mu likhoŋolo wabona lituuli lye babandu likali liitsa wabawambila shiisa. Khulwekhuba baaba nga kamasheese kakakhalikho umwaayi ta. Warakikha khubaleekela bibindu bikali.
41006035	Nga antsye bulikho bwilabula, baleekelwa beewe beetsa is'ali kila bamulomela bari, “Shiifwo shino shayitala busa, nalundi antsye bulikho bwilabula;
41006036	siibula babandu batsye mu byaalo ni biifwo bibibotokhelele, beweentseleyo she khulya.”
41006037	Ne Yesu wabelamo ari, “Inywe mwabeene ni mubawe she khulya.” Baleekelwa bamureeba bari, “Iwe s'ubona uri shikoombesa tsi dinari bitoondo bibili khukula kimikaati kikimala babandu bano ta?”
41006038	Yesu wabaloma ari, “Ni mutsye mubone; muli ni kimikaati kyeenga?” Ni baamala khubona nga bakoboole bamuloma bari, “Khuli ni kimikaati kiraano, ni tsinyeeni tsibili.”
41006039	Yesu wabalomela ari balome babandu bekhaale asi khu bunyaasi, mu matuuli.
41006040	Bekhala asi mu matuuli, buli libira nga lilimo babandu shitoondo shitweela oba kamakhumi karaano.
41006041	Yesu wabukula kimikaati kiraano ikyo ni tsinyeeni tsibili tsya tsana. Wenyusa tsimoni mu ngaaki wabiloombela ikhabi. Wamenyulakamo kimikaati wakiwa baleekelwa beewe khukikabila babandu. Musaambo niyo indweela, wamenyulakamo tsinyeeni tsibili tsya tsana, shanyalisila buli mutweela khufunakho.
41006042	Boosi baalya bekura.
41006043	Baleekelwa ba Yesu babusanisa bubuya bwe kimikaati ni tsinyeeni bibyarama, betsusa bibiipo likhumi na bibili.
41006044	Babaalya biilyo bino baaba boola basaani bikana biraano.
41006045	Khaangukho Yesu walomela baleekelwa beewe khuniina mu likhoŋolo, bakhalise batsye shanjelekha, i Besusaida, nga niye umweene ashisiibula lituuli lye babandu.
41006046	N'amala khuusibula babandu, waniina khu lukiingi khuutsya khuloomba.
41006047	Antsye ni bwaba bwilabula, likhoŋolo abe lyatsiile aleeyi abweene, ne Yesu nga ashiili yenyene khu ndulo khwe nyaantsa.
41006048	Yesu wabona nga baleekelwa beewe balikho bakhaka ni kamaani makali khukyendesa likhoŋolo, khulwekhuba abe imbewo ingali ilikho iwuutsa nga ibaama ibweeni. Antsye ni bwaba nga buli ambi bukana khusya, Yesu wetsa isi bali nga alikho akyeendela khu meetsi. Abe akana khu babirakho busa,
41006049	ne ni baamubona nga akyeendela khu meetsi, bambaasa bari shisimu, bahariina.
41006050	Boosi bamubona, baaba ni khuurya khukali naabi. Ne khangukho wabakanikhayo ari, “Mukharya ta, ise Yesu,”
41006051	Wenjila mu likhoŋolo khutsya ni nabo, ni abweene awo imbewo ingali iyo yakama. Balondeleli beewe shino shabeyangisa naabi,
41006052	khulwekhuba abe kamakyesi kabeboyile, nga sibanyala khumanya bulayi ilomo iwamba khu mikaati ta, ni kamakhulu kakaaba mu khuliisa babandu bikana biraano ta.
41006053	Nga bamalile khukhalisa inyaantsa boolile khu lwoomu, boola ambi ni shiriimba she Genesareeti, balekha abweene awo likhoŋolo lyabwe nga baliboyile khu shitsaangi.
41006054	Nga barura mu likhoŋolo, khangukho babandu bofwaasamo Yesu.
41006055	Babandu barakikha khutima mu bisiintsa bibibotokhelele khureera balwaale baabwe nga babaalisile khu saamba. Bayilatsaka balwaale mu buli shifo sheesi bawulila bari Yesu alimo.
41006056	Buli osi esi Yesu atsya, oba mu byaalo, namwe mu biriimba, bareera balwaale abulafu, nga bamuloomba bari batiilekho busa khu ngubo yeewe. Abo boosi babatiilakho khu Yesu bawonesebwa.
41007001	Batweela khu Bafarisaayo ni baleekeli be kamakambila ka Musa babeetsa khukhwama i Yerusalemu, baatsya babusanila isi Yesu.
41007002	Ni bemenielesa babona bari baloondeleli ba Yesu balya busa nga sibanyoowele khusaaba kamakhono ta.
41007003	Khulwekhuba Bafarisaayo ni Bayudaaya bakali baloondelela khuleekela khwe bakuuka baabwe.
41007004	Abe nga bamile mu khatale, sibalya shishindu shoosi ta, akhali nga bamalile khukhwipyeluusa. Iliwo ni bye kimisilo bibindi busa bikali byeesi baloondelela, nga isaambo iye khusiinga bikopo, tsisoongwe, ni bibindu bibindi.
41007005	Kila Bafarisaayo ni baleekeli be kamakambila ka Musa bareeba Yesu bari, “Shiina kila baloondeleli boowo bakhalondelela kimisilo kye bakuuka beefwe, kila balya busa nga mbakhusaaba mukhono ta?”
41007006	Yesu welamo ari, “Inywe babekholisa busa, inywe nibo beesi Yisaaya akanikhakho nga n'akhola buŋoosi ari, ‘Babandu bano bekholisaka busa bari bantsisaaya ise, ne kimyoyo kyabwe kili aleeyi busa khukhwama isi ise;
41007007	bamala busa imbuka khukhuntsisaaya ise, ne nga kamakambila keesi baleekela kali busa ke babandu.’
41007008	“Mulekha khulondelela kamakambila ka Wele, mwela khuleekela kimisilo kye babandu busa.”
41007009	Yesu weloosela ari, “Nga muli ni isaambo iye kamakyesi yeesi mwakhootsa iye khulekha khulondelela kamakambila ka Wele, bari nio mulondelele bye kimisilo kyenywe!
41007010	Khulwekhuba Musa aloma ari, ‘Yiisatsakamo papa woowo ni maayi woowo lukoosi’; nalundi ari, ‘Uyo yeesi ukanikha buubi khu papa weewe namwe maayi weewe, akha khukhwiribwa.’
41007011	Ne inywe muloma muri, ‘Umundu n'alomela papa weewe namwe maayi weewe ari sheesi nandikhuweele iwe nga buyeeti khukhwama isi ise shili Kolubani,’ (shimanyisa shiri nashiwanayo isi Wele),
41007012	aba sashiili ni bufunisi bwe khuyeeta papawe namwe maayi weewe ta.
41007013	Ni nashiryo mwisa likambila lya Wele andulo muri nio mulondelele bye bakuuka beenywe. Iliwo ni bibindu bibindi bikali busa biibi byeesi mukhola bibifwaana nga bino.”
41007014	Yesu walaanga lituuli lye babandu lundi kila aloma ari, “Mweesi ni murekeerese byeesi inoma, nalundi mubimanye bulayi.
41007015	Imbaawo shishindu shishinjila munda mw'omundu shishimukhola wekyela umunyaalu ta; akhali bibindu bibyaama munda mukari mw'omundu nibyo bibimwonakisa.
41007016	Uyo yeesi uli ni kamaru ke khuwulila n'arekeerese.”
41007017	Nga Yesu walekhile lituuli ibulafu wenjiile muntsu, kila baloondeleli beewe bamureeba khu biwaamba khu khukanikha nga araambisa tsisimo.
41007018	Kila abelamo ari, “Ari akhaba nanywe simuli ni kamakyesi ta? Simubona muri sheesi umundu alya shenjila munda, seshikila waba umunyaalu ta,
41007019	khulwekhuba shinjila munda, ne akhuba mu mwoyo ta, shishimanyisa shiri shikyelawo sharura mwibili?” Mu khuloma aryo, Yesu amanyisa ari bibiliibwa byoosi sibilikho buubi ta.
41007020	Kila eloosela ari, “Isho shishaama mu mwoyo kw'omundu nisho shishikila waba umunyaalu.
41007021	Khulwekhuba bibindu bibyaama mu mwoyo nibyo: bibyambaaso binyaalu, lukhobe, bubwiifwi, khukhwira,
41007022	buyeyani, khuuba ni kumukhono kumuleeyi, ni bibindu bibindi biibi nga; bubeeyi, kumulyuulyu, libuba, khukhomyaasa, khukhwibona ni busilu.
41007023	Bibindu bino byoosi byaama mu mwoyo kw'omundu, nalundi nibyo bibikila umundu waba umunyaalu.”
41007024	Lwanyuma Yesu wama awo watsya mu bisiintsa bye Tulo ni Sidoni. Nga wolile iyo, wenjila muntsu nga s'akana babandu bamanye bari aliwo ta, ne shitweela busa bamanya bari aliwo.
41007025	Ne khangukho, umukhasi uwaba n'umwana weewe umukhaana nga umulwaale, khulwekhuba abe kimisaambwa kimibi kyamuwambile, n'awulila ari Yesu wolile awo, watsya wamufukhamila mu bikyele.
41007026	Umukhasi uyo aba Umuyonaani, nga ama mu shisiintsa shishilaangibwa shili Foyinisiya she mu Siriya. Kila ekontselela Yesu ari atimise kimisaambwa kimibi khukhwama khu mwana weewe.
41007027	Ne Yesu wamuloma ari, “Biilyo banyoowa khuuwa babaana be ango. Seshiba shilayi khubukula biilyo bye babaana babituumila tsiimbwa ta.”
41007028	Umukhasi wamwilamo ari, “Niabweene Umukasya. Ne ni tsiimbwa natso tsilya bubuya bubuukwa asi khukhwama khu meetsa ye babaana.”
41007029	Yesu wamwilamo ari, “Khulwe khuloma uryo, ari ni wileyo; shisaambwa shiibi sharurire khu mwana woowo.”
41007030	Kila umukhasi uyo elayo ingo, wanyoola nga umwana weewe ali mu bulili wakonele, nga shisaambwa shiibi isho shamururirekho shatsiile.
41007031	Yesu wama i Tulo, wabirira mu Sidoni, nga alola kwe inyaantsa Galilaaya. Wabirira mu shisiintsa she biriimba likhumi, shishilaangibwa shiri Dekapoli.
41007032	Kila bamureerera umusaani nga ali umumiinyi, nalundi amimikila. Bekontselela Yesu bari amuwambekho kamakhono amuwonese.
41007033	Yesu wahamba umusaani uyo wamwisa andulo, baaba bonyene busa. Kila ara tsintsala tseewe mu maru k'omusaani. Nga wamalile, wafuutsa kamare wakahakha khu lulimi lw'omusaani tsana.
41007034	Wenyusa tsimoni walola mu ngaaki, kila ekhiliisa kumwoyo nga aloma ari, “Efufata”, shishimanyisa shiri, “Ni wikukhe.”
41007035	Khaangukho, kamaru keewe kekukha, ni lulimi lwakangulukha, wananikha khukanikha bulayi.
41007036	Yesu wabakhonyakilila ari balekhe khuboolela umundu yeesi ta. Ne nga esi eloosela khubakhonyakilila, ni nabo esi beloosela khusalanisa bilomo ibyo.
41007037	Shishindu shino shabeyangisa naabi kila baloma bari, “Buli shindu sheesi akhola shili shilayi. Bona ekula ni kamaru ke bamiinyi bawulila, ni babamimikila bakanikha.”
41008001	Khu shifukhu shishindi, lituuli lye babandu ni lyaba nga lyabusaane, Yesu walaanga baleekelwa beewe, wabaloma ari,
41008002	“Shiisa shamambiile babandu bano, khulwekhuba babeele ni nase khumala bifukhu bitaru, nga imbaawo sheesi baliilekho ta.
41008003	N'inoma ndi imbasibule busa khukhwilayo ingo nga bali ntsala, kane bakwe mu ntsila. Khulwekhuba balala bamiile aleeyi.”
41008004	Kila baleekelwa beewe bamureeba bari, “Mu mubiimbi muno unyala wamisa waheena biilyo bye khuliisa babandu boosi bari?”
41008005	Yesu wabareeba ari, “Muli ni kimikaati kyeenga?” Nabo belamo bari, “Kili musaafu.”
41008006	Kila Yesu alakila lituuli lye babandu khukhwikhala asi; wabukula kimikaati tsana musaafu, wakiloombela ikhabi. Nga wamalile khukiloombela ikhabi, wakimenyulamo wakiwa baleekelwa beewe khukikabila babandu. Baryo bakikabila babandu khuulya.
41008007	Nalundi baaba ni bunyeeni bufwiiti buri. Yesu n'amala khubuloombela bunyeeni ubwo ikhabi, walakila baleekelwa beewe khubukabila babandu.
41008008	Boosi baalya khukhwolisa ni bekura; lwanyuma babusanisa bubuya bubwolisa bibiipo musaafu.
41008009	Babandu babaalya abe boola babandu nga bikana bine.
41008010	Yesu n'amala khubasibula, waniina mu likhoŋolo ni baleekelwa beewe baatsya mu shisiintsa shishilaangibwa shiri Dalamanusa.
41008011	Bafarisaayo beetsa isi Yesu bananikha khukhabisana ni naye, nga bamunuutsilisa bari abokese khabonelo khukhwama mwikulu. Khuno khwaba khumukhakilisa.
41008012	Yesu wekhiliisa kumwoyo kila aloma ari, “Shiina kila kumuboolo kwe babandu bano, kuweentsa she khabonelo khe kamakaanga? Ilala imbaboolela ndi, imbaawo khabonelo khe kamakaanga khakane khokesanisibwe isi muli ta.”
41008013	Niye wabalekha awo watsya. Kila enjila mu likhoŋolo lundi watsya shanjelekha we nyaantsa.
41008014	Baleekelwa ba Yesu abe bebiliile khusuta kimikaati kikibamala, nga mu likhoŋolo mulimo kumukaati mutweela kwonyene.
41008015	Kila Yesu abareewula nga aloma ari, “Muli ni khumanya shino: ni mwiliinde; ni mwiliinde kamamela ke Bafarisaayo ni kamamela ka Herode.”
41008016	Kila bashikutakho bonyene nga baloma bari, “Alikho aloma aryo bari khulwekhuba sikhwasutile kimikaati ta.”
41008017	Ne Yesu n'amanya shino wabaloma ari, “Shiina kila mulikho mukanikha khu bye khulekha khusuta kimikaati ta? Simunyala mwamanya sheesi indikho imanyisa ta? Shiina kila kimyoyo kyenywe kikhawamba bibindu mangu ta?
41008018	Mukhaba nga babafwa tsimoni babakhabona, namwe nga bamiinyi mu maru babakhawulila ta. Shiina kila mwibilila mangu muryo?
41008019	Nga ni namenyulaka kimikaati kiraano mwakabila babandu bikana biraano, mwabuusa bubuya bubwolisa bibiipo byeenga?” Bamwiilamo bari, “Khwabuusa bibiipo likhumi na bibili.”
41008020	Wabareeba lundi ari, “Ne ni namenyulakamo kimikaati musaafu mwakabila babandu bikana bine, mwabuusa bubuya bubwolisa bibiipo byeenga?” Bamwiilamo bari, “Bibipo musaafu.”
41008021	Kila abareeba ari, “Ari isho sishikila mwamanya sheesi indi khulomakho ta?”
41008022	Yesu ni baleekelwa beewe ni boola i Besusaida, abawo babamureerera umusaani uwabafwaala tsimoni. Bekontselela Yesu bari amutiilekho.
41008023	Yesu wahamba umusaani uyo kumukhono, wamuyila besyeenda barura mu shifwo isho baatsya mu shifo shishindi. Yesu n'amala khumuwakha kamare khu moni, ni khumurakho kamakhono, wareeba umusaani tsana ari, “Ari ulikho ubonakho shishindu shoosi?”
41008024	Umusaani wenyusa tsimoni wamoka, kila aloma ari, “Indikho imbona babandu nga bakyeenda, ne bafwanana nga kimisaala.”
41008025	Yesu indi lundi watiila khu moni tsy'omusaani tsana; kumulundi kuno umusaani wamoka bulayi. Tsimoni tseewe tsaaba nga tsawonesewele, aryo wabona buli shindu bulayi bubweene.
41008026	Yesu wamusiibula khutsya ingo, ne wamulomela khulekha khutsya mu shaalo ni khulekha khuboolelakho babandu ta.
41008027	Lwanyuma Yesu ni baleekelwa beewe beloosela baatsya boola ambi ni shiriimba shishilaangibwa Kayisaliya Filipi. Ni baaba nga bali khu ntsila batsya, Yesu wabareeba shireebo ari, “Ise babandu banomakho bari indi naanu?”
41008028	Bamuloma bari, “Babandu balala baloma bari iwe niye Yohana Umubatisa; babandi bari iwe niye Eliya; ne babandi bari iwe uli mutweela khu baŋoosi.”
41008029	Kila Yesu abareeba ari, “Ne inywe muloma ise indi naanu?” Petero wamwilamo ari, “Iwe niye Kristo.”
41008030	Yesu wabakhonyakilila ari balekhe khuboolelakho umundu yeesi bilomo bino bibimuwambakho ta.
41008031	Abweene awo Yesu warakikha khuleekela baleekelwa beewe bibindu bibiitsya khumukholikhakho. Wababoolela ari, “Umwana w'Omundu ali ni khutaambisibwa mu saambo tsingali, alikaanibwa basakhulu ni basaayi bakhulu, ni baleekeli be kamakambila ka Musa, lwanyuma bamwiire. Ne lwanyuma lwe bifukhu bitaru, alilamukha khukhwama mu bafu.”
41008032	Bibiwamba khu lomo yino, Yesu wabasontsoola sheesi aba amanyisa. Ne Petero wamwisa andulo wananikha khumubiyisa khulwe khuloma aryo.
41008033	Ne Yesu ni ishebukha wabona baleekelwa babandi, kila abiiyisa Petero ari, “Yiila inyuma wase Sitaani! Khulwekhuba isaambo isi iwe wambaasamo shiili iya Wele ta, ne ili isaambo yeesi babandu bambaasamo.”
41008034	Yesu walaanga lituuli lye babandu ni baleekelwa beewe khukhwiitsa is'ali, kila abalomela ari, “Noola umundu yeesi akana khuuba umulondeleli wase, ni eyikaane umwene, etyuukhe kumusalaba kweewe anondelele.
41008035	Khulwekhuba uyo yeesi ukana khuwonesa bulamu bweewe, alibufwilwa; ne uyo ufwilwa bulamu bweewe khulwase nalundi khulwe Kamakhuwa Kamalayi, alibuwonesa,
41008036	Mafuurisa shiina keesi umundu afunamo, khulwe khuwula shibala shoosi, ne wafwiilwa bulamu bweewe?
41008037	Shiina sheesi umundu anyala wahanayo khusikula bulamu bweewe?
41008038	Umundu yeesi uwambibwa kamaŋaanyu khulwase ni khulwe bilomo byase, mu muboolo kuno kwe babandu babakharya Wele ta, nalundi babonaki, ni musaambo niyo indweela Umwana w'Omundu naye aliwambibwa kamaŋaanyu khulw'omundu uyo, n'aliitsa mu shiriifwa sha Papa, atweela ni bamalayika beewe bakhosefu.”
41009001	Yesu weloosela wabalomela ari, “Ilala, ilala, imbaboolela indi, iliwo batweela khuubo babemikhile ano, babakhalibonakho khufwa ta, khukhwolisa ni balibona Buyinga bwa Wele, nga bwiitsa ni kamaani.”
41009002	Lwanyuma nga abirerewo bifukhu bisesaba, Yesu watsya ni Petero, Yakobo ni Yohana, wabayila khu lukiingi luleeyi, baaba iyo bonyene. Nga bali ibweene iyo, Yesu wakalusibwa shifwani sheewe nga babona.
41009003	Bikwaro byeewe byekyela biwanga tselelele, nga bimweekhamweekha. Mbaawo khu shibala shishindu shishinyala shasiinga bikwaaro byaaba biwanga nga ibyo ta.
41009004	Khaangukho abonekhawo Eliya ni Musa nga balikho bakanikha ni Yesu.
41009005	Kila Petero aloma Yesu ari, “Umuleekeli, nga shilayi ifwe khuuba nga khuli ano! Khayo khwombakhe bisari bitaru, nga shitweela shishoowo, shishindi sha Musa, ni shishindi sha Eliya.”
41009006	Petero aloma aryo khulwekhuba abe bye khuloma byamukoraanile, khulwe shiriiso shikali.
41009007	Lwanyuma abonekhawo namufweeli, ni shishiniini sha namufweeli mweene shabafuusilisa. Kila likono lyaama mu namufweeli yuno nga liloma liri, “Uyuno ali Umwana wase umukanwa, ni mulondelele byeesi ababoolela.”
41009008	Khaangukho bari balola iyi ni neeyi, balekha khubona umundu yeesitsana nga ali ni nabo ta, akhali Yesu yenyene.
41009009	Ne Yesu ni baleekelwa beewe ni baaba nga beekha asi khukhwama khu lukiingi, wabakhonyakilila ari balekhe khuboolelakho umundu yeesi bibindu byeesi baabona ta, khukhwolisa nga Umwana w'Omundu walamukhile khukhwama mu bafu.
41009010	Nabo baliinda shimoonyo isho, balekha khushisalanisa ta, ne nga bereeba she khulamukha khukhwama mu bafu sheesi shimanyisa.
41009011	Baleekelwa bataru tsana ba Yesu bamureeba bari, “Shiina kila baleekeli be Kamakambila ka Musa baloma bari Eliya ashiile khunyoowa khukhwiitsa?”
41009012	Yesu wabelamo ari, “Ilala Eliya ali ni khunyoowa khukhwiitsa khuŋoonaŋoona bibindu byoosi. Ni bibyaronebwa bikhosefu sibiloma kh'Umwana w'Omundu biri, ali ni khutaambisibwa lukali naabi nalundi bamwikaane?
41009013	Ne imbaŋaŋasa ndi Eliya wamala khaale khukhwiitsa, ne nga bibyaronebwa bikhosefu ni biloma, bamubirisa buubi.”
41009014	Yesu n'akobola ni baleekelwa beewe bataru, babona lituuli lye babandu likali. Abe baleekeli be Kamakambila ka Musa balikho bakhandisana ni nabo.
41009015	Babandu boosi ni baabona Yesu beyaanga, kila batima khu mwakaanila.
41009016	Yesu wabareeba ari, “Abe mulikho mukhandisana khu shiina ni nabo?”
41009017	Umundu khukhwama mu lituuli lye babandu kila aloma ari, “Umuleekeli, indeerire umwana wase is'uli, khulwekhuba alikho shisaambwa shiibi, shishikhamufukiilila wakanikha ta.
41009018	Nga shisaambwa shino shamwinyukhiile, shimuwamba shamukhupa asi, watutuba lifulo imunwa, waluma kameeno womelakho, nalundi wabalikha. Inomele baleekelwa boowo ndi bashitimise shirure khu mwana wase, ne balekha khunyala ta.”
41009019	Kila Yesu abelamo ari, “Inywe simuli ni khufukiilila ta! Kane imbe ni nanywe khukhwolisa imbuka shiina? Kane imbekhalilikhe khukhwolisa liina? Ni mureere ano umwana uyo.”
41009020	Bareera umwana isi Yesu. Khaangukho shisaambwa ni shabona Yesu, shakhupa umwana tsana asi, wapiringikhaka, wabalikha, watutuba lifulo imunwa.
41009021	Yesu wareeba papa w'omwana ari, “Shino shamukholikhakho khumala imbuka shiina?” Papawe welamo ari, “Khukhwama mu bwaana.
41009022	Kimilundi kimikali kumutuuma mu mulilo ni mu meetsi, nga kukhakakho khumwiira. Ne abe noola iliwo sheesi unyala wakhola, n'ukhuwambile shiisa ukhuyeete.”
41009023	Yesu wamureeba ari, “Uri noola unyala? Imbaawo shishinyala shakhaasisa umundu uli ni khufukiilila ta.”
41009024	Khaangukho kila papawe w'omwana tsana alomela angaaki ari, “Ifukiilila! Ikhaba nga khufukiilila khwase khuli khukyeekhe, ne n'unjeete.”
41009025	Ne Yesu n'abona nga lituuli lye babandu likali lilikho libusana, wakhookhela shisaambwa shiibi khuutsya. Washilomela ari, “Shisaambwa shishikhakanikha ta, nalundi shimiinyi, ikhulakila khumururakho utsye. Nalundi ukheetsa welakho wamukobolatsakakho lundi ta.”
41009026	Shisaambwa shiibi tsana shalila ni likono lye angaaki, shamukhola wabalikha, shamururakho, ne umusoleeli warama busa nga ali nga ufwile. Ni babafuurisa bukali baloma bari, “Wafwile.”
41009027	Ne Yesu wamuwamba kumukhono wamwinyusa, umusoleeli wenyukha wema.
41009028	Nga Yesu ni baleekelwa beewe bamalile khukhwinjila muntsu, kila bamureeba bari, “Lwashiina ifwe khukhasikhanile khutimisa kusaambwa ukwo?”
41009029	Yesu welamo ari, “Kusaambwa kwe saambo yino imbaawo isaambo iye khukutimisa ta, akhali nga waraambisile khuloomba.”
41009030	Yesu ni baleekelwa beewe baama ibweene iyo belooselayo baatsya, nga babirira mu Galilaaya. Walekha khukana umundu yeesi khumanya shino ta,
41009031	khulwekhuba abe alikho aleekela baleekelwa beewe. Wabaleekela ari, “Umwana w'Omundu balimuwaanayo mu mikhono kye babandu bamwiire. Ne lwanyuma lwe khumwiira, ilibirawo bifukhu bitaru alamukhe khukhwama mu bafu.”
41009032	Ne baleekelwa balekha khumanya sheesi Yesu aba amanyisa ta, ne baarya khumureeba.
41009033	Ni boola i Kaperunaumu, benjila muntsu, kila Yesu abareeba ari, “Mubeele mulikho mukhandisana shiina khu ntsila?”
41009034	Ne boosi basila busa, khulwekhuba khu ntsila baaba balikho bakhandisana oba naanu ufuura bukhulu mu nibo.
41009035	Yesu wekhala asi walaanga baleekelwa likhumi na babili, wabaloma ari, “Noola umundu yeesi akana khuuba unyoowa, ali ni khuuba niye uwakamayo nalundi ali ni khuuba umwakaanisi uwa boosi.”
41009036	Wahamba umwana umufwiiti wamwiimisa akari abwe. Kila atiila kamakhono keewe khu mwana uyo waloma ari,
41009037	“Buli uyo yeesi uwakaanila akhaba umwana umufwiiti nga yuno mu lisiina lyase, aba wantsakaanile ise. Na buli mundu uwuntsakanila ise, aba wakaaniile uyo uwanduma ise.”
41009038	Yohana walomela Yesu ari, “Umuleekeli, khunyoolile umundu nga atimisa kimisaambwa kimibi nga araambisa lisiina lyoowo, khwamwakamisa khulwekhuba s'ali mutweela khusi ifwe ta.”
41009039	Ne Yesu wakobolamo ari, “Mukhamwakamisa ta; khulwekhuba imbaawo umundu unyala khukhola bye kamakanga mu lisiina lyase, ate ndi khangukho wanganikhakho buubi ta.
41009040	Uyo yeesi ukhali umusiku isi khuli ta, aba ali khu luwande lulwefwe.
41009041	Khulwekhuba muŋali mbaboolela ndi, umundu yeesi ukane abawatsake akhaba shikopo she kameetsi ke khunywa, khulwekhuba muli baloondeleli baase, alifuna kumukheemba.”
41009042	Yesu weloosela waloma ari, “Umundu yeesi n'akane akile mutweela khu bakyeekhe bano babafukiilila mus'ise boneke, shandibeele shilayi umwene uyo khubowebwa lusisi mumilo atuumibwe mu nyaantsa.
41009043	Noola kumukhono kwoowo kukila iwe wakhola bibyonako, kukhalekho ukutuume. Khulwekhuba shiba shilayi iwe khukhwinjila mu bulamu nga uli ni kumukhono mutweela, khuminyisa n'uba ni kamakhono koombi ne watuumibwa mu mulilo kukukhasima ta.
41009044	Ibweene iyo iliyo tsinyende tsitsikhafwa ta, ni kumulilo kukhasima ta.
41009045	Noola shikyele shoowo shikila iwe wakhola bibyonako, shikhalekho ushituume. Khulwekhuba shiba shilayi iwe khukhwinjila mu bulamu nga uli ni shikyele shitweela, khuminyisa n'uba ni bikyele bibili, ne watuumibwa mu kumulilo kukukhasima ta.
41009046	Ibweene iyo iliyo tsinyende tsitsikhafwa ta, ni kumulilo ku khasima ta.
41009047	Noola imoni yoowo ikila iwe wakhola bibyonako, kirusemo ukituume. Khulwekhuba shiba shilayi iwe khukhwinjila mu Buyinga bwa Wele nga uli ni moni indweela, khuminyisa n'uba ni tsimoni tsibili, ne watuumibwa mu mulilo kukukhasima ta.
41009048	Ibweene iyo iliyo tsinyende tsitsikhafwa ta, ni kumulilo kukukhasima ta.
41009049	Khulwekhuba buli mutweela balimutsukhakho kumulilo kumupyeluuse musaambo niyo ndweela nga n'upyeluusa isaayilo.
41009050	“Kumuunyu kumukhelekho kumulayi; ne itsamu n'iwamo, unyala khukisamo lundi? Ni mubaatsake nga kumukhelekho, nio munyalise khumenya mu lukoosi na buli mutweela.”
41010001	Yesu n'arura awo watsya i Buyudaaya, nalundi wambukha shanjelekha we luluutsi Yorudaani. Indi lundi kamatuuli ke babandu kabusanila isi aba; ne nga ni yaba isaambo yeewe, indi lundi Yesu weloosela khubaleekela.
41010002	Abawo Bafarisaayo babakana khukhakilisa Yesu. Kila bamureeba bari, “Shifukiilisibwa mu makambila keefwe umusaani khuloba umukhasi weewe wamuwoona watsya?”
41010003	Yesu wabareeba ari, “Ne mu makambila Musa abalakila khukhola muryeena?”
41010004	Belamo bari, “Musa afukiilila umusaani khurona ibaluwa iye khuwoona umukhasi, lwanyuma wawoona umukhasi khutsya.”
41010005	Ne Yesu wabelamo ari, “Musa arona aryo likambila khulwekhuba kimyoyo kyeenywe sikilekikhila ta.
41010006	Ne busa khukhwamila ilala makiboole ke khubuumbibwa khwe shibala, ‘Wele abuumba boombi, umusaani n'umukhasi.
41010007	Ni khulwe ilomo yino, umusaani alekha papawe ni maayi weewe, watsya wayila umukhasi.
41010008	Niye n'umukhasi weewe bekyela nga umundu mutweela.’ Ni nashiryo baba sibashiili babili ta, ne njeeba baba bekyelile kumubili mutweela.
41010009	Nashiryo sheesi Wele amalile khutubaasa atweela, umundu yeesi s'akha washawukhanisa ta.”
41010010	Nga bamalile khukhwilayo muntsu, baleekelwa beewe bamureeba lundi khu bindu bibiwaamba khu lomo yino.
41010011	Yesu wabaloma ari, “Buli mundu yeesi uloba umukhasi weewe wamuwona, nalundi wayila umukhasi ukuundi, aba wasaalile kumusaango kwe khumulekha niye, watsya wakhola buyeyani.
41010012	Namwe umukhasi uloba umuseetsa weewe watsya wakhwalikha khu museetsa ukuundi, umukhasi uyo aba wasaalile kumusaango kwe khukhola buyeyani.”
41010013	Abawo babandu babareera babaana bafwiiti bari Yesu abarekho kamakhono nga abawa tsikhabi. Ne baleekelwa beewe barafuyila abo babareera babaana.
41010014	Ne Yesu n'abona shino shalekha khumusangaasa ta, kila abalomela ari, “Ni mulekhe babaana bafwiiti beetse isi ndi, mukhabakhangabisa ta; khulwekhuba Buyinga bwa Wele buli bwe babandu babafwanana nga bano bari.
41010015	Ilala, imbaboolela ndi, umundu yeesi n'akhakaanila Buyinga bwa Wele nga umwana umufwiiti n'akhola, s'alibwingilamo ta.”
41010016	Yesu wahamba babaana mu makhono keewe, wabawa tsikhabi nga abarakho kamakhono.
41010017	Yesu n'aba nga ali khu ntsila atsya, abawo umusaani mutweela uwetsa butima, wafukhamila mu moni tsa Yesu, wareeba ari, “Iwe Umuleekeli umulayi, ikhole shilayi shiina nio ningile mu bulamu bubukhawawo ta?”
41010018	Yesu wamureeba ari, “Lwashiina unaanga uri indi umulayi? Mbaawo umundu umulayi ta, akhali Wele yenyene.
41010019	Iwe wamanya kamakambila ni kali: ‘Ukheera ta, ukhayeyana ta, ukheeba ta, ukhaapa umundu washoowo liyino ta, ukhalyakhana ta, yiisatsakamo papawo ni maayiwo shiriifwa.’ ”
41010020	Umusaani tsana welamo Yesu ari, “Umuleekeli, ise khukhwama mu bwaana bwase, nawamba kamakambila ako koosi.”
41010021	Yesu wamulolelela, wekoomba isaambo yeesi elamo. Kila alomela umusaani tsana ari, “Utaambakho shishindu shitweela shonyene. N'utsye ingo woowo, ukulise bibindu byoowo byoosi byeesi uli ni nabyo, tsinusu tsitsyamamo utsikabile bataambi, nio unyalise khuuba ni buyindifu mwikulu. Lwanyuma wiitse unondekho.”
41010022	Ne umusaani n'awulila bino, wawamo kamaani nalundi watsya nga wakhalale. Khulwekhuba aba umusaani umuyindifu naabi.
41010023	Lwanyuma Yesu webotokhelesa tsimoni mu baleekelwa beewe, wabaloma ari, “Nga shili shihangafu abo babaali ni buyindifu khukhwinjila mu Buyinga bwa Wele!”
41010024	Bilomo bino byeyangisa baleekelwa beewe. Ne Yesu weloosela ari, “Baana baase, nga shili shihangafu khukhwinjila mu Buyinga bwa Wele!
41010025	Shili shishaangu ingamya khubirira mu mwaanya kwe mbiso, khufuurisa umundu umuyindifu khukhwinjila mu Buyinga bwa Wele.”
41010026	Shino shabeyangisa ni khufuurisakho, kila bereeba bonyene bari, “Naanu unyala khuwonesebwa?”
41010027	Yesu wabalolelela, kila aloma ari, “Khusintsilila khu bandu ni bashilolelela seshinyalikha ta. Ne khusintsilila khu Wele shinyalikha, khulwekhuba mbaawo shishinyala shakhaasa Wele ta.”
41010028	Petero wamuloma ari, “Bona ifwe khwalekha bibindu byoosi khwetsa khukhulondelela iwe.”
41010029	Yesu wamwilamo ari, “Ilala, mbaboolela ndi, buli umundu yeesi uwalekha be shikuuka sheewe, namwe babandaaye beewe bakhaana ni basiinde, namwe maayi weewe, namwe papa weewe, namwe babaana, namwe liiswa, khulwe khubeela ise ni khulwe khubeela Kamakhuwa Kamalayi,
41010030	alifuna kumukheemba. Kumukheemba kuno akufuna ari mu bulamu buno nga aweebwa babandaaye ni bakooko ni bamaayi ni babaana ni kamaswa, khukhupisamo kimilundi shitoondo shitweela, ni mu muboolo kukwiitsa, alifuna bulamu bubukhawawo ta.
41010031	Ne babandu bakali babaali babanyoowa ari, baliba babamalilisayo, ni babamalilisayo ari, baliba nibo babanyoowa.”
41010032	Ni baaba nga bali khu ntsila baniina i Yerusalemu, Yesu wabarangilila, baleekelwa beewe ni babandu babandi babamuloondakho baarya naabi. Yesu indi lundi weesa andulo baleekelwa beewe, wananikha khubaboolela bibindu abe bibiitsya khumubakho.
41010033	Wabaloma ari, “Ari khulikho khuniina i Yerusalemu; ne nga khwolile iyo, Umwana w'Omundu kane bamuwaneyo mu makhono ke basaayi bakhulu ni baleekeli be Kamakambila ka Musa. Kane bamukhalile kumusaango kwe khufwa, lwanyuma bamuwaneyo isi Banaambo.
41010034	Banaambo bano balimubirisa buubi, bamufuutsile kamare, bamukhupe, nio bamwiire. Lwanyuma lwe bifukhu bitaru alilamukha khukhwama mu bafu.”
41010035	Yakobo ni Yohana, babaana ba Zebedaayo, baatsya isi Yesu bamuloomba bari, “Umuleekeli, iliwo sheesi khulikho khukhuloomba ukhukholele.”
41010036	Kila abareeba ari, “Mukana imbakholele shiina?”
41010037	Belamo bari, “Nga wolile mu Buyinga bwoowo bwe shiriifwa, khufukiilile ifwe khukhwikhala ni nawe, mutweela khu mukhono kwoowo kumulayi ukuundi khu munyeletsi.”
41010038	Ne Yesu wabelamo ari, “Inywe sheesi mulikho muloomba simwashimanyile ta. Inywe munyala khuunywa khu shikopo she butsiina sheesi ise intsya khunywakho? Namwe inywe munyala mwafuna khubatisibwa khwesi ise intsya khubatisibwamo?”
41010039	Bamwiilamo bari, “Ee, khunyala.” Kila Yesu abalomela ari, “Shikopo sheesi intsya khunywakho, ni nanywe mulinywakho; akhaba ni khubatisibwa khwesi ise intsya khufuna, ni nanywe muli khufuna.
41010040	Ne bye khubafukiilila khukhwikhala oba khu mukhono kwase kumulayi namwe kumunyeletsi, ibyo sibili ise niye ukhalawo ta. Ibyo bamala khubiŋoonaŋoonela babeene babyo.”
41010041	Baleekelwa babaramile likhumi ni bawulila shino, bakhalalila Yakobo ni Yohana.
41010042	Ne Yesu walaanga baleekelwa beewe boosi atweela kila aloma ari, “Mwamanya nga abo babaali bawuli mu Banaambo babayila ni kamaani. Nalundi barangilisi baawe be angaaki babalikho ni bunyala.
41010043	Ne mus'inywe, shikhaba shiryo ta; khayo buli ukana khuuba umurangilisi mus'inywe, abe niye umwakaanisi wenywe.
41010044	Uyo ukana khuuba unyoowa mwiinywe, akha khuuba niye umwakaanisi uwa boosi.
41010045	Khulwekhuba Umwana w'Omundu etsa khuuba umwakaanisi, ne akhuba indi abewo babamwakaanisa niye ta. Nalundi etsa khuwaanayo bulamu bweewe nga nibwo bubusikula babandu bakali.”
41010046	Yesu atweela ni baleekelwa beewe, ni lituuli lye babandu bakyeenda boola i Yeriko. Ni baaba nga baama i Yeriko batsya, umubofu abe usabilisa bibindu, bari Batimayo, nga ali umwana uwa Timayo, waba abe wekhaale khu ndulo khwe intsila.
41010047	Ne n'awulila ari Yesu uwe i Nazareesi niye uli khubira, kila arakikha khukukuulila angaaki nga aloma ari, “Yesu, umwitsukhulu uwa Daudi, n'umambile shiisa!”
41010048	Babandu bakali bamukhookhela bari, “Sila busa.” Ne niye weloosela ni khulookha khuminyisakho nga aloma ari, “Umwitsukhulu uwa Daudi, n'umambile shiisa.”
41010049	Yesu wema kila aloma ari, “Ni mumulaange etse.” Kila bamulaanga nga baloma bari, “Alikho akhulaanga. Yiitsa, ukharya ta!”
41010050	Batimayo watuuma ingubo yeewe, wenyukha watsya isi Yesu.
41010051	Yesu wamureeba ari, “Ukana ikhukholele shiina?” Naye welamo ari, “Umuleekeli, ingana tsimoni tsase tsibimbukhe, imbone.”
41010052	Yesu wamuloma ari, “N'utsye, khulwekhuba lwe khufukiilila khwoowo wawonisibwile.” Ni abweene awo tsimoni tseewe tsabimbukha warakikha khubona, walondelela Yesu.
41011001	Yesu ni baleekelwa beewe baaba nga bali ambi ni Yerusalemu, nga boolile i Betifage shishiili ambi ni Besaniya, khu lukiingi lwa Zeyituni, warumana babili khu baleekelwa beewe ibweeni.
41011002	Wabaloma ari, “Ni mutsye mu shaalo shishibali iburangisi, kane munyoole ipunda inyana, yeesi umundu yeesi akhekhalatsakakho ta, mukikangulule mukirere ano.
41011003	Ne umundu yeesi n'abareeba ari, ‘Shiina kila mukangulula ipunda iyo?’ Mumulomela muri, ‘Umukasya alikho akikana. Kane akikobose lwanyuma lwayo.’ ”
41011004	Baleekelwa baatsya banyoola ipunda bakibowele ibweeni we intsu, ambi ni kumukhoosi, bakikangulula.
41011005	Kila babandu abe babemikhile ambi babareeba bari, “Shiina kila mulikho mukangulula ipunda iyo?”
41011006	Bababoolela sheesi Yesu abalomela khukhwilamo, abo babaaba awo, babalekha baatsya ni ipunda.
41011007	Baleekelwa bayila ipunda iyo isi Yesu, bakirakho bikwaaro byabwe khu mukoongo, wakiikhalakho.
41011008	Babandu babandi bakali busa baala bikwaaro byabwe khu mukhoosi, ni babandi baala asi kamasaafu ke bisaala keesi barema khu misaala.
41011009	Babandu babaaba ibweeni wa Yesu ni naabo babaaba bamuloondilekho, abe balikho bakukuulila angaaki bari, “Hosana! Nga ali ni ikhabi uyo uwiitsa mu lisiina ly'Omukasya.
41011010	Buyinga bwa kuuka wefwe Daudi, bubuuli khukhwiitsa buli ni ikhabi. Hosana mu ngaaki mwikulu!”
41011011	Yesu wenjila mu Yerusalemu, lwanyuma watsya mu Lisaayilo Likhulu. N'amala khukhwofwaasa nalundi wemenielesa buli shitweela, warura ibulafu, atweela ni baleekelwa beewe baatsya i Besaniya, khulwekhuba abe antsye bulikho bwilabula.
41011012	Ni bwasha shifukhu shishelakho nga baama i Besaniya, Yesu abe intsala ilikho imulya.
41011013	Ne n'abonela kusaala ku figi khukhwama aleeyi nga kulikho kamasaafu, Yesu wakutsya ambi nga ambaasa ari kane anyoolekho bibyaamo alye. N'akwolakho, wanyoola nga mbaakho shishindu ta, akhali kamasaafu konyene, khulwekhuba yino siyaba imbuka iye kusaala kuno khurakho bibyaamo ta.
41011014	Kila Yesu akutsuba nga akulomela ari, “S'ukane wanatsakekho bibyaamo ta, nalundi mbaawo umundu yeesi ulilyakho khu bibyaamo byoowo ta!” Baleekelwa beewe bawulila nga n'aloma shino.
41011015	Yesu ni baleekelwa beewe ni boola i Yerusalemu, wenjila mu Lisaayilo Likhulu. Warakikha khutimisa abo babaaba mukari nga bakulisa bibindu, ni nabo babaaba nga bakula. Wafumalikhaka tsimeetsa ts'abo babaaba nga bayuusaŋana tsinusu, ni bitsoloŋo byaabo babaaba nga bakulisa kamawuusi.
41011016	Walekha khufukiilisa umundu yeesi khubirisila shishindu shoosi mu Lisaayilo Likhulu ta.
41011017	Lwanyuma kila arakikha khuleekela babandu nga aloma ari, “Bibyaronebwa bikhosefu biloma biri, ‘Intsu yase ililaangibwa iri intsu yeesi kamanaambo koosi kaloombelamo.’ Ne ari inywe mwakishuusa mwakikesa nimwo mweesi babiifwi bebisa.”
41011018	Ne basaayi bakhulu ni baleekeli be Kamakambila ka Musa ni bawulila bino, barakikha khukhala kamakyesi ke khumwiira. Shino shaba abe khulwekhuba barya Yesu, isaambo yeesi abe babandu boosi beyaanga isaambo yeesi abe aleekelamo.
41011019	Angolobe ni ola, Yesu ni baleekelwa barura baatsya ibulafu we shiriimba.
41011020	Ni bwasha kumutikhinyi, baleekelwa ni baaba nga babira, babona bari kusaala ku figi tsana kwomile, ni tsiindi tseene.
41011021	Petero washebulila sheesi Yesu aloma, kila amuloma ari, “Umuleekeli bonakho! Kusaala kwesi watsubile ingoloobe kwomile.”
41011022	Yesu wabelamo ari, “Ni mube ni khufukiilila mu Wele.
41011023	Ilala, imbaboolela indi ni muba ni khufukiilila, mwalekha khubamo ni khukhwikanakana mu myoyo kyenywe ta, ne mwafukiilila muri sheesi muloma kane shikholikhe, munyala mwalomela lukiingi luno muri, ‘Khuulikha ano utsye ukwe mu nyaantsa’, ilala shilikholikha.
41011024	Ni nashiryo, imbaboolela ndi, buli shoosi sheesi musaba khubirira mu khuloomba, ni mufukiilile muri mwamalile khaale khushifuna, ilala kane mushifune.
41011025	Ne busheele n'uba nga uloomba, yiyakhila uyo yeesi uwakhukholakho buubi; nio Papa woowo uli mwikulu naye anyalise khukhwiyakhila iwe bibyonako byoowo.
41011026	Ne n'ulekha khukhwiyakhila bashoowo, akhaba Papa woowo uli mu ngaaki naye singane akhwiyashile bibyonako byoowo ta.”
41011027	Yesu ni baleekelwa beewe ndi lundi bakobola i Yerusalemu. N'aba nga alikho akyeenda mu Lisaayilo Likhulu, basaayi bakhulu ni baleekeli be Kamakambila ka Musa, ni basakhulu beetsa is'ali.
41011028	Bamureeba bari, “Uli na bunyala shiina khukhola bibindu bino? Namwe naanu niye uwakhuwa iwe bunyala bwe khubikhola?”
41011029	Yesu wabelamo ari, “Ise inabareeba inywe shireebo shitweela shonyene; nga mwantsililemo, kane nase imbaboolele esi namisa bunyala bwe khukhola bibindu bino.
41011030	Ni mumboolele: bunyala bwa Yohana Umubatisa bwe khubatisa babandu, bwama mwikulu, namwe bwama mu bandu?”
41011031	Kila bareebana bonyene nga baloma bari, “Ni kane khulome khuri, ‘Bunyala bwama mwikulu,’ kane Yesu akhureebe ari, ‘Ne shiina kila mukhafukiilila byeesi Yohana aloma?’
41011032	Namwe ni khuloma khuri, abwamisa mu bandu, babandu boosi bashimanya bari Yohana Umubatisa aba umuŋoosi umwene.”
41011033	Kila khulwe khuurya babandu belamo Yesu nga baloma bari, “Sikhumanya ta.” Yesu naye wabelamo ari, “Nase singene imbaboolele esi ise namisa bunyala bwe khukhola bibindu bino ta.”
41012001	Yesu wababoolela lusimo nga aloma ari, “Abawo umusaani mutweela uwabyaala kumukuunda kwe kimizabibu. Nga wamalile, wombekha lumako webotokhelesa, lwanyuma walima lilowo mweesi basuurira iviini. Nalundi wombekha kusiindi kwesi beemakho nga bebuula. Kumukuunda kuno wakupaangisa, umwene watsya mu shibala she aleeyi.
41012002	“Bifukhu bye khukyesa ni byoola, warumana umwakaanisi weewe, isi abo beesi apaangisa kumukuunda, ari bamuwekho bitweela khu byaamo khukhwama mu mukuunda ukwo.
41012003	Balimi beesi ara mu mukuunda ukwo, bakulushila umwakaanisi uyo, bamuwamba bamukhupa, bamutimisa welayo kamakhono kameene busa.
41012004	Kila umwene uwe kumukuunda arumana umwakaanisi ukuundi. Uyuno bamukhupa likuma nalundi bamubirisa musaambo iwambisa kamaŋaanyu.
41012005	Kila arumana umwakaanisi ukuundi. Uyuno bamuwamba bamwiira. Ni musaambo niyo ndweela babirisa babandi baryo, nga bakhupa balala ne nga beera babandi.
41012006	Aba nga ashiiliyo n'umundu ukuundi uwe khurumana, nga yuno aba niye umwana weewe umukanwa. Ikhumalilisa wabarumanayo umwana uyo, nga ambaasa ari, ‘Umwana wase kane bamwisemo shiriifwa.’
41012007	Ne baraambi abo bekuta bonyene baloma bari, ‘Imbo yuno niye umusikha. Ni mwitse khumwiire, busikha bube bubweefwe.’
41012008	Nashiryo bawamba umwana uyo bamwiira. Batuuma kumulaambo ibulafu we kumukuunda.”
41012009	Kila Yesu areeba ari, “Mwambaasa muri umwene uwe kumukuunda n'aliitsa, alikhola aryeena? Aliwamba babandu bano abeere, lwanyuma apaangisise babandu babandi kumukuunda ukwo.
41012010	Ilala mwakhusomatsakakho bibyaronebwa bikhosefu bibiloma biri, ‘Libaale lyeesi babombekhi baloba khuraambisa, nilyo lilishuukhile lyekyela nilyo lilitikiya musoonda?
41012011	Umukasya niye umwene uwakhola shino, nalundi shili shishiyaangisa mu moni tseefwe.’ ”
41012012	Barangilisi bamanya busa bari Yesu abe alikho abakanikha khu nibo, nashiryo bakana bari bamuwambe batsye bamubowe. Ne khulwe khuurya babandu, bamulekha baatsya.
41012013	Bafarisaayo atweela ni naabo abe babaali baloondeleli ba Herode, bekutila atweela kila barumana babandu khuutsya khukhakilisa Yesu musaambo yeesi akanikhamo bari nio bamisilekho bamuwambe.
41012014	Baatsya isi Yesu bamuloma bari, “Umuleekeli, ifwe khwamanya nga iwe ukanikha bibindu byaŋali. Nalundi babandu boosi iwe ubabirisa ni shiriifwa, akhali khuromboola ta. Iwe uleekela byaŋali bya Wele, byeesi akana babandu bakhole. Khuboolele: Khuwanayo kumusolo isi Kayisaali, shiba she khulondelela kamakambila, namwe shiba shifuniaka kamakambila? Khuwaneyo kumusolo, namwe khukhawanayo kumusolo ta?”
41012015	Ne Yesu waba nga wamanyile luwomelo lwabwe. Wabareeba ari, “Khulwashiina kila mukhakilisa ise? Ni mundereere inusu ingibone.”
41012016	Ni bareera inusu bamuwa, Yesu wabareeba ari, “Shifwani ni lisiina bibilikho bili bya naanu?” Bamukobolamo bari, “Bili bya Kayisaali.”
41012017	Kila Yesu abalomela ari, “Aso, bya Kayisaali ni mubiwe Kayisaali, bya Wele ni mubiwe Wele.” Babandu bano beyaanga naabi isaambo yeesi Yesu abelamo.
41012018	Abawo Basadukaayo, nga nibo babakhafukiilila bari lwanyuma lwe khufwa iliyo khulamukha khukhwama mu bafu ta. Beetsa isi Yesu kila bamureeba bari,
41012019	“Umuleekeli, ifwe Musa akhuronela ari, umusaani n'aba wayilile umukhasi, ne wafwa busa nga wakhusaala umwana n'umukhasi uyo ta, wandaaye w'omusaani uyo ela khu namulekhwa, wasaalila wandaaye babaana.
41012020	Lutweela abawo basaani musaafu nga boosi bali be nda ndweela. Umukiboole wakhwa umukhasi, ne wafwa busa nga bashiili khusaala umwana ta.
41012021	Uwe khabili wela khu namulekhwa, ne naye wafwa busa nga bashiili khusaala babaana ta. Akhaba uwe khataru naye aryo wafwa busa, nga umwana twa,
41012022	khukhwolisa boosi musaafu ni bafwa bawawo nga mbaawo usaalile ni namulekhwa uyo umwana ta. Lwanyuma umukhasi naye umweene waafwa.
41012023	Ari mu khulamukha khwe baafu, umukhasi uyo aliba mwene wa naanu? Khulwekhuba abakho umukhasi uwa boosi musaafu.”
41012024	Yesu wabelamo ari, “Ilomo ikila mwakoraana ili ndi simwamanya bibyaronebwa bikhosefu ta! Nalundi simwamanya bibiwaamba khu maani ka Wele ta.
41012025	Khulwekhuba babandu ni baba nga balamukha khukhwama mu bafu, sibayila bakhasi namwe bakhwalikha ta. Baba nga bamalayika be mwikulu.
41012026	Ne bibiwaamba khu bye khulamukha khukhwama mu bafu, inywe simwasomakho mu burone bwa Musa byeesi buloma ta? Khasiintsa khakhaloma khu buyi bweesi abona nga bulikho busha, Wele amulomela ari, ‘Ise ndi Wele wa Ibulayimu, Wele wa Isaaka, nalundi ndi Wele wa Yakobo.’
41012027	Ni nashiryo inywe Basadukaayo kila bibakhaasa, simumanya muri Wele s'ali Wele uwe baafu ta, ne ali Wele we balamu.”
41012028	Abawo mutweela khu baleekeli be Kamakambila ka Musa, uwetsa warekeeresa nga Basadukaayo balikho bakhabisana ni Yesu. Umuleekeli uwe Kamakambila yuno n'awulila nga Yesu elamo bireebo bulayi, kila amureeba ari, “Likambila shiina nilyo liliminyisa koosi bukhulu?”
41012029	Yesu welamo ari, “Likambila likiboole liloma liri, ‘Babandu ba Isiraeli, ni murekeerese: Umukasya Wele wefwe, niye uli Umukasya yenyene;
41012030	uli ni khukanatsaka Umukasya Wele woowo ni kumwoyo kwoowo kwoosi, ni bulamu bwoowo bwoosi, ni kamakyesi koowo koosi, ni kamaani koowo koosi.’
41012031	Likambila lilikhola khabili nilyo lino, ‘Kanatsaka umwesanwa woowo nga iwe ni wikana wamweene.’ Imbaawo likambila lilindi lilifuura kano bukhulu ta.”
41012032	Umuleekeli uwe Kamakambila ka Musa welamo ari, “Umuleekeli, uli mutufu khuloma uri, Wele ali mutweela yenyene, nalundi mbaawo Wele ukuundi ta.
41012033	Nalundi khuli ni khukanatsaka Wele ni kumwoyo kwoosi, ni kamakyesi koosi, ni kamaani koosi, ni khukana umwesanwa woowo nga wamwene ni wikana. Kamakambila kano kafuura tsisaayilo tsoosi ni biwanwa byoosi byeesi umundu awaanayo.”
41012034	Yesu n'abona nga umuleekeli yuno welilemo bulayi aryo, kila amulomela ari, “Uli ambi ni Buyinga bwa Wele.” Ni khukhwamila abweene awo, imbaawo umundu yeesi uwakhakakho khumureeba shireebo shoosi lundi ta.
41012035	Yesu n'aba nga aleekela mu Lisaayilo Likhulu, kila areeba ari, “Baleekeli be Kamakambila ka Musa banyala baryeena khuloma bari Kristo ali umwitsukhulu wa Daudi?
41012036	Daudi umwene, Umwoyo Umukhosefu n'amurangilila aloma ari, ‘Umukasya alomela Umukasya wase ari, Yikhala khu mukhono kwase kumulayi, khukhwolisa n'indiwamba basiku boowo imbekyelise shitsoloŋo sheesi usambakho bikyele byoowo.’
41012037	“Daudi umwene amulaanga ari ‘Umukasya’; ni nashiryo ama aryeena ndi waba umwitsukhulu weewe?” Babandu babaabawo ni bawulila bino baaba ni kumwikhoyo kumukali.
41012038	Yesu n'aba nga alikho aleekela kila aloma ari, “Muli ni khukhwiliinda khulwe baleekeli be Kamakambila ka Musa. Khulwekhuba nibo bakana khukyenda nga bakwaarire tsingubo tsindeeyi naabi, nalundi bakana bari babandu babakaanile mu khatale, babasheese ni shiriifwa shikali.
41012039	Nga batsiile muntsu tsye khukhwisaayilamo ni khu mayiiya, bakana bekhale mu bifwo bye shiriifwa.
41012040	Ne nibo babandu tsana batweela babaatsya mungo tsye banamulekhwa babanuulakho byeesi bali ni nabyo; nalundi mu khuloomba khwabwe bakana busa khukhwiyokesana bari baloomba lukali. Babeene abo nibo babaalifuna shitaambiso shishiminyisawo.”
41012041	Yesu wekhala mu Lisaayilo Likhulu, ambi ni libikhilo lye tsinusu. Wabona nga babandu bakali bara tsinusu tsingali naabi mu libikhilo lino.
41012042	Abawo namulekhwa umutaambi naye uwetsa waramo bunusu bubili bwonyene.
41012043	Yesu walaanga baloondeleli beewe kila abalomela ari, “Ilala imbaboolela indi namulekhwa umutaambi yuno wareremo shiwanwa shishifuurisa bukali khufuura boosi babareere tsinusu mu libikhilo.
41012044	Khulwekhuba babaramile boosi babukulekho khukhwama khu bindu bikali byeesi bali ni babyo. Ne namulekhwa yuno mu butaambi bweewe, wareremo byoosi byeesi abeele ni nabyo, byoosi bye mu bulamu bweewe.”
41013001	Ne Yesu n'aba nga alikho arura mu Lisaayilo Likhulu atsya, mutweela khu baleekelwa beewe wamwokesa ari, “Umuleekeli, bona kamabaale ako nga kamiliya, ni bibyombakhe ibyo bona nga byamiliya!”
41013002	Yesu wamwilamo nga areeba ari, “Waboone bibyombakhe biboofu ibyo? Byoosi balibyonakisa, ilekhe khubawo ni libaale na litweela lilirama nga lyemile khu lyashe ta.”
41013003	Lwanyuma Yesu n'aba nga wekhaale khu lukiingi lululaangibwa luri Zeyituni, nga shanjelekha walolelele Lisaayilo Likhulu, Petero ni Yakobo, ni Yohana, ni Andereya, baatsya khumureeba mu shimoonyo.
41013004	Bamureeba bari, “N'ukhuboolele, bibindu bino byeesi ukanikhilekho, bikhakholikhe liina? Khabonelo shiina khakhalikholikha khukhwokesanisa khali bili ambi khukholikha?”
41013005	Yesu wabaloma ari, “Ni mwiliinde, umundu yeesi alekhe khubakoraanisa ta.
41013006	Ilibawo bakali babaaliitsa mu lisiina lyase, nga baloma bari, ‘Ise niye Kristo’, ni ilala balikooranisa babandu bakali.
41013007	Ne ni muwulila bari busoolo bwakwilewo, namwe bari busoolo bukana khukwawo, mukhaba ni khukhwiyembelela ta. Khulwekhuba bibindu bino bili ni khunyoowa bikholekhe, ne intsakamo iba ishiili khukhwoola ta.
41013008	Khulwekhuba buli linaambo lilisoolanisa linaambo lyashe, ni buyinga nabwo bulisoolanisa buyinga bwashabwe; ilibawo khuteengasibwa khwe shibala mu bifwo bikali; ilibawo intsala ingali. Ne bino byoosi bili busa khunanikha khwe kumutaambo.
41013009	“Ne muli ni khukhwiliinda mwabeene. Khulwekhuba bakhabawambe inywe babayile isi tsikhobo tsikhulu khubakhalila kimisaango; nalundi balibakhupila tsikhoba nga muli muntsu iye khukhwisaayilamo. Khulwekhubeela lisiina lyase, balibayila isi ba gafana ni bayinga, khubawotsesa ni khukhwokesanisa khufukiilila khwenywe isi nibo.
41013010	Nga bino bishiili khubawo ta, Kamakhuwa Kamalayi kaakha khunyoowa khuboolelwa isi kamanaambo koosi.
41013011	Ne ni babawamba babayila esi babakhala kimisaango, mukheyembelela bushiili muri kane khulome khurishiina ta. Ne ni mulome isho shoosi shishiiba shabawebwile mu nyaanga iyo, khulwekhuba Umwoyo Umukhosefu aliba niye ulikhukanikha, ne akhuba inywe ta.
41013012	Wandaaye ni wandaaye, buli mutweela alilyamo uwashe luwomelo, batsye bamwiire. Basaali balilyamo babaana baabwe tsimbomelo, ni babaana nabo balilyamo basaali baabwe tsimbomelo, batsye babeere.
41013013	Babandu balibabiiyila inywe khulwekhuba muli bafukiilisi baase. Ne umundu yeesi ulinyindalila khukhwolisa intsakamo ni lyoola, aliwonesebwa.”
41013014	Yesu weloosela waloma ari, “Ne ni mulibona she mbikho shishireera khuhela, nga shili esi abe shikhaakhila khuuba ta nga ni shakanikhibwakho n'Umuŋoosi Danieli, (usoma bino ali ni khukhwimenielesa) abo babaali mu Buyudaaya bali ni khutima belukhile mu bikiingi.
41013015	Uyo yeesi uliba nga wekhaale khu ntsu khungaaki, akheekha asi ta, namwe akhenjila muntsu bari atsya khusuta bibilimo ta.
41013016	Ni nooyo uli mu mukuunda nga alikho araamba, akhelayo ingo bari atsya khubukula ingubo ta.
41013017	Ne bakhasi babaali bisoombo ni naabo babanuunisa babaana, baliba mu mutaambo kumukali.
41013018	Ni muloombe muri bibindu bino bilekhe khukwawo mu biseela bye bunyifu ta.
41013019	Khulwekhuba kumutaambo kukulibawo mu bifukhu ibyo, sikwabatsakawo khukhwama nga Wele n'abuumba shibala ta. Nalundi sikulibatsakawo lundi ta.
41013020	Ne Umukasya alekha khukhola bifukhu ibyo byaaba bikyeekhe, khali abe mbaawo umundu yeesi uliwonesebwa ta. Ne khulwa abo babaali ba buraawa, beesi Wele amala khurobola, bifukhu ibyo wabibombesakho.
41013021	“Mu bifukhu ibyo, umundu yeesi n'akhuloma ari, ‘Bona Kristo ali ano,’ namwe ali, ‘Bona Kristo ali iyeyo!’ Ukhafukiilisa byeesi aloma ta.
41013022	Khulwekhuba babandu be bubeeyi baliitsa nga bawombesa bari nibo bali Kristo, namwe bari bali baŋoosi. Balikhola bye kamakanga ni bibiyaangisa, nio bakosaase babandu. Abe shinyalikha khali bakosaasile ni barobole ba Wele.
41013023	Ne inywe ni mwiliinde, khulwekhuba ise nababooleele bibindu bino nga bushiili.”
41013024	Yesu weloosela waloma ari, “Mu bifukhu byeene ibyo, lwanyuma lwe kumutaambo ukwo, inyaanga ilikyela imali, ni kumweesi sikuliwa buwaanga ta.
41013025	Tsinieniesi tsilikwa asi khukhwama mu ngaaki, ni kamaani ke mu ngaaki kalitengasibwa.
41013026	Nio lwanyuma balibona Umwana w'Omundu nga etsila mu mafuumbi, nga etsila mu shiriifwa ni kamaani kamakali.
41013027	Abweene awo alirumana bamalayika, khubusaasa abo babaali barobole, khukhwama mu shibala shoosi.”
41013028	Yesu waloma lundi ari, “Ni mwiyikile khu kusaala ku Figi. N'ubona nga kusaala kuno kusisina tsisakya nalundi nga kamasaafu karakikha khurura, umanya busa uri biseela bye bukhafu bili ambi.
41013029	Ni musaambo niyo ndweela, ni mubona nga bibindu bino bilikho bikholikha, manya busa muri Umwana w'Omundu ali ambi, wolile.
41013030	Ilala imbaboolela ndi, kumuboolo kuno kutsya khuwawo, bibindu bino bikhaabe nga byakholikhile khaale.
41013031	Likulu ni bibuumbe byoosi bikhawewo, ne bilomo byase sibikhawewo na khafwiiti ta.”
41013032	Yesu weloosela waloma ari, “Imbaawo uyo yeesi umanya bye shifukhu namwe inyaanga yeesi bino bilikholikhilamo ta. Akhaba bamalayika be mwikulu, namwe Umwana wa Wele naye s'amanya imbuka ta, akhali Wele umwene yenyene.
41013033	Ni nashiryo, ni mwiliinde nga mwirekekha bulayi nalundi nga muloomba, khulwekhuba simumanya imbuka iyo iliba liina ta.
41013034	Shino shili busa nga umundu ulekha ingo nga atsya lukyeendo. Nga atsya, akabila babakaanisi beewe buli mutweela kumulimo kukweewe, walakila n'uliinda khu shilibwa khuuba umwirekefu.
41013035	Ni musaambo niyo indweela, nanywe ni mube berekefu, khulwekhuba simumanya imbuka yeesi umwene uwe muntsu alikobola ta. Anyala wakobola angoloobe, namwe mu shilo akari, namwe nga tsingokho tsikholookha, namwe kumutikhinyi nga antsye bwasheele.
41013036	Abe akhabatundubikha busa, akhabanyoola nga mukona liilo ta.
41013037	Sheesi imbalomela inywe, inomela ni babandu boosi: Ni mwirekekhe!”
41014001	Khu mbuka yino yaba nga itaambayo bifukhu bibili khukhwoola khu Mayiiya ke Khubirakho, ni Kamayiiya ke Kimikaati kikikhalimo kamamela ta. Abe basaayi bakhulu ni baleekeli be Kamakambila ka Musa balikho baweentsa kumukhoosi kwe khuwamba Yesu mu shimoonyo busa, bamwiire.
41014002	Khulwekhuba abe bakhalilewo nga baloma bari, “Khukhashikhola mu bifukhu bye kamayiiya ta, khulwekhuba babandu banyala khurakikhisawo shisaayumba.”
41014003	Imbuka ni yoola nga Yesu ali i Besaniya muntsu iya Simoni, uwabakho ni bikeenge. Nga alikho alya, abawo umukhasi uwetsa ni kamafura ke khukhwihakha kakawunya bulayi nga kali mu kyupa. Kamafura kano kaaba ke bukusi bwe angaaki naabi. Umukhasi uyo wekula ikyupa iyo, watsukha kamafura khu murwe kwa Yesu.
41014004	Shino shakila batweela khu bakyeni babaabawo bakhalala, kila baloma bari, “Khulwa shiina kila kamafura kano konakisibwile karyo?
41014005	Khulwekhuba khali bakakulisilemo tsi dinari tsitsifuurisa bitoondo bitaru, batsikabila bataambi.” Kila bekiitsa umukhasi uwakhola shino.
41014006	Ne Yesu wabaloma ari, “Ni mumulekhe abe; shiina kila mumutaambisa? Wakholele ise shishindu shilayi naabi.
41014007	Khulwekhuba bataambi busheele bali ni nanywe. Na buli lwesi mukanila khubayeeta, munyala mwabayeeta. Ne ise busheele singene imbatsaka ni nanywe ta.
41014008	Wakholile sheesi abe akhiile khukhola; nga atsukha kamafura kano kakawunya bulayi khu mubili kwase nga bakurekekhela khu kusiikha.
41014009	Ilala imbaboolela ndi, buli osi esi bakhalaangilile Kamakhuwa Kamalayi mu shibala shoosi, sheesi akholile balishikukuula, nga shili she khumushebulila.”
41014010	Yuda Isikalyoti, uwaba mutweela khu barume likhumi na babili, watsya isi basaayi bakhulu nga aweentsa isaambo iye khulyamo Yesu luwomelo.
41014011	Ni bawulila byeesi Yuda abaloma, bekhoya, bamulomela khumuwa tsinusu. Ni khukhwamila abweene awo, Yuda wananikha khuweentsa kumukhoosi kwe khulyamo Yesu luwomelo.
41014012	Shaba shifukhu shishinyoowa she Kamayiiya ke Kimikaati kikikhalimo kamamela ta, lwesi beerira kamasheese, khushebulilakho Kamayiiya ke Khubirakho kakanyoowa. Kila baleekelwa ba Yesu bamureeba bari, “Ukana khutsye khurengekharengekhele waheena isi ukana khuliila Kamayiiya ke Khubirakho?”
41014013	Warumana babili khu baleekelwa beewe nga abaloma ari, “Ni mutsye mu shiriimba, kane mwakanane umusaani nga wasutile isoongwe iye kameetsi. Ni mumulondekho.
41014014	Muntsu yoosi yeesi kane engilemo, mulome umwene uwe muntsu iyo muri, ‘Umuleekeli wefwe wakhurumanile ari ukhwokese shiseenge sheesi bakyeni baliilamo kamayiiya, khushiŋoone, etse aliilemo Kamayiiya ke Khubirakho ni baleekelwa beewe.’
41014015	Kane abokese shiseenge she khungaaki shikali, shishiilimo bibikanibwa byoosi. Ni murengekharengekhe mu bweene umwo.”
41014016	Baleekelwa baatsya mu shiriimba, banyoola buli shitweela shili nga Yesu n'abalomela. Baryo barengekharengekha Kamayiiya ke Khubirakho.
41014017	Antsye ni bwelabula, Yesu wetsa ni baleekelwa beewe likhumi na babili.
41014018	Ni baaba nga bali khu shikabilo she biilyo balikho balya, Yesu waloma ari, “Ilala, imbaboolela indi mutweela khusi inywe, uli khulya ni nase ali khuutsya khukhundyamo luwomelo.”
41014019	Kumutaambo kwananikha khubawamba. Kila buli mutweela tweela bareeba Yesu bari, “Namanyile ndi s'ulikho umanyisa uri ise?”
41014020	Yesu wabelamo ari, “Ali mutweela khusi inywe likhumi na babili, uyo uli khusiikha mu sowani iye tsinyenyi atweela ni nase.
41014021	Khulwekhuba Umwana w'Omundu alikho atsya khufwa nga bibyaronebwa bikhosefu ni biloma. Ne shili she kumutaambo isi uyo utsya khumulyamo luwomelo. Manya shandibeele shilayi umundu uyo alekha khuba nga wasaalikha ta.”
41014022	Ni baaba nga balikho balya, Yesu wabukula kumukaati, wakuloombela tsikhabi, wakumenyulamo, wakubawa, nga aloma ari, “Amba; kuno kuli kumubili kwase.”
41014023	Lwanyuma wabukula shikopo shishiilimo iviini, nga wamalile khu kiloombela ikhabi, wabawa boosi bashinywakho.
41014024	Wabaloma ari, “Kano niko kamafuki kaase, ke indakaano imbya, kakatsutsukha khulwe babandu bakali.
41014025	Ilala, mbaboolela nywe ndi s'indinywakho iviini lundi ta, khukhwolisa shifukhu sheesi ndikinywa nga ili mbya mu Buyinga bwa Wele.”
41014026	Ni baamala khukhwiimba kumweenya kumukhosefu, barura baatsya khu lukiingi lwa Zeyituni.
41014027	Yesu walomela baleekelwa beewe ari, “Inywe mweesi kane muntsilukhe. Khulwekhuba bibyaronebwa bikhosefu biloma biri, ‘Indiira umwaayi uwe kamasheese, shino shikile kamasheese kasalanile.’
41014028	Ne ni ndilamusibwa khukhwama mu bafu, indi benyoowa inywe khutsya i Galilaaya.”
41014029	Petero wamuloma ari, “Abe boosi bakhelukha bakhulekhawo, ise s'ingane nilukhe ikhulekhewo ta.”
41014030	Yesu wamuloma ari, “Ilala, ikhuboolela ndi mu shilo sha luno, nga ingokho ishiili khukholyookha khabili ta, kane ube wantsikaanile tsifuunda tsitaru.”
41014031	Ne Petero welamo nga ashikumisa ari, “Abe akhaba noola khufwa ni nawe, kane ifwe, ne singane ikhwikaane ta.” Ni baleekelwa babaramile nabo buli mutweela waloma shitweela sheene isho.
41014032	Lwanyuma Yesu ni baleekelwa beewe baatsya mu shifwo shishilaangibwa shiri Getesemane. Yesu wabalomela ari, “Ise indi khuutsya khuloomba, inywe ni mwikhale ano.”
41014033	Walaanga Petero, Yakobo ni Yohana, watsya ni nabo. Warakikha khuuba ni khukhwiyembelela, nga ali ni kumutaambo kumukali.
41014034	Kila abalomela ari, “Kumwoyo kwase kwetsuule bibyambaaso bye kumutaambo, kukunyala kwantsira nakhuntsira. Ni murame ano, nga muli meeso.”
41014035	Yesu wakyeenda welooselayo ibweeni khakyeekhe, wafukhama asi khu masikamo, waloomba ari, noola abe shinyalikha khali bibindu bino sibimukholikhilekho ta.
41014036	Waloma ari, “Papa, mbaawo shishindu shishinyala shakhukhaasa iwe ta; n'undusekho shikopo shino. Ne shikhaba nga ise ni nandikanile ta, akhali khashibe nga iwe n'ukana.”
41014037	Yesu n'akobola wanyoola nga baleekelwa balikho bakona. Wareeba Petero ali, “Simoni, ulikho ukona? S'unyala wekhala meeso khumala akhaba inyaanga indweela yonyene ta?
41014038	Ni murame meeso nga muloomba muri ilekhe khubawo shoosi shishibakhakilisa ta; khulwekhuba akhaba nga ilala kumwoyo kukana, ne kumubili kuli kumutoro.”
41014039	Yesu welayo lundi watsya waloomba, nga araambisa bilomo nibyo bitweela.
41014040	Wakobola lundi, wanyoola nga balikho bakona, khulwekhuba abe liilo lyabaminyile; kwaluno balekha ni khumanya she khumwiilamo ta.
41014041	Yesu n'akobola kumulundi kukukhola khataru, wabareeba ari, “Inywe mushikona nalundi mushiwumula? Lyeesi mukonilekho limala; inyaanga yoolile yeesi Umwana w'Omundu batsya khumuwanayo mu makhono ke babonaki.
41014042	Ni mwinyukhe, mwitse khutsye, uyo uwundilemo luwomelo ali ambi akana khwoola ano.”
41014043	Khaangukho, Yesu n'aba nga ashikanikha, Yuda uwaba mutweela khu baleekelwa likhumi na babili, wola. Aba nga ali ni lituuli lye babandu nga bali ni bibyooki, ni tsilungu. Bano baaba nga baama isi basaayi bakhulu, ni baleekeli be kamakambila ka Musa nga bali atweela ni basakhulu.
41014044	Yuda yaba wabaweele khabonelo nga aloma ari, “Umundu yeesi ise kane ingwe mu shifuba aba niye umwene uyo; ni mumuwambe mumuyile nga mwamulindile bulayi.”
41014045	Yuda n'ola watsya burereefu isi Yesu, wamuloma ari, “Umuleekeli!” Wakwa Yesu mu shifuba.
41014046	Babandu beesi Yuda etsa ni nabo bakwa khu Yesu bamuwamba bamuyila nga umubowe.
41014047	Ne mutweela khuubo babaaba bemikhile awo, watsowolayo lurima, wakhalakho khukhuru khw'omwakaanisi w'omusaayi ufuura bukhulu.
41014048	Yesu wareeba lituuli lilyabawo ilyo ari, “Shiina kila mwiitsa ni bibyooki ni tsilungu khukhumaamba ise, mwafwana nga babaatsya khuwamba umwiifwi?
41014049	Bifukhu byoositsana nabatsaka ni nanywe nga indeekela mu Lisaayilo Likhulu, ne simwamamba ta. Ne lekha bino bikholikhe nio bibyaronebwa bikhosefu byoolelesebwe.”
41014050	Abweene awo baleekelwa ba Yesu bamwantsukha, batima baatsya.
41014051	Abawo umusoleeli mutweela uwabaloondakho nga bayila Yesu. Abe umusoleeli yuno webowele busa ingubo iyareremukha. Bari bakhakakho khumuwamba,
41014052	watima bukhuna watsya, wabalekhela ingubo.
41014053	Bawamba Yesu bamuyila w'omusaayi ufuura bukhulu, abe isi basaayi bakhulu boosi, ni basakhulu ni baleekeli be Kamakambila ka Musa babusaane.
41014054	Petero aba wabaloondilekho nga ali aleeyikho, khukhwolisa mu lwanyi lw'omusaayi ufuura bukhulu. Watsya wekhala ni baliindi, nga alikho oora kumulilo.
41014055	Ari basaayi bakhulu ni be mu lukhobo boosi, baweentsa bujulisi bubutsuntsumilisa Yesu, bari nio bamukhalile kwe khufwa, ne balekha khu bunyoola ta.
41014056	Khulwekhuba iliwo babandu bakali babawayo bujulisi, ne abe bujulisi bwaabwe sibuwambakana ta.
41014057	Abawo batweela babawayo bujulisi bwe bubeeyi nga bamukanikhakho bari,
41014058	“Khwawulila nga umusaani yuno aloma ari, ‘Ise ikhafuniake Lisaayilo Likhulu ilyo lilyombakhibwa ni kamakhono ke babandu, nio nga abirirewo bifukhu bitaru, nombakhe lilindi, lilikhombekhebwa ni kamakhono ke babandu ta.’ ”
41014059	Ne shitweela busa, abe bujulisi bwaabwe sibuwambakana ta.
41014060	Umusaayi ufuura bukhulu wenyukha wema akari abwe, kila areeba Yesu ari, “Ne iwe wamwene uloma uri shiina? S'unyala welamo khwibyo byeesi balikho bakhuwabila ta?”
41014061	Ne Yesu warama nga wasilile busa, walekha khukhwilamo ta. Umusaayi ufuura bukhulu wamureeba shireebo shishindi ari, “Iwe uli niye Kristo, Umwana wa Wele uwe Shiriifwa?”
41014062	Yesu welamo ari, “Ise indi Kristo; nalundi mulibona Umwana w'Omundu nga wekhaale khu mukhono kumulayi kwe Bunyala, nalundi nga etsila mu mafuumbi ke mu ngaaki.”
41014063	Abweene awo, umusaayi ufuura bukhulu wonuula tsingubo tseewe, nga aloma ari, “Bujulisi shiina bubundi bweesi khushiweentsa?
41014064	Mwawuliile khulekelesa khweewe, khwesi elanjilamo umwene khuuba Wele. Inywe mukhalawo muri shiina?” Boosi bamukhalila kumusaango bari akhiile khufwa.
41014065	Abawo batweela babarakikha khumufuutsakho kamare, babandi bamubiimbilila mu moni, bamukhupa, nga bamuloma bari, “Khola buŋoosi uboole ukhupile.” Basilikhale bamuwamba bamukhupa bifuusi.
41014066	Ne Petero n'aba nga ashiili mu lwanyi, mutweela khu bakhaana nga ali umwakaanisi uw'omusaayi ufuura bukhulu, wetsa.
41014067	N'abona Petero nga oora kumulilo, wamulolelela, kila amuloma ari, “Akhaba ni nawe ubeele ni Yesu uwama i Nazareesi.”
41014068	Ne Petero wekaana nga aloma ari, “Byeesi ulikho uloma, ise s'imbimanya namwe s'imbitekela ta.” Kila Petero akyeenda arurawo atsya ambi ni shilibwa. Ingokho yakholookha.
41014069	Umukhaana umwakaanisi tsana wabona Petero lundi, kila arakikha khulomela abo abe babemikhile ambi ari, “Umusaani yuno ali mutweela khu bandu abo.”
41014070	Indi lundi Petero wekaana. Nga abirirewo imbuka ifwiiti iri, batweela khu bandu babaaba bemikhile awo, baloma Petero bari, “Ilala nawe uli ni khuuba nga uli mutweela khu bandu abo; khulwekhuba uli umu Galilaaya.”
41014071	Kumulundi kuno Petero warakikha khukhwikaana ni khukhwitsuba, nga aloma ari, “Ise simanya umusaani isi mulikho mukanikhakho uyuno ta.”
41014072	Khaangukho, ingokho yakholookha kumulundi kukukhola khabili. Petero washebulila nga Yesu n'amulomela ari, “Nga ingokho ishiili khukholyookha khabili, iwe kane ube wantsikaanile kimilundi kitaru.” Petero warundukha walila kamasika.
41015001	Antsye ni bwasha kumutikhinyi khu shifukhu shishelakho, basaayi bakhulu, atweela ni basakhulu, ni baleekeli be Kamakambila ka Musa, bekhala mu lukhobo khuteesa khu lomo yino. Babowa Yesu bamuyila wa Pilato.
41015002	Pilato wareeba Yesu ari, “Iwe niye umuyinga uwe Bayudaaya?” Yesu wamwilamo ari, “Iwe walomile ni shisheene.”
41015003	Basaayi bakhulu bawabila Yesu nga bamutsuntsumilisa khu bindu bikali.
41015004	Pilato wamureeba lundi ari, “S'ulikho ni sheesi unyala khukhwikanikhakho ta? Wawulile kimisaango kyeesi bakhuwabile.”
41015005	Ne Yesu wasila busa nga s'elamo ta. Shino sheyaangisa Pilato.
41015006	Abe busheele khu Mayiiya ke Khubirakho, Pilato alekhuula umubowe mutweela, uyo isi babandu baaba bamusabile bari amulekhuule.
41015007	Mu khaseela akho abawo umubowe mutweela isi balaanga bari Baraba. Aba mutweela khu babowe babeera babandu mu mbuka iye bisaayumba bibyabawo.
41015008	Nashiryo lituuli lye babandu lyaatsya isi Pilato, lyamuloomba liri alekhuule umubowe mutweela, nga abe n'akholatsaka.
41015009	Pilato wabareeba ari, “Mukana imbalekhuulile Umuyinga uwe Bayudaaya?”
41015010	Khulwekhuba Pilato abe wamanyile ari basaayi bakhulu bawabila Yesu khulwe libuba.
41015011	Ne basaayi bakhulu baseya babandu khuloma Pilato bari abalekhuulile Baraba.
41015012	Pilato wareeba lituuli ari, “Ne umundu isi mulaanga muri Umuyinga uwe Bayudaaya, imuyile waheena?”
41015013	Balookhela angaaki bari, “Mutsangilile khu musalaba.”
41015014	Pilato wabareeba ari, “Khulwashiina? Musaango shiina kwesi akholile?” Ne beloosela busa khulookhela angaaki bari, “Mutsangilile khu musalaba.”
41015015	Nashiryo, Pilato khulwe khukana khukhwikhoyesa lituuli lye babandu, wabalekhuulila Baraba. Walakila basilikhale khunywekha Yesu tsikhoba. Ni baamala, wamuwanayo ari batsye bamutsangilile khu musalaba.
41015016	Basilikhale bawamba Yesu bamuyila mu lukoba lwa Gafana mukari, shifwo shishilaangibwa Puritorio. Balaanga basilikhale babaabawo boosi khukhwiitsa babusane.
41015017	Bakwaarisa Yesu ingubo imbesemu, balukha lihabi lye kamawa, bamukwaarisa khu murwe.
41015018	Bamutsekhelela nga baloma bari, “Mulembe, Umuyinga uwe Bayudaaya!”
41015019	Bamukhupa khu murwe ni tsimiimbo, bamufuutsakho kamare, nalundi bafukhama asi nga bekholisa bari balikho bamwisamo shiriifwa.
41015020	Nga basilikhale bamalile khumukholisaka shiisa baryo, bamwabulamo ingubo tsana imbesemu, bamukwaarisa tsingubo tseewe tsinyene. Bamuyila khutsya khumutsangilila khu musalaba.
41015021	Ni baaba nga bali khu ntsila batsya khutsangilila Yesu, bakanana Simoni uwe Kurene, abe ulikhukhwama mu shaalo nga atsya mu shiriimba. Simoni yuno aba niye papa uwa Alekizanda ni Rufusi. Basilikhale bamuwanyiinya khusuta kumusalaba kwa Yesu.
41015022	Bayila Yesu bamwoolisa mu shifwo shishilaangibwa shiri Gologosa, shishimanyisa shiri “Shiifwo she shihaanga.”
41015023	Kila bamuwa iviini isi batubasilemo kamalesi kakawosawosa butsiina, ne Yesu waloba khukinywa.
41015024	Batsangilila Yesu khu musalaba. Nga bamalile, mu khukabanana tsingubo tseewe, bakhupa khakokha, nga bakana babone naanu unayila ngubo shiina.
41015025	Imbuka yeesi batsangililamo Yesu khu musalaba tsyaba saawa nga tsitaru tsye kumutikhinyi.
41015026	Imurwe khu musalaba kwa Yesu barakho burone bubwokesana kumusaango kwesi bamufunaana, nga buloma buri, “Yesu Umuyinga uwe Bayudaaya.”
41015027	Ambi ni Yesu, basilikhale batsangililawo khu misalaba babiifwi babili, nga mutweela ali khu mukhono kumulayi, ukuundi khu munyeletsi.
41015028	Shino shakholikha nio bibyaronebwa bikhosefu byoolelesebwe, nga biloma biri, “Bamubalila atweela ni babafuniaka kamakambila.”
41015029	Babandu babaaba babira abweene awo, bamulomela tsilomo tsiimbi. Basisiikha kimirwe kyabwe, nga baloma bari, “Aha! Imbo iwe weruuya uli unyala wasambula Lisaayilo Likhulu, nalundi walyombekhela mu bifukhu bitaru!
41015030	Yiikha khukhwama khu musalaba, wamwene wiwonese!”
41015031	Akhaba ni basaayi bakhulu, atweela ni baleekeli be Kamakambila ka Musa nabo bamulomela tsilomo tsiimbi. Baloma bari, “Awonesaka babandi, ne ari umwene s'anyala khukhwiwonesa ta.
41015032	Khayo khubone oba Kristo, Umuyinga uwa Isiraeli, anyala khukhwama khu musalaba wekha asi. Nio nga khwaboone shino nafwe khufukiilile.” Ni babeefwi babili beesi batsangilila khu musalaba ambi ni Yesu, nabo bamulomela tsilomo tsiimbi.
41015033	Ni tsoola saawa tsisesaba tsye mwihangilwe, shishiilima shawamba shibala shoosi, khukhwolisila ilala saawa sheenda.
41015034	Khu saawa nyene iyo, Yesu walila ni likono likali nga aloma ari, “Eloi, Eloi, lama sabachthani?” Shishimanyisa shiri, “Wele wase, Wele wase, shiina kila undekhile senyene?”
41015035	Batweela khu bandu babaaba bemikhile awo, kila baloma bari, “Ni muwulile, alikho alaanga Eliya.”
41015036	Mutweela khu beene abo watima watsya wabukula shishangwe, washisanya mu viini isi batubaasilemo kamalesi kakawosawosa butsiina, washisika khu lusaala washiwa Yesu bari asusuune, nga aloma ari, “Ni muliinde khubone oba Eliya kane etse amuruse khu musalaba.”
41015037	Ni abweene awo, Yesu walila ni likono likali, wahela kumuukha kumumalilisi.
41015038	Ni abweene awo, ingubo yeesi batiimba mu Lisaayilo Likhulu, yonuukhamo bisiintsa bibili, khukhwama khungaaki, khukhwolesa asi.
41015039	Umurangilisi uwe basilikhale uwaba nga wemikhile awo, nga walolelele Yesu, n'abona bino kila aloma ari, “Ilala, umundu yuno abe ali Umwana wa Wele!”
41015040	Abawo bakhasi batweela abe babemikhile ataayikho nga balolelele. Mu beene abo mwabamo Mariya Magadalena, Mariya ukuundi nga niye usaala Yakobo uwaba umukyeekhe ni yaaya weewe, ulaangibwa ari Yosefu. Umukhasi ukuundi aba Salume.
41015041	Bakhasi bano bamuloondakho khukhwama nga n'aba i Galilaaya, nalundi bamuyeeta musaambo tsingali. Abawo ni bakhasi babandi bakali busa babaloonda khu Yesu khukhwama i Yerusalemu.
41015042	Imbuka yoola iye angoloobe, nalundi nga Bayudaaya balikho berekekhela shifukhu shabwe shikhosefu, sha Sabato.
41015043	Umusaani mutweela isi balaanga bari Yosefu nga ama i Alimaseya, abe ali umusaani isi babandu besamo lukoosi. Nalundi abe niye umwene ali umundu uwalindilila khubona Buyinga bwa Wele. Yosefu yuno wenyindaalila watsya isi Pilato, wamusaba ari amufukiilile atsye ayile kumulaambo kwa Yesu.
41015044	Pilato shamwiyangisa khuwulila ari Yesu wamalile khaale khufwa. Walaanga umurangilisi we basilikhale, wamureeba oba nga Yesu wamalile khaale khufwa.
41015045	Umurangilisi we basilikhale yuno n'amala khuŋaŋasa ari Yesu wafwile khaale, Pilato wawa Yosefu lukusa lwe khuyila kumulaambo.
41015046	Yosefu watsya wakula ingubo indayi iwanga, wahanula kumulaambo wakubowa mu ngubo iyo. Lwanyuma watsya wasiikha Yesu mu ŋani abe isi bakhoora mwibaale. N'amala, wapilingisa libaale, wekala imulyango we ŋani iyo.
41015047	Mariya Magadalena ni Mariya maayi uwa Yosefu baabawo, babona isi Yosefu asiikha Yesu.
41016001	Shifukhu sha Sabato ni shaba nga shaweele, Mariya Magadalena, Salume, ni Mariya maayi uwa Yakobo, bakula bye khukhwihakha bibiwunya bulayi, bari batsye bawakhe kumulaambo kwa Yesu.
41016002	Khu Sabiti kumutikhinyi, nga inyaanga yamalile khurura, baatsya khu ŋani.
41016003	Ni baaba nga batsya bareebana bonyene bari, “Ne naanu ukane akhupilingisile libaale khukhwama khu ŋani?”
41016004	Bari balola bari, babona nga libaale lyamalile khupilingisibwa khukhwama khu ŋani. Lyaba libaale liboofu naabi.
41016005	Ni benjila mu ŋani, babona umusoleeli mutweela nga wakwaarire tsingubo tsiwanga, nga wekhaale khu mukhono kumulayi. Shino shabareerera khuurya.
41016006	Wabalomela ari, “Mukharya ta. Namanyile indi mulikho muweentsa Yesu uwe i Nazareesi, yeesi batsangilila khu musalaba. Walamukhile khukhwama mu bafu, s'ali ano ta; ni mu bone shifwo sheesi baamusiikhamo.
41016007	Ne ni mutsye muboolele baleekelwa beewe, ne khufuurisa Petero, muri Yesu wabenyooyile ibweeni watsiile i Galilaaya. Nga n'abalomela amataayi, ibweene iyo niyo isi mulimubonela.”
41016008	Bakhasi ni baama khu ŋani, baatsya butima, khulwe khuurya ni khunikina abe khukhubawambile. Khulwe khuurya khukali, balekha khuboolelakho umundu yeesitsana ta.
41016009	Yesu n'alamukha kumutikhinyi kumweene khu Sabiti, wanyoowa khubonekhela Mariya Magadalena. Makiboole abe Yesu wanyoowa khuwoona kimisaambwa kimibi musaafu khukhwama mu Mariya yuno.
41016010	Umweene uyu watsya khuboolela abo babaabatsaka ni Yesu, baaba abe balikho balila nalundi nga bewunamiile.
41016011	Ikhaba nga ni bawulila bari Yesu ari ali umulamu, nalundi bari wabonekheele Mariya Magadalena, balekha khufukiilila ta.
41016012	Lwanyuma lwa bino, Yesu wabonekhela babili khu baleekelwa beewe, musaambo ikiindi. Bano baaba balikho bakyeenda nga baama mu shiriimba batsya mu shaalo.
41016013	Bano belayo baboolela baleekelwa babaramile, ne balekha khufukiilila byeesi bababoolela ta.
41016014	Lwanyuma Yesu wabonekhela baleekelwa beewe likhumi na mutweela nga balikho balya biilyo. Kila ababiiyisa khulwe khulekha khufukiilila ta, ni khuuba ni kimyoyo kimihandalafu, isaambo isi bakhafukiilila byeesi abo bababona Yesu bababoolela ta.
41016015	Wabalomela ari, “Ni mutsye mu shibala shoosi, mukukuule isi babandu boosi Kamakhuwa Kamalayi.
41016016	Umundu ukane afukiilile Kamakhuwa kano abatisibwe, alifuna bulamu bubukhawawo ta; ne uyo ukhafukiilila ta, kumusaango kulimufuura.
41016017	Abo babafukiilila muusi ise, bakhakholatsake bibiyaangisa. Ni baliraambisatsaka lisiina lyase, baliwoona kimisaambwa kimibi, nalundi balikanikha tsinimi tsimbya.
41016018	Baliwamba tsindemu mu makhono kabwe, nalundi abe bakhalinywa shishindu shishiira, seshilibakholakho buubi bwoosi ta. Ni baliloombela balwaale nga babarakho kamakhono, balwaale abo baliwona.”
41016019	Lwanyuma nga Yesu wamalile khukanikha ni baleekelwa beewe, waniinisibwa mwikulu, wekhala asi khu lubeka lwe kumukhono kumulayi kwa Wele.
41016020	Baleekelwa ni baama awo baatsya bakukuula Kamakhuwa Kamalayi buli andu osi. Umukasya waraambatsakila mu nibo, nga aŋaŋasa burume bwaabwe khubirira mu bubonelo bweesi bakholatsaka.
42001001	Babandu bakali baakhakakho nga esi banyala khurona ni khukhwimenielesa naabi kamakhuwa kakolelesebwa mwiifwe.
42001002	Baarona bibindu bibyakholewa ni naabo babaabibona ni tsimoni tsaawe khukhwama makiboole, lundi nga nibo bababoolela shilomo sha Wele.
42001003	Ni nashiryo, Uwelukoosi Tefilo, nga nase n'imbimenielesile naabi khukhwama shimantsamantsa, shambonekhele nga shilayi khukhuronela iwe bulayi nga ni bilondekhana.
42001004	Shino naashikholile nio nawe umanyile ilala bwaŋali bwe bibindu byeesi baakhuleekela iwe.
42001005	Mu bifukhu bya Herode, umuyinga uwe Bayudaaya, abaawo umusaayi lisiina lyeewe bari Zekariya, nga ali uwe mwibuli lye busaayi bwa Abiya; n'umukyelema weewe abe alaangibwa bari Elisabesi, naye uwaba uwe munda ya Aroni.
42001006	Nibo boombi baaba babandu balayi mu moni tsa Wele, nga bakhola mu bwitsufu byoosi byeesi kamakambila k'Omukasya kaloma.
42001007	Ne sibaaba ni babaana ta, lwekhuba Elisabesi aba umukuumba lundi nga boombi bawangaale mu miiko.
42001008	Shifukhu shitweela, Zekariya aba ali khu luwalo lwe khukhwakaanisa nga umusaayi mu Lisaayilo Likhulu lya Wele.
42001009	Nga ni yaba isaambo ye basaayi, Zekariya baamurobola nga bakhupa khakokha, khuutsya Mwisaayilo ly'Omukasya khukhwoosha bubane.
42001010	Ulwo imbuka ni yoola iye khukhwoosha bubane, lituuli lye babandu baaba baloombela ibulafu.
42001011	Malayika w'Omukasya wabonekhela Zekariya. Malayika abonekha nga wimikhile khu luwande lwe kumukhono kumulayi lwe shisheeso she khukhwokhelakho bubane.
42001012	Ne Zekariya nga n'amubona wesindukha, warya naabi.
42001013	Ne malayika wamuloma ari, “Zekariya, ukharya ta, lwekhuba Wele wawuliile khuloomba khwoowo, n'umukyelema woowo Elisabesi alikhusaalila umwana umusiinde, ni nawe ulimutwiikha lisiina uri Yohana.
42001014	Umwana yuno alikhureerera kumwikhoyo ni khukhwikitya, ni babandu baliikhoya lwe khusaalikha khweewe,
42001015	lwekhuba aliba umundu umukhulu mu moni tsa Wele. Nashiryo, s'akhila khunywakho iviini yoosi ta, namwe shishimeesa shoosi ta. Alitsusibwa n'Umwoyo Umukhosefu khukhwamila ilala khu khusaalikha khweewe.
42001016	Alikobosa bakali khu baana ba Isiraeli isi Umukasya, Wele wabwe.
42001017	Aliitsya iburangisi w'Omukasya mu mwoyo ni kamaani nga Eliya n'aba, khushuusa kimyoyo kye ba papa khukobola isi babaana baawe, ni khushuusa ibo babaali bamiinyi bambaasile mu khumanya khwe bukwalaafu, aryo aŋoonaŋoone babandu khukhwirekekhela khukhwiitsa khw'Omukasya.”
42001018	Zekariya wareeba Malayika ari, “Ne shino kane ishimanye indyeena ndi kane shikholikhe? Lwekhuba ise ndi musakhulu, lundi n'umukyelema wase naye ali umuloosi naabi.”
42001019	Malayika wamwiilamo ari, “Ise indi Gabulyeli. Ise ndi umwakaanisi wa Wele, lundi narumanibwile khukhwiitsa khukanikha is'uli, ni khukhuboolela iwe Kamakhuwa Kamalayi kano.
42001020	Ne lwekhuba iwe siwakhufukiilila burume bwase bubulyoolelela khu mbuka inyene ta, kane ube wawuma, ulekhe khunyala khukanikha ta, khukhwoolesa khu shifukhu sheesi bino byoosi bilyoolelela.”
42001021	Khu mbuka iyo, babandu baaba baliindile Zekariya, nga beyaanga lwashiina ayila imbuka indeeyi Mwisaayilo Likhulu.
42001022	Ne Zekariya n'arura ibulafu, walekha khunyala khukanikha isi bali ta. Baryo bamanya bari, Zekariya waboone khubonekhelwa Mwisaayilo Likhulu, lwekhuba aba abamesela busa ni kamakhono keewe, nga s'anyala khukanikha ta.
42001023	Imbuka yeewe iye khukhwakaanisa ni yawakho, Zekariya wilayo ingo weewe.
42001024	Nga imbuka yabirirewo, umukyelema weewe Elisabesi waba shisoombo, webisa muntsu khumala kimyeesi kiraano.
42001025	Elisabesi waloma ari, “Aluno, Umukasya wanjeetile ise. Mu bifukhu bino wantsokesaane khukana khweewe lundi wandusilekho kamaŋaanyu mu bandu.”
42001026	Mu mweesi kwe khasesaba kwe shisoombo sha Elisabesi, Wele warumana Malayika Gabulyeli, mu shiriimba she Galilaaya shilaangibwa Nazareesi,
42001027	isi umukhaana ulaangiwa Mariya, abe uweliinda, lundi uwaba erengarengekhela bukhwaale khu musaani ulaangiwa Yosefu, uwe mu shikuuka sh'Omuyinga Daudi.
42001028	Malayika watsya is'ali wamuloma ari, “Lukoosi lube ni nawe! Umukasya wakhuwambile shiisa shikali, lundi Umukasya ali ni nawe.”
42001029	Mariya wesindukha naabi khu lwe bilomo bya Malayika bino, lundi weyaanga naabi khusheesa khuno sheesi khumanyisa.
42001030	Ne Malayika wamuloma ari, “Mariya, ukharya ta! Lwekhuba wanyoolile tsikhabi mu moni tsa Wele.
42001031	Lola, uliba shisoombo, usaale umwana umusiinde, ulimutwiikha lisiina uri, Yesu.
42001032	Niye aliba mukhulu naabi, lundi alilaangibwa ari, Umwana wa Wele Uli Angaaki Lukali; Umukasya Wele aliimuwa buyinga bwa kuuka weewe Daudi.
42001033	Lundi aliba umuwuli uwe babetsukhulu ba Yakobo nga Umuyinga, biilo ni biilo, ni buyinga bweewe sibuliwawo ta.”
42001034	Mariya wareeba Malayika ari, “Ne shino shilinyalikha shiryeena? Lwekhuba ise sinabatsakakho n'umuseetsa yeesi ta!”
42001035	Malayika wamwiilamo ari, “Umwoyo Umukhosefu alikhwikhakho, ni kamaani ka Wele Uli Angaaki Lukali kalikhufuusilisa. N'umwana umukhosefu ulisaalikha alilaangibwa Umwana wa Wele.
42001036	Akhaba n'umulebe woowo Elisabesi, ali shisoombo mu buloosi bweewe, niye uwalaangiwatsaka khuuba umukuumba busa. Ari kuno nikwo kumweesi kwe khasesaba kwe shisoombo sheewe.
42001037	Lwekhuba imbaawo shishikhaasa Wele ta.”
42001038	Mariya welamo ari, “Ise ndi umwakaanisi w'Omukasya, kha shikholikhe shiryo khwiise nga n'ulomele.” Ulwo Malayika wenyukhawo, watsya.
42001039	Mu bifukhu byeene ibyo, Mariya weŋoonaŋoona, watsya wangu mu shiriimba shishiili mungoongo, mu shaalo shishilaangibwa Buyudaaya.
42001040	Winjila muntsu iya Zekariya, washeesa Elisabesi.
42001041	Aryo Elisabesi nga n'awulila khusheesa khwa Mariya, umwana wesutaka munda mweewe, Elisabesi witsusibwa n'Umwoyo Umukhosefu.
42001042	Elisabesi walomela angaaki mwikono likali ari, “Uli ni khabi imbiririfu mu bakhasi boosi, n'umwana isi ulisaala ali ni khabi.
42001043	Ni nase ifunile indyeena ikhabi yino, indi maayi w'Omukasya wase khukhwiitsa wangeniyila?
42001044	Lwekhuba nga n'imbulile likono lye khusheesa khwoowo, umwana wesutakila munda mwase lwe sangaalo.
42001045	Nga uli n'ikhabi khuuba nga wafukiilila uri burume bw'Omukasya bulyoolelela nga n'akhulomela.”
42001046	Mariya waloma ari, “Bulamu bwase buruuya Umukasya,
42001047	ni kumwoyo kwase kwekhoyeele mu Wele umuwonesi wase,
42001048	lwekhuba Wele wakhebuliile ise, waboone umwakaanisi weewe uwe asi, lwekhuba khukhwama ni shaleelo, babandu be kimiboolo ni kimiboolo, kane banaangatsake bari uwe tsikhabi,
42001049	lwekhuba umunyali wa byoosi wakholele ise bibindu bikhulu. Lisiina lyeewe likhosefu naabi.
42001050	Ni shiisa sheewe shimalatana mu bandu boosi babamurya, khukhwama khu muboolo mutweela khukhwoola khu kuundi.
42001051	Wakholile bibindu bikhulu ni kumukhono kweewe kwe kamaani, wasalanisile ibo babiniinisa angaaki mu byambaaso byaawe bye mukari.
42001052	Wekhisile asi bawuli bakhulu khukhwama khu bitsoloŋo byaawe, ne waniinisile angaaki ibo babaali be asi.
42001053	Babaali ni intsala wabekusile ni bibindu bilayi, ne bayindifu wabawoonele khuutsya nga bali busa, nga sibali ni shishindu shoosi ta.
42001054	Wayeetile umwakaanisi weewe Isiraeli, ni khulwe shiisa sheewe, wolelesile sheesi alomela bakuuka beefwe.
42001055	Wakhebuliile khukhwokesa shiisa isi Ibulayimu ni babetsukhulu beewe biilo ni biilo.”
42001056	Mariya wamenya ni Elisabesi khumala kimyeesi nga kitaru, lwanyuma welayo ingo weewe.
42001057	Imbuka iya Elisabesi ni yoola iye khusaala, wasaala umwana weewe umusiinde.
42001058	Babesanwa atweela ni balebe ni bawulila khu bulayi bweesi Umukasya amwokesana, bekhoyela atweela ni naye.
42001059	Shifukhu she shinaane ni shoola, beetsa khukheba umwana imbalu, lundi bakana khutwiikha umwana tsana lisiina lya papawe, bari Zekariya.
42001060	Ne maayi weewe waloma ari, “Taawe, lisiina lyeewe kane libe bari Yohana.”
42001061	Nabo bamuloma bari, “Ne mu shikuuka sheenywe imbaawo umundu yeesi ulaangiwa lisiina ilyo ta.”
42001062	Lwanyuma bamesela papawe nga bakana babone lisiina shiina ly'akana khutwiikha umwana.
42001063	Zekariya waloomba ari bamuwe libaale lye khuronakho, aryo waronakho ari, “Lisiina lyeewe bari Yohana.” Boosi belaliila busa.
42001064	Lubaluba, kumunwa kwa Zekariya kwekukha, ni lulimi lweewe lwakangulukha, aryo warakikha khukanikha nga abuyila Wele.
42001065	Babesanwa beewe boosi lisuno lyabawamba, ni bilomo ibyo byafuma mu byaalo ibyo byoosi bye mungoongo tse i Buyudaaya.
42001066	Nabuli mundu yeesi uwabiwulila weyaanga nga ereeba mu mwoyo kweewe ari, “Ne umwana yuno atsya khuba umundu uwasaambo shiina?” Lwekhuba shabonekhelawo shiri tsikhabi ts'Omukasya tsaba tsili khu niye.
42001067	Zekariya papa w'omwana witsusibwa n'Umwoyo Umukhosefu, waloma bilomo bye buŋoosi bwa Wele nga aruuya ari,
42001068	“Umukasya Wele wa Isiraeli abuyilisibwe, lwekhuba wetsile khuyeeta babandu beewe ni khubawonesa.
42001069	Wakhwinyusiile ifwe umuwonesi uwe kamaani, uli umwitsukhulu w'omwakaanisi weewe Daudi.
42001070	Wele akanikhila khaale mu baŋoosi beewe bakhosefu,
42001071	khukhuwonesa ifwe isi basiku beefwe, ni khukhwama mu mikhono ky'abo boosi babakhubiiyila ifwe.
42001072	Asubisa khukhwokesanisa shiisa sheewe isi bakuuka beefwe, ni khushebulila indakaano yeewe ikhosefu,
42001073	khukhwoolelesa shishitsubo sheesi etsubila kuuka weefwe Ibulayimu,
42001074	khukhusikula ifwe khukhwama mu mikhono kye basiku beefwe, nio khunyalise khumwisaaya nga sikhulikho ni sheesi khuurya ta,
42001075	nga khuli bakhosefu lundi bakwalaafu mu moni tsa Wele bifukhu byeefwe byoosi.
42001076	Ni nawe mwana wase, ulilaangibwa umuŋoosi uwa Wele Uli Angaaki Lukali, lwekhuba ulirangila utsye iburangisi w'Omukasya, khu muŋoonaŋoonela tsintsila tseewe,
42001077	Khuumanyisa babandu beewe bibiwaamba khu buwonesi, bububirira mu khubeyakhila bibyonako byaabwe.
42001078	Khulwe shiisa sha Wele weefwe shikali, alikhwaburusila ifwe kumuumu kwe buwonesi khukhwama mwikulu;
42001079	kulyaburukhila ibo boosi babamenya mu shilima, ni mu shiniini she khuufwa, ni khurangilila bikyele byeefwe khuutsya mu ntsila tse lukoosi.”
42001080	Aryo umwana watsowa, welooselamo kamaani mu mubili ni mu mwoyo. Wamenyatsaka mu mubiimbi khukhwoolesa khu shifukhu sheesi eyokesana mu lubuula isi babandu ba Isiraeli.
42002001	Mu bifukhu ibyo, Kayisaali Agusito warusa likambila mu bandu be mu buyinga bweewe bwoosi ari batsye khukhwiwandikhisa.
42002002	Khuno nikhwo khukhwiwandikhisa khukhwanyoowa khubawo nga Kuriniyo niye uwula Siriya.
42002003	Nashiryo buli mundu watsya khukhwiwandikhisa mu shiriimba she waawe.
42002004	Ni Yosefu naye wama i Nazareesi shiriimba she Galilaaya, watsya i Buyudaaya, mu shiriimba sha Daudi shishilaangibwa Beselehemu. Yosefu atsyayo lwekhuba naye umweene aba uwe munda nalundi uwe mu shikuuka sha Daudi.
42002005	Yosefu atsya khukhwiwandikhisa ni Mariya esi aba akanikhisa, n'enga Mariya aba ali shisoombo.
42002006	Ne ni baaba nga bali iyo, bifukhu bya Mariya bye khusaala byoola.
42002007	Aryo wasaala umwana weewe umukiboole umusiinde, wamubiimbilila mu ngubo tsye babaana baŋaalye, wamwalisa imukali mwikhoŋolo mweesi bibyaayo biliila, lwekhuba sibabona shiifwo mu bukono bwe bakyeni ta.
42002008	Ne mu shaalo isho, yabayo babaayi be kamasheese mu maayilo, babaaba baliinda kamasheese kaawe shiilo.
42002009	Malayika w'Omukasya wababonekhela, ni shiriifwa sh'Omukasya shabafuusilisa nga shimulikhamulikha, nabo baarya naabi.
42002010	Ne Malayika wabaloma ari, “Mukharya ta, lwekhuba bona nabarereere kamakhuwa kamalayi ke kumwikhoyo kumukali kukuliba n'isi babandu boosi.
42002011	Shaleelo shino, mu shiriimba sha Daudi, mwasaalikhilemo Umuwonesi weenywe, niye Kristo Umukasya.
42002012	Khano nikho khakane khabe khabonelo isi muli: kane mubone umwana umuŋaalye wabiimbiwile mu ngubo, nga walisibwile imukali, mwikhoŋolo mweesi bibyaayo biliila.”
42002013	Lubaluba abawo bamalayika babaandi be mwiihe lye mwikulu, nga bali ni malayika uyo, nga baruuya Wele, nga baloma bari,
42002014	“Shiriifwa shibe isi Wele Uli Angaaki Lukali, ni mu shibala lukoosi lube mu bandu boosi beesi Wele asiima.”
42002015	Nga bamalayika baarurirewo isi babaayi bano belileyo mwikulu, babaayi baloma bari, “Khakhutsye i Beselehemu, khubone shishindu shino shishibeleyo, sheesi Umukasya ama khu khumanyisa.”
42002016	Baryo beyunakho baatsya wangu, babona Mariya ni Yosefu, n'Umwana umuŋaalye nga bamwalisile imukali mwikhoŋolo.
42002017	Babaayi ni baamala khubona Umwana, baboolela babandu bababawo shilomo sheesi Malayika akanikha khu mwana uyo,
42002018	ni naabo boosi babawulila belaliila lwe'byo byeesi babaayi baakanikha.
42002019	Ne Mariya waliinda bilomo ibyo byoosi, nga abyambaasakho naabi mu mwoyo kweewe.
42002020	Babaayi belayo, nga babuyila lundi nga baruuya Wele lwe'byo byoosi byeesi bawulila lundi babona, nga byoosi bili nga malayika n'abaaboolela.
42002021	Bifukhu shinaane ni byoola bye khumukhebelamo imbalu, bamutwiikha lisiina bari Yesu; lisiina lyeesi malayika amuwa nga ashiili khukwa ni munda ta.
42002022	Ne bifukhu ni byoola bye khukhwiŋoona nga kamakambila ka Musa ni kaloma, Yosefu ni Mariya bayila umwana i Yerusalemu khumuwanayo isi Umukasya,
42002023	nga ni sharonebwa mu makambila k'Omukasya shiri, “Buli shikiboole shiseetsa, kane shiwanibwatsakeyo isi Umukasya,”
42002024	ni khuwanayo tsisaayilo nga baloondelela byeesi kamakambila k'Omukasya kaloma: bukuruku bubili namwe buwuusi bubwaana bubili.
42002025	Ne khu mbuka nyene iyo mu Yerusalemu mwabamo umusaani lisiina lyeewe Simeoni, umundu uwaba umulayi, lundi nga arya Wele. Umusaani uyu aba waliinda khubona khuwonesebwa khwa Isiraeli, nalundi aba wayitsula Umwoyo Umukhosefu.
42002026	Umwoyo Umukhosefu aba wamubimbulila ari s'alifwa nga ashiili khubona khu Kristo w'Omukasya ta.
42002027	Simeoni warangililwa n'Umwoyo Umukhosefu, wiitsa mu Lisaayilo Likhulu. Basaali ni bareera umwana khumukholela byeesi kamakambila ka Musa kaloma,
42002028	Simeoni wasuta Umwana mu makhono keewe, wabuyila Wele nga aloma ari,
42002029	“Aso Umukasya, ari n'usibule umwakaanisi woowo atsye mu lukoosi, nga ni wasuubisa,
42002030	lwekhuba tsimoni tsase tsaboone buwonesi bubwama is'uli,
42002031	bweesi warengekharengekha mu moni tse babandu boosi,
42002032	khuuba buwaanga kwe khubimbulila shiisa shoowo isi Banaambo, ni khureera shiriifwa shoowo isi babandu boowo ba Isiraeli.”
42002033	Papa ni Maayi b'Omwana beyaanga lwe bilomo byeesi Simeoni amulomakho.
42002034	Aryo Simeoni wabaloombela ikhabi, ne walomela Mariya ari, “Umwana yuno warobolebwele ni Wele, lwe khukhwiisa asi ni khukhwinyusa bakali mu Isiraeli, lundi aliiba khabonelo khakhaama isi Wele kheesi balikhandisa,
42002035	nio bimoonyo bye bibyambaaso bye kimyoyo kye babandu bakali bibimbuliwe. Ni kumutaambo kumwooki kukuuli nga lurima, kuliwuna kumwoyo kwoowo.”
42002036	Abawo naye umuŋoosi uwekhasi ulaangiwa Ana, umukhaana wa Fanueli, uwe mu shikuuka sha Aseri. Anna aba umuloosi, ne mu bukhaana bweewe, abaakho n'umuseetsa mu bukhwaale khumala kimiiko musaafu kyonyene,
42002037	ne lwanyuma lwayo wekyela namulekhwa, nga ari khu mbuka yino aba wayolesa kimiiko kamakhumi shinaane na kine kye bukhulu. Niye s'aruratsakakho Mwisaayilo Likhulu ta, aba nga esaaya Wele shiilo ni kumuusi, nga abuya ntsala lundi nga aloomba.
42002038	Mu mbuka nyeneyo nga Yosefu ni Mariya ni Yesu bali Mwisaayilo Likhulu, Anna naye woola isi bali, wabuyila Wele, wakanikha khu mwana, nga aboolela boosi babaaba baliindilila Wele khusikula Yerusalemu.
42002039	Nga Yosefu ni Mariya bamalile khukhola byoosi nga kamakambila k'Omukasya ni kaloma, bakobolayo i Galilaaya, mu shiriimba she waawe i Nazareesi.
42002040	Umwana watsowa weloosela khuuba ni kamaani, witsusibwa ni kamakhula, ni bubweela bwa Wele bwamubatsakakho.
42002041	Abe buli mwiiko, basaali ba Yesu batsyatsaka i Yerusalemu khuuba khu Mayiiya ke Khubirakho.
42002042	Ne Yesu n'aba nga wolisile kimiiko likhumi na kibili kye bukhulu, baatsya ni naye i Yerusalemu khu mayiiya nga isaambo yaawe ni yaba.
42002043	Nga bifukhu bye kamayiiya byaweelekho, basaali beewe baaba bakobolayo ingo, Yesu warama mu Yerusalemu. Ne basaali beewe balekha khushimanyakho ta.
42002044	Ne nibo ni bambaasa bari ali mwituuli lyaawe, nashiryo bakyeenda lukyeendo lwe shifukhu shitweela. Ne lwanyuma barakikha khumuweentsa mu balebe, ni mu basaale baawe.
42002045	Ne ni balekha khumunyoola ta, bakobolayo i Yerusalemu, nga bamuweentsa.
42002046	Lwanyuma lwe bifukhu bitaru, bamunyoola wikhaale mu Lisaayilo Likhulu akari mu baleekeli, nga abarekeeresa lundi nga abareeba bireebo.
42002047	Boosi babaamuwulila beyaanga lwe kamakyesi ni khukhwiilamo khweewe.
42002048	Basaali beewe ni baamubona basamilila busa. Kila maayi weewe amureeba ari, “Mwana wase, lwashiina kila ukhukholile ifwe uri? Lola papawo ni nase khubeele khweyembeleele naabi nga khukhuweentsa.”
42002049	Naye wabakobolamo ari, “Lwashiina kila mubeele mumeentsa? Simwamanyile muri shintsakhila ise khuuba muntsu ya Papa?”
42002050	Ne nibo balekha khumanya bulayi sheesi abelamo ta.
42002051	Lwanyuma Yesu wakobolayo ni nabo i Nazareesi, wabawulilatsaka. Ne maayi weewe waliindatsaka bilomo ibyo byoosi mu mwoyo kweewe.
42002052	Aryo Yesu watsowa mu mubili ni mu makyesi, nga akanibwa ni Wele ni babandu.
42003001	Mu mwiiko kwe likhumi na kiraano kwe buwuli bwa Kayisaali Tiberiya, nga Pontiyo Pilato abe niye uwula Buyudaaya, ni Herode nga niye uwula Galilaaya, wandaaye Filipo aba niye uwula bisiintsa bye Ituriya ni Trakoniti; ni Lisaniya nga niye umuwuli wa Abilene,
42003002	nga Anasi ni Kayafa nibo basaayi bakhulu; shilomo sha Wele shetsila Yohana umwana wa Zekariya, nga ali mu mubiimbi.
42003003	Aryo Yohana watsya mu bisiintsa bibibotokhelele Yorudaani nga aboolela babandu khu khubatisibwa khwe khukhwibiyisa nio akile Wele abeyakhile bibyonako byaawe.
42003004	Bino byoosi byaba nga ni sharonebwa mu shitabo she bilomo by'omuŋoosi Yisaaya shiri: “Iliwo likono ly'oyo ulomela angaaki mu mubiimbi liri; ‘Ni muŋoone kumukhoosi kw'Omukasya, mukwalaase tsintsila tseewe.
42003005	Buli litila lyoosi litsusiwe, buli lukiingi ni lukoongo bikwalaasibwe, kimikhoosi kikyaborokha kiteresebwe, tsintsila tse kamatikwi tsikwalasibwe.
42003006	Ni babandu boosi balibona buwonesi bwa Wele.’ ”
42003007	Yohana waloma kamatuuli ke babandu babeetsa is'ali khubatisibwa ari, “Inywe tsindemu, naanu ubarewuule khukhwilukha burafu bwa Wele bubuuli khukhwiitsa?
42003008	Nimwane bibyaamo bibyokesanisa khukhwibiyisa khwe bibyonako, nalundi mukharakikha khuloma muri, inywe muli ni Ibulayimu nga Umukuuka wenywe ta. Lwekhuba imbaboolela ndi, Wele anyala khukalusila Ibulayimu babaana khukhwama mu mabaale kano.
42003009	Ni alunaari inywe mufwanana ni bisaala; iyaywa yareerewele khaale khu shisina she bisaala, nabuli kusaala kukhaana bibyaano bilayi, kane bakureme bakutuume mu mulilo.”
42003010	Kila babandu bamureeba bari, “Ne ari ifwe kane khukhole khuryeena?”
42003011	Yohana kila abelamo ari, “Umundu uli ni tsingubo tsibili, akabilekho uyo ukhalikho nayo ta, ni nooyo uli ni biilyo naye nakhole aryo.”
42003012	Ni babusanisi be kumusolo nabo biitsa khubatisibwa. Bamureeba bari, “Umuleekeli nafwe khukhole khuryeena?”
42003013	Kila abalomela ari, “Mukhabusaanisatsaka kumusolo khubiririsa isho sheesi babalakila ta.”
42003014	Ari basilikhale nabo bamureeba bari, “Ne ifwe, kane khukhole khuryeena?” Naye wabelamo ari, “Mukhariisariisa babandu ni khubarusakho tsinusu tsaawe ni kamaani ta, namwe khuwayilisa babandu khubikhalimo ta, ne kumukheemba kweenywe kubamalatsake.”
42003015	Mu mbuka nyene iyo, babandu baaba bayisuunga khukhwiitsa khw'Omukasya, baryo barakikha khukhwikanakana ni khukhwireeba mu myoyo kyaawe noola Yohana Umubatisa anyala khuuba niye Kristo.
42003016	Yohana Umubatisa wabelamo ari, “Ise mbabatisa inywe ni kameetsi busa, ne iliwo uli khukhwiitsa uwufuura ise kamaani, ni nase isi ikhaakhila khukangulula lukhoba lwe bilaalo byeewe ta. Umweeneyo alibabatisa n'Umwoyo Umukhosefu ni kumulilo.
42003017	Ali ni lulweelo lweewe mu mukhono kweewe, khukyekyendula iŋaano yeewe, ni khukibuunga mu shirara, tsindere alitsoosha ni kumulilo kukhasima ta.”
42003018	Aryo musaambo iyo, ni khubirira musaambo tsitsindi tsingali busa, Yohana waleekela babandu nga abaleekela kamakhuwa kamalayi, nga abesamo kamaani.
42003019	Ne Yohana n'ekiitsa Herode Umuwuli lwe khubeyisa Herodiya umukhasi wa wandaaye Filipo, ni lwe biibi bibindi swa byeesi Herode akhola,
42003020	ni khwiibyo byoosi, Herode waloselakho shiibi shishindi shifuurira ilala: wawamba Yohana Umubatisa wamubowa mu mapuusu.
42003021	Lulwoola babandu boosi nga bamalile khubatisibwa, Yesu naye weetsa wabatisibwa. Ne lwanyuma lwe khubatisibwa nga alikho aloomba, likulu lyabayuukha,
42003022	Umwoyo Umukhosefu wamwikhakho mu shifwani she liwuusi, ni likono lyarura khukhwama mwikulu nga liloma liri, “Iwe uli Umwana wase isi ingana, musiiwe ndi ni kumwikhoyo.”
42003023	Yesu aba ni kimiiko nga kamakhumi kataru kye bukhulu, khu mbuka isi arakikhila buraambi bweewe. Babandu abe bamwambasilisa khuuba umwana wa Yosefu, umwana wa Heli,
42003024	Heli umwana wa Matati, Matati umwana wa Levi, Levi umwana wa Meleki, Meleki umwana wa Yanayi, Yanayi umwana wa Yosefu,
42003025	Yosefu umwana wa Matatiya, Matatiya umwana wa Amosi, Amosi umwana wa Nahumu, Nahumu umwana wa Esuli, Esuli umwana wa Nagayi,
42003026	Nagayi umwana wa Mahati, Mahati umwana wa Mahatatiya, Mahatatiya umwana wa Semeyi, Semeyi umwana wa Yoseki, Yoseki umwana wa Yoda,
42003027	Yoda umwana wa Yohanani, Yohanani umwana wa Resa, Resa umwana wa Zerubabeli, Zerubabeli umwana wa Seyaluteli, Seyaluteli umwana wa Neri,
42003028	Neri umwana wa Meleki, Meleki umwana wa Adi, Adi umwana wa Kosamu, Kosamu umwana wa Elumadamu, Elumadamu umwana wa Eri,
42003029	Eri umwana wa Yoswa, Yoswa umwana wa Eliyazari, Eliyazari umwana wa Yorimu, Yorimu umwana wa Matati, Matati umwana wa Levi,
42003030	Levi umwana wa Simeoni, Simeoni umwana wa Yuda, Yuda umwana wa Yosefu, Yosefu umwana wa Yonamu, Yonamu umwana wa Eliyakimu,
42003031	Eliyakimu umwana wa Meleya, Meleya umwana wa Mena, Mena umwana wa Matata, Matata umwana wa Natani, Natani umwana wa Daudi,
42003032	Daudi umwana wa Yese, Yese umwana wa Obedi, Obedi umwana wa Bowazi, Bowazi umwana wa Salumoni, Salumoni umwana wa Nahasoni,
42003033	Nahasoni umwana wa Aminadabu, Aminadabu umwana wa Adumini, Adumini umwana wa Aruni, Aruni umwana wa Kezironi, Kezironi umwana wa Perezi, Perezi umwana wa Yuda,
42003034	Yuda umwana wa Yakobo, Yakobo umwana wa Isaaka, Isaaka umwana wa Ibulayimu, Ibulayimu umwana wa Tera, Tera umwana wa Nakori,
42003035	Nakori umwana wa Serugi, Serugi umwana wa Rewu, Rewu umwana wa Pelegi, Pelegi umwana wa Eberi, Eberi umwana wa Sela,
42003036	Sela umwana wa Kayinani, Kayinani umwana wa Arupakusadi, Arupakusadi Semu, Semu umwana wa Nowa, Nowa umwana wa Lameka,
42003037	Lameka umwana wa Mesusela, Mesusela umwana wa Enoka, Enoka umwana wa Yaredi, Yaredi umwana wa Malaleli, Malaleli umwana wa Kayinani,
42003038	Kenani umwana wa Enosi, Enosi umwana wa Sezi, Sezi umwana wa Adamu, Adamu umwana wa Wele.
42004001	Yesu wakobola nga ama khu luutsi Yorudaani nga witsuule Umwoyo Umukhosefu; Umwoyo uyo wamurangilila wamuyila mu mubiimbi,
42004002	ibweene iyo wamalayo bifukhu kamakhumi kane nga akhakibwa ni Sitaani. S'alyakho khakhandu khoosi mu bifukhu ibyo ta, biryo nga byaweelekho intsala yamulya.
42004003	Sitaani wamuloma ari, “Ilala iwe noola uli Umwana wa Wele, lomela libaale lino likyele biilyo.”
42004004	Yesu wamwiilamo ari, “Sharonebwa shiri, ‘Umundu s'akana abatsake umulamu lwe biilyo byonyene ta.’ ”
42004005	Lwanyuma Sitaani wamuniinisa khu shifwo shisheyingakho angaaki mu mbuka njeekhe busa, wamwokesa buyinga bwoosi bwe mu shibala.
42004006	Sitaani waloma Yesu ari, “Kane ikhuwe bunyala ibwo bwoosi, ni shiriifwa shishiilimo shoosi, lwekhuba byayimambisibwa ise, ni nase ngabila buli mundu yeesi isi ngana.
42004007	Nashiryo singa ufukhama asi wantsisaaya, bino byoosi kane bibe bibyoowo.”
42004008	Yesu wamwiilamo ari, “Bibyaronebwa biloma biri, ‘Wisaayatsaka Umukasya Wele woowo, umwakaanisatsake niye yenyene.’ ”
42004009	Sitaani wamurangilila lundi wamuyila i Yerusalemu, wamwimisa khu ngaaki khu litikiiyi lilifuura buleeyi lye Lisaayilo Likhulu, wamuloma ari, “Iwe noola uli Umwana wa Wele, suna asi awo.
42004010	Lwekhuba sharonebwa shiri, ‘Wele alilakila bamalayika beewe bakhutseete bulayi.’
42004011	Nalundi sharonebwa shiri, ‘Balikhusutila angaaki mu makhono kaawe, nio ulekhe khukhwituya shikyele shoowo khwibaale ta.’ ”
42004012	Yesu wamwiilamo ari, “Sharonebwa shiri, ‘Ukhakhakatsaka Umukasya Wele woowo ta.’ ”
42004013	Sitaani n'amala khumukhakilisa musaambo tsoosi, wamulekhakho watsya, khukhwoolesa lundi khu mbuka ikiindi.
42004014	Abweenewo, nga ali ni kamaani k'Omwoyo Umukhosefu, Yesu wakobola i Galilaaya. Lubuyi lweewe lwafuma osi mu byaalo bibibotokhelelewo.
42004015	Waleekela muntsu tsaawe tse khukhwisaayilamo, nga boosi bamubuyila.
42004016	Lwanyuma Yesu weetsa i Nazareesi isi atsowela, watsya muntsu iye khukhwisaayilamo, khu shifukhu sha Sabato, nga niyabatsaka isaambo yeewe. Wenyukha khusoma bibyaronebwa bikhosefu.
42004017	Bamuwa shitabo sh'omuŋoosi Yisaaya. Wabikhula shitabo, wanyoola shisiintsa isi sharonebwa shiri:
42004018	“Umwoyo w'Omukasya andi khwiise, Lwekhuba wayintsukhakho kamafura, khuboolela bataambi kamakhuwa kamalayi. Wandumile khuboolela babowe ari kane balekhuuliwe, n'isi babofu ari kane babimbuliwe tsimoni, ni khulekhuula ibo boosi babamiinilisibwa,
42004019	ni khuboolela babandu kumwikhoyo kweesi Umukasya atsya khutimililamo babandu beewe.”
42004020	Aryo Yesu wabiimbakho shitabo, washikoboselayo umwakaanisi, wekhala asi. Babandu boosi bababawo muntsu iye khukhwisaayilamo, bamwomiisilakho tsimoni.
42004021	Aryo warakikha khukanikha nga ababoolela ari; “Shaleelo bibyaronebwa bino bikhosefu byoolelele nga ni muwulile ni kamaru keenywe.”
42004022	Boosi bamulomakho bulayi, beyaanga lwe bilomo bilayi bibyetsula shiisa byeesi akanikha. Bareeba bari, “Uyu s'ali niye umwana wa Yosefu?”
42004023	Yesu wabaloma ari, “Ilala mulinomela lusimo luno muri, ‘Umukaangi, yiwonesa wamweene.’ Lundi mulinomela muri, ‘Kholelela ni na ano, mu shiriimba shoowo, ibyo byoosi byeesi khwawulila nga ubikholela i Kaperunaumu.’ ”
42004024	Yesu walooselakho ari, “Ilala imbaboolela indi, mbaawo umuŋoosi isi babandu be mu shiriimba she waawe bafukiilisilamo ta.
42004025	Ne muŋali imbaboolela ndi, abawo banamulekhwa bakali mu Isiraeli, mu bifukhu bya Eliya, mu mbuka yeesi likulu lyekaliwilawo ifula yalekha khukwa ta, khumala kimiiko kitaru ni kimyeesi kisesaba, ni ntsala ngali yaakwa mu shaalo shoosi.
42004026	Ne Eliya s'arumiwa isi namutweela khu nibo ta, khurusakho isi namulekhwa we Zarefasi mu shaalo sha Sidoni.
42004027	Lundi abawo babandu bakali mu Isiraeli babalwala bulwaale bwe bikeenge, mu bifukhu by'omuŋoosi Elisa, ne mbaawo namutweela khu nibo uwaŋoonebwakho ta, khurusakho Nayamani yenyene, uwaba umu Siriya.”
42004028	Babandu boosi babaaba muntsu iye khukhwisaayilamo ni bawulila bilomo bino, betsula lirima.
42004029	Baryo benyukha basindikhilisa Yesu khumurusa ibulafu we shiriimba, bamuyila khu ndulo khwe lukoongo khweesi shiriimba shaawe shombekhewa, nga bakana bari bamukholowe ilumya.
42004030	Ne niye wababiramo boosi akari, wakyeenda watsya.
42004031	Lwanyuma Yesu weekha i Kaperunaumu, mu shiriimba she Galilaaya, khu Sabato waleekela babandu.
42004032	Babandu beyaanga lwe saambo ye khuleekela kweewe, lwekhuba aleekela ni bunyala.
42004033	Muntsu iye khukhwisaayilamo mwabamo umusaani uwabakho shisaambwa shiibi, wayokesela angaaki ni likono likali ari,
42004034	“Wo yaaya, iwe Yesu we Nazareesi, ukhufunisa ifwe shiina? Wetsile khukhuwesa ifwe? Ise nakhumanya iwe nga n'uli, Uli Umukhosefu wa Wele.”
42004035	Yesu wakhookhela shisaambwa shiibi ari, “Sila busa umururekho!” Shiryo shisaambwa shakhupa umusaani asi akari mu bandu, shamururakho nga sishamukholilekho buubi bwoosi ta.
42004036	Babandu boosi beyaanga busa, baloma bonyene na bonyene bari, “Khuleekela shiina khuno? Lwekhuba ni bunyala ni kamaani, umusaani uyu alakila kimisaambwa kimibi khurura mu bandu!”
42004037	Karyo Kamakhuwa kano kakawamba khu Yesu kasalanila mu byaalo byoosi bibibotokhelelewo.
42004038	Yesu wenyukha warura muntsu iye khukhwisaayilamo, wenjila muntsu ya Simoni. Ne maayi umumasaala wa Simoni aba mulwale nga alikho anikina, nga kamayima kamuwambile, babandu bekontselela Yesu bari amuyeete.
42004039	Aryo Yesu watsya weema isi umutsiina, wakhookhela kamayima, lubaluba kamururakho. Khaangukho wenyukha wabakholela she khulya.
42004040	Lwanyuma angoloobe awo nga inyaanga yakwiile, ibo boosi babaaba ni babandu baawe nga balwaalile tsindwale tsikhali ndweela ta, babareera isi Yesu, naye watsya nga arakho kamakhono keewe khu buli mutsiina, wabawonesa boosi.
42004041	Ni kimisaambwa kimibi kyaba nga kirura mu bandu bakali nga kiyokesa kiri, “Iwe Uli Umwana wa Wele.” Yesu wakhookhela kimisaambwa nga s'akifukiilila khuloma ta, lwekhuba kyamanya kiri niye Kristo.
42004042	Kumutikhinyi mu mamilimili, Yesu warura muntsu tsana, watsya mu shifwo shikhalimo babandu ta. Ne babandu bamuweentsa, ne ni bamunyoola, balekha khukana bari abarurekho ta.
42004043	Ne niye wabelamo ari, “Shintsakhila khuboolela kamakhuwa kamalayi ke Buyinga bwa Wele mu biriimba bibiindi nabyo, lwekhuba isho nisho shishakila Wele wanduma ise mu shibala.”
42004044	Aryo weloosela khuleekela mu tsintsu tsye khukhwisaayilamo tse Buyudaaya.
42005001	Shifukhu shitweela Yesu n'aba nga wemile khu ndulo khwe inyaantsa ye Genesareeti, babandu bakali beetsa nga bayindana lwe khukana khuwulilisa shilomo sha Wele.
42005002	Wabona kamakhoŋolo kabili khu ndulo khwe inyaantsa, nga balobi be tsinyeeni bakalekhile awo, balikho basiinga butiimba bwaabwe.
42005003	Yesu waniina mu likhoŋolo litweela lilyaba lya Simoni, wamuloomba alisyendesekho khakyeekhe khu meetsi khurura khu lwoomu. Aryo waliikhalamo, waleekela babandu.
42005004	Nga wamalile khukanikha isi babandu, waloma Simoni ari, “Syendesa likhoŋolo mu shisiba, mwikhise butiimba bweenywe, mulobe tsinyeeni.”
42005005	Simoni wamwiilamo ari, “Umuleekeli, khwaraambile naabi shiilo shoosi, ne mbakhuwambisakho shishindu shoosi ta. Ne khukhwaama n'ulomele uryo, kane induumemo butiimba.”
42005006	Ne ni batuuma butiimba mu meetsi, bawambisa tsinyeeni swa, wakila ni butiimba bwaabwe bwenga khukhalikha.
42005007	Baryo bamesela bashaabwe babaaba mwikhoŋolo lilindi bari beetse babayeete. Beetsa betsusa kamakhoŋolo koombi, ambi kesiikhe mu meetsi.
42005008	Ne nga Simoni Petero waboone shino, wakwa asi ebikyele bya Yesu, wamuloma ari, “Umukasya, n'undekhe, lwekhuba ise ndi umundu umwonaki.”
42005009	Lwekhuba niye ni basheewe beesi aba nabo, beyaanga naabi lwe tsinyeeni tsingali tseesi bawambisa.
42005010	Boosi akhaba Yakobo ni Yohana, babaana ba Zebedaayo, babaaba basheewe ba Simoni, beyaanga. Ne Yesu waloma Simoni ari, “Ukharya ta, lwekhuba khukhwama shaleelo, kane ube ureera babandu isiindi.”
42005011	Baryo bakhweesa kamakhoŋolo kaawe bakareera khu lwoomu, balekha byoosi, baloondelela Yesu.
42005012	Ni lwoola, Yesu n'aba nga ali mu shiriimba shitweela, abawo umusaani uweetsa is'ali, nga wetsuule bulwaale bwe bikeenge. Ne niye n'etsa isi Yesu, wakwa asi wefumalikha, wamwikontselela nga aloma ari, “Umukasya nga abeele wakanile, unyala khukhumpyeluusa.”
42005013	Yesu wenyusa kumukhono kweewe wamutiilakho wamuloma ari, “Ee ingana, n'uwonesewe.” Lubaluba, bulwaale bwe bikeenge bwamururakho.
42005014	Yesu wamukhonyakilila nga amuloma ari, “Ukhaboolelakho umundu yeesi ta, ne n'utsye wiyokesane isi umusaayi akhwimenielese, uwaneyo shiwanwa lwe khuwonesebwa khwoowo nga Musa n'alakila. Shino shibe she khubonelakho isi babandu shiri wawonisibwile.”
42005015	Ne ndi khumanyikha khwa Yesu khweloosela busa osi, ni kamatuuli ke babandu bakali, kabusana khumuwulila ni khuwonesebwa tsindwale tsaawe.
42005016	Ne Yesu niye nga anyala wabarurakho imbuka ikiindi, watsya mu mubiimbi yenyene, waloomba.
42005017	Lutweela Yesu aba nga aleekela, mu bandu babaaba nga bekhaale awo bamurekeeresa, mwabamo Bafarisaayo ni baleekeli be Kamakambila ka Musa babaaba bamile mu buli shiriimba she, Galilaaya, ni Buyudaaya ni Yerusalemu. Ni kamaani k'Omukasya kaaba kali khu Yesu khuwonesa babandu.
42005018	Lola basaani beetsa nga basutile umusaani uwaba wakataala khu lusaamba, baweentsa kamakyesi ke khumwingisa muntsu bamure mu moni tsa Yesu.
42005019	Ne ni bakhabona isaambo yoosi iye khumwingisilamo lwe babandu bakali, baniina khu ntsu khu ngaaki. Basambulako ahaandu bamubirisilamo nga ali khu lusaamba lweewe, bamura akari mu bandu mu moni tsa Yesu.
42005020	Ne Yesu n'abona khufukiilila khwawe, waloma umusaani ari, “Mulebe, bibyonako byoowo byakhwiyakhiilwe!”
42005021	Bafarisaayo ni baleekeli be Kamakambila ka Musa barakikha khuloma bonyene bari, “Uyu naanu, ufwotsola Wele? Naanu unyala khukhwiyakhila bibyonako akhali Wele yenyene?”
42005022	Ne Yesu n'amanya bibyambaaso byaawe, wabelamo ari, “Lwashiina mwambaasa bibindu nga bino mu myoyo kyeenywe?
42005023	Shishaangu nisho shili ena? Khuloma ndi, ‘Bibyonako byoowo byakhwiyakhiilwe’, namwe khuloma ndi, ‘Yinyukha ukyende?’
42005024	Ne shili lwe khubokesanisa ndi Umwana w'Omundu ali ni bunyala khu shibala khukhwiyakhila bibyonako.” Aryo waloma umusaani uwakataala ari, “Ikhuloma iwe ndi, yinyukha, usute lusaamba lwoowo, ukoboleyo ingo woowo.”
42005025	Lubaluba, umusaani winyukha mu moni tsaawe boosi nga babona, wasuta lusaamba lweewe, welayo ingo weewe, nga aruuya Wele.
42005026	Boosi bababawo, beyaanga lukali, baruuya Wele, lundi baarya nga baloma bari, “Ilala shaleelo khwaboone bye kamakaanga!”
42005027	Lwanyuma lwa bino, Yesu warura ibulafu watsya, ne wabona umubusanisi we kumusolo, lisiina lyeewe bari Levi, nga wikhaale mu shifwo isi babusanisila kumusolo. Yesu wamuloma ari, “Inondekho.”
42005028	Levi wenyukha, walekha byoosi wamuloondakho.
42005029	Lwanyuma Levi wateekhela Yesu kamayiiya kamaboofu muntsu yeewe, ne abaawo lituuli likali lye babusanisi be kumusolo ni babandu swa busa, beetsa bekhala baalya ni nabo.
42005030	Ne Bafarisaayo ni baleekeli baawe be Kamakambila ka Musa, beŋuluŋuunyila baleekelwa ba Yesu bari, “Shiina kila muliila, lundi mwanyweela atweela ni babusanisi be kumusolo ni babonaki?”
42005031	Ne Yesu wabelamo ari, “Babandu balamu sibatsya isi umukaangi ta, ne njeeba balwaale nibo babaatsya.
42005032	Ise shineetsa khulaanga bakhosefu khukhwibiiyisa ta, ne khurusakho babonaki bonyene.”
42005033	Batweela khu nibo bareeba Yesu bari, “Lwashiina baleekelwa ba Yohana Umubatisa babuya intsala tsifuunda ngali, lundi baloomba, ni baleekelwa be Bafarisaayo nabo bakhola baryo, ne baboowo lwawa balya lundi banywa?”
42005034	Ne Yesu wabelamo ari, “Munyala khubuyisa intsala bakyeni booyo ukhweele, nga umweene ashiiliwo ni nabo?
42005035	Ne bifukhu kane biitse byoole, isi ukhweele alibarusibwakho, ni nabo balibuya intsala mu bifukhu ibyo.”
42005036	Lwanyuma wabakanikhila lusimo luno ari, “Mbaawo umundu uwinuula shishaapa khu ngubo imbya washinabila khu ngubo ingore ta. Umundu uyo n'akhola aryo, aba wonakisile ingubo yeewe imbya, ni shishaapa shishamile khu ngubo imbya, sishinyala khulekhaana ni ngubo ingore ta.
42005037	Namwe mbaawo umundu utsukha iviini inyana mu kungutsi tsingore ta. Umundu n'akhola aryo, iviini inyana inyala khukhwinuula tsikungutsi itsyo, ni viini yatsutsukha, ni tsikungutsi batsifiilwa.
42005038	Ne iviini nyana yaakha yatsukhiwa mu kungutsi tsiimbya.
42005039	Nalundi mbaawo umundu yeesi uba wamalile khuunywa iviini indule, uwandikanile khuunywa iviini inyana ta, lwekhuba aloma ari, ‘Indule niyo indayi khuminyisa.’ ”
42006001	Lutweela khu shifukhu sha Sabato, Yesu n'aba nga akyeenda mu mukuunda kwe iŋaano, baleekelwa beewe bakusa bikala bye iŋaano, babifungila mu bikalabo byaawe, baalya.
42006002	Batweela khu Bafarisaayo babareeba bari, “Lwashiina mukhola sheesi likambila lyeefwe likhafukiilila khukhola khu Sabato?”
42006003	Yesu wabelamo ari, “Simwasomatsakakho byeesi Daudi akhola ta? Nga niye ni babandu beewe, intsala ni yabalya?
42006004	Niye enjila muntsu ya Wele, wabukula kumukaati kukwawanibwayo isi Wele, niye umweene walya, wawakho ni babandu beesi aba nabo, ate nga shaba she kumusilo khuulya kumukaati kuno, khurusakho basaayi bonyene?”
42006005	Aryo wabaloma lundi ari, “Umwana w'Omundu niye Umukasya uwa Sabato.”
42006006	Khu shifukhu sha Sabato shishiindi, Yesu watsya muntsu iye khukhwisaayilamo waleekela. Ne mwabamo umusaani uwaba ni kumukhono kweewe kumulayi nga kumuleme.
42006007	Baleekeli be kamakambila ka Musa, ni Bafarisaayo bamulolelela ni khukhwimenielesa khukali nga bakana babone oba nga kane awonesele khu Sabato, nio bamisilekho bamutsuntsumilise.
42006008	Ne Yesu wamanya byeesi baaba bambaasa, waloma umusaani uwe kumukhono kumuleme ari, “Yinyukha wiime akari awo.” Aryo umusaani wenyukha weema akari.
42006009	Lwanyuma Yesu wabaloma ari, “Imbareeba shireebo; shifukiilisibwa ni likambila lyeenywe khukhola bulayi khu Sabato namwe khukhola buubi? Khuwonesa bulamu namwe khubuhesa?”
42006010	Wabebotokhelesamo tsimoni boosi, lwanyuma waloma umusaani ari, “Tsalaasa kumukhono kwoowo.” Umusaani naye wakhola aryo, ni kumukhono kweewe kwaba kwakhile.
42006011	Ne boosi bakhalala naabi, barakikha khukanikhanamo bonyene na bonyene, shiina sheesi banyala khukhola Yesu.
42006012	Mu bifukhu ibyo, Yesu watsya khu lukiingi khuloomba. Ibweene iyo wabuyayo shiilo shoosi nga aloomba Wele.
42006013	Ne antsye ni bwasha kumutikhinyi, walaanga baleekelwa beewe, mu nibo warobolamo likhumi na babili, beesi alaanga ari barume.
42006014	Nibo bano: Simoni isi atwiikha ari Petero, ni Andereya wandaaye uwa Petero oyo, Yakobo ni Yohana, Filipo ni Batolomayo,
42006015	Matayo ni Tomasi, Yakobo umwana wa Alufayo, ni Simoni uwaba mutweela khuba Zelote,
42006016	Yuda umwana wa Yakobo, ni Yuda Isikalyoti uwamulyamo luwomelo.
42006017	Yesu weekha ni barume nga ama khu lukiingi, weema mu shiifwo shishakwalaala. Lituuli likali lye baleekelwa beewe, ni babandu bakali bababawo nga baama mu Buyudaaya mwoosi, ni Yerusalemu, ni babandi babaama i Tulo ni Sidoni, bisiintsa bibibotokhelele inyaantsa.
42006018	Babandu bano boosi beetsa khumurekeeresa ni khuwonesebwa tsindwale tsaawe. Ni naabo boosi babataambisibwa ni kimisaambwa kimibi, boosi bawonesebwa.
42006019	Babandu boosi bakhakakho bari bamutiilekho lwekhuba abe kamaani kaaba karura khukhwama mu niye kabawonesa boosi.
42006020	Yesu wenyusa tsimoni isi baleekelwa beewe waloma ari, “Muli ni ikhabi inywe bataambi, lwekhuba Buyinga bwa Wele buli bubweenywe.
42006021	Muli ni ikhabi inywe babaali intsala ana ari, lwekhuba mulikura. Muli ni khabi inywe babalila ari, lwekhuba mulitsekha.
42006022	“Muli ni khabi inywe noola babandu bababiiyila lundi babekaana babatyaabila, babakhoma khulw'Omwana w'Omundu.
42006023	Nimwikhoyele shifukhu isho, mwisutake lwe kumwikhoyo, lwekhuba kumukheemba kweenywe mwikulu kuliba mukali, lwekhuba bakuuka baawe bakholatsaka baryo baŋoosi.
42006024	N'enga she kumutaambo isi inywe bayindifu ana ari, lwekhuba inywe mwafuna khaale kumwikhoyo kweenywe.
42006025	Nga she kumutaambo inywe babekurire ana ari, lwekhuba intsala ilibalya. Nga she kumutaambo inywe babatsekha ana ari, lwekhuba muli wunamila lundi mulile.
42006026	“Nga she kumutaambo inywe beesi babandu babuyila, lwekhuba bakuuka baawe baloma bibindu nibyo bitweela isi baŋoosi be bubeeyi.
42006027	“Ne imbaboolela inywe babaali khukhundekeeresa ndi, ni mukanaatsake basiku beenywe, mukholatsake bulayi ibo babababiiyiila.
42006028	Mukanise tsikhabi ibo babakanisa buubi, muloombele ibo bababarangana.
42006029	Isi uyo ukhukhupa luuyi khu lusaya, muyusile lusaya lwe khu lubeka lulundi nalwo. Ni n'oyo unyala wakhurusakho ikooti yoowo, lekha ayile ni isaati nayo.
42006030	Buli mundu yeesi ukhuloomba shishindu, n'umuwatsake, ni nooyo ukhunuulakho shishindu shoowo, ukhamuloomba khu shikhukobosela ta.
42006031	Ne ni mukholatsake khu bandu babandi muryo nga nanywe ni mukana nibo babakhole khuusi inywe.
42006032	“Inywe ni mukana ibo babakana bonyene, ikhabi shiina yeesi muli nayo? Mbo ni babonaki nabo bakhola baryo nga bakana ibo bababakana.
42006033	Ne ni mukholela bulayi isi ibo babakholela inywe bulayi bonyene, ikhabi shiina yeesi muli nayo? Mbo ni babonaki nabo bakhola baryo.
42006034	Ne inywe ni mwikhopesa bibindu byeenywe isi ibo beesi musuubila khubakobosela bonyene, ikhabi shiina yeesi muli nayo? Mbo ni babonaki nabo bakhola baryo, bekhopesa babonaki bashaawe beesi bambaasa bari kane babakobosele mu bwitsufu.
42006035	Ne ni mukane basiku beenywe, nalundi mubakholatsake bulayi, mubekhopatsake nga simwiyikina muri, kane babakobosele shishindu shoosi ta. Ni nashiryo, kumukheemba kweenywe kuliba mukali, lundi muliba babaana booyo, Wele Uli Angaaki Lukali. Lwekhuba Wele ali umulayi isi babakhasiima ni baabi beene.
42006036	Nimube be shiisa nga Papa weenywe n'ali ni shiisa.
42006037	“Mukhakhalila babandi kumusaango ta, ni nanywe Wele s'alibakhalila ta. Mukhekiitsatsaka babandi muri kwabafuurire ta, ni nanywe Wele alekhe khubekiitsa ari kwabafuurire ta. Ni mwiyakhile basheenywe, ni nanywe Wele alibeyakhila.
42006038	Ni muwaane isi babandi, ni nanywe Wele alibawa. Ilala muliweebwa shipimo shibakhila shilayi, sheesi bamiinile, shishisisikhiwile bulayi, lundi nga shitsutsukhaka asi, nisho shilitsukhiwa mu makhono keenywe. Lwekhuba shipimo sheesi muraambisa khupimilamo babandi nisho sheesi Wele aliraambisa khubapimilamo nanywe.”
42006039	Kila Yesu ababoolela lusimo luno ari, “Umundu umubofu anyala khurangilila umubofu washeewe? N'akhola aryo, boombi sibanyala baakwa mwilowo?
42006040	Mbaawo umusomi ufuura umuleekeli weewe ta, ne n'aba nga waleekiwiile mu bwitsufu, naye kane abe nga umuleekeli weewe.
42006041	“Iwe shiina shikila walolelela khasosono khakhaali mu moni ya wandaayo, ne walekha khumanya kukyeenga kukuuli mu moni yoowo wamweene?
42006042	Unyala uryeena waloma wandaayo uri, ‘Wandaayase khayo ikhurusemo khasosono khakhaali mu moni yoowo,’ n'enga wamweene s'unyala khubona kukyeenga kukuuli mu moni yoowo wamweene ta? Uba wiwombesa busa. Iwe umubeeyi nyoowa urusemo kukyeenga kukuuli mu moni yoowo wamweene, nio unyalise khubona bulayi khukhwinyusamo khasosono khakhaali mu moni ya wandaayo.
42006043	“Mbaawo kusaala kulayi kukwaana bibyaamo biibi ta, namwe mbaawo kusaala kuubi kukwaana bibyaamo bilayi ta.
42006044	Buli kusaala bakumanyila khu byaamo byakwo byeesi kwama. S'unyala wabuta tsisabibu khukhwama khu mawa ta, namwe sibabuta kamakhuyu khukhwama khu marakalu ta.
42006045	Umundu umulayi arusa bilayi nga abyaamisa mwibiikhilo lyeewe lilayi lye mu mwoyo kweewe. Ne umundu umubi naye arusa biibi byeewe nga abyaamisa mwibiikhilo lyeewe liibi. Lwekhuba kumunwa kw'omundu kuloma ibyo bibitsuule mu mwoyo kweewe.
42006046	“Lwashiina munangilisa muri, Umukasya, Umukasya, ne nga simukhola byeesi mbalomela khukhola ta?
42006047	Buli mundu yeesi uwiitsa isiindi, wawulila bilomo byase, ne wakhola nga ni biloma, kane imbokesanise umundu uyo nga nafwana:
42006048	afwana nga umundu uwayaba kumusiinji kumuleeyi naabi, wombekha intsu yeewe, warakikhila kumusiinji khu lwanda. Ne kameetsi ni ketsula kasalasala, kumukhuura kwakhupa intsu iyo ni kamaani, ne yalekha khutengaala ta, lwekhuba intsu iyo yombakhiwa khu lwanda.
42006049	Ne umundu uwulila bilomo byase bino, ne walekha khubikholelakho ta, ali nga umundu uwombekha intsu yeewe khwiloba nga mbakhulima kumusiinji ta, ne kameetsi ni ketsula, kumukhuura kwakikhupa, intsu iyo yakwa, ni kumuwuulo kwayo kwaba kwe kamaani!”
42007001	Ulwo nga Yesu wamalile khukanikha bilomo bino byoosi isi babandu, watsya i Kaperunaumu.
42007002	Bona, abawo umusilikhale umukhulu we liihe lye basilikhale umu Roma, uwaba n'umukulwa weewe isi aba akana naabi, ne nga mulwale, nga ali ambi khuufwa.
42007003	Umukhulu yuno n'awulila bibiwaamba khu Yesu, warumanayo batweela khu bakhulu be Bayudaaya is'ali, nga amwikontselela ari etse awonese umukulwa weewe.
42007004	Bakhulu bano biitsa isi Yesu, bamwikontselela naabi bari, “Umusaani uyu akhila buyeeti bwoowo.
42007005	Lwekhuba akana naabi linaambo lyeefwe, nalundi niye uwakhwombakhila intsu iye khukhwisaayilamo.”
42007006	Aryo Yesu watsya ni nabo. Ne n'aba nga ali ambi khukhwoola khu ntsu, umukhulu we basilikhale tsana wamurumanila basaale beewe, nga amuloma ari, “Umukasya ukhetaambisa ta, lwekhuba ise sishintsakhila iwe khukhwinjila muntsu yase ta;
42007007	namwe nase samweene sinambaasa nga nakhila khukhwiitsa is'uli ta. Ne loma bulomi ilomo, n'umukulwa wase kane awone.
42007008	Ni nase samweene ndi umundu uwulibwa, lundi nase ndi ni basilikhale beesi imbila asi ase. Ne ni noma mutweela ndi, ‘Tsya’, atsya. Ne ni nomela ukuundi ndi, ‘Yiitsa’, etsa. Ni noma umukulwa wase ndi, ‘Khola shino’, ashikhola.”
42007009	Yesu n'awulila bilomo bino, wamwiyaanga naabi, ne nga washukhiile lituuli lye babandu babamuloondelela, wabaloma ari, “Abeele ishiili khubonakho khufukiilila nga khuno ta, akhaba ni mu Isiraeli ta!”
42007010	Baryo basaani babarumaniwa belayo muntsu y'omusilikhale umukhulu, banyoola nga umukulwa weewe uwaba umulwaale wawonile.
42007011	Lwanyumakho lwe mbuka ndiini, Yesu ni baleekelwa beewe ni lituuli lye babandu bamuloondakho, watsya mu shiriimba shishilaangibwa Naini.
42007012	Ne nga ali ambi khukhwoola khu shilibwa she shiriimba, bona, babandu nga basutile umufu bamurusa; umufu uyu uwaba umwana isi maayi weewe asaala mutweela yenyene, nalundi nga maayi weewe aba namulekhwa. Ni babandu bakali be mu shiriimba nga bali ni naye.
42007013	Umukasya n'abona namulekhwa yuno, wamusaasila naabi, wamuloma ari, “Ukhalila ta.”
42007014	Aryo Yesu watsya wawamba khu sanduko, ni naabo babaaba basutile beema. Yesu waloma ari, “Musoleeli, ikhuloma ndi yinyukha!”
42007015	Umusaani uwaba wafwiile, wenyukha wekhala, wananikha khukanikha, Yesu wamukoboselayo maayi weewe.
42007016	Boosi buuri bwabawamba, babuyila Wele, nga baloma bari, “Umuŋoosi we kamaani wenyukhiile musiifwe!” lundi baloma bari, “Wele wetsile khuyeeta babandu beewe.”
42007017	Kamakhuwa kano kasalanila mu Buyudaaya mwoosi, ni mu bisiintsa bibibotokhelelewo.
42007018	Baleekelwa ba Yohana Umubatisa, bamuboolela bino byoosi bibiwaamba khu Yesu. Aryo kila Yohana alaangakho babili khu baleekelwa beene.
42007019	Yohana Umubatisa wabarumana isi Umukasya, khumureeba bari, “Iwe niye uyo abe isi khuliindilila uli khukhwiitsa, namwe khuliindilileyo ukuundi?”
42007020	Baleekelwa bano ni beetsa isi Yesu, bamuloma bari, “Yohana Umubatisa wakhurumanile is'uli, nga aloma ari, ‘Iwe niy'oyu abe isi khuliindilila uli khukhwiitsa namwe khuliindilileyo ukuundi?’ ”
42007021	Ni mu mbuka nyeneyo, Yesu wawonesa babandu babaaba balwaale, ni butsiina, ni kimisaambwa kimibi, nalundi wabimbula babofu tsimoni tsaawe.
42007022	Aryo kila elamo barume ba Yohana Umubatisa ari, “Ni mwiileyo muboolele Yohana bibindu byoosi byeesi muboone lundi byeesi muwuliile: babofu babona, babalemala bakyeenda, ibo babaali ni bulwaale bwe bikeenge bawonesebwa, bamiinyi bekukha mu maru bawulila, baafu balamusibwa, ni Kamakhuwa Kamalayi ari kaboolelwa isi bataambi.
42007023	Nashiryo ali ni khabi uyo ukhantsikanakana ise ta.”
42007024	Lwanyuma nga barume ba Yohana Umubatisa batsiile, Yesu wananikha khukanikha khu biwamba khu Yohana isi lituuli lye babandu ari, “Inywe ni mwatsya isi Yohana mu mubiimbi, shiina sheesi mwatsiililila khubona? Lukholo luluteengasibwa ni mbewo?
42007025	Ne shiina shemwatsiililila khubona? Umundu ukwarire tsingubo tsinyenanyena? Taawe; ibo babakwaara tsingubo tsinyenanyena naabi ni khuuba ni buyindifu bukali, banyoolekhana mu lwanyi lw'omuyinga.
42007026	Ne shiina sheesi mwatsiililila khubona? Umuŋoosi? E e, ilala mbaboolela ndi niye afuurira ilala n'umuŋoosi.
42007027	Yohana oyu niye isi bibyaronebwa bilomakho biri, ‘Bona, indirumana umurume wase iburangisi woowo, uliŋoonaŋoona intsila nga ushiili khukhwiitsa ta.’
42007028	Mbaboolela ndi, mu bandu boosi babasaalikha mu shibala, mbaamo na mutweela ufuura Yohana Umubatisa bukhulu ta. Ne uyo ufuura bukyeekhe mu Buyinga bwa Wele, niye umukhulu khufuura Yohana.”
42007029	Babandu boosi, atweela ni babusanisi be kumusolo, ni bawulila bilomo bya Yesu, bafukiilila intsila ya Wele ikhosefu lwekhuba nibo baaba babatisibwa ni khubatisibwa khwa Yohana.
42007030	Ne Bafarisaayo ni baleekeli be kamakambila ka Musa baloba shitsilililwa sha Wele isi nibo, nashiryo bekaana khubatisibwa ni Yohana.
42007031	Yesu weloosela khuboolela ibo babaaba bamurekeeresa ari, “Shiina sheesi unyala khufwananisa ni kumuboolo kuno? Nalundi baliinga shiina?
42007032	Bali nga babaana babekhala mu khatale, nga balaangana ni bashaawe, nga baloma bari, ‘Khwabakhupila kimilele, ne mwalekha khushina ta, khwabakhupila tsimuungu, ne mwalekha khwantsuwa ta.’
42007033	Yohana Umubatisa etsa, nga abuya intsala nga s'alya biilyo, nalundi nga s'anywa iviini ta, inywe mwaloma muri, ‘Umusaani uyu, alikho shisaambwa shiibi.’
42007034	Umwana w'Omundu n'etsa nga alya, nalundi nga anywa, inywe mwaloma muri, ‘Lola umusaani uyu uwe kumukhabyo, umumeeli, lundi musaale we babusanisi be kumusolo, ni babonaki.’
42007035	Ne kamakyesi ka Wele kokyesanisibwa khuuba kelala isi baloondeleli baako babeene babakakaanila.”
42007036	Lulwoola mutweela khu Bafarisaayo walaanga Yesu khuulya biilyo ni naye. Aryo Yesu watsya muntsu y'Omufarisaayo wikhala ashikabilo she biilyo alye.
42007037	Abawo umukhasi mutweela mu shiriimba isho uwaba wamenya mu bwonaki, n'amanya ari Yesu alikhuulya muntsu y'Omufarisaayo, wareela ikyupa iye bifura bibiwunya bulayi,
42007038	wamayo wimikha imukoongo wa Yesu, ambi ni bikyele byeewe, nga alila. Waronyesa kamasika keewe khu bikyele bya Yesu. Aryo warakikha khubikhuyakakho ni litsuune lyeewe, wakwa khu bikyele byeewe, wabitsukhakakho bifura tsana bibiwunya bulayi.
42007039	Umufarisaayo uwaba walaangile Yesu n'abona aryo, waloma mu mwoyo kweewe ari, “Ilala umusaani yuno aba Umuŋoosi, khali wamanyile umukhasi umuwambakho oyu nga n'afwana, nalundi khali wamanyile bulamu bweewe nga ni buli bwe bubwonaki.”
42007040	Yesu wamuloma ari, “Simoni, indikho ni lomo yeesi ingana khukhuboolela.” Simoni welamo ari, “Umuleekeli, imboolele khubone.”
42007041	Yesu waloma ari, “Abawo umusaani mutweela uwaba ni babandu babili beesi abaantsa. Mutweela nga amubaantsa dinari bitoondo biraano, n'ukuundi nga amubaantsa kamakhumi karaano.
42007042	Ne khu boombi mbaawo uwanyala khumuwanda likobi ta. Nashiryo umusaani uyo wabiyakhila boombi. Aso, khu boombi, naanu ukana amukane khufuurisakho?”
42007043	Simoni welamo ari, “Nambaasa ndi uyo isi eyakhila likobi liboofu.” Yesu wamuloma ari, “Wakhalilewo bulayi.”
42007044	Nga Yesu washukhiile umukhasi, walomela Simoni ari, “Waboone umukhasi yuno? Nga ni ninjiile muntsu yoowo, iwe s'umbeele kameetsi ke khusiinga bikyele byase ta, ne umukhasi yuno watosile bikyele byase ni kamasika keewe, lundi wabikhuyakakho ni litsuune lyeewe.
42007045	Iwe s'ungwilekho mu shifuba ta, ne umukhasi yuno khukhwama nga ni enjiile ano, wakhwakama khukhuungwa khu bikyele byase ta.
42007046	Iwe s'umbakhilekho bifura khu murwe kwase ta, ne umukhasi yuno wambakhile bikyele byase bifura bibiwunya bulayi.
42007047	Ni nashiryo ikhuboolela ndi, lwe khukana khweewe khukali, bibyonako byeewe bikali byamwiyakhiilwe. Ni nooyo uwiyakhilwa khakyeekhe, khukana khweewe nakhwo khuba khukyeekhe.”
42007048	Ulwo Yesu waloma umukhasi ari, “Weyakhiilwe bibyonako byoowo.”
42007049	Ni babandu babekhala ni naye nga balya barakikha khuloma bonyene na bonyene bari, “Naanu uyu, uwiyakhila bibyonako?”
42007050	Yesu waloma umukhasi ari, “Khufukiilila khwoowo khwakhuwonesele, n'utsye mu lukoosi.”
42008001	Lwanyuma lwa bino, Yesu wakyeenda mu biriimba ni mu byaalo, nga aboolela kamakhuwa kamalayi ke Buyinga bwa Wele. Baleekelwa likhumi na babili baaba ni naye,
42008002	atweela ni bakhasi balala babawonesebwakho kimisaambwa kimibi, ni tsindwale. Mu nibo mwabamo: Mariya uwalaangiwa Magadalena, uwawoonebwakho kimisaambwa kimibi musaafu,
42008003	ni Yohanina umukyelema wa Kuza uwaba umubiikhi wa Herode, ni Susana, ni bakhasi babaandi swa. Bakhasi bano baayeeta kumulimo kwa Yesu, ni baleekelwa beewe, nga baraambisa bibindu byaawe byeesi baaba nabyo.
42008004	Babandu ni beloosela khukhwiitsa isi Yesu khukhwama mu buli shiriimba, ni betsulawo, Yesu wabakanikhila lusimo luno ari;
42008005	“Umumiitsi arura khumiitsa bumiitso bweewe mu mukuunda. Ne n'aba nga amiitsa, bumiitso bulala bwakwa khu ntsila, babandu babusambakilila, ni binywiinywi bye mu ngaaki byabulya.
42008006	Bubuundi bwakwa khwiloba lye khu lwanda, ne ni bwarura bwaniaala, lwekhuba liloba shilyaba ni kameetsi kakamala ta.
42008007	Bumiitso bubuundi bwakwa akari mu mawa, bwatsowela atweela ni nako, ni kamawa kabusindakilila.
42008008	Ni bumiitso bubuundi bwakwa khu liloba lilayi, bwatsowa, bwaanakho bibyaamo, khu buli shisina shitoondo shitweela.” Yesu n'amala khubakanikhila bilomo bino, waloma ari, “Lekha uyo yeesi uli ni kamaru ke khuwulila awulile.”
42008009	Baleekelwa beewe bamureeba bari, “Lusimo luno lumanyisa shiina?”
42008010	Yesu wabelamo ari, “Inywe mwawebwele khumanya bimoonyo bye Buyinga bwa Wele, ne isi babandu babandi, bili musimo tsonyene, nio, khulola balole, ne balekhe khubona ta; khurekeeresa barekeerese, ne balekhe khubimanya ta.”
42008011	“Kamakhulu ke lusimo luno niko kano, bumiitso nibwo shilomo sha Wele.
42008012	Bumiitso bubwakwa khu ntsila, nibo babandu babawulila shilomo sha Wele, ne Sitaani weetsa wabawutulamo shilomo mu myoyo kyaawe, nio balekhe khufuna buwonesi nga babira mu khufukiilila ta.
42008013	Bumiitso ibwo bubwakwa khu liloba lye khu lwanda, nibo babandu babawulila shilomo, bashifukiilila ni kumwikhoyo, ne lwekhuba sibali ni tsiindi tsindeeyi ta, bafukiililakho khakyeekhe, ne mu mbuka ye khukhakibwa, bakhasikhana.
42008014	Bumiitso bubwakwa mu mawa, nibo babandu, babawulila shilomo bulayi, ne nga batsiile, nilwe khukhwiyembelela, ni buyindifu, ni kumwikhoyo kwe bulamu buno, bakhasikhana, balekha khwama bibyaamo ta.
42008015	Ne bumiitso bubwakwa khu liloba lilayi, nibo babawulila shilomo, bashiiliinda bulayi mu myoyo kyaawe ni bubwiyikinwa. Bawulila shilomo bashibiikha bulayi, ni lwe khukhwikhalilikha, baanakho bibyaamo bilayi.”
42008016	“Mbaawo umundu uwambisa itaala, lwanyuma wakifumalikhakho shishipo ta, namwe wakira munguriiri ta. Ne akiwambisa, wakira khu shisiindi, nio akile buli uwingila muntsu abone buwaanga.
42008017	“Lwekhuba mbaawo shishindu shishabisibwa, shikhalibonesebwa ta. Namwe, mbaawo shishabisibwa shikhalimanyisibwa ta, namwe khureerebwa mu buwaanga ta.
42008018	“Nashiryo ni mwitsililise, isaambo yeesi murekeeresamo. Lwekhuba buli mundu uli ni shishindu balimuloselakho. Ne uyo ukhalikho na shiindu shoosi ta, balimurusakho ni khafwiiti abe kheesi ambaasa ari ali nakho.”
42008019	Lulwoola, maayi ni babandaaye ba Yesu, beetsa khumubona, ne balekha khwoola is'ali ta, lwe lituuli lye babandu.
42008020	Mutweela khu bandu bababawo waboolela Yesu ari, “Maayi woowo, ni babandaayo bali ibulafu bakana khukhubona.”
42008021	Yesu wabaloma boosi ari, “Maayi wase ni babandaayase nibo babarekeeresa shilomo sha Wele, bakhola nga ni shiloma.”
42008022	Lutweela Yesu waloma baleekelwa beewe ari, “Kha khwambukhe injelekha we nyaantsa.” Baryo baniina mwikhoŋolo baatsya.
42008023	Ne ni baaba nga batsya, Yesu liilo lyamuwamba. Lubaluba abalukhawo ikhuungu ye kamaani yawuutsa khu nyaantsa, ni likhoŋolo lyarakikha khukhwitsulamo kameetsi, baaba nga bali mu buwangafu bukali naabi.
42008024	Baleekelwa baatsya isi Yesu bamusisimusa, nga baloma bari, “Musakhulu, Musakhulu, khwahela!” Aryo Yesu wenyukha, wakhookhela ikhuungu, ni khutumbuukha khwe kameetsi, byawoleela; abawo khukwalaala khukali.
42008025	Yesu kila abareeba ari, “Khufukiilila khweenywe khuli ena?” Ne boosi baarya naabi, belaliila nga betsuule lisuno nga baloma bari, “Umusaani yuno niye naanu, bona akhookhela ikhuungu ni kameetsi byamuwulila?”
42008026	Lwanyuma Yesu ni baleekelwa beewe boola khu shaalo she Bagerasene, shishilolelaniile ni Galilaaya.
42008027	Ne Yesu n'arura mwikhoŋolo, nga ali khu lwoomu, wakanana umusaani uwabakho kimisaambwa kimibi, nga ama mu shiriimba. Kimisaambwa kino kyaba kyamumalakho imbuka indeeyi, nga s'akwaara tsingubo ta, lundi nga s'amenya muntsu ta, khurusakho mu mafuluma keesi basiikhatsakamo baafu.
42008028	Umusaani n'abona Yesu, walilila angaaki, wakwa asi mu moni tsa Yesu, waloma ni likono likali ari, “Yesu, Umwana wa Wele Uli Angaaki lukali, ufunisa ise shiina? Ikhwikontselela ukhaamba shitaambiso ta.”
42008029	Umusaani aloma shino lwekhuba Yesu aba walakiile kimisaambwa kimibi khumururamo. Lwekhuba tsifuunda ngali, nga kimisaambwa kino kyamuwambile, abe abowebwa kamakhono ni bikyele byeewe, waliindibwila ilala, ne shitweela busa, aba anyala watingula kiminyololo, kimisaambwa kyamupemesa, kyamuyila iyo mu mubiimbi.
42008030	Yesu wamureeba ari, “Lisiina lyoowo naanu?” Naye welamo ari, “Ise liiye likali.” Lwekhuba kimisaambwa kimibi mikali kyaba kyamwingilamo.
42008031	Kiryo kimisaambwa kimibi kino kyekontselela Yesu naabi kiri alekhe khukikhookhela khuutsya khuwelela imakoombe ta.
42008032	Ne abawo tsimbiitsi tsingali tsitsaba tsiliila khu ndulo khwe lukoongo. Kiryo kimisaambwa kimibi kino kyekontselela Yesu kiri, akilekhe kitsye mu mbiitsi itso, naye Yesu aryo, wakifukiilila.
42008033	Ne kimisaambwa kimibi ni kyarura mu musaani, kyaatsya kyaweela mu mbiitsi, ni tsimbiitsi tsoosi tsafulumukha, tsaselengela ilumya, tsaweela mu nyaantsa, tsahela.
42008034	Babaayi be tsimbiitsi ni babona bino, barindimukha tsindimo, baatsya basalanisa kamakhuwa kano mu shiriimba ni mu byaalo.
42008035	Baryo babandu bakali barurayo beetsa khubona bibibeelewo. Ne ni beetsa isi Yesu, banyoola umusaani isi kimisaambwa kyaruramo, nga wekhaale asi abikyele bya Yesu, nga wakwaarire tsingubo, lundi nga kamakyesi kamukobolemo; babandu baarya naabi.
42008036	Ni naabo babaabona nga kimisaambwa kimibi kirura mu musaani, baboolela babandu isaambo isi awonesebwamo.
42008037	Ni abweenewo, babandu boosi be mu bisiintsa bibyesaane ni Gerasene, bekontselela Yesu bari, arure isi bali atsye, lwekuba baaba bariire naabi. Aryo Yesu waniina mwikhoŋolo, wakobolayo.
42008038	Ne umusaani uwarusibwamo kimisaambwa kimibi, waloomba Yesu ari, atsye ni naye. Ne Yesu wamusiibula ari,
42008039	“Kobolayo ingo weenywe, uboolele bikali byeesi Wele akhukholele.” Aryo umusaani watsya mu shiriimba mwoosi, waboolela babandu byeesi Yesu amukholela.
42008040	Ni lwoola, Yesu n'akobola, babandu bamwakaanila lwekhuba baaba bamuliindile.
42008041	Ne abawo umusaani lisiina lyeewe Yayiro, uwaba umuwuli w'entsu ye khukhwisaayilamo, weetsa, wakwa asi abikyele bya Yesu, wamwikontselela ari atsye, enjile muntsu yeewe,
42008042	lwekhuba umukhaana weewe mutweela yenyene, uwaba uwe kimiiko likhumi na kibili, aba mulwale, nga ali ambi khuufwa. Aryo Yesu n'aba nga ali mu ntsila atsya, babandu baaba nga bayindana naabi tsimbeka tsoosi.
42008043	Mubeene ibo mwabamo umukhasi umulwaale we khukhwibeena kamafuki khumala kimiiko likhumi na kibili; uwaba wamalila bibindu byeewe khu bakaangi, n'enga mbaawo unyala khumuwonesa ta.
42008044	Umukhasi uyu weetsa, nga amila imukoongo wa Yesu, watiila khu ndulo khwe ngubo yeewe, khangukho khukhwibeena khwe kamafuki khwakamilawo.
42008045	Yesu wareeba ari, “Naanu uwundiililekho?” Babandu bababawo boosi ni bekaanaka, Petero waloma Yesu ari, “Musakhulu, babandu boosi bakhubotokhelele nga bayindana busa, basiindikhana.”
42008046	Ne Yesu waloma ari, “Iliwo umundu uwundiililekho, lwekhuba niwulile nga kamaani kambwamo.”
42008047	Umukhasi n'amanya ari s'anyala webisa lundi ta, weetsa nga nanikina, wakwa asi abikyele bya Yesu. Waboolela Yesu akari mu bandu boosi, lwashiina amutiililekho, lundi nga nawonelewo bulwaale bweewe khangukho.
42008048	Yesu wamuloma ari, “Mukhaana wase, lwe khufukiilila khwoowo wawonisibwile. N'utsye mu lukoosi.”
42008049	Yesu n'aba nga ashikanikha, umurume wama muntsu ya Yayiro, umuwuli wentsu ye khukhwisaayilamo tsana, nga aloma ari, “Umukhaana woowo wafwiile, ukhataambisa umuleekeli lundi ta.”
42008050	Ne Yesu n'awulila shino, waloma Yayiro ari, “Ukheyembelela ta, iwe n'ube busa ni khufukiilila, n'umukhaana woowo kane awone.”
42008051	Yesu n'ola khu ntsu ya Yayiro, s'afukiilila umundu yeesi khukhwinjila ni naye muntsu ta, khurusakho Petero, ni Yohana, ni Yakobo, ni papa ni maayi b'omwana.
42008052	Boosi bababawo baaba balila, nga bakhupa kimibala. Ne Yesu wabaloma ari, “Mukhalila ta, umukhaana yuno mbakhufwa ta, ne wakonele busa.”
42008053	Babandu bamutsekhelela busa, lwekhuba baaba bamanyile bari wafwiile.
42008054	Ne Yesu wamuwamba kumukhono, wamuloma ari, “Mwana wase, yinyukha.”
42008055	Bulamu bweewe bwakobola, khangukho wenyukha weema. Lwanyuma Yesu wabaloma bamuwekho khe khuulya.
42008056	Basaali beewe basamilila busa, ne Yesu wabakhonyakilila ari, balekhe khuboolelakho umundu yeesi ibyo bibibeelewo ta.
42009001	Yesu walaanga baleekelwa beewe likhumi na babili atweela, wabawa kamaani ni bunyala, khuwoona kimisaambwa kimibi kyoosi mu bandu, ni khuwonesa tsindwale tsaawe.
42009002	Aryo wabarumana khuutsya khuboolela kamakhuwa ke Buyinga bwa Wele, ni khuwonesa balwaale.
42009003	Wabaloma ari, “Mukhatsya ni shishindu shoosi ta, akhaba imiimbo, namwe isawu, namwe biilyo, namwe tsinusu, namwe mukhatsya ni ingubo ye khabili ta.
42009004	Mu buli intsu yoosi mweesi mwinjila, ne babakaanila, mumenya mu bweenemwo, khukhwoolesa ni mulirura mu shiriimba isho.
42009005	Ne isi babandu bakhabakaanila ta, musisakula lufuumbi luluuli khu bikyele byeenywe nga murura mu shiriimba isho. Khusisakula lufuumbi ulwo khabe nga khabonelo khe khubareewula isi bali.”
42009006	Baryo baleekelwa baatsya, bakyeenda mu byaalo byoosi, nga baboolela Kamakhuwa Kamalayi, lundi nga bawonesa babandu boosi, buli esi batsyatsaka.
42009007	Nga bishiili biryo, Herode umuwuli wa Galilaaya, n'awulila byoosi bibyakholekha, watabukha naabi, lwekhuba babandu balala baaba baloma bari, Yohana Umubatisa walamukhile.
42009008	Babandi baloma bari, Eliya wabonekhele, ni babandi bari, mutweela khu baŋoosi be khaale walamukhile khukhwama mu bafu.
42009009	Kila Herode aloma ari, “Ise nalakila baremakho Yohana kumurwe, ne lundi naanu uyu, isi mbulilakho bibindu bino?” Aryo wakhakakho nga akana abonekho khu Yesu.
42009010	Barume ni baamala khukobola, basontsoola Yesu ibyo byoosi byeesi baakhola. Yesu weyawula khu bandu, wayila baleekelwa beewe, watsya ni nabo bonyene mu shiriimba shishilaangibwa bari Besusaida.
42009011	Ne kamatuuli ke babandu ni bashimanyakho baryo, bamuloondakho. Aryo Yesu wabakaanila, wababoolela bibiwaamba khu Buyinga bwa Wele, lundi wawonesa ibo babakana khuwonesebwa.
42009012	Inyaanga ni yaba nga ikana khukwa, baleekelwa likhumi na babili beetsa isi Yesu, bamuloma bari, “Siibula babandu batsye mu biriimba, ni mu byaalo, bibibotokhelele ano, beweentseleyo bye khuulya, ni ekhukona. Lwekhuba shiifwo shino shayitala naabi.”
42009013	Ne Yesu wabelamo ari, “Inywe mwabeene ni mubawe shakhulya.” Nabo bamuloma bari, “Ano khuliwo ni kimikaati kiraano, ni tsinyeeni tsibili, akhali nga khuli ni khuutsya khukulayo biilyo bye babandu bano boosi.”
42009014	Lwekhuba basaani babaabawo baaba boola bikana biraano (5000). Yesu waloma baleekelwa beewe ari, “Ni mubekhase asi mu bipuri, nga buli shipuri babandu kamakhumi karaano.”
42009015	Baleekelwa beewe bakhola baryo, bekhasa babandu boosi.
42009016	Yesu wabukula kimikaati ikyo kiraano, ni tsinyeeni tsibili, wenyusa tsimoni mwikulu, wabiloombela ikhabi, wabimenyulakamo. Aryo wabiwa baleekelwa beewe, babikabile babandu.
42009017	Boosi baalya, bekura. Baleekelwa beewe babusanisa bubuya bubwarama, betsusa bibiipo likhumi na bibili.
42009018	Lulwoola Yesu aba ali khuloomba mu shimoonyo, baleekelwa beewe beetsa is'ali, naye wabareeba ari, “Babandu banomakho bari ise ndi naanu.”
42009019	Nabo belamo bari, “Balala baloma bari, iwe uli Yohana Umubatisa, babandi bari iwe uli Eliya, ni babandi bari, iwe uli mutweela khu baŋoosi be khaale ulamukhile khukhwama mu bafu.”
42009020	Kila Yesu abareeba ari, “Ne inywe? Munaanga ise khuuba naanu?” Petero welamo ari, “Iwe Uli Kristo wa Wele.”
42009021	Abweenewo Yesu wabakhonyakilila naabi, balekhe khuboolelakho shino umundu yeesi ta.
42009022	Aryo kila Yesu abaloma ari, “Umwana w'Omundu shimwakhila khutaambisibwa musaambo tsingali, ekaanibwe ni basakhulu, ni basaayi bakhulu, ni baleekeli be Kamakambila ka Musa, nalundi akhila khukhwiribwa, ne khu shifukhu she kataru, alilamusibwa khukhwama mu bafu.”
42009023	Lwanyuma wabaloma boosi ari, “Buli mundu yeesi ukana khuuba umulondeleli wase, akha khukhwiyikaana umweene, etyuukhe kumusalaba kweewe buli shifukhu anondelele.
42009024	Lwekhuba buli mundu yeesi ukana khuwonesa bulamu bweewe alibufwilwa, ni nooyo ufwilwa bulamu bweewe khu lwase, alibuwonesa.
42009025	Umundu shimuyeeta shiina khukhwifunila shibala shino shoosi, n'endi wakosa namwe wafwiilwa bulamu bweewe?
42009026	Buli mundu uwumambiwila ise kamaŋaanyu, ni bilomo byase, Umwana w'Omundu naye alimuwambiwila kamaŋaanyu n'alikobola mu shiriifwa sheewe, ni mu shiriifwa sha Papa, ni she bamalayika beewe bakhosefu.
42009027	Ilala mbaboolela ndi, iliwo batweela khuubo babemikhile ano, bakhalitsemakho khuufwa na khafwiiti ta, khukhwoolesa ni balibona Buyinga bwa Wele.”
42009028	Lwanyuma lwe bifukhu shinaane khukhwama nga Yesu n'aloma bilomo ibyo, wayila Petero, Yohana, ni Yakobo, waniina khu lukiingi, khuloomba.
42009029	Ne n'aba nga aloomba, imbonekha ye mu moni mweewe yakalusibwa, ni bikwaaro byeewe byekyela biwanga nga bimweekhamweekha.
42009030	Abweenewo abonekhawo basaani babili nga bakanikha ni naye; nga nibo Musa, ni Eliya.
42009031	Babonekha mu shiriifwa she angaaki naabi, nga bakanikha ni naye bibiwaamba khu mbuka iye khururawo khweewe, iyaba ili ambi khukhwoolelela khubirira mu khuufwa khweewe i Yerusalemu.
42009032	Ne Petero ni basheewe baaba bawungukhila lukali, ne ni basisimukha, babona shiriifwa sheewe, ni basaani babili babaaba bemile ni naye.
42009033	Ne basaani babili bano ni baaba barekukhawo isi Yesu, Petero waloma Yesu ari, “Musakhulu nga shilayi ifwe khuuba nga khuli ano! Ari khakhusimikhe bisari bitaru; shitweela shishoowo, shitweela sha Musa, ni shishiindi sha Eliya.” (Ne ilala Petero s'amanya shaloma ta)
42009034	Ne Petero n'aba nga ashiloma aryo, namufweeli weetsa wabafusilisa, nabo betsula khuurya, nga namufweeli abafusilisa.
42009035	Ulwo likono lyarura mu namufweeli nga liloma liri; “Oyu Umwana wase, isi narobola, ni mumurekeerese.”
42009036	Likono ni lyamala khukanikha, banyoola nga Yesu ali yenyene. Baleekelwa bashisilila busa, balekha khuboolelakho umundu yeesi, mu mbuka iyo byeesi baabona ta.
42009037	Shifukhu shishelakho, Yesu ni baleekelwa beewe ni baaba nga beekha khukhwama khu lukiingi, lituuli lye babandu bakali lyamwakaanana.
42009038	Mu lituuli ilyo, mwabamo umusaani uwayokesela angaaki ari, “Umuleekeli, ikhwikoontselela, n'uwambile umusoleeli wase shiisa lwekhuba niye umwana wase mutweela yenyene.
42009039	Shisaambwa nga shamuwambile, awayuluukha, shimutuunda asi, abalikhaka, wafuura lifulo imunwa. Shimukholatsaka shiryo, nga shimutaambisa, shikana khumuwesa.
42009040	Ni nase nikontseleele baleekelwa boowo khushiwoona shimururekho, ne bakhasikhana.”
42009041	Yesu welamo ari, “O inywe bakhafukiilila ta, lundi kumuboolo kukwaborokha, kane imenyatsake ni nanywe khumala mbuka shiina nga imbekhalilikha? Reera ano umusoleeli woowo.”
42009042	Ne umusoleeli n'aba nga etsa, shisaambwa shiibi tsana shamukhupa asi, wabalikha. Ne Yesu wakhookhela shisaambwa, wawonesa umusoleeli, wamukoboselayo papawe.
42009043	Boosi beyaanga, lwe kamaani ka Wele kamakali. Ne boosi ni baaba nga bashiyaanga lweebyo byeesi Yesu akhola, waloma baleekelwa beewe ari,
42009044	“Ni muwulilise bulayi, mulekhe khwibilila ibyo byeesi intsya khubaboolela ta: Umwana w'Omundu atsya khuwanibwayo mu mikhono kye babandu.”
42009045	Ne baleekelwa nibo balekha khumanya sheesi shino shimanyisa ta. Shaba shababisiwilekho, balekha khumanya ta, ne baarya khumureeba shilomo isho nga ni shili.
42009046	Abawo khukhandisana akari e baleekelwa ba Yesu, nga bakhandisana bari, naanu ufuura bukhulu mu nibo.
42009047	Ne Yesu n'amanya bibyambaaso byaawe, aryo wawamba umwana umufwiiti, wamwimisa mu mbafu mweewe,
42009048	wabaloma ari, “Buli mundu yeesi uwakaanila umwana umufwiiti nga yuno mu lisiina lyase, aba wantsakaanile ise. Na buli mutweela uwuntsakaanila ise aba wakaaniile uyo uwanduma ise. Lwekhuba uyo uli umufwiiti mus'inywe mweesi niye ufuura bukhulu.”
42009049	Yohana waloma ari, “Musakhulu, khwaboone umundu nga awoona kimisaambwa kimibi, nga araambisa lisiina lyoowo, khwakhakakho khumukhangabisa, lwekhuba s'ali mutweela khusiifwe ta.”
42009050	Yesu wamwiilamo ari, “Mukhamukhangabisa ta, lwekhuba uyo ukhalikho busiku is'uli, aba uwe khu luwande lwoowo.”
42009051	Ni lwoola bifukhu nga bili ambi, Yesu aniinisiwe mwikulu, wakhalilawo ilala khuwamba intsila iye khuutsya i Yerusalemu.
42009052	Aryo warumana barume khumwinyoowayo ibweeni, batsye mu shaalo she Samariya, khumuŋoonaŋoonela byoosi.
42009053	Ne babandu b'eyo balekha khumwakaanila ta, lwekhuba baamanya bari, atsya i Yerusalemu.
42009054	Ne baleekelwa beewe, Yohana ni Yakobo, ni babona baryo, baloma Yesu bari, “Umukasya, ukana khulaangile kumulilo kwiikhe khukhwama mwikulu, kubooshe?”
42009055	Yesu washuukha wababiiyisa lwe lomo iyo.
42009056	Baryo Yesu ni baleekelwa beewe baatsya mu shaalo shishiindi.
42009057	Ni lwoola, ni baaba nga bali mu ntsila batsya, umusaani mutweela waloma Yesu ari, “Kane ikhulondelelatsake osi esi kane wutsyatsake.”
42009058	Yesu wamwiilamo ari, “Tsishipwe tsili ni kamalowo kaatso, ni binywiinywi bye mu ngaaki bili ni biiswi byabyo, ne Umwana w'Omundu s'ali ni esi ara kumurwe ta.”
42009059	Lwanyuma Yesu waloma umundu ukuundi ari, “Iwe inondelele.” Ne umundu uyo wamwiilamo ari, “Umukasya, ndekhe inyoowe intsye isiikhe papa wase nio.”
42009060	Yesu wamuloma ari, “Lekha baafu basiikhe baafu baawe, ne iwe n'utsye uboolele kamakhuwa ke Buyinga bwa Wele.”
42009061	Umundu ukuundi wamuloma ari, “Umukasya, ise kane ikhulondelele, ne khanyoowe intsye, isibule be mungo mwase nio.”
42009062	Yesu wamuloma ari, “Mbaawo umundu usimama khulima, ne lwanyuma weshebukhaka imukoongo, uwakhila Buyinga bwa Wele ta.”
42010001	Lwanyuma lw'ebyo, Umukasya warobola babandi kamakhumi musaafu na babili, wabarumana khuutsya babili, babili, khumwinyoowayo ibweeni, mu buli shiriimba, na buli shifwo abe esi umweene atsya khuutsyamo.
42010002	Wabaloma ari, “Likyesa likali, ne babakyesa bakyeekhe. Nashiryo ni muloombe Umukasya umweene we likyesa arumane baraambi babaandi mu likyesa lyeewe.
42010003	Ni mutsye ana ari, bona mbarumana inywe nga babaana be tsisheese akari mu bitsuutse.
42010004	Mukhayila khasawu khe tsinusu, namwe isawu ye bisutwa, namwe bilaalo, namwe mukhasheesa umundu yeesi mu ntsila ta.
42010005	Na buli ntsu isi mwinjilamo, munyoowa khuloma muri, ‘Lukoosi lube muntsu muno.’
42010006	Noola muntsu umwo mulimo umundu uwasiima lukoosi, khusheesa khweenywe khwe lukoosi kane khurame khu niye. Ne noola ta, kane lukoosi lukobole isi muli.
42010007	Muramatsaka muntsu nyene iyo, nga mulya lundi nga munywa shoosi sheesi babawa, lwekhuba umuraambi akhila kumukheemba kweewe. Mukhakyeendaana kimilyango ta.
42010008	Ni muba nga mwenjiile mu shiriimba ne babakaanila, ni mulye shoositsana sheesi babawa.
42010009	Muwonese balwaale babaaliyo, mubalome muri, ‘Buyinga bwa Wele bwetsile isi muli.’
42010010	“Ne buli shiriimba sheesi mutsyamo, ne balekha khubakaanila ta, mutsye mu mikhoosi kye mu shiriimba isho, mulome muri,
42010011	‘Ni lifukhuulu lye mu shiriimba sheenywe, liliwambile khu bikyele byeefwe, khulibasisakulila mwabeene, ne ni mumanye muri, Buyinga bwa Wele bwabesyendeele ambi.’
42010012	Mbaboolela inywe ndi, khu shifukhu she khukhala kumusaango, Wele aliwambila shiriimba Sodoma shiisa khuminyisa shiriimba isho.
42010013	“Nga she kumutaambo kumukali isi iwe Korazini! Nga she kumutaambo isi nawe Besusaida! Lwekhuba bye kamakaanga bibyakholewela mus'inywe, biba bibyakholewela i Tulo, ni Sidoni, khali bayibiiyisa bibyonako khaale, nga bekhala behanyakakho likoshe, nga bakwaarire bitsina khukhwokesanisa bari bebiiyisile bibyonako.
42010014	Ne Wele aliwambila Tulo ni Sidoni shiisa khu shifukhu she khukhalilakho kimisaango khufuurisa inywe.
42010015	Ni nawe, Kaperunaumu, wakana wamweene khukhwiniinisa mwikulu? Taawe, wutsya khwikhisibwa asi imakoombe.”
42010016	Yesu waloma baleekelwa beewe ari, “Uyo ubarekeeresa inywe aba warekeeresile ise, ne uyo uwikaana khubarekeeresa inywe, ni nase aba wantsikaanile. Ni nooyo uwuntsikaana ise, aba wekaanile uyo uwanduma ise.”
42010017	Barume tsana kamakhumi musaafu na babili bakobola ni kumwikhoyo, nga baloma bari, “Umukasya, ikhaba ni kimisaambwa kimibi kyakhuwulila mu lisiina lyoowo.”
42010018	Yesu wabelamo ari, “Nabona Sitaani nga awanukha nga luweni, khukhwama mwikulu.
42010019	Ne bona ise nabaweele bunyala bwe khusaamba khu ndemu, ni makhata, ni khu maani koosi k'omusiku, ne mbaawo buubi bwoosi bulibakholekhakho ta.
42010020	Ne mukhekhoya lwekhuba kimisaambwa kimibi kibawulila ta, ne ni mwikhoye lwekhuba kamasina keenywe karonewele mwikulu.”
42010021	Mu saawa nyeneyo, Yesu nga wetsuule Umwoyo Umukhosefu, wekhoya, waloma ari, “Papa Umukasya we likulu ni shibala, ikhusiima lwekhuba bino wabibisa be kamakyesi ni baleekele, uryo wabibimbulila bababeele babandu babusheele busa. Niabweene Papa, shino yaba khusiima khwoowo.
42010022	Papa, wayimba ise bibindu byoosi, nalundi imbaawo na mutweela umanyile nga umwana n'ali ta, khurusakho Papa, lundi imbaawo umanyile Papa nga n'ali ta, khurusakho Umwana, ni naabo beesi Umwana akhalawo khumubabimbulila.”
42010023	Lwanyuma Yesu weshebukha isi baleekelwa beewe wabaloma mu shimoonyo ari, “Nga muli ni khabi inywe khubona bibindu byeesi mubona!
42010024	Lwekhuba mbaboolela ndi, baŋoosi bakali ni bayinga baakana khubona inywe byeesi mubona ari, ne sibabibonakho ta, ni khuwulila byeesi inywe muwulila ari, ne sibaabiwulilakho ta.”
42010025	Lulwoola abaawo umuleekeli we kamakambila mutweela uweetsa isi Yesu khumukhakilisa, nga amureeba ari, “Umukasya nakhila khukhola shiina nio inyoole bulamu bukhawawo ta?”
42010026	Umukasya wamwiilamo ari, “Sharonebwa shiryeena mu makambila? Usoma uryeena?”
42010027	Umusaani welamo ari, “Sharonebwa shiri, kanatsaka Umukasya Wele woowo, ni kumwoyo kwoowo kwoosi, ni bulamu bwoowo bwoosi, ni kamaani koowo koosi, lundi ni bibyambaaso byoowo byoosi; nalundi ukanatsake umwesanwa woowo nga iwe ni wikana wamweene.”
42010028	Yesu wamwiilamo ari, “Wakobolemo bulayi. Kholatsaka uryo, ni nawe kane ube umulamu.”
42010029	Ne lwekhuba umuleekeli we kamakambila akana khukhwiyokesana bulayi bweewe, wareeba Yesu ari, “Umwesanwa wase niye naanu?”
42010030	Yesu wamwiilamo ari, “Abawo umusaani mutweela, uwaba nga ama i Yerusalemu nga ekha i Yeriko, wakwa mu banuuli, bamwabulamo tsingubo, bamukhupaka, bamulekha nga awootsawootsa busa.
42010031	Ne lwanyumakho, abawo umusaayi uwaba ali khubira mu ntsila iyo, ne n'abona umusaani umukhupe, wamutataya, wabirawo khu luwande lulundi, watsya.
42010032	Lundi abawo umusaani umu Levi, uweetsa mu shifwo sheenesho, walola khu musaani umukhupe, wamutataya, wabirawo busa, watsya.
42010033	Ne Umusamariya mutweela naye uwaba abira mu ntsila iyo, woola isi umusaani umukhupe. Ne n'amubona wamuwambila shiisa,
42010034	watsya is'ali, wabowelela kamakoontsyo, nga wamalile khukatsukhakakho kamafura kakawonesa atweela ni fiini. Lwanyuma wara umusaani umukhupe khu sikilya yeewe, wamureera muntsu iye bukono, wamuliindilayo.
42010035	Ni bwasha khu shifukhu shishelakho, wabukula tsinusu tsibili, watsiwa umuliindi wentsu ye bukono, wamuloma ari, ‘n'ulwalise umusaani yuno, ne tsinusu tseesi kane ube wabirisilemo, nga nakoboole ikhaakhuliipe.’ ”
42010036	Kila Yesu areeba umuleekeli we kamakambila ka Musa ari, “Aso naanu khu basaani bataru bano, isi wambaasa khuuba umwesanwa w'omusaani uwakwa mu banuuli?”
42010037	Umuleekeli wamwiilamo ari, “Uyo uwamukholela bye shiisa.” Kila Yesu amwiilamo ari, “Nawe n'utsye ukholatsake uryo.”
42010038	Ni lwoola, Yesu ni baleekelwa beewe, baaba batsya mu ntsila, weetsa khu shaalo shitweela khukhwabakho umukhasi uwalaangiwa Maliza, uwamwakaanila muntsu yeewe.
42010039	Maliza aba ni yaayawe umukyeekhe uwalaangiwa Mariya, uwekhala asi ambi ni bikyele by'Omukasya, nga arekeeresa khuleekela khweewe.
42010040	Ne Maliza waba mwiyembelefu naabi, lwe khubiraana khukali, lwe tsiŋoonaŋoona. Weetsa isi Yesu wamuloma ari, “Umukasya iwe siwinaanayo khubona nga yaaya wase wandekheele ise senyene khukhola she khulya ta? Mulome etse anjeete.”
42010041	Umukasya wamwiilamo ari, “Maliza! Maliza! Wariire lundi weyembeleele lwe bibindu bikali.
42010042	Ne walekha khumanya uri, shishindu shitweela shonyene nisho shishikaniwa ta; Mariya warobolewo shifuura bulayi, nisho shikhalekhe khumurusibwakho ta.”
42011001	Lulwoola, Yesu aba nga ali khuloomba mu shifwo shitweela, mutweela khu baleekelwa beewe wamuloma ari, “Nafwe n'ukhuleekele khuloomba nga Yohana n'aleekela baleekelwa beewe khuloomba.”
42011002	Yesu wabaloma ari, “Ni muba nga muloomba, muloma muri, ‘Papa, Lisiina lyoowo likhosesewe, buyinga bwoowo bwiitse.
42011003	Ukhuwe buli ndaalo biilyo byeesi khukana.
42011004	Ukhwiyakhile bibyonako byeefwe, nga nafwe nikhwiyakhila buli mutweela ukhukholakho buubi, ne ukhakhuyila mu khukhonjelesebwa ta.’ ”
42011005	Lwanyuma Yesu waloma baleekelwa beewe ari, “Ne manya naanu khwiinywe uli ni musaale weewe, isi atsyayo mu shilo khukari, wamuloma ari, ‘Musaale, n'untsikhopeyo bukaati butaru,
42011006	lwekhuba iliyo musaale wase uwama khwoola iwase, ne mbaawo she khuulya sheesi inyala khuura mu moni tseewe ta.’
42011007	Ne musaale weewe uli muntsu wamwiilamo ari, ‘Ukhandaambisa ta. Lulwiitsi lwekaliwilewo khaale, ise ni babaana baase khwakonele. Ni nashiryo ise shinyala khukhwinyukha khukhuwa shishindu shoosi ta.’
42011008	Imbaboolela ndi, ikhaba nga umusaani uyu s'enyukha wamuwa, lwekhuba ali musaale weewe ta, ne khulwe khumuŋuunya tsifuunda ngali, enyukha wamuwa byoosi byeesi akana.
42011009	“Nashiryo, imbaloma ndi, ni muloombe muliweebwa; muweentse mulinyoola; mukhonyake ni lulwiitsi lulibekuliwilawo.
42011010	Lwekhuba buli mundu yeesi uloomba aweebwa; ni nooyo uweentsa anyoola; ni nooyo ukhonyaka lulwiitsi lulikulibwawo.
42011011	Naanu mwiinywe uli papa, nga umwana weewe wamuloombile inyeeni, ulimuwa indemu?
42011012	Namwe nga wamuloombile liiki, ulimuwa makhata?
42011013	Aso, inywe mumuuli baabi, noola mwamanya khuuwa babaana beenywe biwanwa bilayi, Papa weenywe uli mwikulu s'alifuurawo naabi khuuwa Umwoyo Umukhosefu isi ibo babamuloomba?”
42011014	Ni lwoola, Yesu aba nga awoona shisaambwa shiibi shishaba shakalusa umusaani khuuba wawuma. Ne ni sharura khu musaani, wakanikha, ni babandu beyaanga.
42011015	Ne babandi khu nibo baloma bari; “Oyu awoona kimisaambwa kimibi, khulwa Belizebuli, umukhulu we kimisaambwa kimibi.”
42011016	Ne babandi bamukhakilisa kila bakana abokesane khabonelo khe kamakaanga khukhwama isi Wele.
42011017	Ne Yesu n'amanya bibyambaaso byaawe, waloma ari, “Buli buyinga bwoosi bubwawukhanamwo bwonyene na bwonyene, buba bwoolile khuhela, ni mungo mumubamo khukhwawukhanamo simulama ta.
42011018	Nashiryo, Sitaani n'aba nga wawukhanilemo yenyene, buyinga bweewe bulimikhawo buryeena? Lwekhuba inywe muloma muri, ise mboona kimisaambwa kimibi khulwe kamaani ka Belizebuli.
42011019	Ise n'imba nga mbiwoona khulwe kamaani ka Belizebuli, baloondeleli beenywe babiwoona khulwe kamaani ka naanu? Nashiryo, nibo kila balibakhalila kumusaango.
42011020	Ne noola abe ise mboona kimisaambwa kimibi lwe kamaani ka Wele, shino shokesana shiri, Buyinga bwa Wele bwa bwamalile khaale khubeetsila.
42011021	“Noola umundu we kamaani, esabikha bye busoolo byeewe bibimala, waliinda intsu yeewe, bibindu byeewe biba bulayi.
42011022	Ne umundu umufuura kamaani n'amwibwakala, wamuwula, abukula bye busoolo byeewe byoosi, abe byeesi eyikina, wayila bibindu wabikabananisamo.
42011023	Uyo yeesi ukhali atweela ni nase, niye umusiku wase, ni nooyo ukhabusanisila atweela ni nase ta, asalanisaka.”
42011024	“Ne shisaambwa shiibi ni shirura mu mundu, shikyeendaana mu bifwo bibikhalimo kameetsi ta, nga shiweentsa ekhuwolela. Ne ni shilekha khunyoola ta, shilomela shisheene shiri; ‘Khangoboleyo muntsu mweesi naama.’
42011025	Ni shikobola, shinyoola intsu nga intseye bulayi, nga ibonekha bulayi.
42011026	Shiryo shirura shelayo, shareera bisaambwa bibindi musaafu bibishifuurakho buubi, byenjila byaaba mubweenemwo. Aso bibyakamayo by'omundu uyo biba biibi naabi khufuurisakho bibyanyoowa.”
42011027	Yesu n'aba nga akanikha khu bindu bino, umukhasi mutweela mwituuli lye babandu walomela angaaki ari, “Nga ali ni khabi maayi woowo uwakhusaala, lundi wakhununisa.”
42011028	Ne Yesu wamwiilamo ari, “Ne khufuurira ilala bali ni khabi ibo babawulila shilomo sha Wele, bashikholelakho.”
42011029	Ulwo kamatuuli ke babandu ni keloosela khukhwiitsa, Yesu weloosela nga aloma ari, “Nga baabi babandu be kumuboolo kuno! Nibo baweentsa khabonelo khe kamakaanga, ne mbaawo khabonelo khe kamakaanga khakhalibaweebwa ta, khurusakho khabonelo kha Yona.
42011030	Aryo nga Yona n'aba khabonelo isi babandu be Nineve, n'Umwana w'Omundu naye aryo nga n'aliba khabonelo isi babandu be kumuboolo kuno.
42011031	Khu shifukhu she khukhalilakho kumusaango, umuyinga umukhasi, uwama imwaalo we shibala, alinyukha akhalile babandu be kumuboolo kuno kumusaango kubafuure, lwekhuba akyeenda khukhwama luwande lutweela lwe shibala, nga akana khurekeeresa bye kamakhula ka Solomoni. Ne bona ari ufuurisakho Solomoni ali ano.
42011032	Nalundi khu shifukhu she khukhalilakho kumusaango, babandu be Nineve, balimikha atweela ni babandu be kumuboolo kuno, babafuurise kumusaango, lwekhuba nibo bebiiyisa bibyonako byaawe, lwanyuma lwe khuwulila Yona nga ababoolela. Ne bona ufuurisakho Yona ali ano.
42011033	“Mbaawo umundu uwambisa itaala, lwanyuma wakira imuluungu ta, namwe wakifumalikhakho shishipo ta. Ne akira khu shisiindi nio akile buli mundu uwinjila muntsu abone buwaanga.
42011034	Itaala iye kumubili kwoowo nitso tsimoni tsoowo. Tsimoni tsoowo ni tsiba tsindayi, kumubili kwoowo kwoosi kuba kwetsuule buwaanga. Ne tsimoni tsoowo ni tsiba tsiimbi, ni kumubili kwoowo kwoosi kuba kwetsuule shishiilima.
42011035	Nashiryo, khakakho khukhwiliinda khubona uri, buwaanga bubukhulimo, sibwikyela shishiilima ta.
42011036	Nashiryo, noola kumubili kwoowo kwoosi kuba kwetsuule buwaanga, nga mbaawo shisiintsa shoowo na shitweela shishiili mu shilima ta, kane kumubili kwoowo kwoosi kwitsule buwaanga nga itaala ni yaburukha yakhumulikhila buwaanga bwayo”.
42011037	Yesu n'amala khukanikha bino, Umufarisaayo mutweela wamulaanga atsye alyekho biilyo iweewe. Aryo Yesu watsya wikhala asi khuulya.
42011038	Ne Umufarisaayo n'abona Yesu nga wikhaale alya nga ashiili khusaaba mukhono ta, weyaanga.
42011039	Kila Umukasya aloma ari, “Inywe Bafarisaayo mumiliisa khu ngaaki khwe shikhopo ni sowani, ne mukari mweenywe mwetsuulemo bulyakhani ni bulosi.
42011040	Inywe babandu basilu, mwambaasa muri Wele uyo uwakhola khu ngaaki s'ali niye uwakhola ni mukari ta?
42011041	Ne ni muwaneyo khwiibyo bibiili mu shikhopo ni mu sowani, isi bataambi, biryo byoosi kane bibe bimiliwu isi muli.
42011042	“Nga she kumutaambo isi inywe Bafarisaayo! Muwa Wele shisiintsa shitweela she likhumi sh'ebyo bibiŋaayisa ni bibiluluwisa tsinyanyi nga bitungulu ni bibintsaali, byeesi mukyesa, ne mwebilila khuuba baŋali isi basheenywe, ni khukana Wele. Bino mwandibeele nga mubikhola akhali khukhwibilila bibiramile bibiindi ta.
42011043	“Nga she kumutaambo isi nywe Bafarisaayo! Lwekhuba mukana bitsoloŋo bye angaaki muntsu tsye khukhwisaayilamo, lundi mukana khusheesebwa ni shiriifwa mu butale.
42011044	Nga she kumutaambo isiinywe Bafarisaayo! Lwekhuba muli nga tsiŋani tsikhelulukhilila ta, tseesi babandu bakyeendelakho, ne nga sibamanya ta.”
42011045	Kila mutweela khu baleekeli be kamakambila ka Musa amwiilamo ari, “Umuleekeli n'uloma uryo, ni nafwe uba wakhukhomelemo.”
42011046	Yesu wiilamo ari, “Ne nga she kumutaambo isi inywe nanywe baleekeli be kamakambila ka Musa! Lwekhuba mutwiikha babandu babaandi bisutwa byeesi bakhanyala khusuta ta, ne inywe mwabeene nga simunyala ni khukhwinyusa lulwala khubayeetakho ta.
42011047	Nga she kumutaambo isi inywe! Lwekhuba mwombekhela baŋoosi tsiŋani tsindayi, baŋoosi beene beesi bakuuka beenywe beera.
42011048	Nashiryo inywe muwandalasa nga mukakasa byeesi bakuuka beenywe baakhola nga beera baŋoosi, inywe mwombekha tsiŋani tsaawe.
42011049	Nilwe lomo yino, kila Wele mu makyesi keewe aloma ari, ‘Ndibarumanila baŋoosi, ni barume, ni khubeenebo, baliirakho balala, ni babaandi babakubyeenge.’
42011050	Nashiryo babandu be kumuboolo kuno baliweebwa shitaambiso lwe kamafuki ke baŋoosi boosi kakatsutsukha khukhwama iburakikhilo we shibala,
42011051	khukhwama khu mafuki ka Abeli, khukhwoolela ilala khu mafuki ka Zekariya, uweriibwila akari e shisheeso ni shifwo shikhosefu mu Lisaayilo Likhulu. Ni shisheene, imbaboolela ndi, kumuboolo kuno kuliweebwa shitaambiso lwe kamafuki kakatsutsukha.
42011052	“Nga she kumutaambo kumukali isi inywe baleekeli be kamakambila ka Musa! Lwekhuba mwayila shifungo shishikulawo kumulyango kwe khumanya. Inywe mwabeene simwinjila ta, ni naabo babakana khukhwinjila, inywe mubakhingilila.”
42011053	Lwanyuma Yesu n'arura muntsu, baleekeli be Kamakambila ka Musa ni Bafarisaayo bamwibwakaala nga bamukhaabisa lukali, ni khumureebelesa bibindu bikali,
42011054	nga sheesi batsiililila nikhwo khumukhakilisa nio babone nga aloma shishindu shiibi.
42012001	Nga bili biryo, babandu bakali babusana, nga bayindana busa. Yesu warakikha khukanikha, khunyoowa isi baleekelwa beewe, nga abaloma ari, “Ni mwiliinde kamamela ke Bafarisaayo, niko khukhwikholisa khwawe.
42012002	Lwekhuba mbaawo shishabiimbibwakho shishikhalibonesebwa ta, namwe shishabisibwa shikhalimanyikha ta.
42012003	Ni lwe lomo yino, shoosi sheesi muba nga mwakaanikhiile mu shilima, balishiwulilila mu lubuula; ni sheesi muba mwakaanikhiile mu shifwo shishikisile, mu shiseenge, balishiwulilila khu shisuli khu ngaaki khwe ntsu.
42012004	“Lundi mbaboolela inywe basaale baase ndi, mukharya babandu babeera kumubili busa ta, ne lwanyuma bakhanyala khubakho ni shishiindi sheesi banyala bakhola ta.
42012005	Ne kane imbokese uyo isi kane muryatsake: Ni murye Wele, lwekhuba niye n'amala khukhwiira, ali ni bunyala khutuuma mu mulilo kukhasima ta. Ii, ilala mbaloma ndi, ni mumurye niye.
42012006	Banamundyoole baraano, sibakulisibwamo kamaŋooti kabili? Ne mbaawo na mutweela khu nibo, isi Wele ebilila ta.
42012007	Ilala ikhaba litsuune lye khu murwe kwoowo lyoosi lyabaliwa. Nashiryo mukharya ta, lwekhuba inywe muminyisa bulayi binywiinywi bikali bibyeene.
42012008	“Nalundi mbaboolela ndi buli mundu yeesi uwibuula ari ali uwase mu moni tse babandu, Umwana w'Omundu naye alimubuula isi bamalayika ba Wele.
42012009	Ni nooyo uwuntsikaanila mu moni tse bandu, naye aryo alikaanibwa mu moni tse bamalayika ba Wele.
42012010	Na buli mundu yeesi uloma ilomo imbi khu Mwana w'Omundu anyala weyakhilwa. Ne uyo ufwotsola Umwoyo Umukhosefu, s'aliyakhilwa ta.
42012011	“Ne ni babareera muntsu tsye khukhwisaayilamo, namwe isi babakhala kimisaango, n'isi bawuli be bunyala boosi, mukheyembelela isaambo iye khukhwiwotsamo ta, namwe she khukhwiilamo ta.
42012012	Lwekhuba mu mbuka nyeneyo, Umwoyo Umukhosefu, kane abaleekele sheesi mwakha mwaloma.”
42012013	Mutweela khuubo baaba mwituuli lye babandu waloma Yesu ari, “Inomele wandaayase khukabanane bye busikha bwa papa.”
42012014	Yesu wamwiilamo ari, “Musaaniwe, naanu uwamba ise bunyaala bwe khubakaya namwe bwe khubakabananisa inywe bibindu byeenywe?”
42012015	Aryo Yesu weloosela khubaloma boosi bababawo ari, “Ni mube meeso, mwiliinde mwabeene, nga simwinjila mu muluungo kwa buli saambo ta. Lwekhuba bulamu bw'omundu bwelala, sibuli mu bindu byaali nabyo ta, akhaba nga ali muyindifu arye!”
42012016	Shikila lwanyuma Yesu wababoolela lusimo luno ari, “Abaawo umusaani umuyindifu mutweela, uwaba ni liiswa lyeewe, lyaama biilyo bulayi.
42012017	Weyambaasa mu mwoyo kweewe ari, ‘Kane ikhole ndyeena? Lwekhuba siindi ni ekhubiikha biilyo byase ta.’
42012018	Lwanyuma waloma ari, ‘Kane ikhole ndi: Kane ifuniake birara byase byoosi, nombakhe bibindi biboofu khufuurisakho, imbikhemo biilyo byase, ni bibindu byase bibiindi.
42012019	Lwanyuma nilomele bulamu bwase ndi; nga uli ni bibindu bikali byeesi wibikhiile, bye khumala kimiiko mikali. Ari yikhala uwole, ulye, unywe, wikhoye!’
42012020	Ne Wele waloma ari, ‘Iwe umusilu, shiilo shino, bulamu bwoowo butsya khukhurusibwakho, ari naanu wuutsya khukhwiila khu bindu bino byoosi byeesi wetikiya wamweene?’ ”
42012021	Nashiryo Yesu wamalilisa nga aloma ari, “Kane shibe shiryo isi buli mutweela uwibiikhila umweene buyindifu bwe shibala, ne nga s'ali umuyindifu mu moni tsa Wele ta.”
42012022	Lwanyuma Yesu walomela baleekelwa beewe ari, “Mukheyembelela khu bulamu bweenywe byeesi kane mulye ta, namwe lwe kimibili kyeenywe muri kane mukware shiina ta.
42012023	Lwekhuba bulamu buli bukhulu naabi bufuurisa biilyo, ni kumubili kuli mukhulu khufuurisa bikwaaro.
42012024	Ni mwambaase khu binywiinywi bibilaangibwa khoolo. Nibyo sibimiitsa bimiitswa, namwe sibikyesa ta, sibili ni birara namwe esi bibuunga ta, ne Wele abiliisa. Inywe simufuurira aleeyi binywiinywi ta?
42012025	Naanu khusiinywe unyala khukhwilooselakho kimiiko kikiindi lwe khukhwiyembelela?
42012026	Noola simunyala akhaba shishindu shikyeekhe busa nga shino ta, lwashiina mwiyembelela lwe bibindu bibiramile?
42012027	“Ni mwambaase isaambo isi bimuli bye mwirome bitsowamo, sibiraamba namwe sibikholela bikwaaro ta, ne mbaboolela ndi, ni Solomoni uwaba ni shiriifwa shibiririfu, s'akwaarakho bikwaaro bilayi nga bimuli bino ta.
42012028	Ne oba nga Wele niye ukwarisa bimuli bino bye mwirome, bibibawo shaleelo, ne kumukaamba byaaba byomile, byatuumibwa mu mulilo, singene anyalise khubakwaarisa inywe, inywe babaali ni khufukiilila khukyeekhe?
42012029	“Ni nashiryo mukhemalila kimyoyo kyeenywe khu byeesi kane mulye, namwe byeesi kane munywe ta, mukheyembelela khu lweebyo ta.
42012030	Lwekhuba babandu boosi be mu shibala bakhamanya Wele, bemalila khu bindu nga bino, ni Papa weenywe wamanya ari bibindu bino mubikana.
42012031	Ne ni munyoowe muweentse Buyinga bwa Wele, ni bibindu bino bibiramileyo kane abibalooselekho.
42012032	“Mukharya ta, inywe lituuli lye babandu likyeekhe, lwekhuba Papa weenywe musangaafu khubawa inywe buyinga.
42012033	Ni mukulise bibindu byeenywe, mukabile bataambi tsinusu, ni mwinabile mwabeene busawu bwe tsinusu bukhakora ta, mwibikhile buyindifu bweenywe mwikulu, isi bukhanyala khuwawo ta. Lwekhuba umwiifwi s'olayo ta, namwe isi tsisilili tsikhanyala tsonakisila ta.
42012034	Lwekhuba isi buyindifu bwoowo buba, ibweeneyo niyo yeesi kumwoyo kwoowo nakwo kuba.”
42012035	Yesu weloosela nga aloma ari, “Ni mukware mwirekekhe, nga mwebowele kumukhandaala mu shikuute, ni tsitaala tseenywe nga tsaburukha.
42012036	Ni mube nga babandu babaaliindilila umukoosi wabwe khukobola nga ama khu mayiiya ke bukhwaale, nio nga wakoboole, wakhonyakile khu lwiitsi, bamwikulilawo khaangukho.
42012037	Nga bali ni khabi, babakaanisi ibo beesi umukoosi wabwe anyoola nga bali meeso! Ilala mbaboolela ndi alikwaara bikwaaro bye bubwakaanisi, abasosomolele bekhale balye, niye etse abakaanise.
42012038	Kane shibe she kumwikhoyo isi babakaanisi ibo beesi umukoosi wabwe anyoola nga bali berekefu, akhaba shiilo khukari, namwe nga tsingokho tsikholookha.
42012039	Ne ni mumanye shino muri, umweene ntsu aba umanya imbuka isi umwiifwi kane etsilemo, s'andifukiilisile umwiifwi khufuniaka intsu yeewe ta.
42012040	Ni nanywe muryo mwakhiile khuuba berekefu, lwekhuba Umwana w'Omundu alitsila mu mbuka yeesi mukhamwambaasilisilamo ta.”
42012041	Kila Petero areeba ari, “Umukasya, ulikho ukanikha lusimo luno, isi ifwe, namwe isi buli mundu?”
42012042	Umukasya welamo ari, “Naanu niye umwakaanisi umwiyikinwa lundi umukyesi, isi umukoosi weewe akalusa khuuba umuloleleli we babakaanisi beewe babaandi, nga abawa kumukabo kwe biilyo byaawe mu mbuka inyene?
42012043	Nga ali ni khabi umwakaanisi uyo, isi umukoosi weewe alikobola anyoole nga akhola aryo!
42012044	Ilala mbaboolela ndi, umukoosi weewe alimukalusa khuuba umuloleleli we bibindu byeewe byoosi.
42012045	Ne singa umwakaanisi uyo elomela mu mwoyo kweewe ari, ‘Umukoosi wase wekhaaleyo khukhwiitsa,’ aryo warakikha khukhupa babakaanisi baashe basaani atweela ni bakhasi, weela ni mu khulya, ni khuunywa, ni khumeela.
42012046	Umukoosi w'omwakaanisi uyo kane akobole, khu shifukhu sheesi umwakaanisi uyo akhamwambaasilamo ta, ni khu mbuka yeesi akhamanya ta. Umukoosi uyo alimuwa shitaambiso, amuwele atweela kumukabo ni bakhafukiilila ta.
42012047	“Ne umwakaanisi uyo umanya byeesi umukoosi weewe akana, ne walekha khwiŋoonaŋoona khubikhola ta, namwe walekha khukhola byeesi umukoosi weewe akana bibyeene ta, alikhupiwa tsimiimbo tsingali.
42012048	Ne umwakaanisi ukhamanyile byeesi umukoosi weewe akana ta, ne wakhola bibindu bibimwakhila khuweebwa shitaambiso, alikhupiwa tsimiimbo njeekhe, lwekhuba buli mundu uweebwa bikali alikanibwakho bikali, ni nooyo uwabikhisibwa bikali ni babandu, balimureeba khureera bikali.
42012049	“Ise neetsa khureera kumulilo khu shibala, shandibeele shilayi abe kuba kukurakikhile khukhwaburukha!
42012050	Ise indiyo ni khubatisibwa khweesi iniindiliile khubatisibwa, ne nga ndi ni kumutaambo mukali khukhwoolesa ni shilyoolelela.
42012051	Mwambaasa muri ise neetsa khureera lukoosi khu shibala? Taawe! Mbaboolela ndi, ise neetsa khureerera babandu khukhwawukhanamo.
42012052	Lwekhuba khukhwama shaleelo, mungo mumubamo babandu baraano, kane mwawukhanemo; bataru nga bakhabisa babili, ni babili nga bakhabisa bataru.
42012053	Bano balyawukhanamo: papa awukhane n'umwana weewe umusiinde, n'umwana musiinde awukhane ni papawe. Maayi awukhane n'umukhaana weewe, n'umukhaana awukhane ni maayiwe. Ni maayi w'omuseetsa awukhane ni mukho mwana weewe.”
42012054	Yesu wakanikha lundi isi babandu ari, “Nga mwaboone kamafuumbi kaniina khukhwama ibukwa nyaanga, abweene ni abweene muloma muri, ‘Ifula kane ikwe.’ Iryo yakhupa.
42012055	Lundi ni muwulila imbewo iyaama imwaalo we shibala muloma muri, ‘Kane bukhafu bubewo’, ate shaaba shiryo.
42012056	Inywe babeeyi, mwamanya khukhwimenielesa shibala ni likulu nga ni bifwaana, mwaboola nga bubwiile ni kane bube. Lwashiina mukhamanya khuboola kamakhulu ke bisiintsa bino?”
42012057	“Ne lwashiina mwabeene mukhekhalilawo shishindu shituufu she khukhola?
42012058	Ne n'uba nga uli khuutsya w'omukayi n'umusiku woowo, khakakho khukwalaasa bibindu byeenywe nga mushiili mu ntsila, nio alekhe khukhukhwekhwesa khukhuyila mu moni ts'omukayi; nio umukayi alekhe khukhuwanayo isi umusilikhale, khukhura mu mapuusu ta.
42012059	Ikhukakasa ndi, s'ulinyala khururayo ta, khukhwoolesa n'ulimala khuwanda inusu iyakamayo iye likobi.”
42013001	Mu mbuka iyo, batweela khu bandu bababawo, baboolela Yesu khu biwamba khu bandu be Galilaaya beesi Pilato eera, ni kamafuki kaawe, wakatubaasa ni tsisaayilo tseesi bawayo isi Wele.
42013002	Yesu welamo ari, “Mwambaasa muri ba Galilaaya ibo baaba babonaki naabi khufuura ba Galilaaya babaramile, lwekhuba bataambisibwa musaambo yino?
42013003	Mbaboolela indi taawe! Ne ni mulilekha khukhwibiyisa, nanywe mulihela mweesi musaambo iyo.
42013004	Namwe ibo likhumi na shinaane beesi intsu yakwakho i Siloamu yabiira. Mwambaasa muri nibo baaba babonaki naabi khufuurisa babandu babaramile boosi, babaaba mu Yerusalemu?
42013005	Mbaboolela ndi taawe! Ne nanywe ni mulilekha khukhwibiyisa, mulihela mweesi musaambo iyo.”
42013006	Aryo Yesu wababoolela lusimo luno ari, “Abawo umusaani uwaba ni kusaala kweewe kukwaana bibyaamo kweesi balaanga bari ku figi, abe kweesi abyaala mu mukuunda kweewe. Lwanyuma watsya waweentsakho bibyaano, ne walekha khunyoolakho ta.
42013007	Kila aloma umuraambi we mu mukuunda kweewe ari, ‘Bona, mu miiko kitaru mbeele niitsa ano, khuweentsa bibyaano khu kusaala kuno ku figi, ne nalekha khunyoolakho ta. Kureme ukukwiise asi. Lwashiina kwonakisa busa liloba?’
42013008	Umuraambi welamo ari, ‘Musakhulu, kusaala kuno n'ukulekhekho kumwiiko kuundi mutweela kwonyene, nase kane ingwakilile, inguremo kamasisye.
42013009	Ne noola kumwiiko kukwiitsa kuba kwamile bibyaano, shilayi. Ne noola ta, lwanyuma ulikurema.’ ”
42013010	Khu shifukhu sha Sabato shitweela, Yesu aba aleekela muntsu iye khukhwisaayilamo.
42013011	Ne mwabamo umukhasi uwalemala khumala kimiiko likhumi na shinaane, nga shisaambwa shiibi shamutorwasa. Umukhasi yuno aba wayifuumba, nga s'anyala weema wekolola na khafwiiti khoosi ta.
42013012	Ne Yesu n'amubona, wamulaanga, wamuloma ari, “Mukhasiwe, wakangululiwile khukhwama mu bulwaale bwoowo.”
42013013	Wamurakho kamakhono keewe, lubaluba, umukhasi wakwalasibwa, aryo kila waruuya Wele.
42013014	Ne lwekhuba umwakaanisi wentsu ye khukhwisaayilamo shamukhalasa naabi, lwa Yesu khuwonesela khu shifukhu Sabato, waloma babandu ari, “Iliwo bifukhu bisesaba byeesi khwakhila khuraambilakho kimilimo, nashiryo ni mwiitse khu bifukhu byeenebyo nio muwonesewe, ne akhuba khu shifukhu sha Sabato ta.”
42013015	Umukasya wamwiilamo ari, “Inywe babemiliisa khu ngaaki! Buli mutweela khwiinywe s'anyala khukangulula iyeeyi yeewe, namwe ipunda yeewe khu Sabato, khukhwama isi iliila, wakiyila khukinyweesa kameetsi?
42013016	Ne sishakhila umukhasi yuno, umukhaana wa Ibulayimu, isi Sitaani abe amenyesele nga umubowe khumala kimiiko kino likhumi na shinaane, khukangululibwa mu bubowe ubwo khu Sabato?”
42013017	Yesu n'amala khuloma aryo, basiku beewe kamaŋaanyu kabawamba busa, ne babandu boosi bekhoya lw'ebyo bye kamakaanga byeesi Yesu akhola.
42013018	Lwanyuma Yesu wabareeba ari, “Buyinga bwa Wele bufwanana na shiina? Kane imbufwananise na shiina?
42013019	Bufwana nga khamiitso kaladaali, kheesi umundu abukula wabyaala mu mukuunda kweewe, kharyo khatsowa, khekyela kusaala, ni binywiinywi bye mu ngaaki byombekhamwo biiswi khu sakya tsakwo.”
42013020	Lundi Yesu wareeba ari, “Buyinga bwa Wele mbufwananisa na shiina?
42013021	Bufwana nga kamamela keesi umukhasi abukula watubaasa mu ndubi tsitaru tse buufu bwe ŋaano, khukhwoolesa bwoosi ni bwasiila.”
42013022	Yesu n'aba nga atsya i Yerusalemu, wabira mu biriimba ni mu byaalo nga aleekela.
42013023	Umundu mutweela wamureeba ari, “Umukasya babandu bakyeekhe bari babakane bawonesebwe?” Yesu welamo ari,
42013024	“Ni mukhakekho naabi nga esi munyala khukhwinjilila mu mulyango kumunyelele. Lwekhuba mbaboolela ndi bakali balikhakako khukhwinjila ne sebalinyala ta.
42013025	Khukhwama umweene intsu n'alimala khukhwinyukha khukhwikalawo lulwiitsi, mulimikha ibulafu mukhonyake, nga mwikontselela muri, ‘Musakhulu n'ukhwikulilewo.’ Ne naye alibelamo ari, ‘Ise simanya esi mwama ta.’
42013026	Ulwo nanywe mulimwiilamo muri, ‘Ifwe khwaliilatsakila lundi khwanywelatsakila atweela ni nawe, lundi iwe waleekelelatsakila mu mikhoosi kyeweefwe.’
42013027	Naye umweene intsu indi abeelemo ari, ‘Ise simanya esi mwama ta! Ni mundurewo, inywe mweesi babonaki.’
42013028	“Iyo iliiba khulila ni khukhwilumaka kameeno, ni mulibona Ibulayimu ni Isaaka, ni Yakobo, ni baŋoosi boosi, nga bali mu Buyinga bwa Wele, ne inywe mwabeene nga mwatuumiwile ibulafu.
42013029	Ni babandu baliitsa nga baama ibwama nyaanga, ni bukwa nyaanga, imwaalo we shibala, ni ngaaki we shibala, baryo bekhale khu mwikhoyo mu Buyinga bwa Wele.
42013030	Baryo ibo babaali bamalilisayo, baliba babanyoowa, ni naabo babanyoowa, baliba babamalilisayo.”
42013031	Mu mbuka nyeneyo batweela khu Bafarisaayo biitsa isi Yesu bamuloma bari, “Rura mu shifwo shino utsye ahandi, lwekhuba Herode alikhukana khukhwiira.”
42013032	Yesu wabelamo ari, “Ni mutsye muboolele ishipwe iyo muri, ‘Bona ise imboona kimisaambwa kimibi, lundi imbonesa babandu shaleelo ni kumukaamba, ne khu shifukhu she khataru, indyoolelesa kumulimo kwase.’
42013033	Ne shitweela busa, ndikhukhwiloosela shaleelo ni kumukaamba, ni shifukhu shishilakho, lwekhuba sishinyalikha Umuŋoosi khukhwiribwila ahandi ta, khurusakho mu Yerusalemu.
42013034	“O Yerusalemu! Yerusalemu! Iwe uwiira baŋoosi, wakhupa kamabaale ibo babarumaniwa is'uli. Tsifuunda tseenga tseesi nakanila khubusanisa babandu boowo, nga ingokho ni busanisa bunywiinywi bwayo mu ndaha tsayo n'enga iwe siwafukiilila ta!
42013035	Bona, intsu yoowo yalekhewele nga likubili busa. Ikhukakasa ndi s'ulimbonakho lundi ta, khukhwoolesa n'uli loma uri, ‘Ali ni khabi uyo uwiitsila mu lisiina ly'Omukasya.’ ”
42014001	Lutweela khu shifukhu sha Sabato, Yesu watsya muntsu y'Omufarisaayo, uwaba mutweela khu bawuli, khuulya biilyo. Ne babandu baaba bamwilolelesa lukali.
42014002	Abawo umusaani mutweela iburangisi weewe uwaba wabiimba bikyele ni kamakhono keene.
42014003	Yesu wareeba baleekeli be Kamakambila ka Musa ni Bafarisaayo ari, “Shili shilayi khuwonesela khu shifukhu sha Sabato namwe ta?”
42014004	Ne nibo basila busa. Kila Yesu wawamba umusaani wamuwonesa, wamulekha watsya.
42014005	Lwanyuma Yesu wabareeba ari, “Naanu khwiinywe unyala khuuba n'umusoleeli weewe, namwe iyeeyi yeewe, nga shitweela khu nibyo shakwiile mwilowo, ukhanyala wabirusamo khangukho khu shifukhu sha Sabato?”
42014006	Ne nibo balekha khunyala khumwiilamo mu mulomo yino ta.
42014007	Lwanyuma n'abona bakyeni babalaangiwa nga berobolela biifwo bye biriifwa, wababoolela lusimo luno ari,
42014008	“Noola umundu yeesi wakhulaangile khu mayiiya ke bukhwaale, ukhatsya wekhala khu shitsoloŋo she angaaki ta, winyoola nga inyala khubayo umundu ukhufuura iwe shiriifwa ulaangiwile.
42014009	Ni nooyo ubalaangile inywe mweembi, anyala weetsa wakhuloma iwe ari, ‘Sikulila yuno shiifwo shino.’ Iwe uryo ni khuswala khukali, wutsya khukhwikhala mu shifwo she nyuma.
42014010	Ne ni baba nga bakhulaangile, tsya wikhale mu shifwo she nyuma, ni nooyo ukhulaangile kane etse is'uli, akhulome ari, ‘Mulebe, yinyukha wisyende ano mu shifwo she mu moni.’ Ni nawe kane ufune shiriifwa shikali, mu moni tse bakyeni babandi.
42014011	Lwekhuba buli mundu yeesi uwiniinisa, alikhisibwa asi; ni nooyo uwiyisa asi, aliniinisibwa angaaki.”
42014012	Lwanyuma Yesu waloma umulaangile khu mayiiya ari, “N'uba wateekhele kamayiiya ke she kumuusi, namwe she ashilo shikali, ukhalaangatsaka basaale boowo, namwe babandaayo, namwe balebe boowo, namwe babesanwa boowo bayindifu ta, lwekhuba n'ukhola uryo, nabo kane bakhulaange, baryo babe nga bakhuliyila, lw'ebyo byeesi wabakholela.
42014013	Ne n'uteekha kamayiiya, ulaangatsaka bataambi, ni babakataala, ni baleme, ni babofu,
42014014	ni nawe uliweebwa ikhabi. Lwekhuba nibo sibali ni she khukhuliyila ta, ne Wele niye ulikhuliyila khu shifukhu she khulamukha khwe bakhosefu.”
42014015	Kila mutweela khuubo babekhala ni naye nga balya, n'awulila bilomo ibyo, waloma Yesu ari, “Nga ali ni khabi umundu uyo uliba khu mayiiya mu Buyinga bwa Wele.”
42014016	Yesu welamo ari, “Abawo umusaani mutweela uwateekha kamayiiya kamaboofu kameene, walaanga babandu bakali.
42014017	Isaawa iye khurusa kamayiiya ni yoola, warumana umwakaanisi weewe mutweela, khuutsya aboolele bakyeni beewe balaange ari, ‘Ni mwiitse, lwekhuba bibindu byoosi biŋooneŋoone khaale.’
42014018	Ne boosi buli mutweela warakikha khukhwisonesa. Uwanyoowa waloma ari, ‘Nakulile liiswa lyase, nakhiile khuutsya khulibona. Inoomba untsiyakhile.’
42014019	Ukuundi waloma ari, ‘Nakulile tsiyeeyi tsase tsiraano, indikho intsya khutsitsema. Inoomba untsiyakhile.’
42014020	N'ukuundi naye waloma ari, ‘Nio naama khukhwa umukhasi, ni nashiryo, sinanyalile khukhwiitsa ta.’
42014021	“Umwakaanisi wakobolayo, waboolela umukhulu weewe bino byoosi. Umukhulu we intsu wakhalala naabi, kila aloma umwakaaanisi ari, ‘Rura wangu utsye mu mikhoosi ni mu ntsila tse mu shiriimba, ureere ano, bataambi, babakataala, ni babofu, ni baleme.’
42014022	Kila umwakaanisi aloma ari, ‘Musakhulu, sheesi undakiile nashikholile ne ishiliyo biifwo.’
42014023	Umukhulu uyo waloma umwakaanisi ari, ‘Rura utsye mu mikhoosi, ni mu ntsila tse mu byaalo, ubawanyiinye boosi beetse, nio manya intsu yase yitsule bakyeni.
42014024	Imbaboolela ndi, mbaawo na mutweela khuubo babalaangiwa, ulikhoombakho khu mayiiya kaase ta.’ ”
42014025	Babandu bakali ni baaba bakyeenda ni Yesu batsya, weshebukha isi bali wabaloma boosi ari,
42014026	“Mbaawo umundu uwiitsa isiindi, unyala khuuba umuleekelwa wase ta, khurusakho nga wabiiyiile papawe, ni maayiwe, umukyelemawe ni babaana, babandaaye, ni bakooko; ilala ni khutubaasakho bulamu bweewe bubweene.
42014027	Ni nooyo ukhakane asute kumusalaba kweewe anondelele, s'anyala khuuba umuleekelwa wase ta.
42014028	Lwekhuba naanu mus'inywe ukana khukhwombekha intsu ye goroofwa, ukhanyoowa khukhwikhala asi, wabalilila bibikanibwa, ni khubona nga ali ni tsinusu tsitsimala khumalilisa intsu?
42014029	Lwekhuba n'alekha khukhola aryo, asimama kumusiinji, kweesi akhalinyala khumalilisa intsu ta. Ni naabo babaalibona shino, balimutsekhelela,
42014030	nga baloma bari, ‘Umusaani uyu, arakikha khukhwombekha intsu, ne bona s'anyala khumala kumulimo kweewe ta.’
42014031	“Namwe muyinga shiina uba nga akana khuutsya mu busoolo n'umuyinga ukuundi, ukhanyoowa khukhwikhala asi, khubona nga oba kane anyale busoolo nga ali ni basilikhale bikana likhumi, khusoolanisa ibo babaali bikana kamakhumi kabili?
42014032	Ne n'abona nga s'akane anyale ta, akaanisa burume isi umuyinga ukuundi uyo, abe esi atsya khusoolana naye, nga ashiili aleeyi, nga amuloomba abewo lukoosi.
42014033	Musaambo niyo ndweela, mbaawo na mutweela khwiinywe, unyala khuuba umuleekelwa wase, nga wakhulekha byoosi byaali nabyo ta.”
42014034	Yesu weloosela nga aloma ari, “Kumuunyu kuli kumulayi, ne kumuunyu kweene ni kuwamo itsamu, kunyala kuryeena khukobosebwamo itsamu lundi?
42014035	Kuba sikushaakha lundi ta, bakutuuma busa, lwekhuba sikulimo kumukaso isi liloba namwe isi isiina ta. Uyo uli ni kamaru ke khuwulila, n'awulile.”
42015001	Lutweela babusanisi be kumusolo ni babonaki biitsa ambi khurekeeresa Yesu.
42015002	Ne Bafarisaayo ni baleekeli be Kamakambila ka Musa, beŋuluŋuunya nga baloma bari, “Umusaani uyu, akaanila babonaki, lundi walya ni nabo.”
42015003	Shikila Yesu abakanikhila lusimo luno ari,
42015004	“Mundu shiina mus'inywe, n'aba ni kamasheese keewe shitoondo shitweela, ne khwakoraanakho litweela, ukhanyala walekha iko kamakhumi syeenda na syeenda mu kyeewa, watsya nga aweentsa lisheese litweela ilyo lilikoraanile, khukhwoolesa n'alinyoola?
42015005	N'enga walinyoolile, ekhoya walisuta khumayi keewe.
42015006	N'enga wolile ingo, alaanga basaale ni babesanwa beewe, nga abaloma ari, ‘Ni mwiitse khwikhoyele atweela, lwekhuba nanyoolile lisheese lyase abe lilyakoraanile.’
42015007	Mbaboolela ndi musaambo niyo ndweela, ilibayo kumwikhoyo mukali mwikulu, lw'omwonaki mutweela uwibiiyisa, khuminyisa ibo kamakhumi syeenda na syeenda balayi, babakhakhila khukhwibiyisa ta.”
42015008	Aryo Yesu wababoolela lusimo lulundi ari, “Namwe mukhasi shiina n'aba ni tsinusu tseewe likhumi, ne wakosakho ndweela, ukhaburusa itaala, weeya intsu, waheentsela ilala bulayi, khukhwoolesa n'akinyoola?
42015009	N'enga wakinyoolile, alaanga basaale ni babesanwa beewe atweela, nga abaloma ari, ‘Ni mwiitse khwikhoyele atweela, lwekhuba nanyoolile inusu yase abe iyakoraanile.’
42015010	Mbaboolela ndi, ni musaambo niyo ndweela, bamalayika ba Wele bekhoya lwooyo, umwonaki mutweela uwibiiyisa.”
42015011	Yesu weloosela ni lusimo lulundi nga aloma ari, “Abaawo umusaani mutweela, uwaba ni basooleli beewe babili.
42015012	Umuro waloma papawe ari, ‘Papa, n'umbe kumukabo kwe bibindu byase.’ Aryo papawe wabakabananisamo bibindu.
42015013	“Lwanyuma lwe bifukhu bikyeekhe biri, umuro tsana wabusilisa bibindu byeewe byoosi byeesi aba nabyo, wataala watsya mu shibala she aleeyi. Ibweeneyo, wasalanisilayo bibindu byeewe musaambo imbi.
42015014	Ulwo n'amala khusalanisa bibindu byoosi, intsala ingali yaakwa mu shibala isho shoosi, aryo warakikha khutaambataamba.
42015015	Kila atsya khuraambila mutweela khu bandu be mu shibala isho, naye uwamusiindikha mu maayilo keewe khuutsya khuliisa tsimbiitsi.
42015016	Nga ali iyo, wakana ari khali aliile khu makhobola keesi tsimbiitsi tsalilakho, n'enga mbaawo uwamuwakho khakhandu khoosi ta.
42015017	Lwanyuma weyambaasa umweene nga aloma ari, ‘Baraambi ba papa wase boosi bali ni bye khuulya bikali. Ne bona ise ingana khufwila ano intsala!
42015018	Kane ni nyukhe intsye isi papa imulome ndi, papa nayonaka isi Wele, n'isi iwe.
42015019	Sinakhila lundi khulaangibwa umwana woowo ta. N'umbirise nga mutweela khu baraambi boowo.’
42015020	“Ni abweene awo, wenyukha warakikha lukyeendo khukhwiila isi papawe. Ne aba nga ashiili aleeyikho ni ingo, papawe wamubona, wamuwambila shiisa, wamutimayo, wamukwa mu shifuba.
42015021	Umusooleli tsana waloma papawe ari, ‘Papa, nayonaka isi Wele ni isi iwe. Sinakhila luundi khulaangiwa umwana woowo ta.’
42015022	Ne papawe waloma babakaanisi beewe ari ‘Yuubakho! Reera khaangu ingubo ifuura bulayi mu mukwarise. Mu mukwarise intsiyi khu lwala lweewe, ni bilaalo mu bikyele byeewe.
42015023	Lwanyuma mutsye mureere ikhaafu inere mukisale. Khakhulye khwikhoye!
42015024	Lwekhuba umwana wase yuno, abeele wafwa, ne ana ari, ali mulamu, abeele wakoraana, ne ana ari watuyikhaane.’ Nashiryo, barakikha khuulya ni khukhwikhoya.
42015025	“Bino biba biryo, umusoleeli weewe umukhulu aba s'ali ingo ta, nga ali mu mukuunda. Ne n'aba nga akobola, nga ali ambi ni ntsu, wawulila kimyeenya kiyiliimba, ni khushiina.
42015026	Kila alaanga mutweela khu bakaanisi, wamureeba ari, ‘Makhuuwa shiina ano?’
42015027	Umwakaanisi wamwiilamo ari, ‘Wandaayo wakoboole, ni papawo wamwiriire ikhaafu inere, lwekhuba wakoboole nga mulamu, lundi umulayi.’
42015028	“Wandaaye umukhulu yuno wakhalala naabi, wekaana ni khukhwinjila muntsu. Kila papawe arura ibulafu, wamwikontselela ari enjile muntsu.
42015029	Ne niye waloma papawe ari, ‘Bona kimiiko kino kyoosi tsana, ise imbeele nga ikhuraambila iwe nga sikhuminyaalilakho byeesi undakila na khafwiiti khoosi ta. Ne mbaawo sheesi wambakho akhaba ni khameeme khari, nase nikhoyakho ni basaale baase ta.
42015030	Ne bona umwana woowo yuno, uwatsya wonakisila bibindu byoowo khu bamalaaya, n'akoboole ingo, iwe wamwiirira ikhaafu inere.’
42015031	Papawe wamwiilamo ari, ‘Mwana wase, iwe uli ano ni nase tsindaalo tsoosi, na buli shitweela shoosi sheesi indi nasho shishoowo.
42015032	Nashiryo, abe shikhwakhila ifwe khuteekha kamayiiya khwikhoye, lwekhuba wandaayo yuno abeele wafwa, ne ana ari mulamu, abeele wakoraana, ne ana ari watuyikhaane.’ ”
42016001	Yesu waloma baleekelwa beewe ari, “Abaawo umusaani umuyindifu mutweela, uwaba n'umubiikhi we bibindu byeewe. Babandu bamuwabayo bari, umubiikhi uyu asalanisaka busa bibindu byeewe.
42016002	Kila umusaani umuyindifu alaanga umubiikhi uyu, wamureeba ari, ‘Shiina shino sheesi imbulila khwiiwe? Balilila khaangu bibindu byase byeesi ubeele ulolelela, lwekhuba s'unyala weloosela khuuba umubiikhi lundi ta.’
42016003	Umubiikhi tsana yuno welomela mu mwoyo kweewe ari, ‘Ari inakhola ndyeena? Lwekhuba umukoosi wase atsya khumboona khu buraambi bwase. Ise s'indi ni kamaani kakalima ta, lundi iswala khusabilisa.
42016004	Ari namanyile sheesi intsya khukhola, niye ni kane amboone khu buraambi bwase, nio basaale baase bantsakaanile muntsu tsaawe.’
42016005	“Kila umubiikhi yuno alaanga buli mutweelatweela khu bandu abe beesi umukoosi weewe abaantsa. Wareeba unyoowa ari, ‘Umukoosi wase akhubaantsa bibyoola biryeena?’
42016006	Welamo ari, ‘Kamatebe ke kamafura shitoondo shitweela.’ Umubiikhi kila amuloma ari, ‘Aso, amba lupapula lulikho likobi lyoowo, wikhale asi khangu, uronekho kamatebe kamakhumi karaano.’
42016007	Wareeba ukuundi ari, ‘Ne iwe, ubaantsibwa bibyoola biryeena?’ Uyo naye welamo ari, ‘Tsipipa shitoondo shitweela tse ŋaano.’ Lundi walomela yuno ari, ‘Aso, aamba lupapula lulikho likobi lyoowo, uronekho kamakhumi shinaane.’
42016008	“Umukoosi waboolelesa umubiikhi we bibindu byeewe yuno, uwaba ni bulyaanga bwe kamakyesi, lwekhuba babandu be mu shibala shino bakyesikyesi naabi musaambo yeesi bawambamo kumuboolo kwawe, khufuura babandu be buwaanga.
42016009	Nashiryo, imbaloma ndi, ni mwikwanile basaale nga muraambisa buyindifu bwe shibala, kale ni buliwawo, munyale khusyendesebwa mu bwikhalo bubukhawawo ta.
42016010	Uyo yeesi uba umwiyikinwa mu bindu bikyeekhe, aba umwiyikinwa ni mu bikali nabyo. Ne uyo ukhali umwiyikinwa mu bindu bikyeekhe, s'anyala khuuba umwiyikinwa mu bikali nabyo ta.
42016011	Aso, ni mulekha khuuba babeyikinwa mu bye buyindifu bwe shibala, naanu unyala khubeyikina, mu bye buyindifu bwaŋali?
42016012	Nalundi, ni mulekha khuuba babeyikinwa mu bindu bibiili byabeene, ne bibyandibeele bibyeenywe naanu ulibibawa?
42016013	“Mbaawo umwakaanisi unyala khukhwakaanisa bakoosi babili ta. Lwekhuba anyala wabiiyila mutweela, wakana ukuundi, namwe wahandalalila khu mutweela, waleekelesa ukuundi. Simunyala khukhwakaanisa Wele, mwakaanisa ni buyindifu nabwo ta.”
42016014	Ne Bafarisaayo babaaba bakana naabi tsinusu, ni bawulila bino batsekhelela Yesu busa.
42016015	Ne naye wabaloma ari, “Inywe mwabeene nibo babekhola khuuba balayi mu moni tse babandu, ne Wele amanya kimyoyo kyeenywe. Lwekhuba babandu sheesi bambaasa khuuba shikhulu, shiba she mbikho mu moni tsa Wele.
42016016	“Kamakambila ka Musa ni baŋoosi byaba biraamba khukhwoola khu Yohana, ne khukhwama abweenewo, Kamakhuwa kamalayi ke Buyinga bwa Wele ari niko kaboolelwa, na buli mundu akhakakho khukhwinjilamo ni kamaani.
42016017	Ne shili shaangu likulu ni shibala khuwawo, khufuurisa kharonyesi khe nukuta ndweela iye Kamakambila ka Musa khuwawo.
42016018	“Buli mundu yeesi uwoona umukhasi weewe, ne wakhwa ukuundi, umundu uyo aba wayeyaane. Ni nooyo ukhwa umukhasi uwawoonebwa n'umuseetsa weewe, naye aba wayeyaane.
42016019	“Abawo umusaani umuyindifu mutweela, uwakwaraatsaka tsingubo tsimiliwu naabi, uwameenyatsaka mu bulamu bwe angaaki buli shifukhu.
42016020	Ne abawo umusaani umutaambi lisiina lyeewe Lazaaro, uwekhalatsaka amulyango kw'omuyindifu yuno, n'enga aba warundukhaka kamakoontsyo kumubili kweewe kwoosi,
42016021	nga niye ekoomba busa khuulya khu bubuya bubwakwatsaka khukhwama khu meetsa y'omuyindifu. Ni tsiimbwa natso nga tsiitsa tsakhombaka kamakoontsyo keewe.
42016022	“Imbuka ni yoola umusaani umutaambi wafwa, bamalayika bamusuta bamuyila mu mbafu mwa Ibulayimu. N'umusaani umuyindifu naye wafwa, bamusiikha.
42016023	N'enga ali imakoombe mu khutaambisibwa, wenyusa tsimoni tseewe, wabona Ibulayimu, nga ali aleeyi, ni Lazaaro, nga ali mu mbafu mweewe.
42016024	Aryo welootsela angaaki ari, ‘Wo papa Ibulayimu, n'umambile shiisa, urumane Lazaaro, etse asiikhe lulwala lweewe mu meetsi, ambosawosekho khu lulimi lwase, lwekhuba ndi mu butsiina bukali mu mulilo kuno.’
42016025	“Ne Ibulayimu wamwiilamo ari, ‘Mwana wase, shebulila nga iwe ni wafunatsaka bilayi byonyene nga ushiili mulamu, ni Lazaaro naye nga n'afunatsaka biibi byonyene. Ne ana ari, niye ali mu khwikhoyesebwa, ne iwe nga uli mu khutaambisibwa.
42016026	Nalundi akari efwe ni nanywe, aliwo luumya luleeyi lulwareebwawo lukhwawukhanisamo ifwe ni nanywe, nio ilekhe khubawo ibo babakana khukhwambukha khukhwama ino khukhwiitsa iyo ta, namwe umundu yeesi khukhwama iyo khukhwiitsa isi ifwe khuli ta.’
42016027	Shikila umusaani amwiilamo ari, ‘Kale, aso papa, ikhwikoontselela urumane Lazaaro atsye muntsu ya papa wase,
42016028	lwekhuba ndiyo ni babandaayase baraano, abareewule, nabo balekhe khwiitsa mu shifwo shino she kumutaambo ta.’
42016029	“Ibulayimu wamwiilamo ari, ‘Bandaayo bali ni Musa, ni baŋoosi, ni babawulile babeene ibo.’
42016030	N'omusaani waloma ari, ‘Taawe, papa Ibulayimu, ne umundu mutweela khukhwama mu bafu nga watsiileyo isi bali, balibiiyisa.’
42016031	Ne Ibulayimu waloma ari, ‘Noola sibawulilisa Musa, ni baŋoosi, umundu akhaama mu bafu, sibalimuwulilisa ta.’ ”
42017001	Yesu waloma baleekelwa beewe ari, “Bibindu bibikhongelesa babandu wakila boneka, bili ni khubawo, ne kumutaambo kwamunyoolile uyo ubireera.
42017002	Ne shandiminyisile bulayi, umundu uyo khubowebwa lusisi luboofu mu milo, atuumibwa mu nyaantsa, khufuurisa niye khureerera mutweela khu bakyeekhe bano khukhwoneka.
42017003	Nashiryo ni mwiliinde mwabeene, noola wandaayo wonakile, mwikiitse, ne noola webiyisile, mwiyakhile.
42017004	Ne noola wonakile is'uli tsifuunda musaafu mu shifukhu sheene shitweela, ne buli fuunda weetsa is'uli, nga aloma ari, ‘Nebiyisile,’ wakha khumwiyakhila.”
42017005	Barume baloma Umukasya bari, “N'ukhulooselekho khufukiilila khweefwe.”
42017006	Umukasya wabaloma ari, “Muba nga mubeele ni khufukiilila khukyeekhe nga khamiitso kaladaali, abe munyala mwalomela kusaala kuno muri, ‘Syuukha, utsye, wibyaale mu nyaantsa.’ Nakwo kwandibawulile.”
42017007	Yesu weloosela ari, “Naanu mwiinywe unyala khuuba n'umwakaanisi ulimisa, namwe uwayisa kamasheese; ne n'ama mu nimilo, unyala wamuloma ari, ‘Yikhala asi ulye ta?’
42017008	S'anyala wamuloma ari, ‘Inengekharengekhele biilyo, wibowe, wiŋooneŋoone untsakaanise she khulya, imale khuulya ni khuunywa, ne lwanyuma nio nawe ulye lundi unywe?’
42017009	Niye anyala khusiima umwakaanisi lwekhuba wakholele shamulomele khukhola?
42017010	Ni nanywe muryo, nga mwamalile khukhola byoosi byeesi babalomile khukhola, mulome muri, ‘Ifwe khuli babakaanisi busa babakhandyakhiile ta, khwakholile busa shishikhwakhila khukhola.’ ”
42017011	Yesu n'aba nga atsya i Yerusalemu, wabirira khu lwakha luluuli akari a Samariya ni Galilaaya.
42017012	Ne n'aba nga enjila mu shaalo shitweela, basaani likhumi be bikeenge bamwakaanana, bemikha aleeyikho,
42017013	bayokesela angaaki nga baloma bari, “Yesu! Musakhulu! khuwambile shiisa!”
42017014	Yesu n'ababona, wabaloma ari, “Ni mutsye, mwiyokesane isi basaayi.” Ne ni baaba nga batsya, bawonesebwa.
42017015	Ne mutweela khu nibo n'abona ari wawonesebwele, washuukha, wakobolayo, nga ayokesela angaaki, nga aruuya Wele.
42017016	Wamayo, wakwa asi ebikyele bya Yesu, wamusiima. Umweene yuno aba Umusamariya.
42017017	Yesu wareeba ari, “Sibabeele likhumi babawonesebwele? Ne syeenda bali lwaheena?
42017018	Sibabonekhakho na mutweela khukobola, baruuye Wele, akhali umuutswa yuno?”
42017019	Lwanyuma Yesu wamuloma ari, “Yinyukha utsye, khufukiilila khwoowo khwakhuwonesele.”
42017020	Shifukhu shitweela, nga Bafarisaayo bareebile Yesu bari Buyinga bwa Wele bwiitsa liina, Yesu wabelamo ari, “Buyinga bwa Wele sibwiitsa nga bweyokeselele ta.
42017021	Namwe babandu khuloma bari, ‘Bona ubushi’, namwe bari, ‘Bona ubwoshi’ ta. Lwekhuba Buyinga bwa Wele buli mus'inywe.”
42017022	Lwanyuma waloma baleekelwa beewe ari, “Imbuka ilyoola isi mulikanila khubona shitweela khu shifukhu sh'Omwana w'Omundu, ne simulishibonakho ta.
42017023	Babandu baliloma bari, ‘Bona uyo’, namwe bari, ‘Bona ali ano.’ Mukhatsyayo nga mutima khubaloondakho ta.
42017024	Lwekhuba nga khumulikha ni khumweekhamweekha ni khukhosesa likulu, khukhwama khu luwande lutweela khukhwoola khu luwande lulundi, n'Umwana w'Omundu naye aliba aryo khu shifukhu sheewe.
42017025	Ne khunyoowa akhila khutaambisibwa naabi, lundi alobewe ni babandu be kumuboolo kuno.
42017026	Nga ni shaba mu bifukhu bya Nowa, shiryo nga ni shiliiba mu bifukhu ibyo by'Omwana w'Omundu.
42017027	Babandu baaba nga balya, nga banywa, nga bakhwa, lundi nga bakhwalikha, khukhwoolesa khu shifukhu khweesi Nowa enjilila mu lyaato. Lwanyuma kameetsi ketsula, kasalasala, kabahesa boosi.
42017028	Shikhaabe shiryo nga ni shaba khu bifukhu bya Loti. Babandu baaba nga balya, nga banywa, nga bakulisa, nga bakula, nga babyaala, nga bombekha.
42017029	Ne khu shifukhu khweesi Loti arurira mu Sodoma, kumulilo ni bunoro byalakala khukhwama mwikulu, byabahesa boosi.
42017030	“Shiliiba shiryo khu shifukhu khweesi Umwana w'Omundu alibonekhelakho.
42017031	Khu shifukhu isho, umundu yeesi uliba khu ntsu khu ngaaki, ne bibindu byeewe nga bili muntsu mukari, akheekha khuutsya khubirusamo ta. Shitweela ni nooyo uliba ibulafu mu nimilo, akhakobolayo ingo ta.
42017032	Ni mukhebulile bibyakholekha khu mukha Loti.
42017033	Buli mundu yeesi ukhakakho khuwonesa bulamu bweewe, alibufwilwa. Ni nooyo yeesi ufwilwa bulamu bweewe, alibuwonesa.
42017034	Imbaboolela ndi mu shilo sheenesho, babandu babili baliba bakonele khu bulili butweela, mutweela aliyilibwa, ne ukuundi alilekhebwa.
42017035	Bakhasi babili baliba nga basyeera atweela khu lusisi, mutweela aliyilibwa, ne ukuundi alilekhebwa.
42017036	Basaani babili baliba mu nimilo, mutweela aliyilibwa, ne ukuundi alilekhebwa.”
42017037	Baleekelwa bamureeba bari, “Umukasya, ne bilikholekha waheena?” Yesu wabelamo ari, “Ahaba kumulaambo, abweenewo, nio esi tsingosya tsibusanila.”
42018001	Lwanyuma Yesu wababoolela lusimo luno, nga abaleekela ari, bakhila khuloomba busheele akhali khuluwa ta.
42018002	Waloma ari, “Abaawo umukayi we kimisaango mu shiriimba shitweela uwaba nga s'arya Wele ta, namwe khukhwinaanayo isi umundu yeesi ta.
42018003	Ne abaawo namulekhwa mutweela mu shiriimba sheene isho, uwabuya nga etsa is'ali, nga amuloma ari, ‘N'ungaye isi umusiku wase.’
42018004	Khumala imbuka ndeeyikho, umukayi yuno s'akana khushikhola ta. Ne lwanyuma waloma mu mwoyo kweewe ari, ‘Ne ikhaba nga s'indimo khuurya Wele ta, namwe khukhwiinaanayo isi umundu yeesi ta,
42018005	ne lwekhuba namulekhwa yuno wanduwisile lukali, kane imukaye nio alekhe khukhwiitsatsaka khukhundambisa ta.’ ”
42018006	Kila Umukasya eloosela nga abaloma ari, “Ni muwulile umukayi yuno ukhali umukhosefu sheesi aloma.
42018007	Aso, Wele s'aliyeeta khukaya barobole beewe babamulilila kumuusi ni mu shiilo? Kane ayile imbuka indeeyi nga siwabayeetile ta?
42018008	Mbaboolela ndi alibakaya khaangu naabi. Ne Umwana w'Omundu n'aliitsa alinyoola khufukiilila khu shibala?”
42018009	Lundi ndi Yesu waboolela lusimo luno isi babandu babeyambaasatsakakho khulwawe babeene khuuba bakhosefu, nga baleekelesa babandi.
42018010	Waloma ari, “Babandu babili baatsya mu Lisaayilo Likhulu khuloomba. Mutweela khu nibo aba Umufarisaayo, n'ukuundi aba umubusanisi we kumusolo.
42018011	Umufarisaayo weema waloomba bilomo bino ari, ‘Wo Wele ikhusiima, lwekhuba ise s'indi nga babandu babandi ta; be kumuluungo, banuuli, bayeyani, namwe nga umubusanisi we kumusolo yuno ta.
42018012	Ise Imbuya ntsala bifukhu bibili mu Sabiti, lundi ise imbaanayo shisiintsa shitweela she likhumi, khu byoosi byeesi ndi nabyo.’
42018013	“Ne umubusanisi we kumusolo weema aleeyikho, walekha khukana ni khukhwinyusa tsimoni tseewe mu ngaaki mwikulu ta, ne wekhupa mu shifuba mweewe, nga aloma ari, ‘Wo Wele, n'umambile shiisa, ise umwonaki.’
42018014	“Imbaboolela ndi, umusaani uyu akobolayo ingo weewe nga Wele wamwililemo, khuminyisa ukuundi uyo Umufarisaayo. Lwekhuba buli uwiniinisa angaaki, alisibwa asi, ni nooyo uwiyisa asi, aliniinisibwa angaaki.”
42018015	Babandu babandi bareera babaana baawe isi Yesu abarekho kamakhono keewe. Ne baleekelwa beewe ni baabona baryo babarafuyila.
42018016	Ne Yesu walaanga babaana bafwiiti is'ali nga aloma ari, “Ni mulekhe babaana bafwiiti beetse is'indi, mukhabareesa ta, lwekhuba Buyinga bwa Wele buli bwe babaali nga bano.
42018017	Ilala mbaboolela ndi, umundu yeesi ukhakaanila Buyinga bwa Wele nga Umwana umufwiiti, s'alibwingilamo na khakyeekhe ta.”
42018018	Umurangilisi mutweela Umuyudaaya wareeba Yesu ari, “Umuleekeli umulayi, ikhole shilayi shiina, nio ninjile mu bulamu bukhawawo?”
42018019	Yesu wamwiilamo ari, “Lwashiina unaanga ise uri umulayi? Mbaawo na mutweela yeesi umulayi ta, khurusakho Wele yenyene poli.
42018020	Kamakambila wakamanya: ‘Ukhayeyana ta, ukheera ta, ukheeba ta, ukhaapa umundu washoowo liyino ta, wisatsakemo papawo ni maayiwo shiriifwa.’ ”
42018021	Umusaani welamo ari, “Ibyo byoosi naabiwamba khukhwama mu busooleli bwase.”
42018022	Ne Yesu n'awulila aryo wamwiilamo ari, “Ushitaambakho shishindu shitweela shonyene: n'utsye, ukulise bibindu byoosi byeesi uli nabyo, ukabile bataambi, ni nawe uliba ni buyindifu mwikulu. Lwanyuma wiitse unondekho.”
42018023	Ne umusaani n'awulila aryo, kumutaambo kwamuwamba lwekhuba aba umuyindifu naabi.
42018024	Yesu wamulolelela, wamuloma ari, “Nga shihangafu, umundu umuyindifu khukhwinjila mu Buyinga bwa Wele.
42018025	Shili shaangu naabi ingamya khubirira mu mwanya kwe mpiso, khuminyisa umuyindifu khukhwinjila mu Buyinga bwa Wele.”
42018026	Ne babandu bababawo ni bawulila shino, bareeba bari, “Ari naanu, unyala khuwonesebwa?”
42018027	Ne Yesu wabelamo ari, “Bibikhanyalikha isi babandu, binyalikha isi Wele.”
42018028	Lwanyuma Petero wamwiilamo ari, “Bona ifwe khwalekha tsiingo tseefwe, khwetsa khukhulondelela iwe.”
42018029	Yesu wamuloma ari, “Ilala mbaboolela ndi, mbaawo umundu uwalekha tsiingo tseewe, namwe umukyelema, namwe babandaaye, namwe basaali, namwe babaana, lwe Buyinga bwa Wele,
42018030	ukhaliwebwa bikali khufuurakho mu bifukhu bino, nalundi mu bifukhu bibiitsa, khufuna bulamu bukhawawo ta.”
42018031	Yesu wayila baleekelwa beewe likhumi na babili andulo, wabaloma ari, “Bona, khulikho khuniina i Yerusalemu, na buli shindu shoosi sheesi baŋoosi baarona shishiwamba khu Mwana w'Omundu, shilyoolelela.
42018032	Aliwanibwayo isi babandu Banaambo, balimutyabila, bamubirise musaambo ikhaakhila ta, bamufuutsekho kamare.
42018033	Balimunyweekha tsikhoba, lwanyuma bamwiire. Ne khu shifukhu she khataru, alilamukha khukhwama mu bafu.”
42018034	Baleekelwa beewe balekha khumanyakho khu bilomo ibyo na shitweela ta, lwekhuba kamakhulu kaabyo kaaba kababisiwilekho, balekha khumanya byeesi aloma ta.
42018035	Ne Yesu n'aba nga ali ambi khukhwoola i Yeriko, abaawo umusaani umubofu abe uwikhaale khu ndulo khwe ntsila nga asabilisa.
42018036	Umubofu yuno n'awulila lituuli lye babandu libirawo, wareeba nga akana amanye shishiitsya mu moni.
42018037	Bamuboolela bari, “Yesu uwe Nazareesi, niye uli khubirawo.”
42018038	Kila alookhela angaaki ari, “Yesu Umwitsukhulu wa Daudi, n'umambile shiisa.”
42018039	Ne babandu babaaba barangile, bamukhookhela bari asile busa. Ne niye weloosela khulookha naabi nga aloma ari, “Mwana wa Daudi! N'umambile shiisa!”
42018040	Yesu wemikha, walakila ari bamureere is'ali. Ne umubofu n'etsa ambi, Yesu wamureeba ari,
42018041	“Ukana ise ikhukholele shiina?” Umusaani umubofu wamwiilamo ari, “Umukasya ingana khubona.”
42018042	Yesu wamwiilamo ari, “Mbo n'ubone, lwe khufukiilila khwoowo wawonisibwile.”
42018043	Lubaluba, tsimoni tseewe tsabimbukha, waloonda khu Yesu, nga aruuya Wele. Ni babandu boosi ni babona shino, nabo baruuya Wele.
42019001	Yesu ni enjila mu Yeriko, aba nga abiramo busa.
42019002	Mu shiriimba umwo, mwabamo umusaani ulaangiwa Zakayo, uwaba umukhulu we babusanisi be kumusolo, uwaba umuyindifu naabi.
42019003	Niye wakhalawo khubonakho Yesu nga n'ali, ne walekha khunyalisa ta, lwe babandu bakali, ate niye abe ali umundu umwiimbi.
42019004	Kila atimaka, warangila ibweeni, waniina khu kusaala kukhuyu, nio akile amubone, lwekhuba Yesu aba alikhuutsya khubirira khu ntsila iyo.
42019005	Ne Yesu n'ola mu shifwo isho, wakalama khu ngaaki waloma Zakayo ari, “Yiikha khaangu, lwekhuba shaleelo, shintsakhila khukhwikhala muntsu yoowo.”
42019006	Naye khangukho wiikha, wakaanila Yesu ni kumwikhoyo.
42019007	Ne babandu ni baabona shino beŋuluŋuunya, baloma bari, “Umusaani uyu watsiile nga umukyeni muntsu y'omundu umwonaki.”
42019008	Ne Zakayo wenyukha weema, walomela Umukasya ari, “Bona Umukasya, aluno ari, shisiintsa she bibindu byase kane ishiwe bataambi, ne noola nalyakhana shishindu shabeene shoosi mu bubeeyi, kane ishilihe kimilundi kine khuminyisakho.”
42019009	Yesu wamuloma ari, “Zakayo, shaleelo, buwonesi bwetsile muntsu yoowo muno, lwekhuba, umusaani yuno, naye umwana wa Ibulayimu.
42019010	Lwekhuba Umwana w'Omundu, etsa khuweentsa, ni khuwonesa, isho shishaba shakoraana.”
42019011	Ni bawulila bilomo bino, Yesu weloosela khubaboolela lusimo luno lwekhuba aba ali ambi ni Yerusalemu, nalundi baaba bambaasa bari Buyinga bwa Wele butsya khubonekhelawo khangukho.
42019012	Kila abaloma ari, “Abawo umusaani we shiriifwa uwatsya mu shibala she aleeyi, khufuna buyinga, nio lwanyuma akobole.
42019013	Walaanga likhumi khu bakaanisi beewe, wabawa tsinusu tsitsoola likhumi nga buli mutweela inusu ndweela. Wabaloma ari, ‘Ni musubulemo tsinusu tsino, khukhwoolesa ni ndikobola.’
42019014	Ne babandu be mu shibala sheewe abe bamubiiyila, barumana burume khumwongakho esi atsya nga buloma buri, ‘Ifwe sikhukana umusaani uyu khuuba umuyinga weefwe ta.’
42019015	“Nga wamalile khufuna buyinga wakobola. Walakila balaange babakaanisi batsana, beesi awa tsinusu, khukhwiitsa is'ali, nio amanye kamafuurisa keesi buli mutweela afuna mu khusubula.
42019016	Uwanyoowa weetsa ali, waloma ari, ‘Musakhulu, inusu yoowo isi wamba nafunilemo tsitsiindi likhumi.’
42019017	Kila umukhulu weewe amuloma ari, ‘Uryoo! wanyala iwe umwakaanisi wase umulayi, lwekhuba waba umwiyikinwa mu bindu bikyeekhe, aso ikhuwa bunyala khu biriimba likhumi.’
42019018	Uwe khabili naye weetsa, waloma ari, ‘Musakhulu, inusu yoowo isi wamba nafunilemo tsitsiindi tsiraano.’
42019019	Uyo naye umukhulu wamuloma shitweela sheene ari, ‘Ni nawe ikhuwa bunyala khu biriimba biraano.’
42019020	“Umwakaanisi ukuundi weetsa, waloma ari, ‘Musakhulu, lola, inusu yoowo iyishiina, abe nakibowa mu khakubo, nakisiikha.
42019021	Nakhurya iwe, lwekhuba iwe, uli umundu umuwangafu, wiyilila sheesi ukharawo ta, lundi ukyesa sheesi ukhaamiitsa ta.’
42019022	Umukhulu weewe wamwiilamo ari, ‘Iwe umwakaanisi umumoyaani, kane ikhukhalile kumusaango nga niima khu byamile mukhanwa mwoowo. Iwe ni wamanya uri ise ndi umundu umuwangafu, nga niyilila sheesi ikharawo ta, lundi injesela esi ikhamiitsila ta.
42019023	Shiina shishakhulobela iwe khuuwa babasubula inusu yase? Khali nga ni niitsile, nandifunilekho kamafuurisa.’
42019024	“Kila aloma ibo babaaba bemile awo ari, ‘Ni mumurusekho inusu iyo, mukiwe uyo uli ni tsinusu likhumi.’
42019025	Ne nibo bamwiilamo bari, ‘Musakhulu, ne niye ali ni tsinusu likhumi khaale.’
42019026	Umukhulu welamo ari, imbaboolela inywe ndi, buli mundu ulikho ni shishindu shoosi, aliweebwa khumulooselakho, ne isi uyo ukhali nashoosi ta, ni khafwiiti abe kheesi ali nakho khalimurusibwakho.
42019027	Ne basiku baase ibo, babakhaangana ise khuuba umuyinga wabwe ta, ni mubareere ano, muberire mu moni tsase.”
42019028	Nga Yesu wamalile khukanikha bino, warangila, waniina i Yerusalemu.
42019029	Ne n'aba nga ali ambi khukhwoola i Betifage, ni Besaniya, khu lukiingi lulaangiwa bari lwe Kimisaala kimizeyituni, warumana babili khu baleekelwa beewe,
42019030	nga abaloma ari, “Ni mutsye mu shaalo shibali ibweeni, ne nga mwinjilamo, kane munyoole ipunda nga yabowebwele awo, isi umundu yeesi akhekhalatsakakho ta. Inyene iyo, mukyabule, mukinderere ano.
42019031	Ne umundu yeesi n'abareeba ari, ‘Lwashiina mukyabula?’ Inywe mumuloma muri, Umukasya akikana.”
42019032	Abo beesi arumana baatsya banyoola nga n'abalomela.
42019033	Ne ni baaba nga bakyabula, babeene be sikilya, babareeba bari, “Lwashiina mwabula ipunda iyo?”
42019034	Nabo babelamo bari, “Umukasya akikana.”
42019035	Baryo, bareera ipunda isi Yesu, bakyalakho bikwaaro byaawe, bayeeta Yesu khukikhalakho.
42019036	Ne n'aba nga atsya, baalaka bikwaaro byaawe khu mukhoosi.
42019037	Aryo n'etsa ambi ni Yerusalemu, khu mukhoosi kukwikhilila khu lukiingi lwe kimisaala Kimizeyituni, lituuli lyoosi lye baleekelwa beewe barakikha khubuyila Wele ni kumwikhoyo, mu makono ke angaaki, lwe bye kamakaanga byoosi byeesi baabona, nga baloma bari,
42019038	“Wele awe ikhabi Umuyinga uwitsila mu lisiina ly'Omukasya. Lukoosi lube mwikulu ni shiriifwa shibe isi Wele.”
42019039	Kila batweela khu Bafarisaayo babaaba mwituuli, baloma Yesu bari, “Umuleekeli, rafuyila baleekelwa boowo basile.”
42019040	Yesu wabelamo ari, “Mbaboolela ndi, nibo ni kane basile busa, kamabaale kane kayokese.”
42019041	Yesu ni esyeenda ambi ni shiriimba Yerusalemu, washibona, walila khulwe khushitsiinikhanila,
42019042	nga aloma ari, “Iwe uba nga uwamanya khu shifukhu shino, shiina shinyala khukhureerera lukoosi! Ne ana ari shakhubisiwilekho.
42019043	Bifukhu bilikhwoolela isi basiku boowo balikhwombekhelakho lukoba, bakhwibotokhelele, bakhuriiye khu buli lubeka.
42019044	Balikhuupa ukwe asi, atweela ni babandu boowo babaali mukari mu biseenge byoowo. Mbaawo ni libaale na litweela lyeesi balilekha khu libaale lyashe ta. Lwekhuba iwe siwamanya imbuka iye khukhwiitsa khwa Wele khukhukyeniyilakho ta.”
42019045	Lwanyuma, Yesu wenjila mu Lisaayilo Likhulu, warakikha khuwoonamo ibo, babaaba bakulaana,
42019046	nga abaloma ari, “Sharonebwa shiri, ‘Intsu yase kane ibatsake intsu ye khuloombelamo, ne inywe mwakikalusile khuuba lifuluma lye banuuli.’ ”
42019047	Aryo buli shifukhu Yesu waba nga aleekelatsaka mu Lisaayilo Likhulu. Ne basaayi bakhulu ni baleekeli be Kamakambila ka Musa, ni barangilisi be babandu, baaba bakhakakho naabi khukhwiira Yesu.
42019048	Ne balekha khunyala khubona isaambo shiina ta, lwekhuba babandu boosi bamwibowakho nga bamurekeeresa bilomo byeewe.
42020001	Khu shifukhu shitweela mu bifukhu ibyo, Yesu n'aba nga aleekela babandu mu Lisaayilo Likhulu, lundi nga aboolela kamakhuwa kamalayi, basaayi bakhulu ni baleekeli be kamakambila ka Musa, atweela ni basakhulu beetsa is'ali, bamuloma bari,
42020002	“Khuboolele, uli na bunyala shiina bubukila iwe wakhola bibindu bino byoosi? Naanu uwakhuwa iwe bunyala buno?”
42020003	Yesu wabelamo ari, “Nase khambareebe shireebo; ni mumboolele,
42020004	Khubatisa khwa Yohana khwama mwikulu namwe khwama mu bandu?”
42020005	Kila bakanikhanamo bonyene na bonyene nga baloma bari, “Ni kane khulome khuri, khwama mwikulu, kane akhulome ari, ne lwashiina mukhamufukiilila?
42020006	Ne ni kane khulome khuri, khwama mu bandu, babandu kane bakhuupe kamabaale lwekhuba bashiŋaŋasila ilala bari, Yohana Umubatisa aba Umuŋoosi.”
42020007	Kila belamo bari, “Sikhumanya ena esi khwama ta.”
42020008	Ni Yesu naye wabelamo ari, “Ni nase singene imbaboolele nywe bunyala shiina bubukila nakhola bibindu bino ta.”
42020009	Nga bashirekeeresa bilomo bino, Yesu weloosela nga ababoolela lusimo luno ari, “Abaawo umusaani mutweela uwabyaala kumukuunda kweewe kwe kimizabibu, wakupaangisa isi balimi, watsya mu shibala she aleeyi, khumalayo imbuka.
42020010	Ne imbuka ye likyesa ni yoola, warumana umwakaanisi weewe mutweela isi balimi ari bamuwekho khu byaamo bye mu mukuunda kwe kimizabibu. Ne balimi beesi apaangisa, bakhupaka umwakaanisi uyo, bamuwoona busa na shindu twa.
42020011	Aryo weloosela khurumanayo umwakaanisi ukuundi, ne ni nooyo bamukhupa, bamubirisaka shifwabi, bamuwoona busa na shindu twa.
42020012	Lundi ndi warumanayo umwakaanisi uwe khataru, oyu bamukhupa kamakuma, bamukholowa ibulafu.
42020013	Lwanyuma umweene mukuunda waloma ari, ‘Ne ari kane ikhole ndyeena? Kane indumeyo umwana wase isi ingana naabi, winyoola niye kane bamuwe shiriifwa nga bamuboone.’
42020014	Ne balimi ni baabona umwana bekutila atweela bonyene bari, ‘Oyu niye umusikha, ni mwiitse khumwiire, busikha buno manya bwaba bubweefwe.’
42020015	Baryo bamuwamba bamutuuma ibulafu we kumukuunda, bamwiira.” Lwanyuma Yesu wabareeba ari, “Mwambaasa muri balimi ibo, umweene mukuunda alibakhola aryeena?
42020016	Aliitsa ahese balimi ibo, ni kumukuunda akuwe babandu babandi.” Ne babandu ni bawulila bilomo bino, baloma bari, “Taawe, bikhaba biryo ta.”
42020017	Yesu wabalola kila abaloma ari, “Ne shiina sheesi shisharonebwa shino shimanyisa shishiloma shiri, ‘Libaale lyeesi babombekhi bekaana nilyo lilyekyela lye musoonda?’
42020018	Buli mundu yeesi wukwa khwibaale lino, alifuniakikhaka mu bipatu, ni nooyo isi libaale lino lilikwakho, lilimubulyungulaka busa.”
42020019	Baryo baleekeli be Kamakambila ka Musa, ni basaayi bakhulu, baweentselesa isaambo yeesi banyala bamuwambilamo khangukho, lwekhuba baamanya bari, akanikha lusimo luno nga lubawamba khu nibo. Ne baarya babandu.
42020020	Ne ni baaba nga bashimwayilisa baryo, barumana babeeyi babekalusa khuuba babandu balayi, nio akile bamuwambilise mulomo tseewe, nio bari bamuwaneyo isi buwuli bwa gafana.
42020021	Baryo babeeyi bano babakhakilisa bamureeba bari, “Umuleekeli, ifwe khwamanya khuri iwe uleekela lundi ukanikha byaŋali, ate ndi s'uromboosa mu bandu ta, ne uleekela kumukhoosi kwa Wele nga wimikha muŋali.
42020022	Nashiryo, khuboolele, shilayi ifwe khuuwa kumusolo isi Kayisaali, namwe ta?”
42020023	Ne Yesu waba nga wamanyile luwomelo lwe mu myoyo kyaawe, wabaloma ari,
42020024	“Ni muntsokese inusu. Shifwani shino shishiilikho, ni burone buno bya naanu?” Nabo bamwiilamo bari, “Bya Kayisaali.”
42020025	Kila Yesu abelamo ari, “Aso, bya Kayisaali, ni mubiwe Kayisaali, ni bya Wele, mubiwe Wele.”
42020026	Nabo balekha khunyalisa khumuwambilisa mwiibyo byeesi aloma mu lubuula ta. Ne beyaanga busa ibyo byeesi abelamo, basila busa.
42020027	Ulwo balala khu Basadukaayo nga nibo babaloma bari, mbaawo khulamukha khwe baafu ta, beetsa isi Yesu, nabo bamureeba bari,
42020028	“Umuleekeli, ifwe Musa akhuronela likambila ari, ‘wandaaye w'omundu n'afwa, ne walekha namulekhwa, ne nga bakhusaala babaana ta, wandaaye w'omusaani umufu, akha wiila khu namulekhwa, asaalile wandaaye babaana.’
42020029	Aso abaawo bebulebe musaafu; umukiboole wakhwa umukhasi, ne wafwa nga sibasaalile babaana ta.
42020030	Wandaaye uwe khabili wamwiilakho,
42020031	n'uwe khataru naye aryo, khukhwoolesa musaafu boosi ni bamwiilakho ne baafwa nga mbaawo umwana ta.
42020032	Lwanyuma lwa boosi, umukhasi naye wafwa.
42020033	Ari iwe wambaasa urye, imalamukha ke bafu, umukhasi yuno aliiba mwene wa naanu khu nibo? Lwekhuba boosi musaafu baaba ni naye nga umukhasi wawe.”
42020034	Yesu wabelamo ari, “Babandu be khu shibala khuno, bakhwa lundi bakhwalikha.
42020035	Ne ibo babaakha khulamusikha mu bafu babe balamu mu shibala isho, sibalikhwa namwe sibalikhwalikha ta,
42020036	lwekhuba baliiba sibashiifwa lundi ta. Ne baliiba nga bamalayika lundi baliba babaana ba Wele, lwekhuba baliba balamusibwa mu bafu.
42020037	Ni Musa naye okesanisa ari baafu balilamukha mu bafu, nga n'okesana mu byaronebwa khu shitsakha nga shaburukha; akanikha khu Mukasya ari, ‘Wele wa Ibulayimu, Wele wa Isaaka, lundi Wele wa Yakobo.’
42020038	Lwekhuba Wele niye s'ali Wele we baafu ta, ne ali Wele we balamu.”
42020039	Batweela khu baleekeli be Kamakambila baloma bari, “Umuleekeli walomele bulayi.”
42020040	Baloma baryo lwekhuba mbaawo uwanyalisa khumureeba lundi bireebo bibiindi ta.
42020041	Lwanyumakho ndi, Yesu wabaloma ari, “Babandu banyala baryeena khuloma bari, Kristo Umwitsukhulu wa Daudi?
42020042	Daudi umweene mu shitabo she tsi Zabuli aloma ari, ‘Umukasya aloma Umukasya wase ari, yikhala khu mukhono kwase kumulayi,
42020043	khukhwoolesa ni ndikalusa basiku boowo khuuba shitsoloŋo sheesi usambakho bikyele byoowo.’
42020044	Ari bona, noola Daudi umweene amulaanga ari Umukasya, ari anyala aryeena khuuba umwana weewe?”
42020045	Awo babandu boosi ni baaba nga bashimurekeeresa, Yesu waloma baleekelwa beewe ari,
42020046	“Ni mwitsililise baleekeli be Kamakambila ka Musa babakana naabi khukyenda nga bakwaarire tsingubo tsindeeyi, lundi bakana naabi khusheesebwa mu butale, ni khukhwikhala khu bitsoloŋo bye angaaki muntsu tsye khukhwisaayilamo, ni mu bifwo bye shiriifwa khu mayiiya.
42020047	Lundi banuula bibindu muntsu tsye banamulekhwa, lundi besaaya Wele lwe khukhwiyokesana nga baloomba lukali. Babeenebo balikhalilwa kumusaango kukufuura bukali.”
42021001	Yesu wenyusa tsimoni wabona bayindifu nga bara biwanwa byaawe mu sanduko ye Lisaayilo Likhulu.
42021002	Aryo wabona namulekhwa umutaambi nga naye aramo bu nusu bweewe bubili bwonyene.
42021003	Yesu waloma ari, “Ilala imbaboolela ndi, namulekhwa yuno umutaambi warelemo shikali khufuurisa babaandi babaramile boosi.
42021004	Lwekhuba bano boosi babukuule khu bikali byeesi bali nabyo baara mu sanduko, ne umukhasi yuno mu butaambi bweewe, wawanileyo byoosi by'ali nabyo bye bulamu bweewe bwoosi.”
42021005	Ulwo batweela khu baleekelwa beewe ni baaba bakanikha khu Lisaayilo Likhulu, nga ni lyaba lyayombekhebwa bulayi, ni kamabaale kamamiliwu naabi, ni nebyo bibyawanibwayo isi Wele; Yesu waloma ari,
42021006	“Bino byoosi byeesi mubona ari, imbuka kane yoole, esi akhalibonekhawo ni libaale na litweela lilirama nga lyemile khu lyashe ta. Kamabaale kano koosi katsya khutuumibwa asi.”
42021007	Baryo bareeba Yesu bari, “Umuleekeli, bino byoosi bilibawo liina? Nalundi khabonelo shiina khakhalyokesana khari ibyo byoosi bili ambi khukhwoolelesebwa?”
42021008	Yesu welamo ari, “Ni mwitsililise, mulekhe khukosaasibwa ta. Lwekhuba bakali baliitsa mu lisiina lyase, nga baloma bari, nibo ise, lundi nga baloma bari, ‘imbuka yoolile.’ Mukhabaloondelelatsaka ta.
42021009	Ne ni muliwulila busoolo ni khutabukha, mukharyatsaka ta. Bibindu bino byoosi byaakha khunyoowa khubawo, ne intsakamo shiili iyawangu ta.”
42021010	Lwanyuma waloselakho ari, “Linaambo lilinyukhila linaambo lyashe, ni buyinga bulinyukhila buyinga bubuundi.
42021011	Ilibawo khunikina khukali khwe shibala, ni mu bifwo bikali mulibamo intsala ni tsindwale. Nalundi ilibawo bibiriisa bikali, ni bye kamakaanga khukhwama mwikulu.
42021012	Ne bino byoosi nga bishiili khubawo ta, balibawamba inywe, babakubyeenge, babawaneyo mu mabusanilo, ni khubowebwa mu mapuusu. Balibayila isi bayinga n'isi bawuli lwe lisiina lyase.
42021013	Ne yino iliba ikhabi yeenywe khubawa nibo bujulilwa.
42021014	Kale muryo ni mumalilile mu myoyo kyeenywe khulekha khurya ta, nga mwambaasa muri kane mwiwotsekho muryeena ta.
42021015	Lwekhuba ise samweene indibawa inywe bilomo ni kamakyesi byeesi basiku beenywe bakhalinyala khukhandisa namwe khubiloba ta.
42021016	Inywe mulilibwamo luwomelo ni basaali beenywe, ni babandaayeenywe, ni balebe beenywe, ni basaale beenywe. Ni babandi khwiinywe baliribwa.
42021017	Babandu boosi balibabiiyila lwe lisiina lyase.
42021018	Ne mbaawo ni lutsuune lwe khu mirwe kyeenywe na lutweela lulihela na khafwiiti khoosi ta.
42021019	Mukhwikhalilikha khweenywe mulinyoola bulamu.
42021020	“Ne ni mulibona Yerusalemu nga shebotokhelelwe ni kamahe ke basilikhale, ulwo mumanya muri khuhela khwasho khuli ambi.
42021021	Ulwo babaaliba mu Buyudaaya baakha belukhile mu bisiintsa bye tsingoongo; ne ibo babaaliba mu shiriimba bashiruremo; ni naabo babaaliba mu shaalo bakhenjila mu shiriimba ta.
42021022	Lwekhuba bino nibyo bifukhu bye shitaambiso khukhwoolelesa bibyaronebwa.
42021023	Isi bakhasi babaaliba bisoombo, ni naabo babaaliba nga banuunisa mu bifukhu ibyo, nga kuliba kumutaambo. Lwekhuba ilibawo kumutaambo kumukali mu shibala, ni lirima lya Wele isi babandu be linaambo lino.
42021024	Baliribwa ni lurima, lundi baliyilibwa nga babowe mu manaambo koosi, ni Yerusalemu shilisambililwa ni Banaambo khukhwoolesa imbuka yaawe inyene iyarobolebwa n'iliwakho.
42021025	“Ne alibawo bubonelo khu nyaanga ni khu mweesi, ni khu nieniesi, ni khu shibala kamanaambo koosi kaliiba mu khwiyembelela, ni khuurya lwe khuwoolela ni khukululukha khwe nyaantsa.
42021026	Babandu baliyengukhaka lwe shiriisa, ni lwe khukhwiyembelela ibyo byoosi bibiitsya khubawo mu shibala shoosi, lwekhuba kamaani ke mwikulu kalitengasibwa.
42021027	Khu mbuka iyo, nio babone Umwana w'Omundu nga etsila mu namufweeli ni kamaani ni shiriifwa shikali.
42021028	Ne bino byoosi ni biba nga birakikha khubawo, mukangamukha mwinyuse kimirwe kyeenywe, lwekhuba khuwonesebwa khweenywe khuba khuli ambi.”
42021029	Lwanyuma Yesu wababoolela lusimo luno ari, “Ni mubonele khu kusaala ku figi ni khu bisaala bibiindi byoosi.
42021030	Muryo ni mubona nga bisisinakho lundi kamasaafu, mumanya muri biseela bye kumunaane bili ambi.
42021031	Musaambo niyo ndweela, ni nanywe ni mulibona ibyo nga bibawo, mumanyatsaka muri Buyinga bwa Wele buli ambi.
42021032	Ilala imbaboolela ndi kumuboolo kuno sikuliwawo na khafwiiti ta, khukhwoolesa ibyo byoosi ni bilibawo.
42021033	Likulu ni shibala biliwawo, ne bilomo byase sibiliwawo na khafwiiti khoosi ta.
42021034	“Ni mwiliinde kimyoyo kyeenywe kilekhe khukhwimalila khu mulyulyu, ni khumeela, ni khukhwiyembelela khwe bulamu buno ta, nio shifukhu isho shilekhe khuboolakho nga akhumanya ta.
42021035	Lwekhuba shilyoola khu bandu be mu shibala shoosi nga kumureko.
42021036	Ni nashiryo, ni mube meeso imbuka yoosi, nga muloomba Wele busheele, nio munyale khukhwilukha ibyo byoosi bibiitsya khubawo, ni khunyalisa khukhwimikha mu moni ts'Omwana w'Omundu.”
42021037	Aryo Yesu buli shifukhu kumuusi ekhalatsaka mu Lisaayilo Likhulu nga aleekela, ne ni bwelabulatsaka aruratsaka n'atsya khu lukiingi lulaangiwa bari lwe kimisaala Kimizeyituni.
42021038	Babandu boosi bawuunatsaka kumutikhinyi khuutsya is'ali mu Lisaayilo Likhulu khumurekeeresa.
42022001	Ulwo kamayiiya ke kimikaati kikhasiila kakalaangibwa bari Kamayiiya ke Khubirakho kaaba kali ambi khukhwoola.
42022002	Basaayi bakhulu ni baleekeli be Kamakambila ka Musa, bakhala kamakyesi ke khukhwiira Yesu mu shimoonyo busa, lwekhuba baarya lwe babandu.
42022003	Lwanyuma Sitaani wenjila mu Yuda, uwalaangiwa Isikalyoti, mutweela khu baleekelwa likhumi na babili.
42022004	Aryo Yuda warurayo watsya waboolanila atweela ni basaayi bakhulu, ni bakhulu be basilikhale babaaliinda Lisaayilo Likhulu, nga ni kane amuweyo isi bali.
42022005	Nabo bekhoya, balakaana ni khumuwa tsinusu.
42022006	Yuda wafukiilila, aryo wahentselesa imbuka iye khuwayo Yesu isi bali, nga lituuli lye babandu shililiwo ta.
42022007	Lwanyuma shifukhu she kamayiiya ke kimikaati kikhasiila shoola; khweesi baaba baakha berirakho khasheese khe khushebulililakho Kamayiiya ke Khubirakho.
42022008	Yesu warumana Petero ni Yohana, nga abaloma ari, “Ni mutsye mukhuŋoonaŋonele ekhuliila Kamayiiya ke Khubirakho.”
42022009	Nabo bamureeba bari, “Ukana khutsye khukaŋoonaŋonele waheena?”
42022010	Naye Yesu wabaloma ari, “Bona, ni munaba nga mwinjila mu shiriimba, inabawo umusaani uneetsa nga wetyukhile isoongwe iye kameetsi abakaanane, umweeneyo mumulondelele, khukhwoolesa muntsu isi kane enjilemo.
42022011	Muryo mulome umweene intsu muri, ‘Umuleekeli akhureeba ari, shiseenge shiili ena mweesi niye ni baleekelwa beewe banaliila Kamayiiya ke Khubirakho?’
42022012	Umweeneyo kane abokese shiseenge shikali she angaaki shishiŋoonaŋonewele, mutsye mubweenemwo muŋoonaŋoone.”
42022013	Baryo baatsya, banyoola nga ni bili bibyeene byeesi Yesu abaloma, baŋoonaŋoona Kamayiiya ke Khubirakho.
42022014	Inyaanga ni yoola, Yesu wekhala asi khuuliila atweela ni barume beewe.
42022015	Wabaloma ari, “Ise nakanile naabi khuliila atweela ni nanywe Kamayiiya ke Khubirakho nga ishiili khutaambisibwa ta.
42022016	Lwekhuba imbaboolela ndi, singene indyekho lundi ni nanywe kamayiiya kano khukhwoolesa ni kalyoolelela mu Buyinga bwa Wele.”
42022017	Aryo Yesu wabukula shikhopo, wasiima Wele, waloma ari, “Ni mwakaanile shino mukabanane,
42022018	lwekhuba imbaboolela ndi, khukhwama shaleelo, siindinywakho lundi ni nanywe khu byaamo bye kumusabibu, khukhwoolesa Buyinga bwa Wele ni bulyoola.”
42022019	Lwanyuma wabukula kumukaati wasiima Wele, wakumenyulamo, wabawa nga aloma ari, “Kuno nikwo kumubili kwase, kukuwanibwileyo khulwenywe. Ni mukholatsake muryo lwe khukhushebulilatsaka ise.”
42022020	Musaambo niyo ndweela ni baamala khuulya she ashilo, wabawa shikhopo nga aloma ari, “Shikhopo shino nisho shishiŋaŋasa Indakaano ya Wele imbya ikholebwele lwe kamafuki kaase kakatsutsukha khulwenywe.”
42022021	“Ne bona, kumukhono kwooyo unandyamo luwomelo kuli atweela ni nase khu shikabilo.
42022022	Ilala Umwana w'Omundu alikhuutsya nga ni shakholebwa ni Wele, ne kumutaambo kwamunyoolele umundu uyo umulyamo luwomelo!”
42022023	Shino shakila baleekelwa bareebana bonyene na bonyene bari naanu khu nibo ukane akhole shishindu nga shino.
42022024	Lwanyuma abalukhawo tsikhaando mu baleekelwa nga baloma bari naanu khu nibo uwambaasibwa khuuba umukhulu khufuura.
42022025	Yesu wabaloma ari, “Bayinga be kamanaambo bawula babandu baawe, ni naabo babaaba ni bunyala khu baandi balomewakho khuuba nibo bayeeti baawe.
42022026	Ne inywe simuli muryo ta. Khurusakho uyo ufuura bukhulu mwiinywe niye abe nga umukyeekhe; n'umurangilisi abe nga niye umwakaanisi.
42022027	Ne naanu umukhulu khufuurisa? Uyo uwikhala asi khuulya, namwe uyo uwakaanisa she khulya? S'ali uyo uwikhala asi khuulya? Ne bona ise indi umwakaanisi akari mwiinywe.
42022028	Inywe muli babandu abo babemikhile ni nase mu bikosi byase byoosi.
42022029	Ni nase imbawa inywe buyinga nga Papa n'amba ise buyinga,
42022030	nio muliile lundi munyweele khu shikabilo shase mu Buyinga bwase. Nalundi mulikhala khu bitsoloŋo bye shiriifwa, mukhalile bikuuka likhumi na bibili bya Isiraeli kimisaango.”
42022031	Yesu waloma ari, “Simoni, Simoni, Sitaani wekontseleele afukiilisibwe nio abaseese inywe mweesi nga iŋaano.
42022032	Ne ise nakhuloombeele iwe Simoni, indi khufukiilila khwoowo khulekhe khuwawo ta. Ne n'ulimala khukalukha, ukumisatsaka bandaayo.”
42022033	Ne Petero welamo ari, “Umukasya, ise neŋoonaŋonele khuutsya ni nawe mu bubowe ni mu khufwa.”
42022034	Yesu wamwiilamo ari, “Petero ikhuboolela ndi, itwaya inaba nga ishiili khukholyookha ta, iwe kane untsikaane tsifuunda tsitaru uri akhumanya ise ta.”
42022035	Lwanyuma Yesu wabaloma ari, “Ise ni nabarumana inywe ibulafu khuutsya nga simuli ni busawu bwe tsinusu, namwe tsisawu ta, namwe nga ni mwatsya akhali bilaalo ta, mwabakho ni sheesi mwikoomba?” Nabo belamo bari, “Mbaawo ta.”
42022036	Yesu wabalomela ari, “Ne ari khayo buli mundu uli ni khasawu khe tsinusu atsye nakho, ni nooyo uli ni sawu yeewe atsye nayo, ne uyo ukhali ni lurima ta, akulise ingubo yeewe alukule.
42022037	Lwekhuba imbaboolela ndi bibyaronebwa biri, ‘Abaalibwila atweela ni babonaki’, isho shaakha khukhwoolelela mus'ise. Ilala, ibyo bibyaronebwa khusiise byaakha khukhwoolelesebwa.”
42022038	Kila baleekelwa baloma bari, “Umukasya, bona tsindima tsibili itsishi.” Naye wabelamo ari, “Isho shimala.”
42022039	Yesu warura watsya khu lukiingi lwe Kimizeyituni, nga niyaba isaambo yeewe, ni baleekelwa beewe bamuloondakho.
42022040	Ne n'ola mu shifwo isho, wabaloma ari, “Ni muloombe Wele mulekhe khukhwinjila mu khukhonjelesebwa ta.”
42022041	Ne niye wabarurakho libaanga nga esi umundu anyala khutsukutsa libaale khukhwoola, wafukhama asi, waloomba Wele,
42022042	nga aloma ari, “Papa, noola ukana, n'undusekho shikhopo shino she kumutaambo, ne akhuba nga ise ni ngana ta, ne iwe sheesi ukana shikholebwe.”
42022043	Malayika wamubonekhela nga ama mwikulu nga amukumisa.
42022044	Ni butsiina nga buli bukali mu mwoyo kweewe, weloosela khuloomba, ni lukyesi lweewe lwaba nga kamafuki kakaroonya asi.
42022045	Aryo wenyukhawo esi aba aloombela, welayo isi baleekelwa beewe, wabanyoola nga bakonele lwe kumutaambo kumukali.
42022046	Wabareeba ari, “Lwashiina mukona? Ni mwinyukhe muloombe, nio mulekhe khwinjila mu khukhonjelesebwa ta.”
42022047	Ne Yesu n'aba nga ashikanikha aryo, lituuli lye babandu lyarura, ni Yuda, mutweela khwiibo likhumi na babili, nga wabarangiliile, wesyeenda ambi isi Yesu, wamukwa mu shifuba.
42022048	Ne Yesu waloma ari, “Yuda, ulya mu Mwana w'Omundu luwomelo nga umukwa mu shifuba?”
42022049	Baleekelwa babaaba bali ni Yesu ni baabona shishiitsya khubawo, baloma bari, “Umukasya, ari khureme ni tsindima tseefwe?”
42022050	Aryo mutweela khu nibo waremakho khukhuru khulayi khw'omwakaanisi w'Omusaayi ufuura bukhulu.
42022051	Ne Yesu waloma ari, “Ikhabayo shiindi shishifwanana shiryo ta.” Aryo wawamba khukhuru khw'Omwakaanisi uyo, wamuwonesa.
42022052	Lwanyuma Yesu waloma basaayi bakhulu ni barangilisi be basilikhale be Lisaayilo Likhulu ari, “Mwitsile ni tsindima, ni tsimiimbo, nga babetsiliile umunuuli?
42022053	Buli shifukhu ise nabatsaka ni nanywe mu Lisaayilo Likhulu, ne simwamaamba ta. Ne ari yino niyo isaawa yeenywe lundi niyo imbuka ye bunyala bwe shishiilima.”
42022054	Baryo bawamba Yesu, bamuyila muntsu y'omusaayi ufuura bukhulu, ni Petero naye waba nga wabaloondelele inyuma aleeyikho.
42022055	Ne ni baamala khukhwaasa kumulilo akari mu lwanyi, boosi bekhala asi atweela. Petero naye wekhala atweela ni nabo.
42022056	Ne umukhaana mutweela umwakaanisi n'amubona Petero nga wekhaale abuwaanga bwe kumulilo, wamwofwasa bulayi, waloma ari, “N'umusaani uyu naye abatsaka ni naye.”
42022057	Ne Petero wekaana nga aloma ari, “Mukhasiwe, ise umundu uyo simumanya ta.”
42022058	Lwanyuma lwe mbuka ifwiiti iri, umundu ukuundi wamubona, waloma ari, “Ni nawe uli mutweela khu nibo.” Ne Petero welamo ari, “Musaaniwe, sishilikho shiryo ta.”
42022059	Lwanyuma lwe saawa nga ndweela khubirawo, umundu ukuundi wamunialilisa ni kamaani nga aloma ari, “Ilala umundu uyu naye abeele ni naye, lwekhuba naye ali umu Galilaaya.”
42022060	Ne Petero welamo ari, “Musaaniwe, ise simanya iwe byoloma ta.” Ne n'aba nga ashikanikha aryo, itwaya yakholyookha.
42022061	Umukasya weshebukha, walolelela Petero. Ni Petero naye washebulila shilomo sheesi Umukasya aba wamulomile ari, “Shaleelo, itwaya inaba nga ishiili khukholyookha ta, ni nawe kane untsikaane tsifuunda tsitaru.”
42022062	Aryo Petero warura ibulafu, walila lukali kamasika.
42022063	Ne babandu babaaba baliindile Yesu nga umubowe, barakikha khumutyabila nga bamukhupa.
42022064	Bamubiimbakho mu moni, bamureebelesa bari, “Khuboolele khubone? Naanu ukhupile?”
42022065	Ni bibindi bikali, babimulomakho nga bamukhoma.
42022066	Awo antsye ni bwasha, lukhobo lwe basakhulu be Bayudaaya, basaayi bakhulu, ni baleekeli be kamakambila ka Musa babusana atweela, baryo bareera Yesu mu lukhobo lwabwe.
42022067	Kila bamuloma bari, “Khuboolele noola iwe uli Kristo.” Yesu wabelamo ari, “Ni kane imbaboolele, singene mufukiilile ta.
42022068	Lundi ningene imbareebe shireebo, singene muntsilemo ta.
42022069	Ne khukhwama khu saawa yino, Umwana w'Omundu atsya khwikhala khu mukhono kumulayi kwa Wele Umunyali wa byoosi.”
42022070	Baryo kila boosi bamureeba bari, “Nikhwo khuloma khuri, iwe uli Umwana wa Wele?” Yesu wabelamo ari, “Nga ni mulomele, ise niye.”
42022071	Kila nabo baloma bari, “Ari khukanila shiina ndi bujulisi bubundi? Lwekhuba ifwe fwabeene khwawuliile byeesi umweene ama khuloma.”
42023001	Baryo, babandu boosi babaaba mu lubusano, benyukha bayila Yesu wa Pilato.
42023002	Ibweene iyo barakikha khumuwabila nga baloma bari, “Umusaani yuno khwamunyoolele nga akosaasa babandu be linaambo lyeefwe, nga abareesa khuuwanda kumusolo isi Kayisaali, nalundi nga elaanga khuuba niye Kristo Umuyinga.”
42023003	Kila Pilato wamureeba ari, “Iwe uli Umuyinga we Bayudaaya?” Yesu wamwiilamo ari, “Shili nga iwe n'ulomele.”
42023004	Aryo Pilato waloma basaayi bakhulu ni lituuli lye babandu boosi ari, “Ise simbona ilomo iye kumusaango khu mundu yuno ta.”
42023005	Ne nibo beloosela khutsuntsumilisa bari, “Niye asasamasa babandu ni indeekela yeewe mu Buyudaaya mwoosi. Anyoowela mu Galilaaya, ni aluno woolile ni neeno yoosi.”
42023006	Ne Pilato nga wawuliile shino, wareeba ari, “Umundu yuno umu Galilaaya?”
42023007	Naye n'ashimanyakho ari Yesu ama mu shisiintsa shishiwuliwa ni Herode, wamwakaanisayo isi Herode, uwaba nga naye ali mu Yerusalemu mu bifukhu ibyo.
42023008	Ne Herode n'abona Yesu, wekhoya naabi, lwekhuba awulilatsakakho busa bilomo byeewe, ne nga khukhwama khaale aba akana khu mubonakho, nga asuubila khubonakho nga akhola she kamakaanga shoosi.
42023009	Herode wareeba Yesu bireebo bikali, ne Yesu walekha khumwiilamo ni lomo yoosi ta.
42023010	Basaayi bakhulu ni baleekeli be kamakambila ka Musa, bemikhawo nga bamutsuntsumilisa naabi.
42023011	Aryo Herode ni basilikhale beewe, bakhomyaasaka Yesu nga bamutyabila. Bamukwarisa ingubo imelamela, lwanyuma bamukobosayo isi Pilato.
42023012	Khukhwama ni khu shifukhu sheenesho, Herode ni Pilato bekyela be busaale, ne nga abe mataayi baaba babiiyanila.
42023013	Pilato walaanga atweela basaayi bakhulu, ni bawuli ni babandu,
42023014	wabaloma ari, “Inywe mundereere ano umundu yuno nga muloma muri akoraanisaka babandu. Ne bona ise namureebelesile mu moni tseenywe, ne nakhunyoolakho ilomo yoosi ikila mwamuwabila ta.
42023015	Ikhaba ni Herode naye wakhunyoolakho ilomo yoosi isi mumufunisa ta, lwekhuba wamukhukoboseele fwabeene nga ni mumubona. Umundu yuno mbaawo sheesi akholile shishakhila khumwiirisa ta.
42023016	Ni nashiryo, ni ngane imale khumulatsakakho, kane imulekhuule.”
42023017	(Ne khu buli mayiiya ke Khubirakho, Pilato shamwakhilatsaka khulekhuulakho umubowe mutweela esi babandu bakanatsaka alekhuulibwe.)
42023018	Ne lituuli lye babandu bayokesela angaaki bari, “Uyo n'umwiire, ne ukhulekhuulile Baraba.”
42023019	(Ne Baraba uyo aba wabowebwa mu mapuusu lwe khureera shishitulungu shishaba mu shiriimba isho, nilwe bubwiiri.)
42023020	Ne Pilato wakanikha lundi isi bali nga akana khulekhuula Yesu.
42023021	Ne nibo beloosela khuyokesela angaaki bari, “Mutsangilile khu musalaba, mutsangilile khu musalaba.”
42023022	Aryo Pilato wabakanikhayo lundi ifuunda iye khataru ari, “Ne lwashiina? Shiina shisheene sheesi akholile? Ise simbona ilomo yoosi khu niye ikila yamwiirisa ta. Aso ni kane imale khumulatsakakho, kane imulekhuule.”
42023023	Ne nibo beloosela khuyokesela angaaki lukali lweene bari, Yesu akha atsangililwe khu musalaba, ni khuyokesa khwawe khwabiramo.
42023024	Aryo kila Pilato akhalawo ari, sheesi bakana shibakholewele.
42023025	Aryo wabalekhuulila umundu yeesi baakana, uwaba wabowebwa lwe shishitulungu ni bubwiiri. Ne wawayo Yesu khumukhola nga ni bakana.
42023026	Ulwo basilikhale ni baaba nga bayila Yesu, bawamba Simoni Umu Kurene, uwaba ama mu shaalo nga etsa mu shiriimba, bamutwikhisa kumusalaba khukusuta nga alondelela Yesu.
42023027	Lituuli lye babandu bakali bamuloondakho, ni mu nibo mwabamo bakhasi babaaba balila lundi nga bamwantsuyila.
42023028	Ne Yesu weshebukha, wabaloma ari, “Bakhasi be Yerusalemu, mukhandilila ise ta, ne ni mwililile mwabeene ni babaana beenywe.
42023029	Lwekhuba bifukhu bilyoola lweesi babandu baliloma bari, ‘Nga bali ni tsikhabi bakhasi bakuumba, ni bisoombo bibikhasaalatsakakho ta, ni kamabeele kakakhanunisatsakakho ta.’
42023030	Lwanyuma balilakikha khuloma tsinjiinji bari, ‘Ni mukhukwekho’, ni tsingoongo bari, ‘Ni mukhubiimbilile.’
42023031	Lwekhuba babandu ni bakhola shino khu kusaala kubisi, ne khu kusaala kukwoomu, shiliiba shiryeena?”
42023032	Abawo basaani babandi babili, bafuniaki be kamakambila, nabo bayilibwa khukhwiiribwila atweela ni Yesu.
42023033	Ne ni boola mu shifwo sheesi balaanga bari “Shihanga”, bamutsangilila abweene awo, atweela ni bafuniaki be kamakambila tsana, mutweela khu mukhono kwa Yesu kumulayi, n'ukuundi khu mukhono kumunyeletsi.
42023034	Yesu waloma ari, “Papa, n'ubeyakhile, lwekhuba sibamanyile byeesi bali khukhola ta.” Baryo bakabanana bikwaaro byeewe nga babikhupilakho bukokha.
42023035	Babandu bemikha balolelela, ni bawuli be Bayudaaya bamwoonela nga baloma bari, “Awonesatsaka babaandi, ari n'iwonese umweene, noola niye ali Kristo, Umurobole wa Wele.”
42023036	Ni basilikhale nabo beetsa bamutsekhelela, beetsa is'ali bamuwa iviini indulutse, nga baloma bari,
42023037	“Iwe noola uli Umuyinga we Bayudaaya, ni wiwonese wamweene.”
42023038	Ne angaaki khu musalaba kweewe abaawo burone bubuloma buri, “YUNO NIYE UMUYINGA WE BAYUDAAYA.”
42023039	Mutweela khu bafuniaki be kamakambila babatsangililwa atweela ni Yesu warakikha khukhoma Yesu nga aloma ari, “Iwe s'uli niye Kristo? Ni wiwonese wamweene, ni nafwe ukhuwonese.”
42023040	Ne ukuundi uyo wamwikiitsa, nga aloma ari, “Iwe ni khuurya, s'urya Wele ta? Bona ifwe khuli khu shitaambiso shitweela busa ni naye.
42023041	Ne ifwe, iwe ni nase, kumusaango kwakhufuurire lweebyo byeesi khwakholile. Ne umusaani uyu, mbaawo shiibi shoosi sheesi akholile ta.”
42023042	Lwanyuma waloma Yesu ari, “Yesu, ushebulilatsaka lweesi uliitsila mu shiriifwa she buyinga bwoowo.”
42023043	Yesu wamwiilamo ari, “Ilala, ikhuboolela ndi, shaleelo kane ube ni nase mu shifwo she sangaalo mwikulu.”
42023044	Ulwo tsisaawa tsaba nga tsisesaba tse mwihangilwe, shishiilima shakwawo khu shibala shoosi, khukhwoolesa khu saawa nga syeenda tse angoloobe,
42023045	lwekhuba inyaanga yakamisa khukhwaburukha. Ni ingubo iyatiimbibwa mu Lisaayilo Likhulu yonuukhamo khabili akari.
42023046	Yesu walomela angaaki ni likono likali ari, “Papa, mu mikhono kyoowo indamo bulamu bwase.” Aryo nga n'amala khuloma aryo, wikhisa kumwoyo kweewe wafwa.
42023047	Umukhulu we kamahe n'abona ibyo byoosi bibibelewo, wabuyila Wele nga aloma ari, “Ilala umusaani yuno abeele umundu umukwalaafu.”
42023048	Ni kamatuuli ke babandu bababawo nga babusaane, ni babona bibibelewo bino, bekhupaka mu shifuba nga belayo ingo wawe.
42023049	Ne ibo boosi abe babamanya Yesu, ni bakhasi babamuloondelela khukhwama i Galilaaya, bemikha aleeyikho, nga balolelela bibindu bino byoosi.
42023050	Abawo umusaani lisiina lyeewe Yosefu, uwaba umukhulu mu shiriimba she Buyudaaya shishilaangibwa bari Alimaseya.
42023051	Yosefu mweene uyu aba umusaani umulayi, nga naye aba aliindilila khukhwiitsa khwe Buyinga bwa Wele. Ne abe ikhaba nga aba mutweela khu bakhulu be mu lukhobo, ne niye s'afukiilisana ni neesho sheesi baakhalawo ni sheesi baakhola ta.
42023052	Yosefu yuno watsya isi Pilato, wamuloomba kumulaambo kwa Yesu.
42023053	Aryo wakuwanulayo, wakubowelela musuukha iwanga, wakura mu ŋani iyabeetsebwa mu lwanda, nga yakhusiikhiwatsakamo umundu yeesi ta.
42023054	Shifukhu shaba she khukhwiŋoonaŋoona, lwekhuba Sabato yaba ili ambi khurakikha.
42023055	Ne bakhasi babaloondelela Yesu khukhwama i Galilaaya, baatsya ni Yosefu, babona iŋani, ni kumulaambo kwa Yesu nga ni kwareebwamo.
42023056	Lwanyuma bakobolayo ingo, baŋoonaŋoona bibiwunya bulayi ni kamafura. Ne khu shifukhu sha Sabato bawola, nga likambila ni liloma.
42024001	Awo khu Sabiti, shifukhu shishinyoowa mu wiiki, nga bushiili kumutikhinyi mu mamilimili naabi, bakhasi ibo beetsa khu ŋani nga bareera bibiwunya bulayi byeesi baaŋoonaŋoona.
42024002	Baryo banyoola nga libaale lyayilingisiwile khukhwama khu ŋani.
42024003	Ne ni benjilamo, balekha khunyoolamo kumulaambo kw'Omukasya Yesu ta.
42024004	Baryo ni baaba nga bashilaliila lweesho, bona, basaani babili bemikha ambi ni nabo, nga bakwaarire tsingubo tsitsimwekhamwekha.
42024005	Mu khurya khukali, bakhasi ibo benama, balolelela asi. Ne basaani babaloma bari, “Lwashiina muweentsela umulamu mu bafu?
42024006	S'ali ano ta, ne walamukhile. Ni mukhebulile sheesi abaalomela nga ashiili mu Galilaaya
42024007	ari, ‘Umwana w'Omundu shimwakhila khuwebwayo mu mikhono kye babandu babonaki atsangililwe khu musalaba, ni khu shifukhu she khataru alamukhe khukhwaama mu bafu.’ ”
42024008	Baryo bakhasi bashebulila bilomo byeewe.
42024009	Ne ni baakobola khukhwama khu ŋani, baboolela ibo likhumi na mutweela ni babandu boosi ibyo byoosi byeesi baabona.
42024010	Ni bakhasi ibo baaba nibo Mariya Magadalena, Yohanina, ni Mariya maayi wa Yakobo, ni bakhasi babaandi atweela, nibo bababoolela barume bino byoosi.
42024011	Ne isi barume bilomo ibyo byafwana nga bikhalimo ta, nashiryo balekha khubifukiilila ta.
42024012	Ne Petero wenyukha watiikhula indimo, watsya khu ŋani, wenamamwo, weshengamwo ne walekha khubonamwo shishindu shoosi ta, akhali tsingubo tseesi bamusiikhamo tsonyene. Aryo wakobolayo ingo, nga eyaanga, lweebyo bibyaba byakholekhile.
42024013	Khu shifukhu sheenesho, babili khu baleekelwa ba Yesu baaba batsya khu shaalo shitweela, lisiina lyasho Emausi; nga shoolesa tsi kilomita nga likhumi na ndweela khukhwama i Yerusalemu.
42024014	Nibo baaba bakanikha bonyene na bonyene khu bindu byoosi bibyaba byabelewo.
42024015	Ne ni baaba nga bakanikha, lundi nga bareebana khu bindu bino, Yesu umweene wesyeenda isi bali, wakyeenda ni nabo.
42024016	Ne nibo tsimoni tsaawe tsawambiwa lukhaleesi, balekha khumwofwaasa ta.
42024017	Aryo kila Yesu abareeba ari, “Bilomo shiina bino byeesi mureebana nga mukyenda?” Nibo bemikha nga kumutaambo kwabawambile.
42024018	Mutweela khu nibo ulaangiwa bari Kuleopa, welamo ari, “Iwe wenyene niye umukyeni mu Yerusalemu ukhamanyile bibindu bino bibibelewo mu bifukhu bino?”
42024019	Naye Yesu wabareeba ari, “Bindu shiina?” Nabo bamwiilamo bari, “Bibindu bibiwaamba khu Yesu uwe Nazareesi, uwaba Umuŋoosi uwe kamaani mu byeesi akholatsaka ni byeesi akanikhatsaka mu moni tsa Wele, ni mu moni tse babandu boosi.
42024020	Basaayi bakhulu ni bawuli beweefwe bamuwanayo khukhalilwa kumusaango kwe khuufwa, bamutsangilila khu musalaba.
42024021	Ne ifwe khwaba khwayiyikina khuri niye uliwonesa Isiraeli. Ni nebyo nga bishiili biryo, shino nisho shifukhu she khataru khukhwama bino byoosi ni bibelewo.
42024022	Nalundi batweela khu bakhasi beweefwe bakhwiyaangisile, ni bawuunile khu ŋani kumutikhinyi mu mamilimili,
42024023	balekha khunyoolayo kumulaambo kwa Yesu ta. Bakoboole bakhuboolela bari, baboone khubonekhelwa nga bamalayika bababoolela bari, Yesu ali umulamu.
42024024	Nga bishiili biryo, batweela khu basheefwe batsiile khu ŋani banyoola nga esi bakhasi balomele, ne niye sibamunyoolele ta.”
42024025	Ulwo Yesu wabaloma ari, “Inywe nga muli basilu, lundi banakawoya mukhwambaasa ni mu khufukiilila ibyo byeesi baŋoosi baalaangilila.
42024026	Kristo sishimwakhila khutaambisibwa bibindu bino byoosi, nio anyalise khukhwinjila mu shiriifwa sheewe?”
42024027	Yesu wabasontsoola ibyo bibyakanikhibwa khu niye mu byaronebwa bikhosefu, nga anyoowela khu Musa, ni baŋoosi boosi.
42024028	Ni baaba nga boolele ambi ni shishaalo mweesi baaba batsya, Yesu wafwana nga abe wuutsya khwilooselayo.
42024029	Ne nibo bamwikontselela bari arame ni nabo nga baloma bari, “N'urame ni nafwe, bona antsye bulikho bwilabula, ni inyaanga yamalile khuukwa.” Aryo wenjila, warama ni nabo.
42024030	Ne n'aba nga wekhaale ni nabo ashikabilo, wabukula kumukaati, wakuloombela ikhabi, wakumenyulamo, wakubakabila.
42024031	Ulwo tsimoni tsaawe tsabimbukha, bamwofwasa, n'endi wabakoraanakho.
42024032	Lwanyuma bareebana bonyene bari, “Kimyoyo kyeefwe sikibeele kyokhelela nga kumulilo, niye n'abeele nga akanikha ni nafwe mu ntsila nga akhusontsoola bibyaronebwa?”
42024033	Lubaluba benyukha belayo i Yerusalemu, ibweeneyo banyoola baleekelwa likhumi na mutweela, ni babandu babaandi atweela ni nabo, nga babusaane atweela,
42024034	nga baloma bari, “Ilala Umukasya walamukhile, abonekheele ni Simoni!”
42024035	Ne basaani babili bano nabo babasontsoola bibibelewo khu ntsila, nalundi ni saambo yeesi bamwofwasile nga amenyulamo kumukaati.
42024036	Ne ni baaba nga bashikanikha bino, Yesu umweene wemikha akari aawe, wabaloma ari, “Lukoosi lube ni nanywe.”
42024037	Nabo barakikha khuryaryamukha, nga barya bari baboone shisimu.
42024038	Aryo wabaloma ari, “Shiina shibariisa? Shiina kila mwikanakana mu myoyo kyeenywe?
42024039	Ni mubone bibyaaba byase, ni bikyele byase, ise niye Umweene. Ni mumambekho mubone. Shisimu sishili ni kumubili namwe ni kamakuumba ta, nga ni mubona ise ndi nabyo.”
42024040	Aryo n'amala khuloma isho, wabokesa bibyaaba ni bikyele byeewe.
42024041	Ne ni baaba nga bashiili khushifukiilisa ta lwe kumwikhoyo kumukali ni khukhwilaliila, wabareeba ari, “Ne muliwo ni khekhuulya ano?”
42024042	Bamuwa shisiintsa she nyeeni intsoshe.
42024043	Washakaanila, washilya nga boosi babona.
42024044	Lwanyuma wabaloma ari, “Bino nibyo bilomo bibyeene byeesi nababoolela nga ishiili atweela ni nanywe ndi, shakhila byoosi khukhwoolelesebwa mu byaronebwa khusiise; mu makambila ka Musa, ni mu bilomo bye baŋoosi ni mu zabuli.”
42024045	Aryo wabimbula kamakyesi kaawe khumanya bibyaronebwa;
42024046	wabaloma ari, “Shino nisho shisharonebwa shiri: Kristo akha khutaambisibwa, ni khulamukha mu bafu khu shifukhu she khataru,
42024047	nalundi ni khukhwibiyisa ni khukhwiyakhilwa khwe bibyonako byaakha biboolelwe mu manaambo koosi mu lisiina lyeewe, ni khunyoowela mu Yerusalemu.
42024048	Inywe muli bajulisi beebyo byoosi.
42024049	Ne ise samweene intsya khubakaanisa shiwanwa sheesi Papa abaalomela. Ne mwakha murame mu shiriimba khukhwoolesa nga mwakwaarisiwile ni kamaani khukhwama angaaki.”
42024050	Lwanyuma nga Yesu wabayilile ibulafu, waboolesa ambi ni Besaniya, wenyusa kamakhono keewe, wabawa tsikhabi.
42024051	Ne n'aba nga ashibawa tsikhabi, wabarurakho wayilibwa mwikulu.
42024052	Nabo bamwisaaya, baryo bakobolayo i Yerusalemu nga bali ni kumwikhoyo kumukali naabi.
42024053	Baryo baabatsaka mu Lisaayilo Likhulu buli busheele, nga babuyila Wele.
43001001	Makiboole abawo shilomo, ni shilomo isho shaba ni Wele, ni shilomo isho shaba Wele.
43001002	Khukhwamila ilala makiboole Shilomo isho shaba ni Wele.
43001003	Wele abuumba bibindu byoosi khubirira mu shilomo isho. Mbaawo shishindu na shitweela shoosi shishabuumbibwa akhali khubirira mu niye ta.
43001004	Bulamu bwaba bwama mu niye, ni bulamu buno bwaba buwaanga bwe babandu.
43001005	Buwanga bumulikha ali shishiilima, ni shishiilima shalekha khunyalisa khubusimisa ta.
43001006	Abawo umundu uweetsa nga arumanibwa khukhwama isi Wele, nga lisiina lyeewe bari Yohana.
43001007	Niye etsa nga umujulisi, khuwanayo bujulisi khu buwaanga buno, ari nio akile babandu boositsana bafukiilile mu Wele nga babirira mu niye.
43001008	Niye s'aba buwaanga ta, ne khurusakho ndi etsa khuwanayo bujulisi khu buwaanga ubwo.
43001009	Shilomo shino nisho shishaba buwaanga bwa ŋali, buwaanga bubweetsa mu shibala khukhwaburukhila buli mutweela.
43001010	Shilomo shaba mu shibala, ni shibala shabuumbibwa khubirira mu shilomo. Ne shibala shalekha khumanya shilomo shino ta.
43001011	Shilomo sheetsa mu bandu baasho babeene, ne babandu beewe balekha khumwakaanila ta.
43001012	Ne abo babamwakaanila, abo baaba ni khufukiilila mu lisiina lyeewe, abawa bunyala bwe khukhwikyela babaana ba Wele,
43001013	nga s'ali bari basaalikha nga babandu ni basaalikha ta, namwe khulwe khukana khw'omundu ta, ne khurusakho ndi khu lwe khukana khwa Wele.
43001014	Shilomo shino shekyela umundu, wekhala akari musiifwe, nga wetsuule bubweela ni bwaŋali. Ni nafwe khwabona shiriifwa sheewe, shiriifwa nga shili sh'Omwana natweela yenyene khukhwama isi Papawe.
43001015	Yohana okesanisa bujulisi bubumuwambakho, nga akukuulila angaaki ari, “Yuno niye isi ise nalomakho nga ni naloma indi, ‘Uyo ulikhukhwiitsa lwanyuma lwase, aminyisa ise shiriifwa. Lwekhuba niye anyoowa khubawo nga ise ishiili khubawo ta.’ ”
43001016	Ni khukhwama mu bwitsufu bwe bubweela bweewe, ifwe fweesi khwafuna tsikhabi tsya khutweela khutweela.
43001017	Lwekhuba Wele arawo kamakambila nga abirira mu Musa, ne bubweela ni bwaŋali byeetsa nga bibirira mu Yesu Kristo.
43001018	Mbaawo umundu na mutweela uwabonakho Wele ta, akhali Umwana uwasaalikha mutweela yenyene. Umweene uyo niye uba ambi ni Papa, uyo niye ukila babandu bamanya Papa.
43001019	Khuno nikhwo khurumbula khwa Yohana, nga Bayudaaya be mu Yerusalemu ni barumana basaayi ni Balevi khureeba Yohana bari, “Iwe naanu?”
43001020	Naye walekha khwibisa ta, ne wabuula lubuula ari, “Ise s'indi niye Kristo ta.”
43001021	Bamureeba lundi bari, “Ne iwe uli naanu? Iwe niye Eliya?” Yohana welamo ari, “Taawe.” Bamureeba lundi bari, “Iwe niye Umuŋoosi?” Welamo lundi ari, “Taawe.”
43001022	Kila bamureeba bari, “Ne iwe naanu? Lwekhuba khuli ni khubakho ni sheesi khuutsya khuboolela abo babakhurumanile. Wamweene ni wikanikhekho.”
43001023	Yohana wabaloma ari, “Ise ndi likono ly'oyo ukukuulila mu mubiimbi, nga Umuŋoosi Yisaaya n'aloma ari ‘Ni mukwalaase intsila yeesi Umukasya kane akyeendelekho.’ ”
43001024	Abo beesi barumana khureeba Yohana baryo, baaba batweela khu Bafarisaayo.
43001025	Bareeba Yohana lundi bari, “Ne noola iwe s'uli Kristo ta, namwe Eliya ta, namwe Umuŋoosi tsana ta, khulwashiina kila ubatisa?”
43001026	Yohana wabelamo ari, “Ise imbatisa nga niyeetisa kameetsi. Ne mus'inywe mulimo uyo isi inywe mukhamanyile ta;
43001027	Uyo uli khukhwiitsa lwanyuma lwase, uyo isiise ikhaakhila ni khukangulula lukhoba lwe bilaalo byeewe ta.”
43001028	Bino byoosi byakholekhela i Besaniya, shishiili nga wambukhile luluutsi Yorudaani, mu shifwo mweesi Yohana aba nga abatisila babandu.
43001029	Shifukhu shishelakho, Yohana n'abona Yesu nga alikho etsa is'ali waloma ari, “Bona Khasheese kha Wele, uwinyusawo shishonako she shibala!
43001030	Yuno niye yeesi ise nakanikhakho, nga ni naloma ndi, ‘Aliwo umundu uli khukhwiitsa inyuma wase, ne niye afuurakho ise shiriifwa. Lwekhuba niye abawo nga ise ishiili khusaalikha ta.’
43001031	Akhaba nga ise ni neetsa nga imbatisa ni kameetsi, ndi nio akile ise imurumbule isi babandu be mu Isiraeli, ise samweene abe sinamumanya ta.”
43001032	Yohana wekanikhakho nga awandalasa ari, “Nabona Umwoyo ekha nga liwuusi, nga ama mwikulu, wamuwolelakho.
43001033	Ni nase samweene sinamumanya ta, ne uyo uwanduma khubatisa nga inaambisa kameetsi wanoma ari, ‘Kane ubone Umwoyo nga ekha ekhale khu mundu uyo. Umweene uyo niye ubatisa nga araambisa Umwoyo Umukhosefu.’
43001034	Ise samweene nashibona, nalundi imandalasa ndi ali Umwana wa Wele.”
43001035	Khu shifukhu shishelakho, Yohana ndi lundi aba wemikhile ni babili khu baleekelwa beewe.
43001036	Ne n'abona Yesu nga abira wamulolelela, kila aloma ari, “Bona Khasheese kha Wele.”
43001037	Baleekelwa beewe babili bano ni bawulila shino, baloonda khu Yesu.
43001038	Ne Yesu n'eshebukha wabona nga babili bano bamuloondakho, wabareeba ari, “Muweentsa shiina?” Bamukobolamo bari, “Rabbi, umenya waheena”? “Rabbi” shishimanyisa shiri Umuleekeli.
43001039	Yesu wabaloma ari, “Ni mwiitse mwabeene kane muboneyo.” Tsyaba abe tsili tsinyaanga nga likhumi tsye angoloobe. Baryo batsya ni naye babona esi abe amenya, barama n'ibweene iyo.
43001040	Mutweela khuubo babawulila nga Yohana aloma bino, aba Andereya, wandaaye wa Simoni Petero.
43001041	Ni bwasha, Andereya wanyoowa khuweentsa yaaya weewe Simoni, wamuboolela ari, “Khwanyoolile Kristo.”
43001042	Andereya wayila Petero isi Yesu. Yesu n'abona Petero, wamulolelela, waloma ari, “Iwe niye Simoni umwana uwa Yohana? Kane ulaangibwe uri Kefa.” (Lisiina lino lili shitweela busa ni Petero, shishimanyisa shiri lulwanda)
43001043	-
43001044	Khu shifukhu shishelakho, Yesu wakhalawo khuutsya i Galilaaya. Wanyoola Filipo abe uwama mu shiriimba she Besusaida, mweesi abe Andereya ni Petero bamenya. Yesu wamuloma ari, “N'unondekho.”
43001045	Filipo n'anyoola Nasanaeli wamuloma ari, “Khwanyoolile uwatsana yeesi Musa aronakho mu makambila, n'isi baŋoosi nabo baaronakho. Niye Yesu uwama i Nazareesi, ali umwana uwa Yosefu.”
43001046	Nasanaeli wareeba Filipo ari, “Shilayi shiina shishinyala shaama i Nazareesi iyo nayo?” Filipo wamwiilamo ari, “Yiitsa wibonelekho.”
43001047	Yesu n'abona Nasanaeli nga amwiitsayo, wamulomakho ari, “Bona umu Isiraeli umweene, ukhalimo khukhwikanakana khwoosi ta.”
43001048	Nasanaeli wareeba Yesu ari, “Wamanyila waheena?” Yesu welamo ari, “Ise ikhuboone nga wekhaale asi e kusaala ku figi, nga Filipo ashiili khukhulaanga ta.”
43001049	Nasanaeli wamwiilamo ari, “Umuleekeli, iwe uli Umwana wa Wele! Uli Umuyinga uwa Isiraeli!”
43001050	Yesu wamuloma ari, “Ufukiilila khulw'esho shonyene, nga ni nomile ndi ikhuboone nga wekhaale asi e kusaala ku figi? Kane ubone bibindu bye kamaani khuminyisa bino.”
43001051	Yesu weloosela ari, “Muŋali, ilala ikhuboolela ndi, ukhaabone likulu nga lyabaayukhile, nga angaaki w'Omwana w'Omundu, bamalayika ba Wele nga beekha ni baniina.”
43002001	Khu shifukhu shikhola khataru, abawo kamayiiya ke bukhwaale i Kana, mu Galilaaya, ni maayi wa Yesu naye abayo.
43002002	Yesu ni baleekelwa beewe nabo baaba babalaangile khu mayiiya.
43002003	Ne iviini niyawawo, maayi wa Yesu wamuloma ari, “Sibali ni iviini ta.”
43002004	Yesu wamulomela ari, “Mukyelemawe, ubeele uryeena ni nase?”
43002005	Ne maayi weewe waloma babakaanisi ari, “Ni mukhole shoosi shoosi sheesi kane abalomele.”
43002006	Abawo kamayingu ke kamabaale kasesaba, nga buli litweela litsyamo tsisoongwe nga tsitaru. Kamayingu kano kaaraambisibwa ni Bayudaaya lwe khukhwipyeluusa, nga isaambo yaabwe ni yaba.
43002007	Yesu waloma babakaanisi ari, “Ni mwitsuse kamayingu ako ni kameetsi.” Nabo baketsusa khukhwoolela ilala khu minwa.
43002008	Lwanyuma wabaloma ari, “Ni mutahekho muyilile umuraangilisi we kamayiiya.” Babakaanisi batahakho bamuyilila.
43002009	Umuraangilisi uwe kamayiiya n'amuusakho kameetsi ari kakaaba kekyelile iviini, walekha khumanya isi yaama ta. Ne babakaanisi babataha kameetsi nibo baaba abe bamanyile. Aryo walaanga umusaani ukhweele, wamwiisa andulo,
43002010	wamuloma ari, “Buli mundu anyoowa khukaba iviini ifuura bulayi, nio lwanyuma lwayo wesawo ilikho asi, nga babandu bekurire. Ne bona iwe wabiikhile iviini indayi inyene khukhwoolesa ari.”
43002011	Khano nikho khabonelo khe kamakaanga kheesi Yesu anyoowelakho khukholela i Kana, mu Galilaaya. Aryo wokesanisa shiriifwa sheewe, ni baleekelwa beewe bamufukiililamo.
43002012	Lwanyuma lwe'sho, Yesu weekha i Kaperunaumu, nga ali atweela ni maayi weewe, ni bayaaya beewe, ni baleekelwa beewe. Ibweene iyo, bamalayo bifukhu bikyeekhe biri.
43002013	Kamayiiya ke Bayudaaya ke Khubirakho kaaba abe kali ambi khukhwoola, kila Yesu aniina i Yerusalemu.
43002014	Ne mu Lisaayilo Likhulu wanyoolamo babandu nga bakulisa tsikhaafu, tsisheese, ni kamawuusi. Ni babandi nga bekhaale abweene awo, bayuusaŋana tsinusu.
43002015	Aryo Yesu wabukula kimikosi warukhamo kumusariti, wabatimisa boosi khurura mu Lisaayilo Likhulu, atweela ni tsisheese, ni tsikhaafu. Wahanyaka tsinusu ts'abo babaaba nga bayuusaŋana tsinusu. Wafumalikhaka ni tsimeetsa tsaabwe.
43002016	Waloma abo babakulisa kamawuusi ari, “Bino ni mubirusewo ano! Shimwaakha mwakalusa intsu ya Papa wase, mwakikesa khuuba intsu ye khukulaanilamo ta.”
43002017	Baleekelwa beewe bashebulila bibyaronebwa bikhosefu bibiloma biri, “Libuba lye khukana intsu yoowo liburukha mus'ise nga kumulilo.”
43002018	Baryo barangilisi be Bayudaaya bakobolamo Yesu nga bamureeba shireebo bari, “Khabonelo shiina khe kamakaanga kheesi uli ni nakho khukhwokesana khari uli ni bunyala khukhola bibindu bino?”
43002019	Yesu wabeelamo ari, “Ni mufuniake Lisaayilo Likhulu lino, ni nase indilyombekhela mu bifukhu bitaru.”
43002020	Bayudaaya kila bamwiilamo bari, “Lisaayilo Likhulu lino lyayila kimiiko kamakhumi kane na kisesaba khulyombekha, ne iwe unyala khulyombekhela mu bifukhu bitaru byonyene?”
43002021	Ne Lisaayilo Likhulu lyeesi Yesu aba nga alomakho, lyaba kumubili kweewe kumweene.
43002022	Ne n'amala khulamukha khukhwama mu bafu, baleekelwa beewe bashebulila bari aloma shino. Baryo bafukiilila bibyaronebwa bikhosefu ni bilomo byeesi Yesu aloma.
43002023	Aryo Yesu n'aba nga ali mu Yerusalemu khu Mayiiya ke Khubirakho, babandu bakali bafukiilila lisiina lyeewe, khulwe bubonelo bwe kamakaanga bweesi akhola.
43002024	Ne Yesu walekha khubeyikina ta, lwekhuba abe wabamanya boosi bulayi.
43002025	Sishekombebwa umundu yeesi khumuboolela khubiwamba khu bandu ta, lwekhuba umweene amanya bibindu bibyaba mu myoyo kye babandu.
43003001	Abawo umurangilisi mutweela, nga bamulaanga bari Nikodemusi, nga ali mu lituuli lye Bafarisaayo nalundi umurangilisi mu Bayudaaya.
43003002	Shiilo shitweela wetsa isi Yesu, wamuloma ari, “Umuleekeli, khwamanya khuri iwe umuleekeli uwarumaniwa ni Wele. Khulwekhuba mbaawo umundu unyala khukhola bye kamakaanga byeesi iwe ukhola bino ta, khurusakho nga Wele ali ni naye.”
43003003	Yesu wamwiilamo ari, “Ilala, ilala, ikhuloma ndi umundu n'akhasaalibwa kumulundi kwe khaabili ta, s'anyala khubona Buyinga bwa Wele ta.”
43003004	Nikodemusi wamureeba ari, “Umundu umukhulu anyala aryeena khusaalikha lundi? Anyala khukhwiilayo munda ya maayi weewe nio wasaalikha kumulundi kwe khabili?”
43003005	Yesu wamwiilamo ari, “Ilala ikhuboolela muŋali ndi, akhali nga umundu wasaalikhile khubirira mu meetsi n'Umwoyo, s'anyala wenjila mu Buyinga bwa Wele ta.
43003006	Shishisaalikha khukhwama mu mibili kye babandu, shiba shili ni kumubili nga umundu, ne shishisaalikha khubirira mu Mwoyo, shiba nga imbewo.
43003007	Shikhakhwiyangisa ta, nga n'ikhulomele ndi, ‘Buli mutweela akhiile khusaalikha bushaakha.’
43003008	Imbewo iwuutsa nga itsya buli osi esi ikanile. Akhaba nga uwulila likono lyayo, ne s'umanya esi ilikho yaama, namwe esi ilikho itsya ta. Nasho shili shitweela busa ni n'oyo yeesi usaalikha nga abirira mu Mwoyo.”
43003009	Nikodemusi wareeeba ari, “Isho shinyalikha shiryeena?”
43003010	Yesu wamukobolamo ari, “Ilala, iwe uli umuleekeli mu Isiraeli, ne s'umanya bibindu bino ta?
43003011	Ikhuwandalasila ilala ndi, ifwe khukanikha khu bindu byeesi khumanyile. Nalundi khuboola khu byeesi khwabona. Ne mbaawo namutweela khusiinywe ufukiilila burume bweefwe ta.
43003012	Ne isi mushilobela khufukiilila nga nakanikhile isi muli khu bye mu shibala, munyala muryeena mwafukiilila ni kane imbaboolele khu bindu bye mwikulu?
43003013	Mbaawo uwaniinakho mwikulu ta, khurusakho uyo uweekha khukhwama mwikulu, nga niye Umwana w'Omundu.
43003014	“Nga Musa mu mubiimbi n'asuunga angaaki indemu isi babuumba busa, ni musaambo niyo ndweela Umwana w'Omundu naye alisuungibwa angaaki.
43003015	Nio buli mutweela yeesi umufukiililamo abe ni bulamu bubukhawawo ta.
43003016	Ne lwekhuba Wele akana naabi shibala, kila awanayo umwana weewe natweela yenyene, ari nio buli mundu yeesi umufukiililamo alekhe khuhela ta, ne abe ni bulamu bubukhawawo ta.
43003017	Lwekhuba Wele s'arumana Umwana weewe mu shibala khukhalila shibala kumusaango ta, ne akhali ndi arumana Umwana weewe ari awonese shibala.
43003018	Uyo yeesi ufukiilila mu Mwana mbaawo ulimukhalila kumusaango ta; ne uyo yeesi ukhafukiilila mu Mwana ta, baamala khaale khumukhalila kumusaango. Lwekhuba siwafukiilila mu lisiina ly'Omwana wa Wele ta.
43003019	“Shishamilakho kumusaango shili shiri: ikhaba nga buwaanga bwayitsa mu shibala, babandu bayokesanisa bari bakana shishiilima khuminyisa buwaanga. Khulwekhuba bikholwa byabwe bili bye bubwonaki.
43003020	Abo boosi babakhola bye bubwonaki sibakana buwaanga ta, nalundi babiiyila buwaanga, khulwekhuba sibakana bye bubwonaki byabwe byamanyikhana ta.
43003021	Ne uyo ukhola byaŋali, etsa isi buwaanga, nio byeesi akhola bibonekhele ilala biri byeesi akhola bili ibyo byeesi Wele akana.”
43003022	Lwanyuma lwe'byo, Yesu watsya ni baleekelwa beewe mu shisiintsa she Buyudaaya. Wamenya ibweene iyo, nga abatisa.
43003023	Ne Yohana naye yaba ali i Ayenoni, shishiili ambi ni Salimu, nga abatisa, khulwekhuba shiifwo isho shabamo kameetsi kamakali. Babandu bakali bamutsyayo, wababatisa.
43003024	Abweene awo abe bashiili khuwamba Yohana khumura mu mapuusu ta.
43003025	Nga bali awo, khukhandisana khwabalukhwawo, nga batweela khu baleekelwa ba Yohana bakhandisana n'umuyudaaya. Abe balikho bakhandisana khu bye khukhwipyeluusa.
43003026	Kila batsya isi Yohana bamuloma bari, “Umuleekeli, umundu uwatsana isi waba ni naye shanjelekha sha Yorudaani, uyo isi wakanikhakho, naye ana ari alikho abatisa. Nalundi babandu boosi balikho batsya isi niye.”
43003027	Yohana wabelamo ari, “Mbaawo umundu yeesi unyala khuuba ni shishindu ta, akhali nga bashimuweele khukhwama mwikulu.
43003028	Inywe mwabeene muli bajulisi baase, nga ni naloma ndi, ise s'indi niye Kristo ta. Ise narumanibwa khumwinyoowa ibweeni weewe.
43003029	Umusaani ukhweele, aba niye umwene uw'omweha. Ne umusaale w'oyo ukhweele ekhoya naabi, n'ema ambi warekeeresa likono lyooyo ukhweele. Nashiryo ari kumwikhoyo kwase kuli kumwitsufu.
43003030	Niye akha khukhwiloosela, ne ise naakha khukhwikhilila.”
43003031	Uyo uwama mwikulu aba ali angaaki a buli shindu; ne uyo uwama mu shibala aba uwe mu shibala, nalundi akanikha khu bye mu shibala. Ne uyo uwama mwikulu aba ali angaaki a buli shindu.
43003032	Niye akanikha khu byeesi abona nalundi byeesi awulila, ne she khukhwiyaangisa, mbaawo ufukiilisa byeesi aloma ta.
43003033	Ne uyo ufukiilisa khuboola khweewe, aba awandalasa ari Wele ali uwaŋali.
43003034	Khulwekhuba uyo isi Wele arumana, akanikha bilomo bya Wele, ni Wele amuwa Umwoyo weewe mu bwitsufu.
43003035	Papa akana umwana weewe, nalundi wamuwambisa bibindu byoosi.
43003036	Uyo ufukiilila mu mwana ali ni bulamu bubukhawawo ta. Ne uyo ukharekeeresa byeesi Umwana aloma ta, s'alifuna bulamu ta. Khurusakho ndi, alirama mu shitaambiso shishaama isi Wele.
43004001	Bafarisaayo bawulila bari Yesu alikhukalusa nalundi ali khubatisa baloondeleli bakali khufuura Yohana.
43004002	Akhaba nga Yesu umweene s'abatisa umundu yeesi ta, khurusakho baleekelwa beewe nibo bababatisa.
43004003	Yesu n'ashimanyakho aryo, warura mu Buyudaaya, wakobolayo i Galilaaya.
43004004	Nga atsya, wakana khubirira mu Samariya.
43004005	Aryo woola mu shiriimba she mu Samariya, shishilaangibwa shiri Sukure, nga shili ambi ni kumukuunda kweesi Yakobo awa umwana weewe Yosefu.
43004006	Mu bweenemwo mwabamo isebele ya Yakobo. Ne Yesu n'aba nga waluwile khu lwe lukyeendo, wikhala asi ambi n'isebele iyo. Tsisaawa tsyaba nga tsisesaba tsye mwihangilwe.
43004007	Lwanyuma umukhasi Umusamariya nga wetsile khutaha kameetsi, Yesu wamuloma ari, “N'umbekho kameetsi inywe.”
43004008	Baleekelwa beewe baaba batsiile mu shiriimba khukula biilyo.
43004009	Umukhasi Umusamariya uyo welamo Yesu ari, “Shinyalikha shiryeena iwe ubeele Umuyudaaya, khukhunoomba ise, umukhasi Umusamariya, kameetsi?” Lwekhuba Bayudaaya ni Basamariya sibakholakana ta.
43004010	Yesu wamuloma ari, “Uba nga umanyile shiwanwa sha Wele nga ni shili, nalundi uba nga umanyile uyo ukhuloombile ari, ‘imbekho kameetsi inywe,’ Iwe wandimuloombile she khuunywa, ni naye yandikhuweele kameetsi kakareera bulamu.”
43004011	Umukhasi wamwiilamo ari, “Papa, iwe s'uli ni she khutayila kameetsi ta, nalundi isebele iyi, ili indeeyi naabi, ne kameetsi kano kakareera bulamu, kane ukaamiise wahe?
43004012	Iwe uli uwe angaaki naabi khufuura kuuka weefwe Yakobo uwakhuwa ifwe isebele yino, mweesi niye umweene anywatsaka, ni babaana beewe, atweela ni bibyaayo byaawe?”
43004013	Yesu wamuloma ari, “Umundu yeesi unywa kameetsi ke isebele yino, bulesa buli mulya lundi.
43004014	Ne umundu yeesi unywa kameetsi keesi ise imuwa, bulesa sibulimulya lundi ta. Ilala kameetsi keesi ise imuwa kalikyela mu niye isebele itubukha, nga kamuwa bulamu bubukhawawo ta.”
43004015	Umukhasi wamwiilamo ari, “Papa n'umbe kameetsi ako, nio bulesa bulekhe khuundya lundi ta. Nalundi nio indekhe khukhwiitsatsaka ano khutaha kameetsi ta.”
43004016	Yesu wamulomela ari, “N'utsye, ulaange umuseetsa woowo, ukobole ano.”
43004017	Umukhasi kila amwiilamo ari, “Ise s'indi n'umuseetsa ta.” Yesu wamwiilamo ari, “Khuloma uri s'uli n'umuseetsa ta, walomele shaŋali.
43004018	Lwekhuba wakhwalikha khu baseetsa baraano. Ni nooyo esi uli ni naye ari, s'ali umuseetsa woowo ta. Mu shino, walomele byaŋali.”
43004019	Umukhasi wamwiilamo ari, “Papa, iwe uli umuŋoosi!
43004020	Bakuuka beefwe besaayilatsaka khu lukiingi luno, ne inywe Bayudaaya muloma muri, mu Yerusalemu mwonyene nimwo mweesi khwakha khukhwisaayila.”
43004021	Yesu wamuloma ari, “Mukhasiwe, n'ufukiilile uri imbuka ili khukhwiitsa isi mulisaayila Papa, akhuba khu lukiingi luno namwe mu Yerusalemu ta.
43004022	Inywe Basamariya simumanya naanu isi mwisaaya ta, ne ifwe Bayudaaya khumanya isi khwisaaya. Lwekhuba buwonesi bwama mu Bayudaaya.
43004023	Ne imbuka ilyoola, ne khanome ndi yoolile khaale, isi babesaaya mu bwaŋali, balisaaya Papa mu Mwoyo ni muŋali, khulwekhuba Papa akana babandu babaali nga abo khumwisaaya.
43004024	Wele ali Umwoyo, nashiryo abo babamwisaaya, bamwisaaya mu Mwoyo ni mu Ŋali.”
43004025	Umukhasi wamuloma ari, “Uyo isi baamala khubiitakho tsikhabi (ulaangibwa ari Kristo), alikhukhwiitsa. Ni naye nga wetsile, ifwe alikhuboolela byoosi.”
43004026	Yesu wamuboolela lubuula ari, “Ise niy'oyu isi ulikho ukanikha ni naye.”
43004027	Ni abweene awo, baleekelwa beewe bakobola. Ne beyaanga khubona nga abe Kristo alikho akanikha n'umukhasi. Ne mbaawo na mutweela uwareeba umukhasi ari shiina sheesi akana, namwe khureeba Yesu bari lwashiina aba ali khukanikha ni naye ta.
43004028	Umukhasi walekha isoongwe yeewe, wakobolayo mu shiriimba, waboolela babandu ari,
43004029	“Ni mwiitse mubone umundu uwumboolele byoosi byeesi ise nakhola. Manya umweene uyu anyala khuuba niye Kristo?”
43004030	Ni abweene awo babandu bakali baama mu shiriimba baatsya isi Yesu aba.
43004031	Ne bino byoosi biba biryo, baleekelwa ba Yesu abe balikho bamwikontselela bari, “Umuleekeli, n'ulyekho biilyo.”
43004032	Ne niye wabelamo ari, “Ise ndi ni biilyo byeesi indya, byeesi inywe mukhamanyile ta.”
43004033	Lwanyuma baleekelwa bekuta bonyene bari, “Manya ikhabawo umundu umurereere biilyo?”
43004034	Yesu wabaloma ari, “Biilyo byase nikhwo khukhola sheesi uyo uwanduma akana, ni khukhwoolelesa kumulimo kweewe kweesi amba.
43004035	Inywe simuloma muri ishiramayo kimyeesi kine nio likyesa lyoole ta? Imbaloma ndi ni mwinyuse tsimoni tseenywe mubone kimikuunda! Kyamalile khaale khulaba, kyoolile likyesa.
43004036	Ni aluno, uyo ukyesa balikho bamuwa kumukheemba kweewe, nalundi abusanisa bibyaamo khulwe bulamu bubukhawawo ta. Nio manya umumiitsi ni nooyo ukyesa banyale khukhwikhoyela atweela.
43004037	Aluno iliwo shilomo shino shaŋali shishiloma shiri, ‘Mutweela amiitsa, ukuundi wakyesa.’
43004038	Ise nabarumanile khukyesa ibyo byeesi mukhakhalabanila ta. Babandi busa babaraamba kumulimo, ne inywe mukyesa bibyaama mu maani kaabwe.”
43004039	Bakali khu Basamariya babaama mu shiriimba umwo, bafukiilila mu Yesu khu lwe bujulisi bw'omukhasi uyo uwaloma ari, “Amboolele byoosi byeesi ise nakhola.”
43004040	Baryo Basamariya beene ni beetsa isi Yesu, bamuloomba bari amenyekho ni nabo. Naye warama ibweene iyo khumala bifukhu bibili.
43004041	Babandi bakali busa bamufukiililamo khu lwe bilomo byeewe.
43004042	Baryo baloma umukhasi tsana bari, “Ari khufukiilila akhuba bari khu lweebyo byeesi iwe ukhuboolele ta, ne khulwekhuba fwabeene khwamuwulile, lundi khwamanyiile ilala khuri umusaani yuno niye Umuwonesi we shibala.”
43004043	Lwanyuma lwe bifukhu bibili ibyo, Yesu warurayo watsya i Galilaaya.
43004044	Lwekhuba Yesu umweene aloma ari, “Umuŋoosi s'ali ni shiriifwa khu shaalo she wabwe ta.”
43004045	Aryo n'ola i Galilaaya, babandu be Galilaaya bamwikhoyela, lwekhuba baaba baboone buli shindu sheesi akhola mu Yerusalemu, khu Mayiiya ke Khubirakho. Nabo baaba batsiile khu mayiiya keene ako.
43004046	Yesu ndi lundi wakyeniyakho mu shaalo isho she Kana, mu Galilaaya. Ibweene iyo esi akalusila kameetsi khukhwikyela iviini. Ne i Kaperunaumu, abayo umusaani umukhulu mu buwuli, uwe shiriifwa, uwaba n'umusoleeli weewe, nga umulwaale.
43004047	Umusaani uyo n'awulila ari Yesu wamile i Buyudaaya wolile i Galilaaya, watsya isi Yesu ali, wamuloomba ari atsye awonese umusoleeli weewe, lwekhuba abe atsya khufwa.
43004048	Yesu wamuloma ari, “Inywe ni mukhalibona bubonelo bubwiyangisa, ni bye kamakaanga, simulifukiilila na khakyeekhe ta.”
43004049	Ne umundu uwe shiriifwa uyo, waloma ari, “Musakhulu, ni wiitse khutsye nga umwana wase ashiili khufwa ta.”
43004050	Ne Yesu wamulomela ari, “N'utsye, umusoleeli woowo kane awone.” Umusaani uyo wafukiilila sheesi Yesu amulomela, watsya.
43004051	Ne n'aba nga ashiili khu ntsila atsya, babakaanisi beewe, beetsa bamwakaanana, bamuboolela bari, “Umusooleli woowo wawonile.”
43004052	Kila abareeba tsinyaanga tseesi umusoleeli awonelamo. Bamuloma bari, “Kamayima kamururirekho ingoloobe, khu saawa musaafu.”
43004053	Aryo papa w'omusooleli washebulila ari isaawa nyene iyo, nimwo mweesi Yesu alomela ari, “Umusooleli woowo kane awone.” Ni abweene awo, umusaani uyo umweene ni be muntsu mweewe boosi bafukiilila mu Yesu.
43004054	Akhano nikho khabonelo khakheyangisa, khe khaabiili kheesi Yesu akhola nga n'ama i Buyudaaya wiitsa i Galilaaya.
43005001	Lwanyuma lwe'byo, Yesu waniina i Yerusalemu, khubayo khu mayiiya ke Bayudaaya.
43005002	Ne mu Yerusalemu, ambi ni kumulyango kwe kamasheese abawo litibo, lililaangibwa mu lulimi Luheburaniya bari, “Besuzasa”, nga lilikho bikonelo biraano.
43005003	Ne mu byeene ibyo, mwakonatsakamo balwaale bakali, nga mulimo babofu, baleme, ni babakataala, nga baliindilila kameetsi khukululukha.
43005004	Lwekhuba abe Malayika w'Omukasya ekhatsaka mu litibo ilyo mu mbuka ikhali ndweela ta, wakulula kameetsi. Ari buli uyo uwanyoowa khukwamo nga kameetsi kakululukhile, awonesebwatsaka bulwaale bwoosi bweesi aba ni nabwo.
43005005	Ne yabayo umusaani uwaba walwaala khumala kimiiko kamakhumi kataru na shinaane.
43005006	Ne Yesu n'amubona nga wakonele awo, nalundi wamanya ari wamala awo imbuka indeeyi nga afwana aryo, wamureeba ari, “Ukana uwonesebwe?”
43005007	Umusaani umulwaale wiilamo ari, “Musakhulu, s'indikho n'umundu yeesi unyala khukhunjeeta khukhuntsikhisa mwitibo, nga kameetsi kakululukhile ta. Ise n'imba nga ndi khuutsya khukwamo, inyoola nga umundu ukuundi wanyoowele khukhwikhamo khaale.”
43005008	Aryo Yesu wamuloma ari, “Yinyukha, usute bulili bwoowo, ukyeende.”
43005009	Khaangu akho, umusaani wawona, wasuta lusaamba lweewe, wakyeenda. Ne khu shifukhu khwesi bino byakholekhelakho, shaba shifukhu sha Sabato.
43005010	Kila Bayudaaya baloma umusaani mwene uwawonesebwa bari, “Shili she kumusilo iwe khusuta lusaamba lwoowo, khulwekhuba shaleelo luli lwa Sabato.”
43005011	Umusaani uyo wabelamo ari, “Umusaani uwumbonisile anomele ari suta lusaamba lwoowo ukyeende.”
43005012	Nabo bamureeba bari, “Naanu umweene uyo, ukhulomele ari suta lusaamba lwoowo ukyeende?”
43005013	Ne umusaani uwawonesebwa s'amanya oba naanu ta, khulwekhuba Yesu aba warurilewo, khulwe bukali bwe babandu bababawo mu shifwo sheene isho.
43005014	Lwanyumakho, Yesu wanyoola umusaani uwatsana mu Lisaayilo Likhulu, wamuloma ari, “Bona ari wawonisibwile. Ukhelayo woneka lundi ta, khulwekhuba shishindu shishiminyisakho buubi shinyala shakhukholekhakho.”
43005015	Umusaani uyo wenyukha watsya waboolela Bayudaaya ari Yesu niye uwamuwonesa.
43005016	Shiryo shakila Bayudaaya bakubyeenga Yesu, khulwekhuba awonesa umulwaale khu Sabato.
43005017	Ne Yesu wabelamo ari, “Papa wase araamba khukhwolisa ni aluno ari, ni nase inaamba.”
43005018	Shino shakila Bayudaaya beloosela khukhalawo bari bamwiire. Khulwekhuba sishaba ndi oneka khulwe khufuniaka likambila lya Sabato shonyene ta, ne ni khukhwiileekhaasa khu Wele, nga aloma ari Wele ali Papa weewe.
43005019	Awo Yesu wabelamo ari, “Ilala, ilala, imbaboolela ndi, Umwana s'anyala khukhola shishindu shoosi khubweewe ta, khurusakho akhola sheesi abona Papa weewe nga n'akhola. Khulwekhuba shoosi sheesi umwana abona Papa weewe nga akhola, n'Umwana naye akhola.
43005020	Khulwekhuba Papa akana umwana weewe, aryo wamwokesa byoosi byeesi akhola, nalundi alimwokesa kimilimo kikindi kimikali kikifuura kino, ni nanywe mwiyange.
43005021	Khulwekhuba nga Papa n'alamusa baafu wabawa bulamu, n'umwana naye aryo awa abo beesi aroboole bulamu.
43005022	Nalundi Papa s'akhalila umundu yeesi kumusaango ta, ne akhali wawa Umwana bunyala bwoosi, khukhala kimisaango.
43005023	Nio akile boosi bawe Umwana shiriifwa, nga ni bawa Papa shiriifwa. Umundu yeesi ukhawa Umwana shiriifwa ta, s'anyala wawa Papa uwarumana Umwana shiriifwa ta.
43005024	“Ilala imbaboolela ndi, umundu yeesi uwulila shilomo shase, nalundi wafukiilila uyo uwandumana, ali ni bulamu bubukhawawo ta. Ni naye s'alikhalilwa kumusaango ta. Khulwekhuba wakhalisa khaale khukhwama mu khufwa, wenjila mu bulamu.
43005025	Ilala, ilala, imbaboolela ndi imbuka iliitsa, khanome ndi yoolile, isi baafu baliwulila likono ly'Omwana wa Wele. Ni naabo babaaliwulila, baliba balamu.
43005026	Khulwekhuba Papa umweene nga n'ali shisina she bulamu, aryo wawa Umwana naye khuuba shisina she bulamu,
43005027	Nalundi wamuwa bunyala khukhala kimisaango, khulwekhuba ali Umwana w'Omundu.
43005028	Shino shikhabeyangisa ta, khulwekhuba imbuka ili khukhwiitsa esi abo boosi babaali mu ŋani baliwulila likono lyeewe,
43005029	barure ibulafu we tsiŋani. Abo babakholatsaka bilayi balilamukhila bulamu, ne ibo babakholatsaka biibi, balilamukhila kumusaango.
43005030	“Ise mu bunyala bwase shinyala khukhola shishindu shoosi ta. Ne ise ikhala busa kumusaango nga Papa n'anomela. Nashiryo khukhala kumusaango khuno khuli khwa ŋali, khulwekhuba ise s'imeentsa khukhola bibyase khu bwase busa ta, ne njeeba sheesi uyo uwandumana akana.
43005031	Ne n'imba nga imanyisa bibyase khubwase, aba khumanyisa khwase sikhuba khwa ŋali ta.
43005032	Ne aliwo ukuundi umanyisa bibimaamba khus'ise, ni nase imanya ndi ibyo byeesi amanyisa khus'ise bili byaŋali.
43005033	Inywe mwarumana barume isi Yohana, ni naye wababoolela bibiwaamba khu ŋali.
43005034	Ne ise sinimalila khukhuboola khw'omundu khukhuwamba khus'ise ta, ne akhali ise inoma bino nio akile inywe muwonesebwe.
43005035	Yohana aba niye itaala iyaburukha yakhoselela naabi. Ni nanywe mu mbuka ifwiiti mwakanakho khusangaalila buwaanga bweewe.
43005036	Ne aliwo shishindu shishifuura Yohana bukhulu shishinganikhakho khwiise, sheesi imanyisa ndi nikyo kimilimo kyeesi Papa amba khukhola, kimyeene ikyo kyeesi ise ikhola, khukhwokesana nga Papa niye uwandumana.
43005037	Ni Papa uwandumana ise niye umweene uboola bibimaamba khwiise, akhaba nga inywe simwawulila likono lyeewe ta, namwe simwamubonakho nga n'afwana ta.
43005038	Ni shilomo sheewe sishili mus'inywe ta, khulwekhuba simufukiilila uyo esi Papa arumana ta.
43005039	“Muwentselesa mu byaronebwa bikhosefu khulwekhuba mwambaasa muri, mulinyoola bulamu bubukhawawo ta, khubirira mu nibyo. Ne mwalekha khumanya muri mu byaronebwa ibyo, mulimo bibileekela khus'ise ta.
43005040	Ne inywe simukana khukhwiitsa isi ise ndi, nio akile mufune bulamu ta.
43005041	Ise shiniweentsela shiriifwa khukhwama mu bandu ta.
43005042	Ne inywe ise nabamanya bulayi naabi. Mu myoyo kyenywe simulikho ni khukana Wele ta.
43005043	Ise neetsa mu lisiina lya Papa, ne inywe simwayifukiilila ta. Ne singa ukuundi etsa mu lisiina lilyeewe umweene, kane mumufukiilile.
43005044	Munyala muryeena khufukiilila ni muba nga mukana khuwebwa shiriifwa mwenyene na mwenyene, ne nga simuweentsa shiriifwa shishaama isi Wele, uyo yenyene uli Wele ta?
43005045	“Mukhambaasa muri ise niye ulibawabilayo isi Papa ta. Ne Musa isi mwaramo bubwiyikinwa bwenywe niye ulibawabilayo.
43005046	Muba nga mumwafukiilila Musa, khali ni nase mufukiilile, lwekhuba Musa arona bibimaamba khus'ise.
43005047	Ne noola simufukiilila byeesi niye arona ta, munyala muryeena khufukiilila bilomo byeesi ise inoma?”
43006001	Lwanyuma lw'ebyo, Yesu wambukha watsya injelekha we nyaantsa Galilaaya, isi balaanga bari Tiberiya.
43006002	Babandu bakali bamuloondakho, khulwekhuba abe baboone bye kamakaanga bye khuwonisa balwaale, byeesi Yesu akhola.
43006003	Yesu waniina khu lukiingi wekhala iyo ni baleekelwa beewe.
43006004	Ne Kamayiiya ke Bayudaaya ke Khubirakho abe kali ambi khukhwoola.
43006005	Yesu n'enyusa tsimoni wabona babandu bakali nga beetsa is'ali. Kila areeba Filipo ari, “Kane khukule waheena biilyo bibinyala byaliisa babandu bano boosi?”
43006006	Aloma aryo khukhakilisa Filipo, khulwekhuba abe niye umweene wamanyile sheesi atsya khukhola.
43006007	Filipo wamwiilamo ari, “Khuunyalisa buli mutweela khuulyakho khakhandu khakhaba khakyeekhe khari, kane shiyile tsinusu tsitsoola nga bitoondo bibili nio biilyo bimale.”
43006008	Mutweela khu baleekelwa ba Yesu, ulaangibwa Andereya, nga niye wandaaye uwa Simoni Petero, waloma ari,
43006009	“Iliwo ano umusoleeli mutweela uli ni kimikaati kye ŋaano kiraano, ni tsinyeeni tsibili. Ne khu bandu bano boosi, bino kane bikhole shiina?”
43006010	Yesu waloma ari, “Ni mulomele babandu bekhale asi.” Khulwekhuba abawo bunyaasi bukali mu shisiintsa isho. Babekhala asi abe boolesa nga basaani bikana biraano.
43006011	Lwanyuma Yesu wabukula kimikaati ikyo, wakiloombela tsikhabi. Nga wamalile, wakikabila babaaba bekhaale asi. Wakhola shitweela ni tsinyeeni khukhwolisa boosi baalya bekura nga ni bakana.
43006012	Ne boosi ni baamala khuulya bekura, Yesu walomela baleekelwa beewe ari, “Ni mubuusanise bubuya buburamiilekho, nio alekhe khubawo shishindu shoosi shishonekha ta.”
43006013	Baryo babuusanisa bubuya, betsusa bibiipo likhumi na bibili.
43006014	Babandu babaabawo ni baabona khabonelo khe kamakaanga khano kheesi Yesu akhola baaloma bari, “Ilala, oyuno niye umuŋoosi isi abe khulindiilila khukhwiitsa mu shibala.”
43006015	Ne Yesu n'ashimanya ari baneetsa bamuwambe ni kamaani bamwikyese umuyinga, wabarurakho wilooselayo lundi yenyene, watsya mu ngoongo.
43006016	Imbuka ni yoola iye angoloobe, baleekelwa beewe beekha, baatsya khu nyaantsa.
43006017	Baniina mu likhoŋolo, baatsya bambukha i Kaperunaumu. Antsye abe bwilabuule, ne Yesu abe ashiili khukhwoola isi bali ta.
43006018	Abweene awo abe inyaantsa yananikhile khukululukha, khulwekhuba abe imbewo ilikho iwuutsa ingali.
43006019	Ne ni baaba nga batsiile ni likhoŋolo khumala tsi kilomita nga tsitaru namwe tsine, babona Yesu nga akyeendela khu meetsi nga etsa ambi ni likhoŋolo. Buuri bwabawamba.
43006020	Ne Yesu wabaloma ari, “Mukharya ta. Ise niye uwiitsa.”
43006021	Bakana bari engile mu likhoŋolo, ne lubaluba lyoola shanjelekha khu lwoomu abe isi balikho batsya.
43006022	Ne ni bwasha kumutikhinyi, babandu babaaba isi likhoŋolo lyaama nio lyambukhe shanjelekha, bashebulila bari abawo likhoŋolo litweela lyonyene. Nalundi bashebulila bari Yesu s'atsiilamo ni baleekelwa beewe ta, akhali nibo baatsya bonyene.
43006023	Akhali ndi abawo kamakhoŋolo kakaandi kakaama i Tiberiya, keetsa khu ndulo khwe nyaantsa, ambi ni mu shifwo mweesi baaliila kimikaati, kyeesi abe Umukasya amalile khuloombela ikhabi.
43006024	Nashiryo ni baabona bari Yesu s'aliyo ta, akhaba baleekelwa beewe, babandu baniina mu makhoŋolo baatsya i Kaperunaumu, nga baweentsa Yesu.
43006025	Ne babandu ni banyoola Yesu shanjelekha we inyaantsa, bamureeba bari, “Umuleekeli, woolile ino liina?”
43006026	Yesu wabilamo ari, “Muŋali, imbaboolela ndi, simulikho mumeentsa khulwekhuba mwamanya bye kamakaanga ta. Ne akhali ndi khulwekhuba mwalya kimikaati mwekura.
43006027	Mukhamalila kamaani khu biilyo bibibola ta, ne akhali ndi ni mumalile kamaani khu biilyo bibikhawawo bye bulamu bubukhawawo ta. Ibyo nibyo byeesi kane Umwana w'Omundu abawe. Khulwekhuba umweeene uyo wamala khufukiilisibwa ni Wele Papa.”
43006028	Nio baamureeba bari, “Kane khukhole khuryeena, nio khube nga khwoolelesile isho sheesi Wele akana khukhole?”
43006029	Yesu wabelamo ari, “Sheesi Wele akana mukhole, nikhwo khufukiilila muuyo isi amala khurumana.”
43006030	Kila bamureeba bari, “Khabonelo shiina kheesi kane ukhole khubone, nio khukhufukiililemo? Unakhola khabonelo khe kamakaanga shiina?
43006031	Bakuuka beefwe nga bali mu mubiimbi, baalya maanu, nga ni sharonebwa mu byaronebwa bikhosefu shiri, ‘Abawa biilyo khukhwama mwikulu ari balye.’ ”
43006032	Yesu wabelamo ari, “Ilala, ilala, imbaboolela ndi s'ali Musa niye uwabawa biilyo khukhwama mwikulu ta, akhali ndi Papa wase niye uwabawa biilyo byaŋali bibyaama mwikulu.
43006033	Khulwekhuba biilyo byeesi Wele abawa nibyo ibyo bibiikha asi khukhwama mwikulu, nalundi byareera bulamu mu shibala.”
43006034	Nabo bamwiilamo bari, “Umukasya, n'ukhuwatsake biilyo ibyo busheele.”
43006035	Yesu wabaloma ari, “Ise nibyo biilyo bye bulamu. Uyo yeesi uwiitsa isi ise ndi, intsala s'ili mulya ta. Nalundi uyo ufukiilila mus'ise, bulesa sibulimulya ta.
43006036	Nga n'imbaboolele, akhaba nga mwamboone, ne shitweela busa simukana khufukiilila mus'ise ta.
43006037	Buli uyo yeesi isi Papa amba kane etse is'indi. Ne uyo yeesi uwiitsa is'indi, nase imwakaanila.
43006038	Khulwekhuba ise sineekha khukhwama mwikulu khukhola byeesi samweene ingana ta, ne akhali khukhola by'oyo uwanduma, byeesi akana.
43006039	Uwanduma sheesi akana nisho shino: ari ikhakosaasakho na mutweela kh'ubo beesi amba ta. Ne akhali ari imbalamuse boosi khu shifukhu shimaliilisi.
43006040	Khulwekhuba shino nisho sheesi Papa wase akana, ari buli mundu yeesi ubona Umwana nalundi wamufukiilila, ari abe ni bulamu bubukhawawo ta. Ni nase indimulamusa khu shifukhu shimaliilisi.”
43006041	Shino shakila Bayudaaya beŋuluŋuunya, bari lwekhuba abe Yesu walomile ari, “Ise niye biilyo bibyaama mwikulu byeetsa asi.”
43006042	Kila baloma bari, “Uyuno s'ali Yesu, umwana uwa Yosefu? Sikhwamanya papa weewe ni maayi weewe? Ari anyala aryeena waloma ari ekha asi khukhwama mwikulu?”
43006043	Yesu wabelamo ari, “Mukheŋuluŋuunya mwenyene na mwenyene ta.
43006044	Mbaawo umundu unyala khukhwiitsa is'indi ta, khurusakho nga papa uwanduma wamureerire is'indi. Ni nase indilamusa umundu uyo khu shifukhu shimaliilisi.
43006045	Baŋoosi baarona bari, ‘Wele alibaleekela boosi.’ Buli mundu yeesi urekeeresa, nalundi weyika khukhwama khu papa, etsa is'indi.
43006046	Ne s'ili bari iliwo uwabonakho khu papa ta, khurusakho uyo uwama isi Wele, uyo niye wabonakho papa.
43006047	Ilala, imbaboolela ndi uyo ufukiilila, ali ni bulamu bubukhawawo ta.
43006048	Ise indi biilyo bibireera bulamu.
43006049	Akhaba nga baakuuka beenywe nga bali mu mubiimbi baalya maanu, ne bakyelawo baafwa.
43006050	Ne bino nibyo biilyo bibiikha khukhwama mwikulu, nio buli mundu yeesi ubilyakho alekhe khufwa ta.
43006051	Ise indi biilyo bibireera bulamu, bibyeekha asi khukhwama mwikulu. Umundu yeesi ni kane alye khu biilyo bino, kane abe umulamu biilo ni biilo. Nalundi biilyo byeesi kane imbe shibala nio akile shibe ni bulamu, nikwo kumubili kwase.”
43006052	Ni abweene awo abalukhawo khukhandisana akari e Bayudaaya boonyene na boonyene nga baloma bari, “Umusaani uyu anyala aryeena khukhuwa ifwe kumubili kweewe ari khulye?”
43006053	Yesu wabaloma ari, “Ilala, ilala, imbaboolela ndi ni mulekha khuulya kumubili kw'Omwana w'Omundu, mwalekha ni khuunywa kamafuki keewe, singene mube ni bulamu mus'inywe ta.
43006054	Uyo yeesi ulya kumubili kwase, wanywa ni kamafuki kaase, aliba ni bulamu bubukhawawo ta, ni nase indimwinyusa ekyele umulamu khu shifukhu shimaliilisi.
43006055	Khulwekhuba kumubili kwase kuli biilyo byaŋali, ni kamafuki kaase niko she khuunywa shaŋali.
43006056	Umundu ulya kumubili kwase, wanywa ni kamafuki kaase, aba amenya mus'ise, ni nase imba imenya mu niye.
43006057	Nga ise n'indi umulamu khulwekhuba Papa uwanduma ali umulamu, aryo naye umundu ulya kumubili kwase aliba umulamu khu lwase.
43006058	Nashiryo bino nibyo biilyo bibyeekha asi khukhwama mwikulu. Sibili nga byeesi baakuuka beenywe baalya ta. Khulwekhuba bakyelawo baafwa. Ne uyo ulya khu biilyo bino, aliiba umulamu biilo ni biilo.”
43006059	Bino Yesu abilomela i Kaperunaumu, nga ali muntsu iye khukhwisaayilamo aleekela.
43006060	Bakali khu baleekelwa beewe ni bawulila bino, kila baloma bari, “Khuleekela khuno khuli khwe saambo imangafu naabi. Naanu unyala khurekeeresa bino?”
43006061	Ne akhaba nga mbaawo uwaboolela Yesu ta, ne umweene wamanya busa ari baleekelwa beewe balikho beŋuluŋuunya khu shiindu shino. Kila abalomela ari, “Shisheene isho shonyene shabamalilemo kamaani?
43006062	Ne singa mubona Umwana w'Omundu nga aniina atsya isi aba makiboole?
43006063	Umwoyo uwa Wele niye ukaba bulamu; khulwekhuba kamaani ke kumubili kw'omundu mbaawo sheesi kakhola ta. Bino byeesi imbaboolela bireera Umwoyo uwa Wele, nalundi bireera bulamu.
43006064	Ne iliwo batweela khus'inywe babakhafukiilila ta.” Khulwekhuba Yesu amanyilawo khukhwama makiboole abo babakhafukiilila ta, akhaba ni n'oyo abe wutsya khumulyamo luwomelo.
43006065	Yesu wabalomela ari, “Shishikilile kila imbaboolela ndi, mbaawo umundu na mutweela unyala khukhwiitsa is'indi ta, khurusakho nga Papa wamunyalisiile khushikhola.”
43006066	Khulwe shisheene isho, khukhwama abweene awo, bakali khu baleekelwa beewe bamururakho, balekha khukyendatsaka ni naye lundi ta.
43006067	Lwanyuma Yesu wareeba likhumi na babili ari, “Ne inywe? Ni nanywe mukana khuutsya?”
43006068	Simoni Petero wamukobolamo ari, “Umukasya, ne ndi khuba khuutsya isi naanu? Bona iwe uli ni bilomo bibireera bulamu bubukhawawo ta.
43006069	Nalundi ifwe khwafukiilile nga khumanya khuri iwe Umukhosefu uwama isi Wele.”
43006070	Yesu welamo ari, “S'ali ise samweene niye uwabarobola inywe likhumi na babili? Ne mutweela khus'inywe ali Sitaani.”
43006071	Yesu aba akanikha khu Yuda, umwana wa Simoni Isikalyoti. Khulwekhuba akhaba nga aba mutweela khu likhumi na babili, abe niye wutsya khulya mu Yesu luwomelo.
43007001	Lwanyuma lw'ebyo, Yesu wakyeendakakho mu Galilaaya, ne walekha khukana khukyenda mu Buyudaaya ta, khulwekhuba abe Bayudaaya bakhalile kamakyesi ke khumwiira.
43007002	Ne kamayiiya ke Bayudaaya ke Tsiwema nga kali ambi khukhwoola,
43007003	babandaaye ba Yesu bamuloma bari, “N'urure ano utsye i Buyudaaya, nio baleekelwa boowo b'eyo nabo babone kimilimo kyoowo kyeesi ukhola.
43007004	Khulwekhuba mbaawo ukholela shishindu shoosi mu khwibisa, ate nga akana shimanyikhe mu lubuula ta. N'uba nga ukhola bibindu bino, ni wiyokesanise isi shibala.”
43007005	Khulwekhuba ni bayaaya beewe babeene sibaamufukiililamo ta.
43007006	Aryo kila Yesu abaloma ari, “Isaawa yase inyene ishiili khukhwoola ta, ne inywe mwambaasa muri isaawa yoosi iba niyo inyene iyo.
43007007	Shibala seshinyala shababiiyila inywe ta. Ne shayimbiiyila ise khulwekhuba ise nokesanisa ndi kimilimo kyasho kili kimibi.
43007008	Inywe mwabeene ni muniine mutsye khu mayiiya. Ise s'inaniinayo ari ta. Khulwekhuba isaawa yase inyene ishiili khwoola ta.”
43007009	Aryo n'amala khubaboolela ibyo, umweene warama i Galilaaya.
43007010	Lwanyumakho babandaaye ba Yesu ni baamala khuniina baatsya khu mayiiya, naye aryo watsya yenyene, akhuba mu lubuula ta, ne mu shimoonyo busa.
43007011	Bayudaaya bamuweentsa khu mayiiya nga bareebana bari, “Umusaani uwatsana ali waheena?”
43007012	Abawo khukhwimoonyelesa khukali mu bandu, nga balala baloma bari, “Ali umundu umulayi”, ne babaandi bari, “Taawe, akosaasakosaasa babandu.”
43007013	Ne alekha khubawo umundu uloma lubuula ta, khulwe khuurya Bayudaaya.
43007014	Ne kamayiiya ni kaaba koolile shinakari, Yesu waniina mu Lisaayilo Likhulu, wananikha khuleekela.
43007015	Bayudaaya beyaanga nga baloma bari, “Umusaani yuno buleekele buno abufuna aryeena, ate nga ashiili khufunakho khusoma ta?”
43007016	Yesu wabeelamo ari, “Khuleekela khuno sikhuli khukhwase ta, ne khuli khwoyo uwandumana.
43007017	Umundu yeesi n'akana khukhola byeesi Wele akana, alimanya oba nga khuleekela khwase khuno khwama isi Wele, namwe oba nga ise inganikha khulwe bunyala bubwase samweene.
43007018	Uyo ukanikha khulwe bunyala bubweewe umweene, aba ewentsela shiriifwa umweene. Ne uyo uweetsa shiriifwa sh'oyo uwamurumana, aba uwaŋali, nalundi s'abamo ni bubeeyi ta.
43007019	Musa s'abawa inywe kamakambila? Ne mbaawo namutweela khus'inywe ukawamba ta. Khulwashiina mukhakakho khukhuntsira?”
43007020	Wanamundu wamwiilamo ari, “Ulikho shisimu! Naanu ukana khukhwiira?”
43007021	Yesu wabeelamo ari, “Inakhola kumulimo mutweela nanywe mwiyange.
43007022	Musa niye uwabawa shilomo she khukhwinjila imbalu (ne akhaba nga yaama isi baakuuka, akhuba isi Musa ta), ne inywe musheba umundu akhaba ni khu shifukhu sha Sabato.
43007023	Noola musheba umwana imbalu khu Sabato, nio kamakambila ka Musa kalekhe khukhwonakisibwa ta, khulwashiina muukhalalila ise bari khulwekhuba nawonesele umundu khu Sabato?
43007024	Mukhakhalatsaka kumusaango nga mwiima khu bindu bye khu ngaaki byeesi mubona ni tsimoni ta, ne ni mube baŋali mu khukhala kumusaango.”
43007025	Mu mbuka nyene iyo, balala khu bandu be mu Yerusalemu bareeba bari, “Uyuno s'ali niye umundu esi baweentsa khukhwiira?
43007026	Ne bona ali ano akanikha lubuula nga mbaawo sheesi bamukholakho ta. Manya be bunyala bakhaba bamumanyile bari niye Kristo?
43007027	Ne ifwe kwamanya isi umusaani yuno ama. Kristo n'aliitsa, mbaawo ulimanya isi ama ta.”
43007028	Ne Yesu n'aba nga ashileekela mu Lisaayilo Likhulu, walomela angaaki lukali ari, “Ilala mwayimanya ise? Ni esi naama mwamanyayo? Ise sinayitsa khu lwase samweene ta. Ise nayitsa khu lwooyo uli uwaŋali, uwandumana ise. Inywe simwamumanya ta.
43007029	Ne ise namumanya, khulwekhuba naama is'ali, nalundi niye uwandumana ise.”
43007030	Lwanyuma lwa bino bakhakakho khumuwamba, ne mbaawo namutweela uwamutiilakho kumukhono ta, khulwekhuba abe isaawa yeewe inyene yaba ishiili khukhwoola ta.
43007031	Akhaba nga byaba biryo, ne bakali khu lituuli lye babandu bamufukiilila, nga baloma bari, “Kristo n'aliitsa, alikhola bubonelo bukali khufuura umusaani yuno bwakhola?”
43007032	Bafarisaayo bawulila babandu nga bekuta khu bindu bibiwaamba khu Yesu. Baryo Bafarisaayo tsana ni Basaayi bakhulu barumana basilikhale be Lisaayilo Likhulu, bari bamuwaambe.
43007033	Ne Yesu waloma ari, “Indi ni nanywe imbuka yino injeekhe, ne lwanyuma intsye isi uyo uwandumana.
43007034	Mulimbeetsa ne simulinyoola ta, ni isi ndiba simunyala mwetsayo ta.”
43007035	Lwanyuma Bayudaaya baloma bonyene na bonyene bari, “Umusaani uyu akana khuutsya ena isi khukhanyala khwamunyoolela ta? Manya akana khuutsya mu Bayudaaya babasalanila mu Buyonaani, atsye aleekele Bayonaani?
43007036	Amanyisile shiina ni lomo isi alomele ari, ‘Mulimbeetsa ni simulinyoola ta’, lundi ari, ‘Isi ise intsya simunyala mwetsayo ta.’ ”
43007037	Khu shifukhu shishimaliilisayo she kamayiiya, lundi nga nisho shishifuura bukhulu, Yesu wiima walangilila ari, “Noola umundu yeesi bulesa bumulya, ni etse isi ise ndi anywe.
43007038	Nga bibyaronebwa bikhosefu ni biloma biri, ‘Buli mundu ufukiilila mus'ise, tsintsitsi tsye kameetsi tsilirurukukha khukhwama mu mwoyo kweewe.’ ”
43007039	Shino Yesu ashiloma nga amanyisa Umwoyo uyo, esi abo babamufukiilisamo baaba batsya khufuna, khulwekhuba Yesu aba ashiili khwisibwamo shiriifwa ta.
43007040	Batweela khu baandu be mwituuli ni bawulila bilomo bino, baloma bari, “Ilala umusaani yuno ali umuŋoosi.”
43007041	Babandi baloma bari, “Uyuno Kristo”, ne babandi bari, “Kristo anyala aryeena khukhwama mu Galilaaya?
43007042	Bibyaronebwa bikhosefu sibiloma biri, Kristo alyaama munda iya Daudi, mu Beselehemu, shiriimba mweesi Daudi amenyatsaka?”
43007043	Baryo babandu bawukhanamo khulwa Yesu.
43007044	Babandi khu nibo bakana bamuwaambe, ne alekha khubawo uwakhakakho khumuwamba ta.
43007045	Lwanyuma basilikhale be Lisaayilo belayo isi basaayi bakhulu, ni Bafarisaayo bababarumana. Basaayi bakhulu ni Bafarisaayo bareeba basilikhale bari, “Khulwashiina mukhamureerire ano?”
43007046	Basilikhale babeelamo bari, “Mbaawo umundu na mutweela uwakanikhatsakakho nga umusaani uyu n'akanikha ta!”
43007047	Bafarisaayo bareeba basilikhale bari, “Ni nanywe umusaani uyu wababorosile?
43007048	Mwabonakho na mutweela khu barangilisi, namwe khu Bafarisaayo umufukiilila?
43007049	Ne khu lituuli lino, abo babakhamanya kamakambila ka Musa ta, bali ni shitsubo khukhwaama isi Wele.”
43007050	Ne mutweela uwe mu lituuli lyaabwe, ulaangibwa Nikodemusi, uwaba abe watsyakho khaale isi Yesu, wareeba ari,
43007051	“Kamakambila keefwe kafukiilisa khukhalila umundu kumusaango, nga ashiili khunyoowa khukhwiwotsakho, ni khuumanya shiina sheesi akholile ta?”
43007052	Bamukobolamo bari, “Ni nawe wama i Galilaaya? N'usome mu byaronebwa bikhosefu, uwentselese, kane ubone nga mbaawo umuŋoosi uwama i Galilaaya ta.”
43007053	Baryo buli mundu welayo ingo weewe.
43008001	Nga buli mutweela welileyo ingo weewe, Yesu watsya khu lukiingi lululaangibwa Zeyituni.
43008002	Khu shifukhu shishelakho nga antsye ashiili mamilimili, Yesu welayo mu Lisaayilo Likhulu. Babandu boosi beetsa is'ali, naye wekhala asi warakikha khu baleekela.
43008003	Baroni be Kamakambila ka Musa atweela ni Bafarisaayo beetsa nga bareera umukhasi, isi bawamba nga akhola bye buyeyani. Bamwiimisa akari mu bandu,
43008004	kila bareeba Yesu bari, “Umuleekeli, umukhasi yuno bamuwambiile khu bweene nga alikho akhola bye buyeyani.
43008005	Khulondekhana ni kamakambila keefwe, Musa akhulakila ari bakhasi nga bano bari khwakha khubakhupa kamabaale baafwa. Ne iwe shino ushilomakho uri shiina?”
43008006	Baloma shino nga bakhakilisa Yesu busa, bari nio bamisilekho ilomo iye khumuwabila isi baawuli. Ne Yesu wenama asi warona ni lulwaala lweewe.
43008007	Ne ni beloosela khumutsuntsumilisa, wakangamukha wabaloma ari, “Khayo uyo yeesi khus'inywe ukhaakholatsakakho shishonako ta, abe niye umukiboole khumukhupa libaale.”
43008008	Yesu wenama lundi, warona khwiloba ni lulwala lweewe.
43008009	Babandu ni bawulila shino, barakikha khumolokha busa mbola sha mutweela tweela, khurakikha ni babafuura bukhulu. Khukhwolisa Yesu n'arama yenyene n'umukhasi nga ashimikha ibweeni weewe.
43008010	Kila Yesu akangamukha, wareeba umukhasi ari, “Batsana bali ena? Mbaawo ukhukhaliile kumusaango ta?”
43008011	Umukhasi welamo ari, “Umukasya, imbaawo ta.” Yesu wamuloma ari, “Ni nase s'ikhukhalila kumusaango ta. N'utsye, ne ukhelakho woneka lundi ta.”
43008012	Lwanyuma Yesu walomela babandu ari, “Ise niye buwaanga bwe shibala. Umundu yeesi uwunondelela ise, aliba ni buwaanga bubureera bulamu, nalundi s'alikyeendela mu shiilima ta.”
43008013	Bafarisaayo bamulomela bari, “Ari ulikho wiruuya wamweene khu bwoowo. Byeesi uloma imbaawo sheesi biŋaŋasa ta.”
43008014	Yesu wabelamo ari, “Abe nakhaba nga nikanikha khu samweene, byeesi inoma bili byaŋali. Khulwekhuba samweene namanya esi naama, nalundi esi indikho ntsya. Ne inywe simwamanya esi naama namwe esi indikho intsya taawe.
43008015	Inywe mukhala kumusaango khulondekhana ni intsibirisa iye babandu. Ne ise s'ikhalila umundu yeesi kumusaango ta.
43008016	Ne akhaba nga nakhalile kumusaango, khukhalawo khwase khuba khwa ŋali, khulwekhuba ise s'ikhalawo senyene ta, imba ndi ni Papa uwandumana ise.
43008017	Ni mu makambila keenywe sharonebwa shiri nga bujulisi bwe babandu babili bwawambakaane, shokesana shiri byeesi bakanikha bili byaŋali.
43008018	Ise samweene nikanikhakho, ni Papa uyo uwanduma naye akanikha bibimaambakho.”
43008019	Kila bamureeba bari, “Papa woowo ali waheena?” Yesu wabelamo ari, “Inywe simwayiimanya ise ta. Ni Papa wase naye simwamumanya ta. Muba nga mumwamanya ise, khali ni Papa naye mwamumanya.”
43008020	Bilomo bino Yesu abilomela mwibikhilo lye Lisaayilo Likhulu, nga alikho aleekela babandu. Ne s'abawo na mutweela uwakana khumuwamba ari bamubowe ta, khulwekhuba abe isaawa yeewe ishiili khukhwoola ta.
43008021	Lwanyuma Yesu wabaloma luundi ari, “Ise ikhaatsye. Mulimeentsa ne simulinyoola taawe. Mukhaafiile mu byonako byenywe. Isi ise ndi khuutsya, inywe simunyala mwetsayo ta.”
43008022	Kila Bayudaaya bereeba bari, “Shiina kila aloma ari, ‘Isi ise ndi khuutsya, inywe simunyala mwetsayo ta?’ Ali khuutsya khukhwiyira namwe, amanyisa shiina?”
43008023	Wabelamo ari, “Inywe muli khu shibala asi, ne ise naama mu ngaaki. Inywe muli be mu shibala muno, ne ise s'indi uwe mu shibala muno ta.
43008024	Shino shishikilile nabalomela ndi mulifwiila mu byonako byeenywe. Muŋali mulifwiila mu byonako byeenywe, akhali nga mwafukiiliile muri, ‘Ise niye uli nga n'indi.’ ”
43008025	Bamureeba bari, “Ne iwe naanu?” Naye Yesu wabelamo ari, “Ise ndi nga ni mbalomeele khukhwama makiboole.
43008026	Ise ndi ni bibiindu bikali bye khubakanikhakho, nalundi ndi ni bikali bibikila nabakhalila kumusaango. Ne shonyene ndi uwandumana ise, umweene ali uwe bwaŋali. Ni nase imboolela babandu be mu shibala ibyo byeesi nawulila khukhwama khu niye.”
43008027	Ne babandu sibaamanya bari Yesu aba alikho akanikha khu bya Papa weewe ta.
43008028	Yesu wababoolela ari, “Ni mulimala khusuunga Umwana w'Omundu, abweene awo mulimanya muri ise niye umweene uyo. Nalundi mulishimanya muri imbaawo sheesi ikhola mu bunyala bwase ta. Ne akhali inoma ibyo byeesi Papa andekeela khuloma.
43008029	Uyo uwandumana ise ali ni nase. Shiwayindekha senyene ta, khulwekhuba buli busheele ise ikhola bibimwikhoyesa niye.”
43008030	Babandu bakali babawulila Yesu nga aloma bibindu bino, bamufukiililamo.
43008031	Abweene awo Yesu walomela Bayudaaya babamufukiililamo ari, “Singa mulondelela khuleekela khwase, kane mube baleekelwa baase baŋali,
43008032	ni nanywe mulimanya bwaŋali. Ni bwaŋali ubwo bulibakangulula inywe mube bakangulule.”
43008033	Bamukobolamo bari, “Ifwe khuli babetsukhulu ba Ibulayimu. Sikhwabatsakakho bakulwa b'omundu yeesi ta. Ari ukhulomela uryeena uri khuliba baakangulule khukhwama mu bubowe?”
43008034	Yesu wabelamo ari, “Ilala, imbaboolela muŋali ndi, buli mundu yeesi ukhola shishonako, aba umukulwa uwe shishonako.
43008035	Umukulwa s'amenya mungo biilo ni biilo ta. Ne umwana uwe muntsu amenya mungo biilo ni biilo.
43008036	Ne nashiryo, noola umwana abakangulula inywe khuuba balekhuule, mulibeela ilala bakangulule.
43008037	Namanyile nga muli babetsukhulu ba Ibulayimu, ne muweentsa khukhuntsira ise, khulwekhuba simufukiilisa byeesi ise indeekela ta.
43008038	Ise inganikha khu byeesi Papa wase amala khukhuntsokesanisa. Ne inywe mukhola byeesi papa wenywe amala khubaboolela.”
43008039	Bamukobolamo bari, “Ibulayimu niye papa weefwe.” Yesu naye wabeelamo ari, “Muba mumuuli babaana ba Ibulayimu, khali mukhola buraambi nibwo butweela nga bweesi Ibulayimu akhola.
43008040	Ne nga ni shibonekha, muweentsa khukhuntsira ise, ate ise ndi umundu ubaboolela byaŋali byeesi nawulila khukhwama isi Wele. Ibulayimu s'akholakho shishindu nga inywe sheesi mukhola shino ta.
43008041	Inywe mulikho mukhola sheesi papa wenywe amala khukhola.” Balomela Yesu bari, “Ifwe sikhwasaalikha khukhwama mu buyeyani ta. Wele umweene niye Papa wefwe.”
43008042	Yesu wabakobolamo ari, “Iba nga Wele niye Papa wenywe umweene, khali mungana ise. Khulwekhuba ise naama isi Wele, bona ari indi ano. Ise shineetsa khulwe bunyala bubwase samweene ta, ne khurusakho ndi Wele andumana.
43008043	Khulwa shiina kila mukharekeeresa mwamanya byeesi ise inoma? Shishireera shino shiri ndi simunyala mwekhalilikha mwarekeeresa burume bwase ta.
43008044	Inywe muli babaana ba Sitaani! Uyo niye papa wenywe, nalundi mukana khuumenya khulondekhana ni sheesi papa wenywe akana. Khukhwama makiboole, papa wenywe ali umwiiri, nalundi s'akana bwaŋali ta. Khulwekhuba papa wenywe s'alimo bwaŋali ta. N'aloma bye bubeeyi aba wakholile shishindu shishiili shiisaalikhana isi niye. Khulwekhuba niye ali umubeeyi, nalundi ali papawe uwe bubeeyi.
43008045	Shishikila mwalekha khukhufukiilila ise, bari khulwekhuba ise inganikha byaŋali.
43008046	Naanu khus'inywe unyala wantsuntsumilisa ise ari indi ni shishonako? Ne noola inoma byaŋali, khulwashiina mukhabifukiilila?
43008047	Umundu uwama isi Wele arekeeresa bilomo bya Wele. Ne ilomo ikila inywe mwalekha khurekeeresa ta, ili ndi simuli ba Wele ta.”
43008048	Bayudaaya baloma bari, “Ifwe sikhubeele batuufu khuloma khuri uli Umusamariya, nalundi ulikho shisaambwa?”
43008049	Yesu wabelamo ari, “Ise s'indikho shisaambwa ta. Ise niisamo Papa wase shiriifwa. Ne inywe muumbirisamo ise tsimoni.
43008050	Ise s'imeentsa shiriifwa shishase ta. Ne iliwo ushiweentsa, nalundi niye ukhala kimisaango.
43008051	Ilala, ilala imbaboolela ndi, umundu yeesi uwamba shilomo shase, s'alifwa ta.”
43008052	Kila Bayudaaya baloma bari, “Ari khwashihandalasile nga ulikho shisaambwa! Ibulayimu wafwa, ni baŋoosi nabo baafwa, ne iwe ari uloma uri umundu yeesi uwamba shilomo shoowo s'alifwa ta?
43008053	Kuuka weefwe Ibulayimu wafwa. Wambaasa uri iwe umufuura niye? Ni baŋoosi nabo baafwa. Iwe wilaanga khuuba naanu?”
43008054	Yesu waloma ari, “Iba nga bari nifumisa samweene, khukhwifumisa khwase khali khwandibeele khwa busa; ne Papa wase niye ufumisa ise. Niye mutweela isi inywe muloma muri ali Wele weenywe.
43008055	Inywe simwamumanya ta, ne ise namumanya. Imba nga ulomile ndi sinamumanya ta, khali nase imbeele umubeeyi, nga inywe ni muli babeeyi. Ne ise namumanya nalundi intsiililila khu byeesi aloma.
43008056	Kuuka wenywe Ibulayimu ekhoya khubona ari abona bifukhu bye khukhwiitsa khwase. Ilala abibona, nalundi wekhoya.”
43008057	Bayudaaya bamuloma bari, “Iwe ushiili khwoolesa ni kimiiko kye bukhulu kamakhumi karaano ta, unyala uryeena waloma uri wabona khu Ibulayimu?”
43008058	Yesu wiloosela ari, “Ilala, ilala imbaboolela ndi, Ibulayimu nga ashiili khusaalikha ta, ise nga indiwo.”
43008059	Ni abweene awo babukula kamabaale bari bamukhupe, ne Yesu webisa, warura mu Lisaayilo Likhulu, watsya.
43009001	Yesu n'aba nga akyeenda, wabona umusaani uwasaalikha nga ali umubofu.
43009002	Baleekelwa beewe bamureeba bari, “Umuleekeli, naanu niye uwoonaka kila umusaani uyu asaalikha nga ali umubofu? Niye umweene namwe basaali beewe?”
43009003	Yesu welamo ari, “Sishili bari khulwe bibyonako byeewe, namwe khulwe bye basaali beewe, kila umundu uyu asaalikha nga umubofu ta. Ne khurusakho ndi ali umubofu nio akile bikholwa bya Wele biboneshele mu niye.
43009004	Nga antsye ashiili kumuusi, shakhila khukhole kimilimo kyooyo uwanduma ise. Mbaawo unyala waraamba kumulimo nga antsye bwelabuule ta.
43009005	Nga ishiili mu shibala, ise mba niye buwaanga bwe shibala.”
43009006	Yesu n'amala khuloma aryo, wafuutsa kamare asi, waroka lifukhuulu mu mare, walihakha khu moni tsy'omusaani umubofu.
43009007	Waloma umubofu ari, “N'utsye wisiinge mwitibo liliili i Siloamu” (Siloamu shimanyisa khurumiwa). Nashiryo watsya, wesiinga, wakobola nga tsimoni tsibona.
43009008	Ne bahesanwa b'omusaani uyo, ni babandu babandi abe babamubonakho khaale nga wekhaale asabilisa, baloma bari, “Umusaani uyu s'ali niye uwekhalatsaka awo nga asabilisa?”
43009009	Batweelakho baloma bari, “E e, niye.” Ne babaandi bakhaabisa nga baloma bari, “Taawe, s'ali niye ta. Uyuno amufwanana busa.” Kila umusaani umweene aloma ari, “Niye ise.”
43009010	Bamureeba bari, “Ne tsimoni tsoowo tsibimbushile tsiryeena?”
43009011	Umusaani uyo welamo ari, “Umundu isi balaanga bari Yesu, arokile lifukhuulu, wambakha khu moni tsase, wanoma ari intsye mu Siloamu nisiinge. Nase natsya, nga ninisingile, tsimoni tsabimbukha.”
43009012	Bamureeba bari, “Umusaani mweene uyo ali waheena?” Wabelamo ari, “Ise simanya ta.”
43009013	Bayila umusaani uwaba umubofu isi Bafarisaayo.
43009014	Ne yaba khu shifukhu sheesi Yesu arokelamo lifukhuulu wabimbula tsimoni tsy'omusaani uyo, shaba sha Sabato.
43009015	Bafarisaayo nabo lundi baareebelesa umusaani uyo, isaambo isi abimbukhamo tsimoni. Wabaloma ari “Ambakha liloba khu moni tsase, natsya nasiinga mu moni mwase, narakikha khubona.”
43009016	Batweela khu Bafarisaayo baaloma bari, “Seshinyalikha khuuba nga umundu ukholile shino ama isi Wele ta, khulwekhuba s'alondelela kamakambila ke shifukhu sha Sabato ta.” Ne babandi baloma bari, “Ne abe umundu aba umwonaki khali anyalile aryeena khukhola bye kamakaanga nga bino?” Lwanyuma abawo khukhwawukhana akari abwe.
43009017	Bafarisaayo lundi bareeba umusaani uwabakho umubofu bari, “Umusaani uyu iwe umulomakho uryeena, khukhwama nga n'uloma uri akhubimbuule tsimoni?” Welamo ari, “Umusaani uyo ali umuŋoosi.”
43009018	Ne Bayudaaya balekha khufukiilila bari umusaani uyo asaalikha nga ali umubofu, ne nga ari abona ta, khukhwolisa ni balaanga basaali beewe.
43009019	Bareeba basaala beewe bari, “Uyuno ali umwana wenywe, isi muloma muri asaalikha nga ali umubofu? Shiitsa shiryeena waba nga aluno ari abona?”
43009020	Basaali beewe belamo bari, “Ifwe khwamanyile khuri uyuno ali umwana wefwe, nalundi khwamanyile khuri asaalikha nga ali umubofu.
43009021	Ne ifwe sikhumanya nga n'abimbukhile tsimoni ta, namwe sikhumanya naanu umubimbuule tsimoni ta. Khukhwama n'ali umundu umukhulu, ni mumureebe umweene; lekha umweene ekanikhekho.”
43009022	Basaali beewe baloma baryo khulwe khurya barangilisi be Bayudaaya, abe babamalile khukhalawo bari umundu yeesi ukane alome ari Yesu niye Kristo, kane bamwikalewo khuutsya muntsu iye khukhwisaayilamo.
43009023	Shino nisho shishakila basaali beewe baloma bari, “Ali umusaani umukhulu, ni mumureebe umweene,”
43009024	Lwanyuma balaanga umusaani abe uwaba umubofu kumulundi kukukhola khabili, bamuloma bari, “N'ufumise Wele! Ifwe khwamanyile nga umundu uyu n'ali umwonaki.”
43009025	Umusaani wabelamo ari, “Ise s'imanya oba ali umwonaki namwe ta. Ne ise shishindu shitweela sheesi imanya shili ndi, naba umubofu, ne ari imbona.”
43009026	Bamureeba bari, “Ne akhukholile aryeena? Akhubimbuule aryeena tsimoni?”
43009027	Welamo ari, “Ise namalile khaale khubaboolela, ne simuwulila ta. Khulwashiina kila mukana niilemo lundi? Namwe nanywe muli khukana khukhwikyela baleekelwa beewe?”
43009028	Bamukhoma. Baloma bari, “Iwe niye uli umuleekelwa w'omusaani uyo. Ne ifwe khuli baleekelwa ba Musa.
43009029	Ifwe khwamanya khuri Wele akanikha ni Musa, ne bibiwaambakana n'umusaani uyu, ifwe sikhumanya isi ama ta.”
43009030	Umusaani uyo wabelamo ari, “Shino she khukhwiyaangisa! Khulwekhuba muloma muri simumanya isi ama ta, ne bona ise wamimbuule tsimoni tsase.
43009031	Feesi khwamanya khuri Wele s'arekeeresa babonaki ta, akhali arekeeresa abo babamurya nalundi babakhola sheesi akana.
43009032	Ne khukhwama khukhubuumbibwa khwe shibala khaale ni khaale, sishawulilikhanakho nga abawo umundu yeesi uwabimbula tsimoni tsy'omundu uwasaalikha nga ali umubofu ta.
43009033	Ne umundu yuno nga khurusakho ama isi Wele, busa khali s'anyalile khukhola shishindu shoositsana ta.”
43009034	Bamuloma bari, “Ne iwe nawe uwasaalikha nga uli umwonaki, iwe nawe unyala uryeena khukhuleekela ifwe?” Bamuwoona khukhwama mu ntsu ye khukhwisaayilamo.
43009035	Yesu n'awulila bari bamuwoonile khukhwama mu ntsu ye khukhwisaayilamo, n'akaanana umusaani uwatsana, wamureeba ari, “Ufukiilila mu Mwana w'Omundu?”
43009036	Umusaani welamo Yesu ari, “Musakhulu, n'umboolele niye naanu, ni nase kane imufukiililemo.”
43009037	Yesu wamuloma ari, “Wamuboone khaale, nalundi niye umweene yuno niye yeesi ulikho ukanikha ni naye.”
43009038	Waloma Yesu ari, “Umukasya, naafukiilile.” Aryo wafukhama asi wesaaya Yesu.
43009039	Yesu waloma ari, “Ise neetsa mu shibala khulwe khukhala kumusaango. Nio akile babofu babimbukhe tsimoni; ni naabo bababona bekyele babofu.”
43009040	Bafarisaayo babaaba ni Yesu ni bawulila bino kila baloma bari, “Ari kila uloma uri ifwe nafwe khuli babofu?”
43009041	Yesu wabelamo ari, “Muba nga mumuuli babofu, khali simuli ni kumusaango ta; ne ari ni muloma muri munyala khubona, shimanyisa shiri muli ni kumusaango.”
43010001	Yesu waloma ari, “Ilala, ilala, imbaboolela ndi, umundu ukhabirira mu mulyango nga enjila mu litaala lye kamasheese, ne waniinila ahandi busa, uyo aba umwiifwi, nalundi umunuuli.
43010002	Ne umundu uwingilila mu mulyango, uyo aba niye umwaayi uwe kamasheese.
43010003	Umweene uyo, umuliindi amwikulilawo kumulyango, ni kamasheese kawulila likono lyeewe. Alaanga kamasina ke kamasheese keewe, wakarusa ibulafu wakayisa.
43010004	N'amala khuuba nga warusile kamasheese keewe koosi ibulafu, akarangilila, nako kamulondelela, khulwekhuba kaamanya likono lyeewe.
43010005	Ne umundu umukyeni busa sikamulondelela ta. Akhali kamwilukha, lwekhuba sikamanya likono ly'omukyeni ta.”
43010006	Yesu araambisa lusimo luno, ne nibo balekha khumanya byeesi aba nga ababoolela, ni bili ta.
43010007	Aryo lwanyuma Yesu waloma lundi ari, “Ilala, ilala, imbaboolela ndi, ise niye kumulyango kwe kamasheese.
43010008	Abo boosi babanyoowa ise khukhwiitsa, baaba babiifwi, nalundi banuuli. Ni kamasheese sikabawulila ta.
43010009	Ise niye kumulyango. Umundu yeesi ni enjilila mus'ise, aliwonesebwa. Alinjila, lundi arure anyoole kamayilo.
43010010	Umwiifwi s'etsa khu lwe shishindu shishindi ta, ne njeeba etsa khukhwiiba, ni khukhwiira, ni khuhesa bibiliwo. Ne ise neetsa khubawa inywe bulamu, nalundi ndi mube ni nabwo mu bukali.
43010011	“Ise ndi umwaayi umulayi. Umwaayi umulayi awanayo bulamu bweewe khulwe kamasheese keewe.
43010012	Ne umuraambi uwayisa ari afune kumukheemba, ukhali umweene uwe kamasheese ta, n'abona khatsuutse nga kheetsa, alekha kamasheese watima watsya, khatsuutse khaluumba kamasheese, khakasalanisa.
43010013	Umwaayi uli umuraambi uwe kumukheemba atima watsya khulwekhuba ayila kumukheemba ne kamasheese s'akenaanakho ta.
43010014	“Ise ndi umwaayi umulayi, namanya kamasheese kaase, ni kakaase nako kayimanya samweene.
43010015	Nga Papa n'amanya ise, ni nase nga ni namanya Papa, nawanayo bulamu bwase khulwe kamasheese.
43010016	Ne ndi ni kamasheese kakandi kakakhali mu litaala lino ta; ni nako naakha khukareera. Nako kaliwulila likono lyase, kabe ke mwitaala litweela, n'umwaayi abe mutweela.
43010017	“Papa angana ise khulwekhuba imbaanayo bulamu bwase, nio lwanyuma imbufune lundi.
43010018	Mbaawo umundu uwundusakho bulamu bwase ta; ne ise imbuwaanayo samweene khu bwase. Indi ni bunyala bwe khubuwaanayo, nalundi ndi ni bunyala bwe khubufuna lundi. Shino nisho sheesi Papa andakiile khukhola.”
43010019	Khulwe bilomo bino, lundi ndi abawo khukhwawukhana mu Bayudaaya.
43010020	Bakali khu nibo baloma bari, “Alikho shisaambwa, nalundi wakwiile tsintsoli. Lwashiina mumurekeeresa?”
43010021	Ne babandi baloma bari, “Mbaawo umundu uli ni shisaambwa unyala khukanikha ari taawe. Shisaambwa shinyala khubimbula tsimoni tsye babofu?”
43010022	Byaba bifukhu bye bunyifu, ni Kamayiiya ke Khuwanayo i Yerusalemu kaaba katsya mu moni.
43010023	Yesu aba akyeenda mu Lisaayilo Likhulu, mwitikiiyi lya Solomoni.
43010024	Bayudaaya babusana, bamwibotokhelela bamureeba bari, “Ulyoolisa ena khukhulekha ifwe nga khwikanakana? Noola iwe niye Kristo, khuboolele lubuula.”
43010025	Yesu wabelamo ari, “Ise nababoolela, ne inywe simufukiilila ta. Buraambi bwase bweesi inaamba mu lisiina lya Papa, nibwo bubunganikhakho.
43010026	Ne simufukiilila ta, khulwekhuba simuli kamasheese kakaase ta.
43010027	Kamasheese kakaase kawulila likono lyase, nase nakamanya, lundi nako kanondelela.
43010028	Ise ingawa bulamu bubukhawawo ta. Shikalihela ta, lundi mbaawo ulikawutula khukhwama mu mukhono kwase ta.
43010029	Papa wase niye uwakamba, niye uminyisa bibindu byoosi, nashiryo mbaawo umundu yeesi unyala khuwutula shishindu shoosi khukhwama mu mukhono kwa Papa ta.
43010030	Ise ni Papa khuli umundu mutweela.”
43010031	Lundi ndi Bayudaaya bawamba kamabaale bari bamukhupe.
43010032	Ne Yesu wabelamo ari, “Nabookesana kimilimo kimilayi khukhwama isi Papa, khu milimo kino kyoosi, milimo shiina khu nikyo kikila mwakhupa kamabaale?”
43010033	Bayudaaya bamwiilamo bari, “Sikhuli khuutsya khukhupa kamabaale khulwe kimilimo kimilayi ta, ne khulwe khufwotsola Wele. Iwe umundu busa, ate wilaanga khuuba Wele.”
43010034	Yesu wabelamo ari, “Sisharonebwa mu makambila keenywe shiri, ‘Ise inoma ndi muli ba wele’ ta?
43010035	Babeene abo babalaangibwa bari ba wele, nga nibo beesi shilomo sha Wele shetsila, ni bibyaronebwa bikhosefu sibinyala khufuniakibwa ta.
43010036	Kale inywe munyala muryeena khukhunomakho ise isi Papa abiitakho tsikhabi warumana mu shibala, muri ifwotsola Wele, bari khulwekhuba ise nalomile ndi, ‘Indi Umwana wa Wele?’
43010037	Ne ni imba nga sinaamba kimilimo kya Papa, mukhaafukiilila ta.
43010038	Ne ikhaba nga injiraamba, mwakhalekha khufukiilila, ne ni mufukiilile buraambi, nio mumanye muri Papa ali mus'ise, ni nase ndi mu Papa.”
43010039	Lundi ndi bakhakakho khumuwamba, ne Yesu wabebisakho watsya.
43010040	Aryo Yesu watsya injelekha we luluutsi Yorudaani, mu shifwo esi Yohana makiboole anyoowa khubatisila, waba ibweene iyo.
43010041	Babandu bakali beetsa is'ali baloma bari, “Akhaba nga Yohana s'akhola khabonelo khe kamakaanga khoosi ta, ne byoosi byeesi aloma khu mundu yuno, byaba byaŋali.”
43010042	Ibweene iyo, babandu bakali bafukiilila mu Yesu.
43011001	Abawo umusaani mutweela isi balaanga bari Lazaaro, abe umenya i Besaniya, uwaba abe waminyikhile. Besaniya shaba nisho shishaalo abe sheesi Mariya amenya, atweela ni yaayawe, Maliza.
43011002	Mariya yuno niye uwahakha bikyele by'Omukasya kamafura kakawunya bulayi, wabisiimulila litsuune lyeewe. Abe ali umukooko wa Lazaaro, uwaba umutsiina.
43011003	Nashiryo bakooko ba Lazaaro abo barumanisa isi Yesu, nga bamuloma bari, “Mukasya, umusaale woowo waminyikhile.”
43011004	Ne Yesu n'awulila shino waloma ari, “Butsiina buno sibunamilamo khufwa khwa Lazaaro ta, akhali bunamilamo khuuwa shiriifwa isi Wele. Nio akile khulwe butsiina buno, Umwana wa Wele afune khubuyilisibwa.”
43011005	Yesu abe wasiima Maliza, ni yaayawe, ni Lazaaro.
43011006	Ne shitweela busa nga n'awulila ari Lazaaro waminyikhile, weloosela khumenya isi aba khumala bifukhu bibindi bibili.
43011007	Lwanyuma lwe bifukhu ibyo, Yesu waloma baleekelwa beewe ari ni mwiitse khutsye i Buyudaaya lundi.
43011008	Baleekelwa beewe bamuloma bari, “Umuleekeli, s'abirirewo imbuka ingali khukhwama nga Bayudaaya abo ni bakana bakhukhupe kamabaale ta; ne ari ukana wileyo lundi?”
43011009	Yesu wabaloma ari, “Kumuusi sikulimo tsisaawa likhumi na tsibili? Nashiryo umundu ukyenda kumuusi s'etuya taawe. Khulwekhuba abonela buwaanga bwe shibala shino.
43011010	Ne umundu n'akyeenda mu shilo etuya, khulwekhuba iba mbaawo buwaanga ta.”
43011011	Yesu n'amala khuloma shino walooselakho ari, “Umusaale wefwe Lazaaro wakonele; ne indikho intsya khumwinyusa.”
43011012	Baleekelwa bamuloma bari, “Ne noola wakonele liilo, kane awone.”
43011013	Yesu aba amanyisa ari Lazaaro wafwiile, ne nibo bambaasa bari aloma khu liilo lya busheele.
43011014	Lwanyuma Yesu wababoolela lubuula ari, “Lazaaro wafwiile.
43011015	Ne khulwenywe nekhoyele, khulwekhuba ise sinabayo ta, nio manya mwafukiililamo. Ne ari lekha khutsye is'ali.”
43011016	Ne Tomasi, ulaangibwa ari Mukhwana, waloma baleekelwa baashe ari, “Lekha nafwe khutsye, khufwile atweela ni naye.”
43011017	Yesu n'olayo, wanyoola nga Lazaaro wamalile mu ŋani bifukhu bine.
43011018	Besaniya yaba ambi ni Yerusalemu, lukyeendo lulukhoola ni tsikilomota tsitaru ta.
43011019	Bayudaaya bakali baaba beetsile isi Maliza ni Mariya, khubasaasila ni khukonelesa luufu lw'omusaani wabwe.
43011020	Ne Maliza n'awulila Yesu alikho etsa, wenyukha watsya khumwakaanila. Mariya niye warama muntsu.
43011021	Maliza waloma Yesu ari, “Umukasya, uba nga uwabeele ano, umusaani wase khali s'afwiile ta.
43011022	Ne namanyile ndi akhaba aluno ari, shoosi shoosi sheesi kane uloombe, Wele kane akhuwe.”
43011023	Yesu wamuloma ari, “Umusaani woowo kane alamukhe abe umulamu lundi.”
43011024	Maliza wamwiilamo ari, “Namanyile nga alilamukha lundi mu khulamukha khwe baafu, khu shifukhu shimaliilisi.”
43011025	Yesu wamuloma ari, “Ise niye khulamukha, nalundi ise niye bulamu. Umundu uwufukiilila mus'ise, akhaba nga wafwiile, aliba umulamu.
43011026	Nalundi, buli uyo yeesi uwufukiilila mus'ise nga ashiili umulamu, s'alifwa ta.” Kila Yesu areeba Maliza ari, “Ufukiilila shino?”
43011027	Maliza welamo ari, “Ee, Umukasya, ifukiilila ndi iwe niye Kristo, Umwana wa Wele, abe isi shibala shaliindilila.”
43011028	Maliza n'amala khuloma bino, watsya walaanga yaayawe Mariya mushimoonyo, nga aloma ari, “Umuleekeli wetsile ali antsye alikho akhulaanga.”
43011029	Mariya n'awulila shino, wenyukha wangu watsya isi Yesu ali.
43011030	Ne Yesu abe ashiili khwinjila mu shishiitsa sheesi abe bamenyamo ta; abe ashiili mu shifwo sheesi Maliza amwakananamo.
43011031	Ne Bayudaaya babaaba ni Mariya muntsu, nga beetsile khumwolakho khu masika, ni babona nga enyukha atsya antsye, bamuloondakho, nga bambaasa bari alikho atsya khulilila khu ŋani.
43011032	Mariya n'ola mu shifwo isho wabona Yesu, wamukwa mu bikyele wamuloma ari, “Umukasya, uba nga uwabeele ano, umusaani wase khali s'afwiile ta.”
43011033	Yesu n'abona Mariya nga elootsa, atweela ni Bayudaaya babaaba ni naye nga nabo belootsa, shamuwambakho naabi nalundi shiisa shamuwamba.
43011034	Wabareeba ari, “Mwamusiikhile waheena?” Bamwiilamo bari, “Mukasya yiitsa ubone.”
43011035	Yesu walila kamasika.
43011036	Bayudaaya baloma bari, “Kale ni mubone nga abeele n'amukana!”
43011037	Ne batweelakho khu nibo baloma bari, “Umundu uyuno niye uwabiimbula tsimoni tsy'omubofu, abe s'anyala wawonesa Lazaaro walekha khufwa ta?”
43011038	Nga Yesu shiisa shamuwambile lundi, watsya khu ŋani. Iŋani yaba mwifuluma, nga imulyango walyo bareerekho libaale.
43011039	Yesu waloma ari, “Ni muruseyo libaale.” Kila Maliza, umukooko w'omufu aloma ari, “Umukasya, nambaasa ari khuwunya khukali, khulwekhuba khukhwama nga ni khwamusiikha, abirirewo bifukhu bine.”
43011040	Yesu wamureeba ari, “Ise s'ikhulomele ndi n'ukane ufukiilile kane ubone shiriifwa she Wele ta?”
43011041	Beetsa barusakho libaale. Yesu wenyusa tsimoni mu ngaaki waloomba ari, “Papa, ikhusiima lwekhuba iwe wumba byeesi ikhuloomba.
43011042	Namanya ndi busheele umba byeesi ikhuloomba. Ne inoma shino khulwe bulayi bwe lituuli lye babandu babemile ano nga bandoleleele, nio akile bafukiilile bari iwe niye uwandumana ise.”
43011043	Yesu n'amala khuloma aryo, walaanga ni likono likali ari, “Lazaaro, rura antsye!”
43011044	Lazaaro uwaba abe wafwiile, warura antsye, nga bamuboweleele tsingubo tseesi bamusiikhilamo. Abe kamakhono ni bikyele, ni mu moni namwo, nga bamuboweleele ingubo. Yesu wabalakila ari, “Nimumukangulule, mumulekhe busa.”
43011045	Bakali khu Bayudaaya babaaba beetsile khulilisa Mariya, ni baabona sheesi Yesu akhola, bamufukiililamo.
43011046	Ne babandi belayo isi Bafarisaayo, bababoolela byeesi Yesu akholile.
43011047	Nashiryo basaayi bakhulu ni Bafarisaayo balaanga Lukhobo Lukhulu, baloma bari, “Khunakhola khuryeena? Khulwekhuba umundu yuno alikho akhola bye kamakaanga bikali.
43011048	Ni kane khumulekhe eloosele aryo, babandu boosi kane bamufukiililemo. Shino kane shikile bawuli Baroma beetse bonakise Lisaayilo Likhulu ni linaambo lyeefwe.”
43011049	Ne mutweelakho khu be lukhobo, abe ulaangibwa ari Kayafa, nga niye uwaba Umusaayi ufuura bukhulu kumwiiko kwene ukwo, waloma ari, “Inywe muli nga mumukhamanyile ta!
43011050	Simubona muri shili shilayi umundu mutweela khufwa mu shifwo she babandu boosi, khuminyisa linaambo lyoosi ni lihela?”
43011051	S'aloma shino khulwe kamakyesi keewe umweene busa ta, ne khulwekhuba aba Umusaayi ufuura bukhulu kumwiiko ukwo, kila aloma bilomo bye buŋoosi ari Yesu kane afwe khulwe linaambo lyoosi.
43011052	Ne shiili khulwe linaambo ilyo lyonyene ta, ne akhali nio akile anyalise khubusanisa atweela babaana ba Wele babasalaniile ino ni n'eyo.
43011053	Ni khukhwama khu shifukhu isho, Bayudaaya bakhakakho khuweentsa kumukhoosi kwe khukhwiira Yesu.
43011054	Nashiryo ni khukhwamila awo, Yesu walekha khukalakaalila lundi abulafu mu Bayudaaya ta. Warurayo watsya mu shifwo shishiili ambi ni kumubiimbi, mu shiriimba shishilaangibwa shiri Efulayimu. Wamenya ibweene iyo atweela ni baleekelwa beewe.
43011055	Ari abe shifukhu she Bayudaaya she Kamayiiya ke Khubirakho shili ambi. Babandu bakali baama tsindulo baniina i Yerusalemu nga Kamayiiya ke Khubirakho kashiili khukhwoola ta, bari bepyeluuse.
43011056	Abe balikho baweentsa Yesu, nga babusaniile mu Lisaayilo Likhulu bareebana bonyene bari, “Mwambaasa muri kane etse khu mayiiya kano namwe ta?”
43011057	Basaayi bakhulu ni Bafarisaayo abe barusile likambila bari abe umundu yeesi umanyile isi Yesu ali, ali ni khubaboolela, batsye bamuwambe.
43012001	Ni byaba nga byaramileyo bifukhu bisesaba khukhwoola khu Mayiiya ke Khubirakho, Yesu woola i Besaniya, esi alamusila Lazaaro khukhwama mu khufwa.
43012002	Bakhalabana, bamuteekhelayo she shiilo. Maliza niye uwakaanisayo she khulya isho. Lazaaro aba mutweela khu baaba khu shikabilo she biilyo.
43012003	Lwanyuma Mariya wabukula ikyupa iye kamafura kakawunya bulayi, ke bukusi bwe angaaki, wakatsukha khu bikyele bya Yesu. Wabisiimulila litsuune lyeewe. Intsu yoosi yetsula khuwunya bulayi khwe kamafura ako.
43012004	Ne mutweela khu baleekelwa ba Yesu ulaangibwa Yuda Isikalyoti, uwaba atsya khulyamo Yesu luwomelo, lwanyuma waloma ari,
43012005	“Khulwashiina kila kamafura kano kakhakulisibwilemo tsinusu nga bitoondo bitaru, batsikabila bataambi?”
43012006	Yuda s'aloma aryo bari khulwekhuba abe enaanayo isi bataambi ta, ne khulwekhuba aba umwiifwi. Niye uwasutatsaka i wootswa, ate nga ebaatsaka tsinusu tsitsakwatsakamo.
43012007	Yesu waloma ari, “Ni mumulekhe. Lekha ebiikhile kamafura ako, khulwe shifukhu she khusiikhibwa khwase.
43012008	Babandu bataambi muli ni nabo busheele, ne simuli ni nase tsindaalo tsoosi ta.”
43012009	Nga ibyo bili biryo, lituuli lye Bayudaaya lyamanya liri Yesu ali i Besaniya. Betsayo, ne akhuba ndi khulwa Yesu yenyene ta, ne ni khubona khu Lazaaro isi Yesu alamusa khukhwama mu bafu.
43012010	Baryo Basaayi bakhulu bakhala kamakyesi ke khukhwiira Lazaaro naye.
43012011	Khulwekhuba Bayudaaya bakali baaba batsya isi Yesu nga bamufukiilila, nalundi khulwa Lazaaro.
43012012	Ne shifukhu shishelakho, kutuuli kwe babandu babaaba beetsile khu mayiiya, ni bawulila bari Yesu ali khu ntsila etsa i Yerusalemu,
43012013	bakhongola tsisakya tsye kamashendu baatsya khumwakaanila nga balomela angaaki bari, “Hosana, ali ni tsikhabi uyo uwiitsa mu lisiina ly'Omukasya. Wele awe Umuyinga wa Isiraeli tsikhabi.”
43012014	Yesu wanyoola ipunda imoosi, wakikhalakho, nga ni sharonebwa mu byaronebwa bikhosefu shiri,
43012015	“Mukharya ta, inywe babandu be mu Sayuuni; Bona Umuyinga wenywe alikho etsa nga wikhaale khu sikilya imoosi.”
43012016	Mu khunyoowa baleekelwa beewe balekha khumanya shino ta; ne lwanyuma nga Yesu wamalile khuweebwa shiriifwa, ulwo bashebulila bari bibindu bino byaronebwa nga biwamba khu niye. Nalundi nga bino byoosi byakholebwa khu niye.
43012017	Ni lituuli lye babandu bababawo ni naye nga enyusa Lazaaro mu ŋani lundi wamulamusa khukhwama mu bafu, baboola ibyo byoosi byeesi baabona nalundi byeesi baawulila.
43012018	Babandu bakali khulwekhuba baaba bawuliile bari Yesu wakholile she kamakaanga shino, baryo baatsya khumwakaanila.
43012019	Bafarisaayo baloma bonyene na bonyene bari, “Ni mubone, mbaawo sheesi khulikho khunyala khukhola ta! Lola shibala shoosi shilikhumulondelela.”
43012020	Mu bandu babeetsa khu mayiiya khukhwisaaya, mwabamo balala Bayonaani.
43012021	Nibo beetsa isi Filipo, uwaba uwama i Besusaida, mu Galilaaya, bamuloomba bari, “Musakhulu, khukana khubona Yesu.”
43012022	Filipo naye watsya waboolelakho Andereya. Baryo boombi lwanyuma baatsya baboolela Yesu.
43012023	Lwanyuma Yesu welamo ari, “Isaawa yoolele isi Umwana w'Omundu ashiile khufumisibwilamo.
43012024	Ilala, ilala, imbaboolela ndi, imiitso ye iŋaano ni khakwa mwiloba yafwa ta, irama nga ili imiitso indweela yonyene. Ne n'imela, isaala bumiitso bukali.
43012025	Umundu yeesi ukana bulamu bweewe, alibufwilwa. Ne umundu ubiyila bulamu bweewe mu shibala shino, alibwibiikhila anyoole bulamu bubukhawawo ta.
43012026	Umundu yeesi uli umwakaanisi wase, ashiile khukhunondelela ise. Ni nase isi ndi, umwakaanisi wase naye niyo isi aliba. Uyo yeesi uli umwakaanisi wase, Papa alimuwa shiriifwa.”
43012027	Yesu weloosela ari, “Ari kumwoyo kwase kweyembelele. Ne ari inome shiina? Inome ndi Papa n'umbonese mu saawa yino? Ne taawe, shino nisho shishandeera khukhwoola khu saawa yino.
43012028	Papa, n'ufumise lisiina lyoowo.” Lwanyuma likono lyama mwikulu nga liloma liri, “Nalifumisile khaale, nalundi indilifumisa.”
43012029	Ne babandu bababawo nga bemilewo ni bawulila likono, baloma bari, “Ibeele khukuula khwe ifula.” Ne babandi baloma bari, “Malayika ama khukanikha ni naye.”
43012030	Yesu wilamo ari, “Likono ilyo likanikhile khulwenywe, ne akhuba khulwase ta.
43012031	Ari imbuka niyo yino, iye khukhalila shibala shino kumusaango. Umuwuli uwe shibala shino anatimisibwa arusibwe ibulafu.
43012032	Ne nase n'indiniinisibwa angaaki khurura khu shibala, indihaaya babandu boosi imbare isi samweene.”
43012033	Shino ashiloma nga okesanisa khuufwa khwa saambo shiina khwesi alifwamo.
43012034	Lituuli lyelamo liri, “Ifwe khwawulila mu makambila keefwe khuri Kristo alibawo bifukhu byoosi. Ne iwe shiina shikhulomesa shiri Umwana w'Omundu ashiile khuniinisibwa angaaki? Umwana w'Omundu yuno, niye naanu?”
43012035	Yesu wabelamo ari, “Buwanga mushiili ni nabwo, ne mu mbuka injeekhe. Ni mukyende nga mushiili ni buwaanga, nga shishiilima shishiili khubawamba ta. Umundu ukyendela mu shilima s'amanya esi atsya ta.
43012036	Nga mushiili ni buwaanga ni mufukiilile buwaanga, nio manya mube babaana be buwaanga.” Yesu n'amala khukanikha bino, warurawo watsya wabebisakho.
43012037	Akhaba nga Yesu akhola bye kamakaanga bikali biryo mu moni tsye Bayudaaya, sibamufukiililamo ta.
43012038	Shino shaba nga sholelesa bibyaronebwa mu muŋoosi Yisaaya shiri, “Umukasya, naanu uwafukiilila burume bweefwe? Nalundi, kumukhono kwa Wele kwe kamaani kwabimbulilwa khu naanu?”
43012039	Ni khulwe ilomo yino, sibaanyala khufukiilila ta, khulwekhuba Yisaaya waloma ahandi ari,
43012040	“Wele wababofwasa tsimoni tsaawe. Nalundi wakhola kimyoyo kyabwe khuuba kimihandalafu, nio balekhe khubona ni tsimoni tsaawe ta, namwe nio balekhe khumanya ni kimyoyo kyaawe ta, khulwekhuba beetsa khushuukha, ise nabawonesa.”
43012041	Yisaaya aloma aryo lwekhuba abona shiriifwa sha Yesu; aryo wamukanikhakho.
43012042	Ni batweela khu barangilisi bamufukiililamo, ne khulwe khuurya Bafarisaayo, balekha khubuula ta, bari lukana beetsa khubatimisa muntsu iye khukhwisaayilamo.
43012043	Khulwekhuba bakana shiriifwa shabwe khukhwama mu baandu, khufuurisa khukhwama isi Wele.
43012044	Lwanyuma Yesu walomela angaaki ari, “Umundu n'afukiilila mus'ise, s'afukiilila ise senyene ta, ne aba afukiilila ni nooyo uwanduma.
43012045	Uyo uwunondelela ise, abona uyo uwanduma.
43012046	Ise nayiitsa mu shibala nga buwaanga, nio buli mundu uwufukiilila ise alekhe khurama mu shilima ta.
43012047	Ne isi umundu yeesi uwulila bilomo byase, ne walekha khubitsiilakho ta, ise s'imukhalila kumusaango ta. Lwekhuba ise shineetsa khukhalila shibala kumusaango ta, ne njeeba khushiwonesa.
43012048	Umundu yeesi uwuuntsikaana ise, walekha khufukiilila bilomo byase ta, ali n'umukhalila kumusaango. Shilomo shase shisheene sheesi naloma nisho shishiilimukhalila kumusaango khu shifukhu shishakamayo.
43012049	Ise s'inganikha khulwe bunyala bwase ta, ne Papa umweene uwandumana niye uwundakila byeesi naakha khuloma; n'isaambo iye khubilomamo.
43012050	Ni nase namanya ndi kamakambila keewe niko bulamu bubukhawawo ta. Byeesi Papa andumana khukanikha, nibyo bibyeene byeesi inganikha.”
43013001	Kamayiiya ke Khubirakho kaaba nga kashiili khwoola ta, Yesu abe wamanyile ari isaawa yeewe iye khurura mu shibala muno atsye isi Papa weewe, yoolile. Lwanyuma khulwe khukana babandu beewe babaaba mu shibala, aryo khu mbuka yino Yesu wabokesela ilala khukana khweewe khukhwitsufu.
43013002	Sitaani aba nga wamalile khaale khukhwinjila mu mwoyo kwa Yuda Isikalyoti, umwana uwa Simoni, ari alye mu Yesu luwomelo.
43013003	Baryo ni baaba nga balikho balya she shiilo, ni Yesu nga wamanyile ari Papa weewe wamuweele byoosi mu mikhono kyeewe, ate nga wayama isi Wele, lundi nga akobolayo isi Wele;
43013004	wenyukha khu shikabilo she biilyo, wiyabulamo tsingubo tseewe tsye khu ngaaki, wabukula i tawulo wibowa mu shikuute.
43013005	Lwanyuma watsukha kameetsi mu besani, warakikha khusiinga baleekelwa beewe bikyele, ni khubisiimulila i tawulo isi ebowa mu shikuute.
43013006	Ne n'ola khu Simoni Petero, Petero wamureeba ari, “Umukasya, iwe usiinge ise bikyele?”
43013007	Yesu wilamo ari, “Sheesi ise ndi khukhola, iwe s'unyala khushimanya ari ta. Ne kane ushimanye lwanyuma.”
43013008	Petero wamuloma ari, “Taawe, iwe singene usiinge bikyele byase nakhafwiiti khari ta!” Yesu wamwiilamo ari, “Nikhakhusiinga iwe bikyele, uba s'uli ni kumukabo ni nase ta.”
43013009	Simoni Petero wiilamo ari, “Nashiryo, Umukasya, akhuba bikyele byase byonyene ta, ne ni kamakhono kaase, ni kumurwe nakwo.”
43013010	Yesu wamuloma ari, “Umundu uba wamalile khukhwisiinga, sishimukanisa khukhwisiinga lundi ta. Akhali khusiinga bikyele byonyene. Umweene yeesi aba ali umumiliwu. Ni nanywe muli bamiliwu, ne simuli mweesi ta.”
43013011	Khulwekhuba Yesu amanya uyo wutsya khumulyamo luwomelo. Ni khulwe ilomo iyo kila aloma ari mweesi simuli bamiliwu ta.
43013012	Aryo Yesu n'amala khubasiinga bikyele, wakwaara tsingubo tseewe, wekhala asi lundi. Wabareeba ari, “Mwamanyile sheesi ise naama khubakholela?
43013013	Inywe munaanga ise muri Umuleekeli, nalundi muri Umukasya. Muli batuufu khuloma muryo, khulwekhuba isho nisho sheesi ise ndi.
43013014	Ne noola ise ubeele Umukasya wenywe, nalundi Umuleekeli wenywe, nabasiingile inywe bikyele, nanywe muryo mwaakha khusiingana bikyele, mwenyene na mwenyene.
43013015	Khulwekhuba nabaweele she khubonelakho, nio nanywe mukhole nga ise n'imbakholele khus'inywe.
43013016	Ilala, ilala, umwakaanisi s'afuura umukoosi weewe bukhulu ta. Namwe isi barumana s'afuura uyo umurumaane bukhulu ta.
43013017	Ni mumanye muri, singa mumanya bibindu bino nalundi mwabitsiilakho, muba muli ni khabi.
43013018	“S'indi khuloma khwinywe mweesitsana ta, akhali ise namanyile abo beesi narobola. Ne iliwo shisharonebwa shishiili ni khukhwolelela, shishiloma shiri, ‘Uyo ukabanana ni nase biilyo, umweene uyo niye ukalukha khuuba umusiku wase.’
43013019	Imbaboolela shino ari nga shishiili khubawo ta, ne ni shilibawo, akile mufukiilile muri ise niye umweene.
43013020	Ilala imbaboolela ndi, uyo uwakaanila umundu isi ise ndumana, aba wantsakaaniile ise. Ni nooyo uwuntsakaanila ise, aba wakaaniile uyo uwandumana ise.”
43013021	Yesu n'amala khuloma aryo, wiyembelela mu mwoyo kweewe, kila aloma lubuula ari, “Ilala mbaboolela ndi, mutweela khwinywe atsya khundyamo luwomelo.”
43013022	Mu khwiyanga khukali, baleekelwa balolana. Khulwekhuba sibamanya bulayi naanu esi Yesu alomakho ta.
43013023	Ne mutweela khu baleekelwa beewe, uyo isi Yesu asiima, aba wikhaale nga uwililile khu Yesu.
43013024	Simoni Petero wamumesela, wamuloma ari, “N'umureebe akhuboolele naanu esi alomakho.”
43013025	Naye wesyeenda ambi ni Yesu, wamureeba ari, “Umukasya, naanu umweene?”
43013026	Yesu wiilamo ari, “Uyo esi kane imbe kumukaati kuno nga namalile khukusiikha mu shibuumba.” Nga Yesu wamalile khusiikha kumukaati mu shibuumba, wakubukula, wakuwa Yuda Isikalyoti, umwana uwa Simoni.
43013027	Ne Yuda n'amala khuulya kumukaati, Sitaani wamwingilamo. Yesu wamuloma ari, “Sheesi ukana khukhola, n'ushikhole khaangu.”
43013028	Ne mbaawo na mutweela khuubo babaaba bekhaale nga balya, uwamanya shilomo isho sheesi Yesu alomela Yuda ta.
43013029	Ne lwekhuba Yuda aba nga niye uwamba iwootswa iye tsinusu, bambaasa bari manya Yesu alikho amuloma ari atsye akule byeesi bakana bye khu mayiiya. Namwe bari manya atsye awekho bataambi khakhandu.
43013030	Aryo Yuda n'amala khuulya kumukaati warura ibulafu. Abe antsye bwaba mushilo.
43013031	Nga Yuda wamalile khurura ibulafu, Yesu waloma ari, “Ari Umwana w'Omundu wafumisiwile. Lundi khubirira mu niye, Wele afumisibwe.
43013032	Ne Wele n'afumisibwa khubirira mu Mwana, Wele naye afumisa Umwana khubirira mu niye. Nalundi khangukho, alimufumisa.
43013033	Baana baase, mu mbuka ifwiiti iri, ndi ni nanywe, ne lwanyuma muli meentsa, ne ndi nga ni naboolela Bayudaaya, nanywe mbaboolela ari ndyo ndi, esi intsya, simunyala khukhwiitsayo ta.
43013034	Imbawa likambila lishaakha: Ni mukanane mwenyene na mwenyene. Nga ise ni nabakana inywe, muryo nanywe mwakha mukanane.
43013035	Mu khukanana mwenyene na mwenyene, nimwo mweesi babandu boosi balibamanya bari muli baleekelwa baase.”
43013036	Simoni Petero wareeba Yesu ari, “Umukasya, wutsya ena?” Yesu wamwiilamo ari, “Isi intsya, s'unyala wanondakho ari ta. Ne ulinoondakho lwanyuma.”
43013037	Petero wamureeba lundi ari, “Umukasya, lwashiina s'inyala nakhuloondakho ari? Kane ise imbaaneyo bulamu bwase khulwoowo.”
43013038	Lwanyuma Yesu wamureeba ari, “Ilala, kane uwaneyo bulamu bwoowo khulwase? Ilala, ilala, ikhuboolela ndi, itwaya kane ibe nga ishiili khukholyookha ta, iwe kane ube nga wantsikaanile ise kimilundi kitaru.”
43014001	Yesu wiloosela waloma ari, “Mukhaba ni khukhwiyembelela mu myoyo kyenywe ta. Ni mufukiilile mu Wele, ni nase ni mufukiililemo.
43014002	Muntsu ya Papa wase mulimo biifwo bikali. Ni nase ndi khuutsya khubaŋoonaŋoonela shifwo. Shino shiba shishikhali shiryo ta, khali s'imbaboolele ta.
43014003	Ne n'imba nga namalile khubaŋoonaŋoonela shifwo, indikobola lundi imbayile isi ise ndi, nio isi ise ndi ni nanywe mube ibweene iyo.
43014004	Inywe mwamanya intsila itsya mu shifwo mweesi ise ndikho ntsya.”
43014005	Tomasi wamureeba ari, “Umukasya, sikhwamanyile ni mu shifwo mweesi ulikho wutsya ta, khunyala khuryeena khwamanya intsila?”
43014006	Yesu wamwiilamo ari, “Ise niye intsila, nalundi niye bwaŋali, nalundi niye bulamu. Mbaawo umundu uwiitsa isi Papa ta, khurusakho nga abirira mus'ise.”
43014007	Yesu weloosela ari, “Ne ari nga ni muumanyile ise, kane mumanye Papa wase naye. Ni khukhwama ari mwamumanyile, nalundi mwamuboone.”
43014008	Filipo wamuloma ari, “Umukasya, iwe n'ukhwokese Papa, ifwe isho kane shikhumale.”
43014009	Yesu wamukobolamo ari, “Filipo, nabeele ni nanywe khumala imbuka yino yoosi, ne ni khukhwoola ari iwe ushiili khukhumanya ise ta? Uwumbona ise, aba waboone Papa, khulwashiina kila uloma uri khwokesane Papa?
43014010	Filipo, iwe s'ufukiilila uri ise ndi mu Papa, ni Papa naye ali mus'ise ta? Bilomo byeesi imbaboolela inywe, simbaboolela khulwe bunyala bubwase ta; ne khulwe bunyala bwa Papa uwikhala mus'ise, waraamba kimilimo kyeewe umweene.
43014011	Ni mufukiilile nga naalomile ndi ise ndi mu Papa, ni Papa naye ali mus'ise. Ne noola abe sishili khulwe isho ta, ni mufukiilile khulwe kimilimo kimyeene kyeesi ikhola.
43014012	Ilala, ilala, imbaboolela ndi uyo uwufukiilila ise, naye alikhola kimilimo nikyo mitweela nga kyeesi ise ikhola, ilala alikhola ni kimilimo kikifuurakho ano bukhulu, khulwekhuba indikho intsya isi Papa.
43014013	Buli shoosi shoosi sheesi kane muloombatsake mu lisiina lyase, indishikhola, nio shiriifwa sha Papa shibonekhele mu Mwana.
43014014	Ni mulinoomba shishindu shoosi mu lisiina lyase, indishikhola.”
43014015	Yesu weloosela ari, “Ni muba nga mungana ise, kane mulondelelatsake kamakambila kaase.
43014016	Ni nase kane inoombe Papa, ni naye alibawa Umuyeeti ukuundi, ulibatsaka ni nanywe bifukhu byoosi.
43014017	Umweene uyo niye Umwoyo uwaŋali, isi shibala shikhanyala khukhwakaanila ta, khulwekhuba shibala seshimubona namwe sishamumanya ta. Ne inywe mwamumanya khulwekhuba amenya mus'inywe, akhaabe mus'inywe.
43014018	“S'indibalekha khuuba bafuubi ta; indikobola isi muli.
43014019	Ne mu mbuka ifwiiti, shibala sikane shimbone ta, ne inywe kane mumbone. Khulwekhuba ise ndi umulamu, ni nanywe muliba balamu.
43014020	Khu shifukhu isho, inywe mulimanya muri ise ndi mu Papa wase, ni nanywe muli mus'ise, ni nase ndi mus'inywe.
43014021	Uyo umanyile kamakambila kaase, wakawamba, aba uyo niye uwungana ise. Ni n'oyo uwungana ise, naye alikanibwa ni Papa wase. Ni nase ndi mukana, niyokesanise is'ali.”
43014022	Ne Yuda ukuundi, ukhali Isikalyoti ta, wareeba Yesu ari, “Umukasya, shiina kila wutsya khukhwiyokesanisa isi ifwe, ne akhuba isi shibala ta?”
43014023	Yesu wamukobolamo ari, “Umundu yeesi uwungana ise, kane awambe shilomo shase. Ni Papa wase kane akane umundu uyo, nalundi kane khwiitse is'ali, khumenye mu bulamu bweewe.
43014024	Ne umundu ukhangana ise ta, s'awamba bilomo byase ta. Shilomo sheesi muwulila seshili shishase ta, akhali shili sha Papa uwandumana ise.
43014025	“Bilomo bino nabibabooleele nga ishiili ni nanywe.
43014026	Ne Umuyeeti, nga niye Umwoyo Umukhosefu, isi Papa alyakaanisa mu lisiina lyase, alibaleekela inywe bibindu byoosi. Nalundi alibashebusa ibyo byoosi byeesi imbabooleele.
43014027	Lukoosi nilwo lwesi imbalekheele; lukoosi lwase lulweene nilwo lweesi imbaweele. Ise s'imbawa lukoosi nga shibala ni shibawa ta. Kimyoyo kyenywe kikheyembelela namwe kikharya ta.
43014028	Mwambulile nga noma ndi, ‘Indikho intsya, nalundi ndi indikobola isi muli.’ Muba nga mumungana, khali mwekhoyele, khulwekhuba indikho ntsya isi Papa. Khulwekhuba Papa ali umukhulu khukhufuura ise.
43014029	Ari nababooleele nga shino shishiili khubawo ta, nio akile nga shetsile khukholikha, mufukiilile.
43014030	Ise shinyala ari nakanikha ni nanywe imbuka ingali ta, khulwekhuba umuwuli uwe shibala shino alikho etsa. Ne ise s'andikho bunyala bwoositsana taawe.
43014031	Ne shibala shili ni khumanya shili ise ingana Papa, shishikila ikhola nga Papa n'anomela. Ni mwinyukhe khurure ano khutsye.”
43015001	Yesu weloosela, waloma ari, “Ise niye kumusabibu kwa ŋali, ni Papa wase niye umulimi.
43015002	Buli lusakya lwase lulukhaama bibyaamo ta, Papa alukhala walurusawo. Ne buli lusakya lulwama bibyaamo, alukhalila nio lwiloosele khukhwama bibyaamo bikali.
43015003	Inywe ari mwamalile khuŋoonebwa khulwe shilomo sheesi imbaboolele.
43015004	Ni mube mus'ise, ni nase kane iname mus'inywe. Nga lusakya ni lukhanyala khukhwama bibyaamo lwonyene nga siluli khu shisina she kumusabibu ta, ni nanywe muryo, noola nga simuli mus'ise ta, singane munyale ta.
43015005	“Ise kumusabibu, inywe muli tsisakya. Umundu yeesi uba mus'ise, nga nase n'imba mu niye, umundu uyo aana bibyaamo bikali, lwekhuba akhali ise, mbaawo sheesi munyala khukhola ta.
43015006	Umundu yeesi ukhaba mus'ise, atuumibwa aleeyi, nga lusakya ni lutuumiwa, lwooma. Tsisakya tsitsoomile batsibuusa atweela, batsituuma mu mulilo, batsoosha.
43015007	Ni muba mus'ise ni bilomo byase byaaba musinywe, ni muloomba shoosi sheesi mukana, nanywe mulishifuna.
43015008	Ari mu shino, Papa afumisibwe, munyale khukhwama bibyaamo bikali, mwiyokesane khuuba baleekelwa baase baŋali.
43015009	Nga Papa n'angana ise, ni nase ndyo nabakana inywe. Ari ni mube mu khukana khwase.
43015010	Inywe ni muwamba kamakambila kaase, kane mubaatsake mu khukana khwase, nga nase ni maambatsaka kamakambila ka Papa, naarama mu khukana khweewe.
43015011	Nababoolele bino nio akile kumwikhoyo kwase kube mus'inywe, nalundi nio kumwikhoyo kweenywe kube kumwitsufu.
43015012	“Likambila lyase nilyo lino: ni mukananatsake mwenyene na mwenyene, nga ise ni nabakana inywe.
43015013	Mbaawo khukana khukhuundi khukhufuura khuno ta: umundu khuwanayo bulamu bweewe, khulwe basaale beewe.
43015014	Inywe ni mukhola byeesi ise imbalomela, muba basaale baase.
43015015	Ise sishibalaanga nywe ndi babakaanisi baase ta, lwekhuba umwakaanisi s'amanya byeesi umukoosi weewe akhola ta. Inywe nabalaangile ndi basaale baase lwekhuba nabamanyisile byoositsana byeesi nawulila khukhwama isi Papa.
43015016	Sishili ndi inywe mumwandobola ise ta, ne ise niye uwabarobola inywe. Lundi nabangala ndi mutsye mwame bibyaamo, ni bibyaamo byeenywe bibe bye khubawo biilo ni biilo, ni Papa abawe shoosi shoosi, sheesi mumuloomba, mu lisiina lyase.
43015017	Lino nilyo likambila lyase is'inywe: ni mukanane mwenyene na mwenyene.
43015018	“Ne shibala ni shibabiiyila inywe, ni mumanye muri shanyoowa khukhumbiyila ise.
43015019	Inywe muba babaali be shibala khali shibala shibakanile, nga babaasho; ne shibala shibabiiyila inywe khulwekhuba simuli babaasho ta. Ise nabarobola nywe khurura mu shibala.
43015020	Ni mushebulile bino byeesi nabaloma ndi: umwakaanisi s'afuura umukoosi weewe ta. Ne noola baangubyeenga ise, ni nanywe kane babakubyeenge. Baba nga babawamba khuleekela khwase, khali bawambile ni khuleekela khwenywe.
43015021	Ne balibakhola inywe bino byoosi khulwe lisiina lyase, lwekhuba sibamanya Uyo uwandumana ise ta.
43015022	Ise indekha khukhwiitsa nakanikha ni nabo, khali sibabeele ni shiibi shoosi ta. Ari sibali ni she khukhwihambilisakho khulwe shishonako shabwe ta.
43015023	Uyo uwumbiyila ise, abiyila ni Papa naye.
43015024	Ise ndekha khukholela akari abwe buraambi bweesi umundu yeesi akhakholatsakakho ta, khali sibabeele ni buubi bwoosi ta. Ne ari baboone buraambi bwe bye kamakaanga, bambiyila ise ni Papa.
43015025	Ne shino shili she khukhwolelesa shisharonebwa mu makambila kaabwe shiri: bambiyila busa akhali ilomo yoosi ta.
43015026	“Ne Umuyeeti wenywe ni kane etse, esi indibakaanisa inywe khukhwama isi Papa, Umwoyo uwaŋali khukhwama isi Papa, niye alibamanyisa bibimaamba khus'ise.
43015027	Ni nanywe muryo muli bajulisi baase khulwekhuba mwabeele ni nase khukhwama makiboole.”
43016001	Yesu weloosela waloma ari, “Nababooleele bino nio mulekhe khuwamo kamaani mu bye khufukiilila khweenywe ta.
43016002	Babandu kane babatimise inywe khukhwama muntsu iye khukhwisaayilamo, nalundi imbuka ilyoola isi umundu yeesi ubeera inywe alyambaasa ari alikho akhola byeesi Wele akana.
43016003	Babandu balikhola bibindu bino khulwekhuba sibaamanya Papa, namwe sibayiimanya ise ta.
43016004	Ne ise nababooleele bino, nio inyaanga iye bikholwa ibyo nga yoolile, mushebulile muri ise nabareewula. “Sinababoolela bibindu bino byoosi khukhwama makiboole ta, khulwekhuba naba nga ndi ni nanywe.
43016005	Ne ari ndi khuutsya isi uyo uwandumana. Ne khus'inywe mbaawo namutweela uwundeebile ari, ‘Ulikho wutsya waheena’ ta.
43016006	Ne khulwekhuba nababooleele bibindu bino, kimyoyo kyenywe kyetsuule kumutaambo.
43016007	Ne mbaboolela mu ŋali ndi, khuutsya khwase khubayeeta nywe. Khulwekhuba ni ndekha khuutsya ta, Umuyeeti s'aliitsa ta. Ne n'intsya, indyakaanisa Umuyeeti isi muli.
43016008	Umuyeeti uyo n'aliitsa, alyokesanisa buŋaŋafu isi babandu be mu shibala khu biwamba khu byonako, ni khubiwamba khu bukwalaafu, ni khukhala khwe kimisaango.
43016009	Sibali batuufu khu biwamba khu byonako ta, khulwekhuba sibaafukiilila ise ta.
43016010	Sibali batuufu khu biwamba khu bukwalaafu ta, khulwekhuba ise ndi khuutsya isi Papa, ni nanywe singane mumbonekho lundi ta.
43016011	Sibali batuufu khu biwamba khu khukhala khwe kimisaango ta, khulwekhuba umuwuli uwe shibala shino, naye baamala khaale khumukhalila kumusaango.
43016012	“Ise ishiili ni bibindu bikali bye khubaboolela, ne simunyala mwabiwamba byoosi ari ta.
43016013	Ne Umwoyo uwaŋali n'aliitsa, uyo urumbula byaŋali bibiwaamba khu Wele, alibarangilila aboolese mu byaŋali byoosi. Khulwekhuba niye s'alikanikha khulwe bunyala bubweewe ta, ne khurusakho ndi alikanikha ibyo byeesi aba wawuliile, nalundi alibaboolela ibyo bibiitsya khubawo.
43016014	Umweene uyo akhantsisemo ise shiriifwa, khulwekhuba byeesi alibaboolela inywe, alibyaamisa khu byase.
43016015	Ibyo byoosi byeesi Papa ali ni nabyo, bibyase. Nashiryo kila imbaboolela inywe ndi, byeesi Umwoyo alibaboolela inywe, alibyaamisa khu byase.”
43016016	Yesu weloosela waloma ari, “Mu mbuka ifwiiti iri, singene mumbone lundi ta; ne kane nga imbuka yabirirekho ifwiiti, kane mumbone.”
43016017	Batweela khu baleekelwa beewe kila baloma bari, “Shiina kila alikho aloma aryo? Ari mu mbuka ifwiiti singene mumbone ta; nalundi ari mu mbuka ifwiiti kane mumbone? Ari khulwekhuba ndi khuutsya isi Papa?”
43016018	Kila bereeba bari, “Amanyisa shiina ni imbuka ifwiiti? Ifwe sikhumanya sheesi alikho ta.”
43016019	Yesu washimanya ari bakana khumureeba, kila abalomela ari, “Mulikho mwireeba shiina shisheene sheesi ise imanyisile ninomile ndi, ‘Mu mbuka ifwiiti simunaambona ta, nalundi mu mbuka ifwiiti, kane mumbone?’
43016020	Ilala, ilala, imbaboolela ndi inywe mukhalile lundi mukhaakhupe kimibala, ne shibala nga shikhoya. Inywe muliba mu mutaambo, ne kumutaambo kwenywe kulikalukha kwikyele kumwikhoyo.
43016021	Umukhasi nga wolile mu mbuka iye khusaala, aba mu mu mutaambo, khulwekhuba imbuka yeewe iba yoolile. Ne n'amala khusaala, ebilila butsiina khulwe kumwikhoyo kw'omundu usaalikhile mu shibala.
43016022	Ni nanywe muli muryo; ari muli mu mutaambo, ne n'indibabona lundi, kimyoyo kyenywe kiliba ni kumwikhoyo, ate mbaawo ulibarusakho kumwikhoyo kwenywe ta.
43016023	“Ne shifukhu isho ni shilyoola, simulinoomba shishindu shoosi ta. Ilala, ilala, imbaboolela nywe ndi, ni muliloomba shishindu shoosi mu lisiina lyase, Papa alishibawa.
43016024	Khukhwolisa ari mushiili khuloomba shishindu shoosi mu lisiina lyase ta. Ni muloombe, kane mufune, nio kumwikhoyo kwenywe kube kumwitsufu.”
43016025	Yesu waloma lundi ari, “Ibyo nabibabooleele nga inaambisa tsisimo. Ne inyaanga ineetsa isi ikhalibaboolela nga inaambisa tsisimo ta; nga mbaboolela lubuula bibiwaamba khu Papa.
43016026	Khu shifukhu isho muliloomba mu lisiina lyase, ne ise s'imbalomela ndi indibaloombela isi Papa ta.
43016027	Khulwekhuba Papa umweene abakana inywe. Abakana inywe khulwekhuba inywe mungana ise, nalundi mwafukiilila muri ise naama isi Wele.
43016028	Naama isi Papa neetsa mu shibala. Ne ari indikhulekha shibala intsya isi Papa.”
43016029	Baleekelwa beewe baloma bari, “Ari ulikho uloma lubuula, ne akhuba mu simo ta.
43016030	Ari khwamanyile khuri wamanya buli shindu, shiili bari uliinda bakhureebe bireebo nio ta. Khulwa shino, ari khufukiilila khuri iwe wama isi Wele.”
43016031	Yesu wabelamo ari, “Ari mufukiilila?
43016032	Mu mbuka ikhali iye aleeyi ta, ilala mweesi bakhabasalanise, nga buli mutweela elukhila ingo weewe, nashiryo muliindekha senyene. Ne s'indi senyene ta, khulwekhuba Papa ali ni nase.
43016033	Nababoolele ibyo, nio mube ni lukoosi, nga mwaramile mu butweela ni nase. Kane shibala shibareerere khutaambisibwa, ne ni mube banyindaalifu. Ise naamalile khuwula shibala.”
43017001	Lwanyuma nga wamalile khuloma ibyo byoosi, Yesu wenyusa tsimoni walola mwikulu waloma ari, “Papa, inyaanga yoolile. N'uwe Umwana woowo shiriifwa, nio Umwana naye akhuwe iwe shiriifwa.
43017002	Khulwekhuba iwe wamuwa bunyala khu bandu boosi, uri nio awe babandu boosi beesi wamuwa, bulamu bubukhawawo ta.
43017003	Bulamu bubukhawawo nikhwo khukhumanya iwe, Wele mutweela yenyene uwaŋali, ni khumanya Yesu Kristo, isi iwe warumana.
43017004	Ise nokesele shiriifwa shoowo khu shibala, khulwekhuba namalilisile kumulimo kweesi iwe wamba khukhola mu shibala.
43017005	Ari, Papa, n'umbe shiriifwa mu moni tsoowo; shiriifwa isho sheesi naba ni nasho atweela ni nawe, nga shibala shishiili khubawo ta.
43017006	“Nokesanisile lisiina lyoowo isi babandu beesi wabukula mu shibala wamba ise. Baaba baboowo, ne wababukula wabamambisa ise. Nabo batsiliile khu shilomo shoowo.
43017007	Ari bamanyile bari buli shindu shoosi sheesi wamba shaama isi iwe.
43017008	Khulwekhuba nase nabawa burume bweesi iwe wamba ise, ni nabo babwakaanila. Ari bamanyiile ilala bari ise naama isi iwe, nalundi bafukiilila bari iwe niye uwandumana.
43017009	“Ari imbaloombela nibo. S'indikho inoombela shibala ta, ne indikho inoombela abo beesi wamba, khulwekhuba bali baboowo.
43017010	Byeesi ndi ni nabyo byoosi bili bibyoowo, nalundi iwe byeesi uli ni nabyo byoosi bili bibyase. Ni shiriifwa shase shokesanisibwa khubirira mu byeene ibyo.
43017011	Papa Umukhosefu, ari ise sishiili mu shibala ta. Indikho niitsa isi iwe uli. Ne nibo bashiili mu shibala. N'ubaliinde bwela mu lisiina lyoowo. Lisina ilyo lyeesi iwe wamba ise, nio nabo babe mu butweela nga ifwe ni khuli mu butweela.
43017012	Ni naba nga ndi ni nabo, nabaliinda khubirira mu maani ke lisiina lyoowo, lisiina ilyo lyeesi wamweene wamba ise. Nabatseeta, ni khubona ndi mbaawo n'amutweela uwakoraanakho ta, khurusakho uyo abe isi shamanyikha shiri ali ni khukoraana, nio bibyaronebwa bikhosefu byoolelesebwe.
43017013	Ari indikho niitsa is'uli. Ne bibindu bino imbilomela khu shibala nio akile kumwikhoyo kwase kumwitsufu kunyolikhane mu myoyo kyabwe.
43017014	Nase nabawa shilomo shoowo. Ni khulwashino, shibala shababiiyila. Khulwekhuba sibali be mu shibala ta, nga ise n'ikhali uwe mu shibala ta.
43017015	Shindikho inoomba ndi ubaruse mu shibala ta, ne njeeba ubatseete khukhwama isi umusiku.
43017016	Nga ise nikhali uwe mu shibala ta, ni nabo sibali be mu shibala ta.
43017017	Lekha bwaŋali bwoowo bubekyelise bakhosefu, khulwekhuba shilomo shoowo nisho bwaŋali.
43017018	Nga iwe ni wandumana ise mu shibala, ni nase musaambo iyo, nabarumanile mu shibala.
43017019	Nalundi khulwekhubeela nibo, newaanayo isi iwe, ari nio manya babeene bewaaneyo mu bwaŋali.
43017020	“Shinoombela bano bonyene ta, ne inoombela ni naabo babakane bafukiilile ise khulwe shilomo sha bano.
43017021	Papa, inoomba ndi boosi babe mu butweela, nga iwe n'uli mus'ise ni nase mus'iwe. Khali nabo babeele mus'ifwe, nio shibala shifukiilise shiri iwe wandumana ise.
43017022	Shiriifwa sheesi iwe wamba ise, nase nashibaweele, nio nabo babe mu butweela, nga iwe ni nase ni khuli butweela.
43017023	Ise imbe mu nibo ni nawe mus'ise, nio babeele ilala mu butweela, nio shibala shimanye shiri iwe wandumana ise, nalundi shimanye shiri ubakana nga n'ungana ise.
43017024	“Papa, bano wabaamba ise, nase ingana babe ni nase isi ise ndi, nio babone shiriifwa shase, shiriifwa sheesi wamba ise. Khulwekhuba iwe wangana nga shibala shishiili khubuumbibwa ta.
43017025	Papa, Umukwalaafu, shibala sishakhukhumanya iwe ta. Ne ise naakhumanya, ni babandu bamanya bari iwe uwandumana.
43017026	Nase nabamanyisile lisiina lyoowo, nalundi kane niloosele khubamanyisa, nio khukana khwesi iwe unganamo ise khube mu nibo. Nalundi nio akile ise nase imbe mu nibo.”
43018001	Awo Yesu n'amala khukanikha bilomo bino, warura ni baleekelwa beewe, bambukha khakheetsi kheesi balaanga bari Kidironi. Ibweene iyo yabayo kumukuunda, mweesi Yesu ni baleekelwa beewe baatsya.
43018002	Yuda uwalya mu Yesu luwomelo abe wamanya shiifwo sheenesho, khulwekhuba Yesu atsyatsakayo tsifuunda tsingali ni baleekelwa beewe.
43018003	Aryo Yuda watsyayo mu mukuunda ukwo, nga warangilile kumukaanda kwe basilikhale, ni babakaanisi babandi khukhwama isi basaayi bakhulu ni Bafarisaayo. Baaba basutile tsitaala, ni tsisaso, ni bye busoolo.
43018004	Yesu n'amanya byoosi bibiitsya khumukholekhakho, umweene weerusa ibulafu, wabareeba ari, “Naanu esi mulikho muweentsa?”
43018005	Bamwiilamo bari, “Yesu, uwe Nazareesi.” Yesu wabaloma ari, “Ise niy'oyu.” Ni Yuda uwamulyamo luwomelo naye aba wemile ni nabo.
43018006	Ne Yesu n'abaloma ari, “Ise niy'oyu”, boosi belayo shinyumanyuma baakwa asi.
43018007	Lundi ndi Yesu wabareeba ari, “Naanu esi mulikho muweentsa?” Bamuloma bari, “Yesu uwe Nazareesi.”
43018008	Yesu wabaloma ari, “Imbabooleele ndi ise niy'oyu. Nashiryo noola mumeentsa ise, khayo babandu bano babe.”
43018009	Shino shakholekha nio sholelese shilomo sheesi aloma ari, “Ise nakhukosakho na mutweela khu beesi wamba ise ta.”
43018010	Nga bishiili biryo, Simoni Petero, uwaba abe ni lurima, walusoowolayo, watseyakho khukhuru khwe kumukhono kumulayi, khw'omukulwa w'Omusaayi ufuura bukhulu. Lisiina ly'omukulwa yuno, lyaba bari Maluko.
43018011	Yesu waloma Petero ari, “Ni wiise lurima lwoowo mu shilaalo shalwo. Shino nisho shikopo she butsiina sheesi Papa ambeele. Shingane ishinywe ta?”
43018012	Lwanyuma, kumukaanda kwe basilikhale n'umukhulu wabwe, atweela ni babakaanisi be Bayudaaya, bawamba Yesu bamubowa.
43018013	Banyoowa bamuyila wa Anasi, uwaba papawe w'omukhasi uwa Kayafa. Kayafa niye uwaba umusaayi ufuura bukhulu kumwiiko kwen'ekwo.
43018014	Nalundi yaba Kayafa mwene uyo, uwawa Bayudaaya kamakyesi ari abe umundu mutweela wafwa khulwe babandu boosi, shifuura.
43018015	Khu mbuka yino, Simoni Petero n'umuleekelwa ukuundi, baloonda khu Yesu. Ne khulwekhuba abe umuleekelwa yuno aba wamanyikhana isi Umusaayi ufuura bukhulu, bamufukiilisa wenjila mu lwanyi lw'Omusaayi umukhulu, atweela ni Yesu.
43018016	Petero warama nga waliindile ibulafu, amulyango. Aryo umuleekelwa yuno, warura ibulafu, wakanikha isi umukhaana uwaba aliinda khu shilibwa, wenjisa Petero mu lwaanyi.
43018017	Umukhaana umuliindi yuno wareeba Petero ari, “Iwe nawe s'uli mutweela khu baleekelwa b'omusaani uyu?” Petero wekaana ari, “Taawe.”
43018018	Babakaanisi ni basilikhale baaba bemile awo nga boora kumulilo kwesi baaba basile, khulwekhuba imbuka yaba iye bunyifu. Petero naye aba wemile ni nabo nga oora kumulilo.
43018019	Ibyo nga bili biryo, Umusaayi ufuura bukhulu wareeba Yesu bibiwaamba khu baleekelwa beewe, ni ndeekela yeewe.
43018020	Yesu wamwilamo ari, “Ise nakanikhatsaka isi shibala shoosi lubuula. Naleekelatsaka busheele muntsu tsye khukhwisaayilamo, ni mu Lisaayilo Likhulu, esi Bayudaaya boosi babusanila. Sinalomatsakakho shishindu shoosi mu shimoonyo ta.
43018021	Lwashiina undeeba? N'ureebe babandu babambulilisatsaka ise byeesi nabalomatsaka. Nibo baamanya byeesi naloma.”
43018022	Yesu n'amala khuloma bino, mutweela khu basilikhale uwaba wemikhile ambi awo, wamukhupa luuyi, nga aloma ari, “Iyo niyo isaambo isi wiilamo Umusaayi ufuura bukhulu?”
43018023	Yesu wamwiilamo ari, “Noola ise inomele buubi, n'untsokese buubi bwase. Ne noola inomele bulayi, lwashiina kila ukhupa?”
43018024	Lwanyuma Anasi wamwakaanisayo wa Kayafa, Umusaayi ufuura bukhulu, nga ashiili umubowe.
43018025	Bino biba biryo, Simoni Petero aba nga ashimikha oora kumulilo. Bamureeba bari, “Ni nawe s'uli mutweela khu baleekelwa b'omusaani uyu?” Ne Petero wekaana nga aloma ari, “Taawe.”
43018026	Lwanyuma mutweela khu bakaanisi b'omusaayi ufuura bukhulu, nga aba umulebe w'omusaani isi Petero akhalakho khukhuru, wamutsuntsumilisa ari, “Ise sinakhuboone ni naye mu mukuunda?”
43018027	Indi lundi Petero wikaana. Ni khu saawa nyene iyo, itwaya yakholookha.
43018028	Lwanyuma Bayudaaya barusa Yesu wa Kayafa, bamuyila mungo mwa Gafana. Bubwiile bwaba kumutikhinyi, mu mamilimili. Ne Bayudaaya balekha khwinjila mu lwanyi lwa Gafana ta, khulwekhuba abe she kumusilo, bari nio banyalise khuulya Kamayiiya ke Khubirakho.
43018029	Aryo Pilato warura ibulafu isi baaba, wabareeba ari, “Musaango shiina kwesi mufunaana umundu yuno?”
43018030	Nabo belamo bari, “Umusaani yuno alekha khukhola buubi bwoosi, khali sikhwamureerire is'uli ta.”
43018031	Pilato wabelamo ari, “Mwabeene ni mumuyile mumukhalile kumusaango nga kamakambila keenywe ni kaloma.” Ne Bayudaaya bamwiilamo bari, “Ifwe sikhufukiilisibwa khukhwiira umundu yeesi ta.”
43018032	Shino shakholekha shiryo nio shilomo sha Yesu sheesi aloma shoolele, nga okesana khuufwa khwesi atsya khufwamo nga ni khuli.
43018033	Lwanyuma Pilato welayo lundi mu lwanyi lwe kimisaango, walaanga Yesu, wamureeba ari, “Iwe uli Umuyinga we Bayudaaya?”
43018034	Yesu wamwiilamo ari, “Shino ushiloma khu lwoowo wamweene, namwe iliyo babandi babakhuboolele baryo khus'ise?”
43018035	Pilato wamwiilamo ari, “Ise ndi Umuyudaaya? Babandu be linaambo lyoowo ni Basaayi bakhulu nibo babakhuntsakaanisile isi ise. Shiina sheesi ukholile?”
43018036	Yesu waloma ari, “Buyinga bwase sibuli bwe mu shibala shino ta. Buba bubuuli bwe mu shibala shino, khali babakaanisi baase basoolanile, indekha khuwanibwayo mu mikhono kye Bayudaaya ta. N'enga ni shili, buyinga bwase sibuli bwa khuno ta.”
43018037	Pilato wamureeba ari, “Khumanya uli Umuyinga?” Yesu wamwiilamo ari, “Iwe niye ulomile uryo, uri ise ndi Umuyinga. Isho nisho shishakila ise naasaalikha. Nalundi neetsa mu shibala, ndi nio imboolele byaŋali. Buli mundu yeesi urekeeresa byaŋali, awulila likono lyase.”
43018038	Pilato wamureeba ari, “Ŋali nisho shiina?” Ne Pilato n'amala khumureeba aryo, warura lundi watsya isi Bayudaaya, wabaloma ari, “Ise s'imbona ilomo yoosi ikila mwafunana umusaani uyu kumusaango ta.
43018039	Ne ili isaambo yenywe ise khubalekhuulila umubowe mutweela khu bifukhu bye Kamayiiya ke Khubirakho. Ari mukana imbalekhuulile Umuyinga we Bayudaaya?”
43018040	Ne boosi bayokesela angaaki, baloma bari, “Akhuba umusaani yuno ta. Ne akhali n'ukhulekhuulile Baraba!” Baraba aba umunuuli.
43019001	Lwanyuma Pilato wayila Yesu, walakila ari bamunywekhe tsikhoba.
43019002	Basilikhale balukha lihabi kye kamawa, balira khu murwe kwa Yesu, bamukwaarisa ni ingubo imbesemu.
43019003	Beetsa isi Yesu bamuloma bari, “Mulembe, Umuyinga uwe Bayudaaya!” Baryo bamukhupa tsiimbi mu moni.
43019004	Pilato warura lundi ibulafu waloma Bayudaaya ari, “Bona, ndi khumurusa, imureera isi muli khubamanyisa inywe ndi ise s'imubonamo ilomo yoosi, imufunanisa kumusaango ta.”
43019005	Yesu warura ibulafu nga wakwaarire lihabi lye kamawa, ni ngubo imbesemu. Pilato wabaloma ari, “Umundu mwene niye uyu.”
43019006	Khaangukho Basaayi bakhulu ni basilikhale ni baabona Yesu, bayokesela angaaki, baloma bari, “Mutsangilile khu musalaba! Mutsangilile khu musalaba!” Pilato wabaloma ari, “Inywe mwabeene ni mumuyile mumutsangilile, khulwekhuba ise s'imbona ilomo, ikila kumusaango kwamufuura ta.”
43019007	Ne Bayudaaya bamwiilamo bari, “Ifwe khuli ni likambila, ni khulondekhana ni likambila ilyo, akhiile khuufwa! Khulwekhuba elaangaatsaka ari niye ali Umwana wa Wele.”
43019008	Ne Pilato n'awulila aryo, weloosela khuurya naabi.
43019009	Shikila wenjila lundi mu lwanyi lwe kimisaango, wareeba Yesu ari, “Iwe wama waheena?” Ne Yesu walekha khumwiilamo ilomo yoosi ta.
43019010	Pilato wamureeba ari, “S'unyala wakanikha ni nase ta? Iwe s'umanya uri ise ndi ni bunyala bwe khukhulekhuula, namwe bwe khukhutsangilila khu musalaba ta?”
43019011	Yesu wamwiilamo ari, “Bunyala ubwo bulekha khukhuwebwa khukhwama angaaki, khali s'ulikho ni bunyala bwoosi nakhafwiiti khus'ise ta. Nashiryo uyo uwuntsakaanisileyo isi iwe, niye uli ni shiibi shishifuurisa.”
43019012	Ni khukhwama khu mbuka iyo, Pilato wakhala kamakyesi ke khulekhuula Yesu. Ne Bayudaaya beloosela khuyokesela angaaki bari, “N'ulekhuula umusaani uyu, uba s'uli umusaale wa Kayisaali ta. Umundu yeesi uwilaanga khuuba umuyinga, aba akhandisa Kayisaali.”
43019013	Aryo Pilato nga awulila bino, warusa Yesu ibulafu, wekkhala khu shitsoloŋo she khukhala kimisaango, mu shifwo shishilaangibwa shiri “Kamabaale kamalile”, namwe mu lulimi Luheburaniya bari, “Gabaza.”
43019014	Ni shifukhu sheene isho, shaba she khukhwirekekhela Kamayiiya kakalaangibwa kari ke Khubirakho. Tsyaba tsisaawa nga tsisesaba. Pilato waloma Bayudaaya ari, “Bona umuyinga wenywe.”
43019015	Ne nibo bayokesela angaaki bari, “N'umurusewo! N'umurusewo! Mutsangilile khu musalaba! Mutsangilile khu musalaba!” Pilato wabareeba ari, “Intsangilile khu musalaba umuyinga wenywe?” Nabo basaayi bakhulu belamo bari, “Ifwe sikhuli n'umuyinga ukuundi ta, akhali Kayisaali yenyene.”
43019016	Ikhumalilisa, khulwe khukana khubasangaasa, Pilato wawanayo Yesu mu mikhono kyabwe, ari batsye bamutsangilile khu musalaba.
43019017	Ni abweene awo, basilikhale bayila Yesu, nga bamwibotokhelele, bamuliindile lukali. Yesu warura antsye nga wasutile kumusalaba kweewe umweene, khuutsya mu shifwo shishilaangibwa shiri “Shiifwo she shihaanga”, namwe mu lulimi Luheburaniya bari “Gologosa.”
43019018	Abweene awo, bamutsangilila, atweela ni babandi babili nga bali ni naye. Mutweela khu lubeka lunyeletsi, ukuundi khu lubeka lulayi, nga Yesu ali akari.
43019019	Ne Pilato aba waronile burone khubura khu musalaba nga buloma buri, “Yesu uwe Nazareesi, Umuyinga uwe Bayudaaya.”
43019020	Bakali khu Bayudaaya basoma burone buno, khulwekhuba shifwo mweesi Yesu atsangililwamo khu musalaba shaba ambi ni shiriimba. Lundi burone buno bwaronebwa mu lulimi Luheburaniya, ni mu Lulatini, ni mu Luyonaani.
43019021	Lwanyuma Basaayi bakhulu be Bayudaaya baloma Pilato bari, “Ukharona uri ‘Umuyinga uwe Bayudaaya’ ta, ne rona uli ‘Umusaani yuno elaanga ari umuyinga uwe Bayudaaya.’ ”
43019022	Ne Pilato welamo ari, “Ise sheesi imalile khurona, naronile.”
43019023	Basilikhale ni baamala khutsangilila Yesu khu musalaba, babukula tsingubo tseewe, batsikabananisamo kimikabo kine, buli musilikhale kumukabo mutweela, baaramisa ingubo iye mukari. Ingubo yino yaba imbuufu busa, nga bakilukha busa yoosi.
43019024	Kila basilikhale baloma bonyene bari, “Ingubo yino, khukhakinuulamo ta, ne khakhukipilekho khakokha, khubone naanu ukana akiyile.” Shino sholelesa shisharonebwa shishiloma shiri, “Bakabanana tsingubo tsase, bakhupa khakokha khulwe shikwaro shase.”
43019025	Bino biba biryo, ambi ni kumusalaba kwa Yesu, bababawo baaba, maayi weewe, ni yaaya uwa maayi weewe, ni Mariya umukhasi uwa Kuleopa, ni Mariya Magadalena.
43019026	Yesu wabona maayi weewe nga wemikhile awo, n'umuleekelwa esi Yesu asiima nga wemile ambi, waloma maayi weewe ari, “Maayi, bona umwana woowo.”
43019027	Lwanyuma walomela umuleekelwa tsana ari, “Bona maayi woowo.” Khukhwamila abweene awo, umuleekelwa uyo wamuyila ingo iweewe.
43019028	Lwanyuma lweebyo, Yesu nga wamanyile ari bibindu byoosi byaweele, ni khukhwolelesa bibyaronebwa bikhosefu, waloma ari, “Bulesa bwandya.”
43019029	Abawo inyuungu nga yetsuule iviini ilulutsile. Baabukula shishangwe, bashisanya mu viini tsana, bashira khu lukholo luleeyi, bashiniinisa bashira khu minwa kya Yesu.
43019030	Ni baamala khuuwa Yesu iviini iyo, waloma ari, “Shaweele.” Abweene awo, Yesu wenamisa kumurwe kweewe, wawanayo kumwoyo kweewe.
43019031	Shifukhu isho shaba shifukhu she khukhwirekekhela Kamayiiya ke Khubirakho. Bayudaaya baatsya baloomba Pilato bari bafuniake bikyele bye babandu beesi batsangilila khu misalaba. Bari barusewo ni kimilaambo, kilekhe khuba khu misalaba khu shifukhu sha Sabato ta.
43019032	Baryo basilikhale beetsa baafuniaka bikyele bye basaani boombi babatsangililwa khu misalaba.
43019033	Ne ni boola khu Yesu, banyoola nga wamalile khaale khuufwa, balekha khufuniaka bikyele byeewe ta.
43019034	Ne mutweela khu basilikhale wawuna mu mbafu mwa Yesu ni liifumo. Khaangu akho, mwamamo kamafuki ni kameetsi.
43019035	Umundu uwabona bino awa bujulisi, ni bujulisi bweewe buli bwa ŋali. Niye wamanya ari byeesi akanikha bili byaŋali, nio nanywe mufukiilile.
43019036	Khulwekhuba bino byakholebwa khukhwolelesa bibyaronebwa biri, “Mbaawo na litweela khu makuumba keewe lyeesi balifuniaka ta.”
43019037	Ni shisharonebwa shishindi shaloma shiri, “Balilola khuuyo esi bawuna lifumo.”
43019038	Lwanyuma lweebyo, Yosefu uwe Alimaseya, naye uwaba umulondeleli uwa Yesu uwe mushimoonyo busa khulwe khuurya Bayudaaya, watsya waloomba Pilato ari amufukiilise arusewo kumulaambo kwa Yesu. Pilato n'amufuukiilisa, weetsa wasuta kumulaambo, watsya ni nakwo.
43019039	Ne Nikodemusi, uweetsa isi Yesu mu shilo makiboole, naye weetsa, nga wareerere bye khukhwiyakha bibiwunya bulayi, bibyoolesa tsikilo nga kamakhumi musaafu na tsiraano.
43019040	Basaani bano boombi bayila kumulaambo kwa Yesu, bakubowa mu ngubo imiliwu atweela ni bibiwunya bulayi, nga ni yaba isaambo iye Bayudaaya iye khuusiikha.
43019041	Mu shifwo isho esi Yesu atsangililwa abawo kumukuunda. Mu mukuunda umwo mwabamo iŋani imbya busa, nga abe bakhusiikhatsakamo umufu yeesi ta.
43019042	Mu ŋani yeneeyo nimwo mweesi baalisa Yesu, nga ni yaba abe ili ambi, nalundi shaba shifukhu she Bayudaaya she khukhwirekekhela Kamayiiya.
43020001	Kumutikhinyi khu shifukhu sha Sabiti, nga antsye ashiili mamilimili, Mariya Magadalena watsya khu ŋani wabona nga barusile libaale khu ŋani.
43020002	Ni abweene awo, watima watsya isi Simoni Petero n'umuleekelwa ukuundi, isi abe Yesu asiima, wabaloma ari, “Barusile Umukasya mu ŋani, ne sikhumanya isi bamureere ta.”
43020003	Petero n'umuleekelwa ukuundi tsana uyo, benyukha batsya khu ŋani.
43020004	Boombi batsya nga batima, ne umuleekelwa ukuundi uyo watima walekha Petero. Niye wanyoowa khukhwoola khu ŋani.
43020005	Wenama weshenga mu ŋani, wabona tsingubo tseesi abe babowamo umufu nga tsili asi, ne niye walekha khukhwinjilamo ta.
43020006	Simoni Petero uwaba wamulondilekho naye wetsa, ne niye wenjila mu ŋani burereefu. Wabona tsingubo abe tseesi babowamo umufu nga tsili asi.
43020007	Ne shitambaala shishaba khu murwe kwa Yesu shaba nga seshili atweela ni tsingubo tsitsindi ta. Nisho shaba nga shafuumbibwile shareebwile mu shifwo buraawa.
43020008	Lwanyuma umuleekelwa ukuundi uyo, uwanyoowa khukhwoola khu ŋani, naye wenjilamo nio wabona, wafukiilila.
43020009	Khulwekhuba khukhwolisa ano, abe sibamanyile bibyaronebwa bikhosefu ni biloma biri, alilamukha khukhwama mu bafu ta.
43020010	Baleekelwa belayo ingo wabwe.
43020011	Ne Mariya warama ibulafu we ŋani nga alila. N'aba nga ashiilila, bari eshenga mu ŋani,
43020012	wabona bamalayika babili nga bakwaarire tsingubo tsiwanga, nga bekhaale isi kumulaambo kwa Yesu kwaba. Umulala imurwe, ukuundi ibikyele.
43020013	Baamureeba bari, “Mukhasiwe, shiina kila ulikho ulila?” Wabeelamo ari, “Baarusile Umukasya wase mu ŋani, ne simanya isi bamureere ta.”
43020014	N'amala khuloma aryo, bari eshebukha, wabona Yesu nga wemikhile awo, ne walekha khumanya ari niye Yesu ta.
43020015	Yesu wamureeba ari, “Mukhasiwe, shiina kila ulikho ulila? Ulikho uweentsa naanu?” Mariya wamwambasilisa khuuba nga niye ulima mu mukuunda ukwo. Wamuloma ari, “Papa, noola iwe niye umwinyusilemo, n'umboolele isi umureere, kane intsye imuruseyo.”
43020016	Yesu wamulaanga ari, “Mariya!” Mariya weshebukha wamuloma mu lulimi Luheburaniya ari, “Rabboni!” shishimanyisa shili “Umuleekeli.”
43020017	Yesu wamuloma ari, “Ukhantsihambakho ta, khulwekhuba ishiili khuniina mwikulu isi Papa wase ta. Ne n'utsye isi babandaayase baase, ubaboolele uri indikho iniina isi Papa wase, nalundi Papa wenywe, isi Wele wase, nalundi Wele wenywe.”
43020018	Mariya Magadalena watsya waboolela baleekelwa ari, “Imboone Umukasya!” Nalundi wababoolela bilomo byeesi Yesu amuboolela.
43020019	Lwanyuma lwe shifukhu sha Sabiti sheene isho, nga antsye bulikho bwilabula, abe baleekelwa ba Yesu beyikaliile muntsu, khulwe khuurya Bayudaaya. Yesu weetsa wabeemamo akari wabaloma ari, “Lukoosi lube ni nanywe.”
43020020	N'amala khuloma aryo, wabokesa tsimbaaso tsye khu bikalabo byeewe, ni lubaaso lwe mu mbafu. Baleekelwa bekhoya naabi, ni baabona Umukasya.
43020021	Yesu wabaloma lundi ari, “Lukoosi lube ni nanywe. Nga Papa n'andumana ise, ni nase ari imbarumana inywe.”
43020022	N'amala ibyo, wababiitakho kumukha, wabaloma ari, “Ni mufune Umwoyo Umukhosefu.
43020023	Abo boosi beesi kane mwiyakhilatsake bibyonako byabwe, kane bibeyakhilwe; ne abo boosi beesi mukane mulekhe khukhwiyakhila bibyonako byabwe, singene bibeyakhilwe ta.”
43020024	Mutweela khu baleekelwa likhumi na babili, ulaangibwa Tomasi, namwe Mukhwana, s'aba ni baashe nga Yesu n'etsa ta.
43020025	Kila baleekelwa baashe bamuboolela bari, “Ifwe khuboone Umukasya.” Ne Tomasi wabaloma ari, “Khurusakho nga naboone tsimbaaso tsye kimisumaali khu bikalabo byeewe; imaambe lulwala lwase mu mbaaso itso, nalundi nga nakhutiila lulwala lwase mu lubaaso lwe mu mbafu mweewe, s'inyala nafukiilila ta.”
43020026	Ne lwanyuma lwe bifukhu shinaane, baleekelwa ba Yesu ndi lundi abe beyikaliile muntsu, kwaluno nga Tomasi ali ni nabo. Akhaba nga kimilyango kyaba kimikale, Yesu weetsa wema akari abwe, wabaloma ari, “Lukoosi lube ni nanywe.”
43020027	Waloma Tomasi ari, “N'ureere lulwala lwoowo, ulutiile ano. N'ubone tsimbaaso tsye khu bikalabo byase. N'ureere kumukhono kwoowo utiile mu mbafu mwase. Ukhaba ni khukhwiririkana ta, ne n'ufukiilile.”
43020028	Tomasi welamo ari, “Uli Umukasya wase, nalundi uli Wele wase.”
43020029	Yesu wamureeba ari, “Ufukiilila khulwekhuba wamboonekho? Nga bali ni tsingabi abo babafukiilila nga bashiili khumbonakho ta.”
43020030	Yesu akhola bye kamakaanga bibindi bikali mu moni tsye baleekelwa beewe, bibikhaaronebwa mu shitabo shino ta.
43020031	Ne bino byaronebwa nio iwe ufukiilile uri Yesu niye Kristo, Umwana wa Wele; ni khubirira mu khufukiilila ukhwo, ube ni bulamu khulweewe.
43021001	Lwanyuma lwa bino, Yesu weyokesana lundi isi baleekelwa beewe khu ndulo khwe inyaantsa iye Teberiyo. Eyokesana mu saambo yino:
43021002	Simoni Petero, ni Tomasi ulaangibwa Mukhwana, ni Nasanaeli uwe Kana, mu Galilaaya, ni babaana ba Zebedaayo, ni baleekelwa babandi babili, baaba bali atweela.
43021003	Simoni Petero wabaloma ari, “Ise ndikho intsya khuloba tsinyeeni.” Nabo baloma bari, “Khakhutsye ni nawe.” Baryo barura ibulafu, benjila mwikhoŋolo. Ne mu shilo isho shoosi balekha khuwambakho shishindu shoosi ta.
43021004	Antsye ni bwasha kumutikhinyi, Yesu wemikha khu ndulo khwe nyaantsa, ne baleekelwa balekha khumanya bari niye Yesu ta.
43021005	Kila Yesu abareeba ari, “Basaale, mulikho na shoosi sheesi muwambisile?” Bamwiilamo bari, “Taawe.”
43021006	Yesu wabaloma ari, “Ni mutuume khatiimba kheenywe khu luwande lulayi lwe likhoŋolo, kane muwambe.” Ni baatuuma butiimba benyoola bari sibanyala ni khubukhweesa ta, khulwe bukali bwe tsinyeeni.
43021007	Lwanyuma umuleekelwa abe isi Yesu asiima waloma Petero ali, “Uyo Umukasya!” Simoni Petero n'awulila aryo, webowa ingubo, khulwekhuba abe wakyabuulemo. Ni abweene awo Petero wasuna mu meetsi.
43021008	Baleekelwa babaramile mwikhoŋolo bamuloondakho, nga bakhweesa khaatimba khakhetsuule tsinyeeni, khulwekhuba baaba ambi ni khu ndulo khwe nyaantsa. Abe tsimita tsoola nga shitoondo shitweela.
43021009	Ne ni boola khu ndulo, babona kamaanda awo nga kalikho kaaburukha, nga khulikho inyeeni, ni kumukaati.
43021010	Yesu wabaloma ari, “Nimureerekho tsinyeeni tseesi mwama khuwamba ari.”
43021011	Simoni Petero waniina mwikhoŋolo, wakhweesa khatiimba wakhareera khu ndulo. Abe khetsuule tsinyeeni tsimboofu, tsitsoola shitoondo shitweela ni kamakhumi karaano na tsitaru. Ne akhaba tsinyeeni tsaba tsingali tsiryo, khatiimba sikhakhalikha ta.
43021012	Yesu wabaloma ari, “Ni mwiitse mulyekho she kumutikhinyi.” Imbaawo na mutweela khu baleekelwa uwamureeba ari, “Iwe naanu” ta. Boosi baaba bamanyile bari uyo Umukasya.
43021013	Yesu wabukula kumukaati, wakubawa; wabawa ni inyeeni nayo musaambo nyene iyo.
43021014	Kuno nikwo kumulundi kukwakhola khataru, nga Yesu eyokesana isi baleekelwa beewe, lwanyuma lwe khulamukha khukhwama mu bafu.
43021015	Baryo ni baamala khuulya, Yesu wareeba Simoni Petero ari, “Simoni, umwana wa Yohana, ilala iwe ungana ise khufuurisa bano boosi?” Petero wamwiilamo ari, “Ee, Umukasya iwe wamanya uri ise n'ikhukana.” Yesu wamuloma ari, “N'uliisatsake kamasheese kaase.”
43021016	Yesu wamureeba lundi ari, “Simoni, umwana wa Yohana, iwe ungana ise?” Petero wamwiilamo ari, “E e, Umukasya iwe wamanya uri ise ikhukana.” Yesu wamuloma ari, “Ni wayise kamasheese kaase.”
43021017	Yesu wamureeba kumulundi kwe khataru ari, “Simoni, mwana wa Yohana, iwe ungana ise?” Petero wakhalala, bari khulwekhuba Yesu wamureebile kumulundi kukukhola khataru ari, “Iwe ungana ise?” Ne Petero welamo ari, “Umukasya, iwe wamanya buli shindu shoosi; wamanya uri ise ikhukana.” Yesu wamuloma ari, “Yayisatsaka kamasheese kaase.
43021018	Ilala, ilala, ikhuboolela indi, ni waba nga ushiili umusoleeli, wamweene webowatsaka lukhoba, watsya esi wekanisatsaka. Ne n'ulikyela umusaakhulu, ulikolola kamakhono koowo, umundu ukuundi busa akhubowe, akhusute akhuyile esi ukhekoomba khuutsya ta.”
43021019	(Yesu aloma aryo nga okesana isaambo iye khuufwa khweesi Petero alifwamo, nga awa Wele shiriifwa.) Yesu n'amala khuloma aryo, waloma Petero ali, “Inondekho.”
43021020	Ne Petero n'eshebukha, wabona umuleekelwa uyo esi Yesu asiima, nga wabalondelekho. Umweene uyo niye uweyikamilila mu shifuba sha Yesu, nga balikho balya she ashilo. Lundi niye uwaloma ari, “Umukasya, naanu niye unakhulyamo luwomelo?”
43021021	Petero n'amubona, wareeba Yesu ari, “Umukasya, ne yuno?”
43021022	Yesu wamuloma ari, “Ise n'ingana ndi aramewo umulamu khukhwolisa n'ingobola, iwe winaanayo shiina? Iwe n'unondekho.”
43021023	Lwanyuma bilomo byafuma mu bebulebe biri umuleekelwa uyo s'alifwa ta. Yesu s'aloma aryo ta, ne akhali aloma ari, “Ise n'ingana ndi aramewo mulamu khukhwolisa nindikobola, iwe winaanayo shiina?”
43021024	Umuleekelwa mweene uyo niye ulikhumanyisa bujulisi buno, nalundi waburona bwoosi. Ni nafwe khwamanya khuri bujulisi bweewe buli bwaŋali.
43021025	Iliwo bibindu bibindi swa busa byeesi Yesu akhola. Ne iba nga buli shitweela shiba shisharonebwa, nambaasa ndi khali ni shibala shoosi sishandinyalisile khubuusa bitabo bino byoosi bibyandironewele ta.
44001001	Uwe Lukoosi Tefilo, ise naamala khaale khukhuronela mu bwitsufu bibindu bibiwaamba khwiibyo byoosi byeesi Yesu akhola lundi aleekela,
44001002	khukhwoolesa khu shifukhu khweesi aniinisibwilakho mwikulu. Ne nga ashiili khuniinisibwa ta, awa bilakilo byeewe isi barume abe beesi amala khurobola, khubirira mu Mwoyo Umukhosefu.
44001003	Lwanyuma lwe khuufwa khweewe, eyokesana isi Barume beewe, nga abawa bubonelo bukali bubwokesanisila ilala buri niye ali umulamu. Ababonekhela mu bifukhu kamakhumi kane, nga ababoolela kamakhuwa kamalayi ke Buyinga bwa Wele.
44001004	Aryo shifukhu shitweela nga ashiili ni nabo, wabalakila ari, “Mukharura mu Yerusalemu ta, ne ni mulindilile shiwanwa sheesi Papa abalomela, sheesi mubeele mumbulila ise nga inganikhakho.
44001005	Lwekhuba Yohana abatisa ni kameetsi, ne nanywe mu bifukhu bikyeekhe bibiitsa, mulibatisibwa n'Umwoyo Umukhosefu.”
44001006	Baryo barume ni baabusana atweela ni Yesu, bamureeba bari, “Umukasya, mu bifukhu bino ari wutsya khukobosela ba Isiraeli Buyinga?”
44001007	Yesu wabelamo ari, “Sishili isi inywe khumanya bifukhu, namwe inyaanga isi Papa ara mu bunyala bweewe ta.
44001008	Ne mulifuna kamaani, Umwoyo Umukhosefu n'alimala khukhwiikha khwiinywe, ni nanywe muliiba bajulisi baase mu Yerusalemu, ni mu Buyudaaya mwoosi, ni mu Samariya, ni khukhwoolesa isi shibala shakama.”
44001009	Aryo Yesu n'amala khukanikha bino, wayilibwa mu ngaaki nga boosi babona, ni lifuumbi lyamubisa, balekha khumubona lundi ta.
44001010	Ne ni baaba nga bashofwaasa mwikulu nga Yesu atsya, bona abonekhawo khangukho basaani babili, nga bakwaarire tsingubo tsiwanga, beetsa beema ambi ni nabo. Baryo basaani bano baloma baleekelwa bari,
44001011	“Basaani be Galilaaya, shiina shibemisile ano nga mulolele mu ngaaki? Yesu mweene uyu ubarusiwilekho wayilibwa mwikulu, alikobola aryo musaambo nyeneyo, nga ni mumuboone nga atsya mwikulu.”
44001012	Lwanyuma barume bakobolayo i Yerusalemu, nga baama khu lukiingi lulaangiwa lwe kimisaala Kimizeyituni, luluuli ambi ni Yerusalemu, nga lukyeendo ambi luli i kilomita nga ndweela.
44001013	Ne ni benjila mu Yerusalemu, baniina mu shiseenge she khu ngaaki abe mweesi bamenya. Mu barume bababawo mwabamo; Petero, Yohana, Yakobo, ni Andereya, Filipo ni Tomasi, Batolomayo ni Matayo, Yakobo umwana wa Alufayo ni Simoni uwaba Zelote, ni Yuda umwana wa Yakobo.
44001014	Bano boosi betubaasila atweela mu khuloomba akhali khukoosa ta, atweela ni bakhasi babandi, ni Mariya maayi wa Yesu, ni babandaaye ba Yesu.
44001015	Mu bifukhu ibyo, Petero wiima akari mu bebulebe, mu lituuli lilyaba lyoola babandu shitoondo shitweela ni kamakhumi kabili, waloma ari,
44001016	“Bebulebe, bafukiilisi bashaase, bibyaronebwa bikhosefu byakhila byoolelesebwa, byeesi Umwoyo Umukhosefu alomela khaale khubirira mu Daudi, nga arumbula ibyo bibiwaamba khu Yuda, uwaranjilila babandu babawamba Yesu.
44001017	Yuda mweeneyo abalibwila atweela ni nafwe, lundi wakabananila atweela ni nafwe mu mulimo kuno.
44001018	Yuda yuno akula kumukuunda ni tsinusu tse buubi bweewe, mu bweenemwo mweesi akwa mafumala, warundukha ni kamala keewe koosi kaweela ibulafu.
44001019	Babandu boosi be mu Yerusalemu bawulila shilomo shino, baryo kila balaanga kumukuunda ukwo mu lulimi lwe wabwe bari, ‘Akeludama’, kamakhulu kaasho ndi, ‘Kumukuunda kweesi kamafuki katsutsukhamo.’
44001020	“Lwekhuba mu shitabo she Zabuli sharonebwa shiri, ‘Khayo intsu yeewe ilekhebwe busa, ilekhe khubawo umundu ukibamo ta.’ Lundi sharonebwa shiri, ‘Khayo ibewo umundu ukuundi uyila bukhulu bweewe.’
44001021	“Nashiryo shikhwakhila ifwe khurobolayo umundu ubeelatsakile ni nafwe mu bifukhu byoosi khukhwaama nga Umukasya Yesu n'akyeendatsaka ni nafwe,
44001022	khukhwamila ilala khu bifukhu byeesi Yohana abatisatsakila, khukhwoolesa khu shifukhu khweesi Yesu akhurusibwakho waniinisibwa mu ngaaki. Umundu uyo akha waba mutweela khwiifwe nga umujulisi we bye khulamukha khwa Yesu.”
44001023	Baryo bareera kamasina ke babandu babili: Yosefu uwalaangiwa Balusaba (lundi uwamanyikhana nga Yusito), ni Matiya.
44001024	Lwanyuma baloomba bari, “Umukasya, iwe wamanya kumwoyo kwa buli mutweela, n'ukhwokese khu babili bano, naanu yeesi uroboole
44001025	khuyila shiifwo shino she bubwakaanisi bwe burume bweesi Yuda alekha, watsya esi abe akhila khuuba.”
44001026	Baryo bakhupa khakokha khukhalawo naanu khu bandu babili uyila shiifwo isho. Khakokha khaakwa khu Matiya, aryo niye wabaliwila atweela ni barume likhumi na mutweela.
44002001	Shifukhu sha Pentekote ni shoola, abe bafukiilisi mu Kristo boosi babusaniile mu shifwo shitweela.
44002002	Lubaluba, bawulila khuyilila nga khuwuuma khukhwama mu ngaaki, nga khuli nga imbewo iye kamaani ni wuutsa. Khuwuuma khuno khwetsusa intsu yoosi mweesi baaba bekhalemwo.
44002003	Lwanyuma abonekhawo shishafwana nga tsinimi tse kumulilo tsitsawukhanamwo tseekha tsaakwa khu buli mutweela.
44002004	Boosi betsusibwa n'Umwoyo Umukhosefu, baryo barakikha khukanikha mu nimi tsitsiindi busa, nga Umwoyo n'abawa khutsiloma.
44002005	Mu mbuka iyo abawo Bayudaaya babaaba bamenya mu Yerusalemu, ni babandu babaaba babelama naabi abe babamile mu buli linaambo mu shibala shoosi.
44002006	Ne babandu abe babamenya mu Yerusalemu bano ni bawulila kamakono kano, boosi babusana atweela, nga beyaanga, lwekhuba abe buli mutweela awulila bafukiilisi mu Yesu nga bakanikha mu lulimi lwe wabwe.
44002007	Lituuli lye babandu bano basamilila busa, lundi nga beyaanga nga baloma bari, “Babandu babaali khukanikha bano boosi sibali ba Galilaaya?
44002008	Ne ari shiitsa shiryeena ifwe buli mutweela khuwulila nga bakanikha mu lulimi lweewe lusaalikhana?
44002009	Ifwe khwama i Paruti, babandi i Mediya ni Elamu, ni babamenya i Mesopotamiya, Buyudaaya ni Kapadokiya, be Pontusi ni Asiya.
44002010	Babaama i Firigiya, ni Panfiliya, be Misiri, ni be mu bisiintsa bye Libiya bibiwulibwa ni Kurene. Balala bali bakyeni khukhwama i Roma, ni babandi Bayudaaya ni naabo bakhali Bayudaaya ta.
44002011	Bayudaaya ni Banaambo babashuukha bekyela Bayudaaya. Balala khwama i Kurete ni mu Buwarabu, bona khubawulila nibo nga bakanikha mu nimi tsitseefwe tsinyene bibiwaamba khu bye kamakaanga bya Wele.”
44002012	Baryo boosi beyaanga lundi bakarangarana busa, nga baloma bonyene bari, “Ne makhuwa shiina kano?”
44002013	Ne babandi babaramile batsakhilila baloondeleli ba Yesu, nga baloma bari, “iviini yabameesile.”
44002014	Ne Petero wenyukha atweela ni basheewe likhumi na mutweela, wasuta likono lyeewe angaaki, wakanikha isi babandu nga aloma ari, “Babandu be mu Buyudaaya ni nanywe mweesi babamenya mu Yerusalemu, mweesi mwakhiile khumanya shino, nashiryo ni murekeerese bilomo byase.
44002015	Babandu bano sibameelile nga inywe ni mwambaasa ta, lwekhuba bona ari tsili tsisaawa tsitaru busa tse kumutikhinyi.
44002016	Khurusakho bino nibyo byeesi Umuŋoosi Yoweli aloma ari,
44002017	‘Wele aloma ari, mu bifukhu bimaliilisi, inditsukha Umwoyo wase khu bandu boosi, ni babaana beenywe besiinde ni bakhaana balikanikha bye buŋoosi. Babaana beenywe besiinde balibona khubonekhelwa, ni basaani basakhulu beenywe baliroora kamarooro.
44002018	Ilala mu bifukhu ibyo inditsukha Umwoyo wase khu bakaanisi baase besaani ni bekhasi, nio bakhole bye buŋoosi.
44002019	Indyokesanisa bye kamakaanga angaaki mwikulu ni khu shibala asi nokesanise bye khubonelakho, kamafuki, ni kumulilo, ni khukhwituukha khwe liliisi.
44002020	Nga shifukhu sh'Omukasya shishiili khwoola ta, shifukhu shikhulu nalundi she khukhwiyokesana, inyaanga ilishuusibwa yikyele shishiilima, ni kumweesi kulikyela kumubesemu nga kamafuki.
44002021	Nalundi khu shifukhu isho, shiliiba ndi buli mundu yeesi uliloomba mu lisiina ly'Omukasya, aliwonesebwa.’
44002022	“Bandu ba Isiraeli bashaase, ni muwulile bilomo bino: Yesu uwe Nazareesi, ali umundu isi Wele asindikha isi muli, nga abirira mu buraambi bwe kamaani, ni bye kamakaanga, ni bye khubonelakho, byeesi Wele akhola nga abirira mu niye nga mweesi mubona. Nga inywe mwabeene ni mumanyile lwekhuba byakholebwela akari enywe.
44002023	Yesu yuno uwawanibwayo khulondekhana ni bibyamala khuŋoonebwa khaale ni khumanya khwa Wele, inywe mwamutsangilila khu musalaba nalundi mwamwiira nga muraambisa kamakhono ke babandu babonaki.
44002024	Ne Wele umweene wamulamusa khukhwama mu bafu, nga wamalile khumukangulula khukhwama mu butsiina bwe khuufwa, lwekhuba abe sishinyalikha khuufwa khumuwambilila niye nga umubowe ta.
44002025	Lwekhuba Daudi naye amulomakho ari, ‘Nabona Umukasya mu moni tsase bifukhu byoosi. Lwekhuba ali khu mukhono kwase kumulayi, nase singene indengasiwe ta.
44002026	Nashiryo, kumwoyo kwase kwaba ni kumwikhoyo, ni lulimi lwase lwaba ni sangaalo. Ni shishifuurisa, iseese nakhaba nga ndi umundu busa, bulamu bwase bulimenya mu khwiyikina.
44002027	Lwekhuba iwe s'ulilekha kumwoyo kwase imakoombe ta, namwe s'ulilekha umukwalaafu woowo khubola ta.
44002028	Iwe wantsokesile tsintsila tsye bulamu, ulintsitsusa ni kumwikhoyo lwekhuba indiiba mu moni tsoowo.’
44002029	“Bebulebe ba Isiraeli bashaase, inyala khubaboolela ni khubawandalasa ndi, umukuuka weefwe Daudi afwa lundi wasiikhiwa, khuli ano ni ŋani yeewe khukhwoolesa khu shifukhu she shaleelo shino.
44002030	Ne lwekhuba aba umuŋoosi, amanya ari Wele wamwitsubila shishitsubo ari, mutweela khu betsukhulu beewe alikhala khu shitsoloŋo nga umuyinga.
44002031	Daudi ashibona nga bushiili nio wakanikha khu biwamba khu khulamukha khwa Kristo khukhwama mu bafu, nga aloma ari, Kristo s'alekhebwa imakoombe ta, namwe kumubili kweewe sikwabola ta.
44002032	Yesu yuno Wele amulamusa khukhwama mu bafu, ni bibiwaamba khu sheene shino, ifwe khuli bajulisi.
44002033	Nashiryo niye n'aba nga aniinisibwa mu ngaaki khuuba khu mukhono kumulayi kwa Wele, niye wafuna Umwoyo Umukhosefu isi Papa amulomela, nashiryo byeesi mubona shaleelo bino ni byeesi muwulila bino nibyo biwanwa byeesi akhutsukhiliile ifwe.
44002034	Lwekhuba Daudi niye s'aniina mwikulu ta, ne niye umweene aloma ari, ‘Umukasya aloma Umukasya wase ari, yikhala khu mukhono kwase kumulayi,
44002035	khukhwoolesa lweesi indireera basiku boowo boosi asi esi ukhandakakho bikyele byoowo.’
44002036	“Nashiryo kha babandu boosi ba Isiraeli bamanye akhali khukhwiririkana ta, bari Wele wakhola Yesu yuno isi mwatsangilila khu musalaba, khuuba Umukasya lundi Kristo.”
44002037	Ne babandu ni bawulila bilomo bino, byabatsiina naabi mu myoyo kyaabwe, kila bareeba Petero ni barume babaramile boosi bari, “Bebulebe ifwe kane khukhole khuryeena?”
44002038	Petero naye wabelamo ari, “Ni mwibiiyise bibyonako byeenywe, lundi buli mutweela khusiinywe abatisibwe mu lisiina lya Yesu Kristo, nio bibyonako byeenywe kane bibeyakhilwe. Muryo nanywe kane mufune shiwanwa sh'Omwoyo Umukhosefu.
44002039	Lwekhuba khusuubisa khuno khuli khukhweenywe n'isi babaana beenywe, n'isi ibo boosi babaali aleeyi, ni naabo boosi beesi Umukasya Wele alaanga khukhwiitsa is'ali.”
44002040	Aryo Petero wokesanisa munganikha yeewe nga araambisa bilomo bikali nalundi wabakhupilisa nga aloma ari, “Ni mwiwonese mwabeene khurura mu muboolo kuno kumubi.”
44002041	Nashiryo ibo boosi babakaanila shilomo sha Petero babatisibwa. Ni khu shifukhu sheenesho, babandu bikana bitaru (3000) babelooselakho.
44002042	Baryo beloosela khuwandalalila khu byeesi barume babaleekela ni mu khutubaanila atweela, ni mukhumenyulila kimikaati atweela, ni mu khuloombela atweela.
44002043	Bibiyaangisa ni bye kamakaanga bikali byakholebwela mu barume, shino shareerera babandu bakali khuurya.
44002044	Ne ibo boosi babekyela bafukiilisi bamenyatsaka atweela, nalundi bakabananila atweela bibindu byoosi byeesi baaba ni nabyo.
44002045	Nalundi baryo baba nga bakulisaka bibindu byeesi baaba nabyo, babikabananisa isi boosi, nga buli mutweela abe nga n'akana khuyeetebwa.
44002046	Buli shifukhu boosi batsyatsaka mu Lisaayilo Likhulu, ni khumenyulila atweela kimikaati mungo tsaabwe, nga bakabanana biilyo byaawe ni kumwikhoyo nalundi nga babandu bali ni kumwoyo kukuwaana.
44002047	Baryo baruuyatsaka Wele, nalundi nga babandu boosi babakana. Umukasya walooselatsakakho bukali bwe babandu buli shifukhu ibo abe babaali khuwonesebwa.
44003001	Shifukhu shitweela, Petero ni Yohana baaba baniina khuutsya mu Lisaayilo Likhulu mu saawa ye khukhwisaayilamo-saawa nga syeenda tse angoloobe.
44003002	Ne abawo umusaani uwaba umuleme khukhwama khu khusaalikhana khweewe, nga asutibwatsaka busa n'areebwa ambi ni kumulyango kwe Lisaayilo Likhulu kukulaangiwa KUMUMILIWU, nio bari asabilise tsinusu khukhwama khu bandu babaaba benjila mu Lisaayilo Likhulu.
44003003	Aryo umusaani yuno n'abona Petero ni Yohana nga benjila mu Lisaayilo Likhulu, wabaloomba ari bamuwekho tsinusu.
44003004	Ne Petero ni Yohana bashuusa tsimoni tsaawe bamulola. Lwanyuma Petero wamulomela ari, “N'ukhulolelele ifwe.”
44003005	Aryo umusaani wabomiisilakho tsimoni tseewe nga ambaasa khufunakho khakhandu khukhwama isi bali.
44003006	Ne Petero wamulomela ari, “Ise ifeeza ni zaabu s'indi nabyo ta, ne sheesi ndi nasho sheesi ikhuwa: Mu lisiina lya Yesu Kristo uwe Nazareesi, yinyukha ukyeende.”
44003007	Aryo Petero wamuwamba kumukhono kumulayi, wamuyeeta khukhwinyukha. Lubaluba, bikyele by'omusaani ni tsiselenjele tseewe byelamo kamaani.
44003008	Naye wesuta weema, warakikha khukyenda, wenjila ni nabo mu Lisaayilo Likhulu, nga akyeenda, nga esutaka, nga abuyila Wele.
44003009	Ne babandu boosi ni bamubona nga akyeenda, nga abuyila Wele,
44003010	bamwofwasa bulayi bamanya nga niye umusaani uwekhalatsaka ambi ni kumulyango kukulaangiwa KUMUMILIWU, nga asabilisa, baryo basamilila busa, beyaanga naabi, lw'esho shishakholekha khu musaani.
44003011	Ne umusaani n'aba nga ashomela khu barume Petero ni Yohana, babandu boosi beetsa isi bali, nga beyaanga, babusanila mwitikiiyi lililaangibwa lya Solomoni.
44003012	Petero n'abona babandu wabaloma ari, “Babandu ba Isiraeli, lwashiina shino shibeyaangisa? Namwe lwashiina mukhwoomisilakho ifwe tsimoni? Mwambaasa muri umundu uyu akyeendile lwe kamaani keefwe, namwe lwe bukhosefu bweefwe?
44003013	Wele wa Ibulayimu, ni Isaaka, ni Yakobo, lundi Wele we bakuuka beefwe, waweele Umwakaanisi weewe Yesu shiriifwa, uyo isi inywe mwawanayo isi be bunyala khukhwiiribwa, mwamwikaanila mu moni tsa Pilato, akhaba nga abe Pilato niye wakhalilewo khumulekhuula.
44003014	Ne inywe mwekaana uyo umukhosefu lundi umukwalaafu, muryo mwaloomba Pilato abalekhuulile umwiiri.
44003015	Muryo mweera umukhulu ureera bulamu, ne Wele wamulamusa khukhwaama mu bafu. Ni nafwe khuli bajulisi be shishindu isho.
44003016	Ne shino shibeele lwe khufukiilila mu lisiina lyeewe, kila umusaani isi mubona yuno lundi isi mumanyile, elilemo kamaani. Lili lisiina lya Yesu, ni khufukiilila, bibireere umusaani yuno khuwona khwelala.
44003017	“Aso, ari bebulebe, namanyile ndi sheesi inywe ni bakhulu beenywe mwakhola, mwashikholela mu khulekha khumanya ta.
44003018	Ne Wele sheesi aboola khaale khubirira mu baŋoosi boosi ari Kristo weewe akhila khutaambisibwa, aryo wabyoolelesa.
44003019	Nashiryo, ari ni mwibiiyise mushuukhe mwiile isi Wele nio manya abeyakhile bibyonako byeenywe,
44003020	nio manya bifukhu bye khusangaala byaama isi Umukasya. Nalundi nio manya arumane Kristo uwareebwawo khulweenywe, niye Yesu.
44003021	Niye uwakhila khurama mwikulu khukhwoolesa imbuka ni lyoola isi Wele alikoboselamo bibindu byoosi bushaakha, nga Wele n'asuubisa khubirira mu baŋoosi beewe bakhosefu khaalekho.
44003022	Lwekhuba Musa aloma ari, ‘Umukasya Wele alibakaanisa Umuŋoosi nga n'antsakaanisa ise, alyaama mu bandu beenywe babeene. Uyo shibakhila inywe khumurekeeresa mu byoosi byeesi alibalomatsaka.
44003023	Na buli mundu yeesi ukhalirekeeresa byeesi Umuŋoosi uyo aliloma ta, alirusibwa mu bandu ahesebwe.’
44003024	Ilala ni baŋoosi boosi babaakanikha khukhwamila ilala khu Samwili, ni babamwiilakho boosi balomatsaka, baakanikhatsaka khu bifukhu bino.
44003025	Inywe muli basikha be baŋoosi nalundi be ndakaano isi Wele akhola ni bakuuka beenywe. Wele alomela Ibulayimu ari, ‘Khubirira mu betsukhulu boowo, indiiwa babandu boosi be mu shibala ikhabi.’
44003026	Aryo Wele nga n'arobola Umwakaanisi weewe, amwakaanisa khunyoowa isi inywe, abawe tsikhabi, nga ashuusa buli mutweela khurura mu ntsila tseewe tse bumoyaani.”
44004001	Barume Petero ni Yohana ni baaba nga bashikanikha isi babandu, basaayi atweela n'umukhulu we liye liliinda khu Lisaayilo Likhulu, ni Basadukaayo, beetsa isi bali,
44004002	beetsa nga bakhalale bari lwekhuba abe barume balikho baleekela babandu, nalundi nga belwatsa bari khubirira mu Yesu iliwo khulamukha khwe baafu.
44004003	Baryo bawamba barume Petero ni Yohana, babara mu mapuusu khukhwoolesa khu shifukhu shishelakho. Lwekhuba abe bulikho bwilabula.
44004004	Ne bakali khu bandu babawulila bilomo bafukiilila, ni bukali bwaabwe bweloosela khukhwolesa babandu bikana nga biraano.
44004005	Antsye ni bwasha, barangilisi be babandu, ni basakhulu, atweela ni baleekeli be kamakambila ka Musa, babusanila atweela mu Yerusalemu.
44004006	Beetsa atweela ni Anasi umusaayi ufuura bukhulu, ni Kayafa, Yohana ni Alekizanda, ni babandi babaaba beenda y'omusaayi umukhulu.
44004007	Baryo ni baamala khukhwiiimisa barume Petero ni Yohana akari abwe, babareeba bari, “Mwiimile khu bunyala shiina, namwe mwiimile khu lisiina lya naanu khukhola shino?”
44004008	Kila Petero nga wetsuule Umwoyo Umukhosefu abaloma ari, “Inywe bawuli be babandu atweela ni basakhulu,
44004009	noola mulikho mukhureebelesa ifwe shaleelo lw'ebyo bibiwaamba khu shindu shilayi shishakholebwa khu musaani uwakataala, ni khumanya musaambo shiina yeesi umusaani yuno awonesebwamo,
44004010	khayo shimanyikhane isi inywe mweesi ni babandu boosi ba Isiraeli shiri, umusaani uyo awonesebwa mu lisiina lya Yesu Kristo uwe Nazareesi. Umweene uyo isi inywe mwabeene mwatsangilila khu musalaba ne Wele wamulamusa khukhwaama mu bafu. Shili khulwo mweeneyo kila umusaani yuno emile mu moni tseenywe nga wawonisibwile.
44004011	Yesu mweeneyo niye isi bibyaronebwa bikhosefu bilomakho bili, ‘Libaale lyeesi babombekhi bekaana, lyakalukhile khuuba nga nilyo likhulu lye musoonda.’
44004012	Nalundi mbaawo buwonesi khubirira mu mundu ukuundi yeesi ta, lwekhuba mbaawo lisiina liliindi asi e likulu lyeesi babandu banyala babiriramo bawonesebwa ta akhali lya Yesu.”
44004013	Baryo babandu be mu lukhobo ni baabona nga Petero ni Yohana bali bebumanyilifu bukali, ate nga bashimanya bari bali busa babandu ba busheele, abe babakhafunakho buleekele ta, beyaanga naabi. Ne bakyelawo bashifuumbula bari, babandu bano babakho ni Yesu.
44004014	Ne ni babona umusaani uwawonesebwa nga wemilewo, be lukhobo bakoraana she khukhwiilamo.
44004015	Ne nga balakiile barume khurura ibulafu we lukhobo, be mu lukhobo bekuta bonyene nga baloma bari,
44004016	“Babandu bano kane khubakhole khuryeena? Lwekhuba shamanyikhiile ilala lubuula isi babekhali be mu Yerusalemu boosi shiri, she kamakaanga shikhulu shakholikhile khubirira mu nibo, nalundi mbaawo isaambo yeesi khunyala khwashikanamo ta.
44004017	Ne khubona khuri shishindu shino sishisalanila mu bandu ta, kane khubareewule balekhelewo khukanikha mu lisiina lino lundi.”
44004018	Baryo be mu lukhobo babalaanga bakobolayo mukari, babareewula khulekha khwilayo na khafwiiti khukanikha lundi mu Lisiina lya Yesu ta.
44004019	Ne Petero ni Yohana babelamo bari, “Inywe mwabeene ni mukhalewo noola shili shilayi mu moni tsa Wele khukhola sheesi inywe mukana mu shifwo she khukhola byeesi Wele akana.
44004020	Lwekhuba ifwe sikhunyala khwasila busa ta, akhali ifwe khuli ni khukanikha khwiibyo byeesi khuboone nalundi byeesi khuwuliile.”
44004021	Baryo be mu lukhobo ni baamala khuriisariisa barume musaambo tsitsiindi, babalekhuula baatsya, nga sibabona isaambo ikiindi iye khubawa shitaambiso ta, lwekhuba baarya babandu. Lwekhuba babandu boosi baaba babuyila Wele khu lw'ebyo byoosi bibyaba byakholikhile.
44004022	Umundu yeesi khabonelo khano khe khuwona khakholekhakho aba afuurisa mu miiko kamakhumi kane kye bukhulu.
44004023	Baryo nga babalekhuulile, barume Petero ni Yohana baatsya isi bashaabwe, bababoolela byoosi byeesi basaayi bakhulu ni basakhulu baloma.
44004024	Ne ni bawulila bino, basutila atweela kamakono kaawe isi Wele, baloma bari, “Umukasya uwe kamaani, iwe uwabuumba likulu ni shibala, ni inyaantsa ni bibinyoolikhanamo byoosi,
44004025	waba nga ubirira mu Mwoyo Umukhosefu wakanikha khubirira mu kuuka weefwe Daudi, umwakaanisi woowo uri, ‘Lwashiina kila kamanaambo katimaana? Lwashiina kila kamanaambo kambaasa bibikhalimo ta?
44004026	Bayinga be mu shibala benyukha ni kamaani, ni bawuli babusanila atweela, khukhandisa Umukasya, ni khukhandisa umurobole weewe Uwatsukhiwakho kamafura.’
44004027	Lwekhuba muŋali, mu shiriimba shino, Herode ni Pontiyo Pilato, atweela ni Banaambo ni babandu be mu Isiraeli, babusana atweela bakhandisa Yesu, umwakaanisi woowo umukhosefu yeesi watsukhakho kamafura,
44004028	nga bakhola byeesi kumukhono kwoowo ni nengarengekha yoowo ni byaba, byeesi waŋoonaŋoona khaale uri bibewo.
44004029	Ne ari Umukasya, n'ubone khuriisariisa khwawe, ukhuwe ifwe babakaanisi boowo kamaani ke khukanikha shilomo shoowo ni bunyindalifu bwoosi,
44004030	nga iwe wamweene ukolola kumukhono kwoowo khuwonesa balwaale, ni bubonelo ni bye kamakaanga bibikholekhela khubirira mu Lisiina ly'omwakaanisi woowo Umukhosefu Yesu.”
44004031	Baryo ni baamala khuloomba, shiifwo sheesi babusanilamo shoosi shatengasibwa naabi, boosi betsusibwa n'Umwoyo Umukhosefu, barakikha khukanikha shilomo sha Wele ni kamaani koosi.
44004032	Ari lituuli lye babandu babafukiilila mu Yesu lyaba ni kumwoyo mutweela ni bulamu butweela. Nga mbaawo na mutweela uloma ari bibindu byeesi aba nabyo bibyeewe khubweewe ta, ne khurusakho byoosi babikabananila atweela.
44004033	Nga baraambisa kamaani kamakali, barume bawanayo bujulisi bwaabwe khu khulamukha khwa Yesu khukhwaama mu bafu, ni bubweela bwa Wele bwe kamakana bwababakho boosi.
44004034	Mu lituuli lyaawe abe mbaawo uwikoomba shishindu shoosi ta, lwekhuba bakali babaaba ni kamaswa, namwe tsiintsu, babikulisaka, bareera byeesi bamisamo,
44004035	babiwanayo isi barume, babikabananisamo isi babandu khulondekhana nga abe buli mutweela n'akana.
44004036	Ni Yosefu isi barume batwiikha bari, Balunaba (lilimanyisa liri, umundu uwisamo kamaani), uwaba umu Levi, uwasaalikha i Kupuro,
44004037	akulisa liiswa lyeewe, wareera tsinusu, watsira mu moni tse barume.
44005001	Ne abawo umusaani mutweela, lisiina lyeewe Ananiya, n'umukhasi weewe Safira, bakulisa liiswa lyaawe.
44005002	Wabukulakho tsinusu tsindala watsibiikha, n'umukhasi weewe nga washimanyilekho, ne tsitsiramile watsiyila isi barume.
44005003	Petero wamuloma ari, “Ananiya, shiina kila Sitaani akhwitsuulemo mu mwoyo kwoowo woola ni khuwoombesa Umwoyo Umukhosefu nga uramisakho shisiintsa she tsinusu tsitsamile mu liiswa?
44005004	Abe nga liiswa ni lishiili khukulisibwa ta, shilyaba nga lilyoowo? Abe akhaba nga ni lyakulisibwile, sishabeele khuusi iwe khukhola sheesi abe ukana? Ne lwashiina kila wambaasile shishindu nga shino mu mwoyo kwoowo? Iwe siwawoombesele babandu ta, ne wawoombesele Wele.”
44005005	Aryo Ananiya nga n'awulila bilomo bino, welima asi kumubwi, wasumbukha. Ni khuurya khukali khwawamba ibo boosi babashiwulilakho.
44005006	Basooleli benyukha bamubowa mu ngubo, bamurusa ibulafu baatsya bamusiikha.
44005007	Lwanyuma lwe khubirawo tsisaawa nga tsitaru, umukhasi weewe naye woola, n'enga siwamanyile bibibelewo ta.
44005008	Kila Petero wamureeba naye ari, “Imboolele khubone, tsinusu tsino tsonyene nitso tsitsamile mukhukulisa liiswa?” Umukhasi uyo naye welamo ari, “E e, ni tsinyene itso.”
44005009	Ne Petero wamuloma ari, “Shiina kila iwe n'umuseetsa woowo mufukiilisaane khukhakilisa Umwoyo w'Omukasya? Khekhuboolele, bikyele byaabo babaama khusiikha umuseetsa woowo byoolile amulyango, ni nawe banakhusuta bakhuruse.”
44005010	Khaangukho, naye welima asi kumubwi mu bikyele bya Petero, wasumbukha. Basooleli baatsya khwinjila muntsu banyoola nga wasumbukhile khaale, bamusuta bamurusa ibulafu, baatsya bamusiikha andulo isi umuseetsa weewe.
44005011	Khuurya khukali khwakwawo mu bafukiilisi mu Kristo boosi, ni khuusi ibo boosi babaawulila bibindu bino.
44005012	Ari bibiyaangisa ni bye kamakaanga bikali, byakholebwatsaka mu bandu, nga bibirira mu makhono ke barume. Abe bafukiilisi boosi babusaanile mwitikiiyi lililaangibwa lya Solomoni.
44005013	Khu bandu babaramile, mbaawo na mutweela uwe sungula khubetubaasakho ta. Ne babandu boosi bakanikhatsaka khu barume bibindu bilayi byonyene.
44005014	Wanamundu we bafukiilisi nga mulimo basaani ni bakhasi, beloosela khukhwitubaasatsaka khu Mukasya, khuminyisakho tsifuunda tsindaayi.
44005015	Bano boosi boola ni khusuta batsiina baawe khubara khu ntsila, nga babaalisa khu bulili ni khu masisinwe, bari nio uri Petero abira, shishiniini sheewe sholekho khu balala.
44005016	Kamatuuli ke babandu kabusana khukhwama mu biriimba bibibotokhelele Yerusalemu, nga bareera batsiina ni naabo abe babataambisibwa ni kimisaambwa kimibi. Abo boosi bawonesebwa.
44005017	Lwanyuma Umusaayi ufuura bukhulu wenyukha, nga ali atweela ni be mwituuli lye Basadukaayo boosi, nga betsuule likoko,
44005018	baryo bawamba barume babekalila mwipuusu lye babandu babusheele.
44005019	Ne mu shilo malayika w'Omukasya wabekulilawo lulwiitsi lwe lipuusu wabarusa antsye, kila abaloma ari,
44005020	“Ni mutsye mwimikhe mu Lisaayilo Likhulu, muboolele babandu bilomo byoosi bye bulamu buno.”
44005021	Barume ni bawulila shino, baatsya benjila mu Lisaayilo Likhulu kumutikhinyi, barakikha khuleekela. Ne Umusaayi ufuura bukhulu n'ola, atweela ni naabo babaaba ni naye, wekhasa lukhobo nga lulimo barangilisi ba Isiraeli boosi. Kila barumanisa mwipuusu bari babareerere babowe tsana.
44005022	Ne basilikhale babaatsya ni boolayo, balekha khunyoola babowe tsana nga bali mwipuusu ta. Kila belayo baboolela bakhulu bari,
44005023	“Khunyoolele nga lipuusu likhomekhe bulayi bubweene, ni babaaliinda nga bemile khu mulyango, ne ni khulomile khuri khwikulawo, khwalekha khunyoola umundu yeesi mukari ta.”
44005024	Aryo umusilikhale umukhulu uwe Lisaayilo Likhulu ni basaayi bakhulu ni bawulila bilomo bino, byabeyangisa naabi, nga bekanakana byeesi bibindu bino sheesi bimanyisa.
44005025	Abweenewo, umundu mutweela weetsa wababoolela ari, “Bona babandu beesi mwareere mwipuusu anaari bali mu Lisaayilo Likhulu balikho baleekela babandu.”
44005026	Khaangukho umusilikhale umukhulu we Lisaayilo Likhulu, ni basilikhale beewe baatsya babareera, nga sibaraambisa kamaani ta, lwekhuba abe bariire bari babandu banyala khubakhupa kamabaale.
44005027	Ne ni baamala khubareera, babemisa akari mu lukhobo. Umusaayi ufuura bukhulu wabareeba,
44005028	nga aloma ari, “Ifwe khwabakhonyakilile khulekha khuleekela mu Lisiina lino ta. Ne bona inywe mwetsusile Yerusalemu ni khuleekela khweenywe, nalundi mukana khukhubowa khuusi ifwe khuufwa khw'omusaani yuno.”
44005029	Kila Petero ni barume belamo bari, “Khwandyakhiile khuwulila Wele, ne shiili babandu ta.
44005030	Wele uwe bakuuka beefwe uwalamusa Yesu khukhwaama mu bafu, isi inywe mweera nga mumutsangilila khu musalaba kwe kusaala.
44005031	Wele wamuniinisa khuuba khu mukhono kweewe kumulayi nga umurangilisi nalundi Umuwonesi, ari nio babandu be mu Isiraeli bafune khukhwibiiyisa ni khukhwiyakhilwa bibyonako byaabwe.
44005032	Ni nafwe khuli bajulisi be bibindu bino, ne shiili ifwe fwenyene ta, ne n'Umwoyo Umukhosefu isi Wele amalile khuuwa ibo babamuwulila niye.”
44005033	Ne be mu lukhobo ni bawulila bino, byabatsiina naabi bakana beere barume.
44005034	Ne Umufarisaayo mutweela, uwaba abe mutweela khube mu lukhobo lweene, uwalaangiwa Gamalieli, naye uwaba umuleekeli we kamakambila ka Musa, nalundi abe isi babandu besamo naabi shiriifwa, weema khu ngaaki, walakila ari barume barusiwe ibulafu khakyeekhe.
44005035	Kila Gamalieli tsana alomela be mu lukhobo ari, “Inywe babandu ba Isiraeli, muli ni khukhwitsililisa naabi isaambo yeesi mubirisamo babandu bano.
44005036	Lwekhuba mu mbuka ibirire ifwiiti iri, Tewudasi enyukha asi, weyila nga niye umundu we angaaki naabi. Ni babandu baboola nga bitoondo bine bamwitubaasakho. Ne ni eribwa, ibo boosi abe babamuloondelela, basalanisibwa, byaweela awo biryo.
44005037	Lwanyuma lwooyo abawo Yuda uwama i Galilaaya, naye uwenyukha asi mu bifukhu bye khubala babandu naye wabakho ni babandu babamuloondelela. Naye aryo wahela, ni naabo abe babamuloondelela boosi basalanila.
44005038	Nashiryo, ni nebyo bibiliwo aluno ari ise imbaloma ndi, ni murure khu bandu bano mubalekhe babe. Lwekhuba noola inengekharengekha yino, namwe kimilimo kyaawe kino kye babandu busa, kane kikhasikhane.
44005039	Ne noola byeesi bakhola bya Wele, singene munyalise khubaakamisa ta. Lukana mwinyoola muri mulikho musoolanisa Wele.”
44005040	Baryo bayila kamakyesi keewe keesi abawa. Balaanga barume bakobola mukari, babakhupa tsiinga, nalundi babareewula khulekha khukanikha mu Lisiina lya Yesu lundi ta. Babalekhuula baatsya.
44005041	Barume barura mu lukhobo, nga bekhoya lwekhuba babona nga she lisuno khubirisibwa buubi khulwe Lisiina lya Yesu.
44005042	Nabuli shifukhu Barume baaba mu Lisaayilo Likhulu ni mungo tsaabwe nga beloosela khukhwilwatsa Kamakhuwa Kamalayi kakawamba khu Yesu nga niye Kristo.
44006001	Mu bifukhu ibyo, bukali bwe baleekelwa ni bweloosela, Bayudaaya babakanikha Luyonaani beŋuluŋuunya isi ba Heburaniya. Lwekhuba banamulekhwa be mwituuli lye Bayonaani babebililatsaka mu khukaba biilyo khwa busheele.
44006002	Baryo kila barume likhumi na babili balaanga lituuli lyoosi lye bafukiilisi atweela, babaloma bari, “Sishili shilayi ifwe khulekha khuboolela shilomo sha Wele khweela mubye khukabananisa bye khulya ta.
44006003	Nashiryo bebulebe, ni mwirobolemo babandu musaafu babaali balayi, babetsuule Umwoyo Umukhosefu ni kamakhula, beesi kane khure khu mulimo kuno.
44006004	Ne ifwe kane khurabilatsake mu khuloomba, ni mu khuboolela shilomo sha Wele.”
44006005	Shishambaaso isho shasiimibwa ni lituuli lyoosi. Baryo barobola Sitefano, umusaani uwetsula khufukiilila n'Umwoyo Umukhosefu. Barobola ni Filipo, Purukolo, Nikanoli, Timoni, Pamena, ni Nikolawo uwama i Antiyoki, uwashuukha winjila mu Shiyudaaya.
44006006	Bareera babandu bano babara mu moni tse barume, babaloombela, babarakho kamakhono kaawe.
44006007	Shiryo shilomo sha Wele sheloosela, ni bukali bwe baleekelwa mu Yerusalemu bweloosela lukali naabi, ni basaayi bakali busa balondelela khufukiilila khuno.
44006008	Aryo Sitefano, umusaani uwetsusibwa ni bubweela bwa Wele ni kamaani, wakholatsaka bye khukhwiyaangisa bikali, ni bubonelo bukali mu bandu.
44006009	Ne abawo lituuli lye babandu babandi bentsu iye khukhwisaayilamo lilaangibwa bari Balekhuule (nga ni balaangiwatsaka). Mubweenemwo mwabamo Bayudaaya babaaba be Kurene, nibe Alekizandereya, ni babandi babaama mu bisiintsa bye Kilikiya, ni Asiya. Bano boosi benyukha bakhandisana ni Sitefano.
44006010	Ne nga sibanyala khukhandisa khufuura Sitefano ta, lwe kamakyesi n'Umwoyo uwamulomesatsaka aryo.
44006011	Baryo mushimoonyo busa, basuluusa babandu babandi khuloma bari, “Khwawuliile Sitefano nga akanikha bilomo bibifwotsola Musa ni Wele.”
44006012	Baryo musaambo iyo basokosana babandu ni basakhulu, ni baleekeli be kamakambila ka Musa, beetsa bawamba Sitefano, bamuyila mu lukhobo lukhulu lwe Bayudaaya.
44006013	Bareera bajulisi tsana be bubeeyi babaloma bari, “Umusaaniyu busheele afwotsola shiifwo shino shikhosefu, ni kamakambila ka Musa.
44006014	Lwekhuba khwamuwuliile niye nga aloma ari, ‘Yesu uyu uwe Nazareesi, alifuniaka Lisaayilo Likhulu lino, lundi ashuuse bye tsisaambo tseefwe byeesi khwaweebwa ni Musa.’ ”
44006015	Ibo boosi babaaba bekhaale mu lukhobo lukhulu, bawunguusa tsimoni tsaawe khu Sitefano, babona nga mu moni mweewe mufwana nga mwa malayika.
44007001	Umusaayi ufuura bukhulu kila areeba Sitefano ari, “Ibyo byeesi balomile byaŋali?”
44007002	Sitefano welamo ari, “Bebulebe ni ba papa, ni mundekerese. Wele uwe shiriifwa abonekhela kuuka weefwe Ibulayimu, nga ali mu Mesopotamiya, nga ashiili khuutsya khumenya mu Harani ta.
44007003	Wele wamulomela ari, ‘Rura mu shikuuka shoowo, ni mu linaambo lyoowo, utsye mu shibala sheesi kane ikhwokese.’
44007004	Aryo Ibulayimu warura mu shibala she babandu ba Kalediyani, watsya wamenya mu Harani. Ne lwanyuma papawe nga n'amala khuufwa, Wele wamumusa khukhwaamayo wamureera khwiloba lino lyeesi inywe mumenyakho aluno ari lino.
44007005	Ne Wele s'amulomela niye ari aliyila liloba ilyo ta, abe ikhaba shikyele shitweela shonyene ta, akhali ndi amulomela busa khulimuwa niye ni lisaaye lyeewe, akhaba nga saaba n'umwana ta.
44007006	Ne Wele waloma ari, ‘Lisaaye lyoowo liliba liliitswa mu shibala she babandu babandi, babaalibawambilila mu bukulwa nga bababirisa buubi, khumala kimiiko bitoondo bine.
44007007	Ne indikhalila kumusaango linaambo ilyo lyeesi baliraambila mu bukulwa. Ne ndi lwanyuma balirurayo beetse bantsisaayile mu shifwo shino.’
44007008	Kila Wele akhola ni Ibulayimu indakaano ye khukhwinjila imbalu. Aryo Ibulayimu wasaala Isaaka, yeesi akheba khu shifukhu she shinaane. Isaaka naye wasaala Yakobo, ni Yakobo naye wasaala bakuuka bakhulu likhumi na babili.
44007009	“Khulwe libuba, bakuuka bano bawamba Yosefu bamukulisa mu Misiri, ne Wele aba ni naye.
44007010	Wamuwonesa khukhwama mu mitaambo kyoosi kyeesi abiramo. Aryo wamuwa bubwiyikino ni kamakhula mu moni tsa Farawo, umuyinga we Misiri. Aryo Farawo wamwikyelisa gafana uwe Misiri, ni khuuba umubiikhi we bibindu bye ntsu yeewe yoosi.
44007011	Lwanyuma akwawo intsala mu Misiri ni mu Kanani mwoosi, yareera kumutaambo kumukali, ni bakuuka beefwe balekha khuuba ni she khuulya ta.
44007012	Ne Yakobo n'awulila ari mu Misiri iliyo biilyo, warumanayo bakuuka beefwe kumulundi kukwanyoowa.
44007013	Ne ni belayo kumulundi kukukhola khabili, Yosefu webuula isi babandaaye, ni Farawo naye wamanya beenda ya Yosefu.
44007014	Kila Yosefu arumanisa ari batsye bamulaangile papawe Yakobo khukhwiitsa, ni balebe beewe boosi, nga atweela bali babandu kamakhumi musaafu na baraano.
44007015	Yakobo wenyukha weekha khumenya i Misiri. Aryo niye ni bakuuka beefwe ni baafwa,
44007016	babasuta babesayo i Sekemu, babasiikha mu ŋani yeesi Ibulayimu akula khukhwama khu basooleli ba Hamoli mu Sekemu, nga abawa tsinusu.
44007017	“Ne imbuka ni yaba ambi khukhwoola khu sheesi Wele asuubisa Ibulayimu, babandu bano babalaaha, lundi betsula mu Misiri,
44007018	khukhwolisa umuyinga ukuundi ukhamanya Yosefu ta, n'etsa mu buwuli mu Misiri.
44007019	Umuyinga uyu wabirisa babandu beefwe buubi naabi, shino shahanyiinya bakuuka beefwe khumwaata ni babaana baabwe baŋaalye bari bakhaba balamu ta.
44007020	Mu mbuka nyeneyo, Musa wasaalikha, nga abonekha bulayi naabi mu moni tsa Wele. Aryo wabiikhibwa mungo mwa papawe khumala kimyeesi kitaru.
44007021	Ne n'atuumibwa, umukhaana wa Farawo wamwangala, wamulela, wamutsowesa wafwaana nga umwana weewe.
44007022	Musa bamuleekela mu makhula koosi ke ba Misiri, nalundi waba umundu uwe angaaki mu bilomo ni mu buraambi bweewe.
44007023	“Ne Musa aryo n'olesa kimiiko kye bukhulu kamakhumi kane, wafuna shishambaaso mu mwoyo kweewe she khukyeniyilakho balebe beewe, babaana ba Isiraeli.
44007024	Musa n'abona mutweela khu ba Isiraeli abirisibwa buubi, wayeeta uyo isi baaba babirisa buubi, welihaasa nga akhupa umu Misiri, wamwiira.
44007025	Shino Musa ashikhola nga ambaasa ari babandu beewe bamanyile bari Wele alikho abawa buwonesi khubirira mu niye, ne khana yaba sibashimanyile ta.
44007026	Khu shifukhu shishelakho, Musa wanyoola ba Isiraeli babeene nga balikho basoolana, wakhakakho khuuba nga aloma ari, ‘Balebe, muli beenda ndweela, shiina kila musoolana?’
44007027	Ne uyo uwaba nga alikho arangana uwashe, wasiindikha Musa andulo nga aloma ari, ‘Naanu ukhureerewo iwe khuuba nga umuwuli lundi umukayi akari efwe?
44007028	Ukana khukhuntsira ise nga ni weerire umu Misiri ingoloobe?’
44007029	Musa naawula shino, welukha watsya, wekyela nga umukyendaani busa mu shibala sha Midiyani. Nibweeneyo, niyo yeesi asaalila babaana beewe basiinde babili.
44007030	“Ne lwanyuma nga abirirewo kimiiko kamakhumi kane, Musa nga ali mu mubiimbi khu lukiingi Sinayi, malayika wamubonekhela mu mulilo kukulyeemba khu shitsakha.
44007031	Ne Musa n'abona shino, washiyaanga naabi, wesyeenda ambi khushofwaasa, ne likono ly'Omukasya lyeetsa nga liloma liri,
44007032	‘Ise niye Wele we bakuuka boowo, Wele wa Ibulayimu, nalundi uwa Isaaka, nalundi uwa Yakobo.’ Khulweesho, Musa warya naabi, walekha khulolayo ta.
44007033	Lwanyuma Umukasya wamuloma ari, ‘Yifuula bilaalo khukhwama mu bikyele byoowo, lwekhuba shiifwo sheesi wemilemo shili shiifwo shikhosefu.
44007034	Ise naboone kumutaambo kwe babandu baase babaali mu Misiri, nalundi nawulile khukhwilootsa khwawe, ari nekhile asi khubawonesa. Nashiryo, ari yiitsa, ngana khukhurumana i Misiri.’
44007035	“Musa uwatsana yuno isi ba Isiraeli baloba, nga baloma bari, ‘Naanu ukhureerewo nga umuwuli nalundi umukayi?’ Wele amurumana nga umukayi lundi umuwonesi, nga abirira mu malayika isi abona mu shitsakha nga shaburukha kumulilo.
44007036	Musa yuno warusa ba Isiraeli i Misiri, lwanyuma lwe khukhola bye kamakaanga ni bibiyaangisa mu Misiri, ni khu Nyaantsa Imbesemu, ni mu mubiimbi, khumala kimiiko kamakhumi kane.
44007037	Oyuno niye Musa tsana uwalomela ba Isiraeli ari, ‘Wele alirobola umuŋoosi khukhwama mwiinywe, nga n'andobola ise.’
44007038	Oyuno niye uwaba mu lubusano lulwaba mu mubiimbi ni malayika uwakanikha is'ali khu lukiingi Sinayi, nalundi atweela ni bakuuka beefwe. Niye uwawambisibwa bilomo bye bulamu khukhuwa ifwe.
44007039	Ne bakuuka beefwe balekha khumurekeeresa ta, bamwiisa andulo, bibyambaaso byaawe byaaba bye khukana khukhwilayo i Misiri,
44007040	nga baloma Aroni bari, ‘N'ukhubuumbileyo bawele bakhurangilile ifwe, lwekhuba Musa uyu uwakhurusa i Misiri, sikhumanya oba wakholile aryeena ta.’
44007041	Ni mu mbuka nyeneyo, babuumbayo imoosi, bawanayo isaayilo nga besaaya shibuumbe shaawe, nalundi bekhoya bari bakholile kumulimo kumulayi.
44007042	Ne Wele walekha khubenaanayo ta, wabawa liye lye mwikulu ari balisaaye. Nga ni sharonebwa mu shitabo she baŋoosi shiri, ‘Inywe babandu ba Isiraeli, simwawanayo isi ise tsisaayilo ni biwanwa byeenywe, mu miiko kamakhumi kane kyeesi mwamala mu mubiimbi ta.
44007043	Akhali ndi mwasuta iweema ya wele Moloki khu mabeka keenywe, ni inieniesi nga niyo shifwani sha wele Refani, nga ibyo nibyo bifwaani byeesi mwabuumba khukhwisaaya. Nashiryo kane imbayile mu bubowe mu shifwo she aleeyi khuminyisa Babuloni.’
44007044	“Bakuuka beefwe baaba ni weema iye bujulisi mu mubiimbi, musaambo isi uyo uwalomela Musa n'amuloomba khukikhola, khulondekhana ni saambo yeesi abe akibonamo.
44007045	Bakuuka beefwe nabo basuta iweema iyo nga bali ni Yoswa, nga bamalile khusoolanisa nalundi khufuura kamanaambo keesi Wele atimisa karura mu shifwo isho nga bakuuka beefwe ni beetsa. Bakuuka beefwe baraambisa iweema yino khukhwolesa khu mbuka ya Daudi uwaba nga ali umuyinga.
44007046	Daudi niye asiimibwa mu moni tsa Wele aryo waloomba khukhwombakhela Wele e khumenya.
44007047	Ne Solomoni niye uwamwombakhila Wele intsu.
44007048	“Ne bona Wele Uli Angaaki Lukali s'amenya mu ntsu tsitsombekhewa ni kamakhono ke babandu ta. Nga umuŋoosi n'aloma ari,
44007049	‘Likulu nilyo shitsoloŋo she buyinga bwase, ni shibala nisho sheesi ise inaambisakho bikyele byase.’ Kila Umukasya areeba ari, ‘Intsu shiina isi kane inywe muntsombakhile ise, namwe shifwo shiina sheesi ise inawolelamo?
44007050	Shikuli kumukhono kwase nikwo kukwakhola bibindu bino byoosi ta?’
44007051	“Inywe nga muli babandu be kimirwe kimiboofu, beesi bakhakheba mu myoyo ni mu maru ta, inywe babakhandisa Umwoyo Umukhosefu busheele. Nga bakuuka beenywe ni bakhola ni nanywe mukhola muryo.
44007052	Muŋoosi shiina isi bakuuka beenywe bakhakubyeenga ta? Nalundi beeratsaka ibo babakukuula khukhwiitsa khw'Omukhosefu nga bushiili, uyo yeesi inywe mwalyamo luwomelo mwamwiira.
44007053	Inywe beesi malayika baawa kamakambila, ne shitweela busa mwaloba khukalondelela ta.”
44007054	Ne ni bawulila bilomo bya Sitefano bino, bakhalala naabi, beelya kiminwa khu lweewe.
44007055	Ne Sitefano nga wetsusibwile n'Umwoyo Umukhosefu, walolelela mu ngaaki mwikulu, wabona shiriifwa sha Wele, ni Yesu nga wemikhile khu mukhono kumulayi kwa Wele.
44007056	Sitefano kila aloma ari, “Bona, naboone likulu nga lyabikuliwile, n'Umwana w'Omundu wemikhile khu mukhono kumulayi kwa Wele.”
44007057	Ne nibo bayokesela angaaki ni kamakono kamakali, bekala kamaru kaawe, boosi batima bamuweelakho kumulundi mutweela.
44007058	Lwanyuma bamusiindikhilisa, bamurusa ibulafu we shiriimba, bamukhupa kamabaale. Bajulisi baara tsingubo tsaawe asi e bikyele by'omusooleli mutweela, ulaangibwa bari Saulo.
44007059	Ne ni baaba nga bakhupa Sitefano kamabaale, Sitefano mweene waloomba ari, “Umukasya Yesu, yakaanila kumwoyo kwase.”
44007060	Wafukhamila asi welootsa ni likono lye angaaki ari, “Umukasya, ukhabakhalila kumusaango khulwe shishonako shino ta.” Ne n'amala khuloma aryo, wafwa na khufwa.
44008001	Ni Saulo abawo, wafukiilisana ni nabo khukhwiiribwa khweewe. Ni khu shifukhu sheenesho, abawo khukubyeengebwa khukali isi bafukiilisi ba Kristo mu Yerusalemu. Ibo boosi babaaba bafukiilisi basalanisibwila mu byaalo bye Buyudaaya, ni mu Samariya, akhali barume bonyene nibo babaarama.
44008002	Babandu babesaaya Wele basiikha Sitefano, lundi bamulilila lukali.
44008003	Ne Saulo wakhakakho khubona ari ahesa bafukiilisi ba Kristo, nga enjila mu buli intsu, nakhweesamo bafukiilisi, basaani ni bakhasi, wabara mu mapuusu.
44008004	Ari bafukiilisi ibo babasalanisibwila osi osi baatsya nga baboolela shilomo sha Wele.
44008005	Filipo watsya mu shiriimba shikhulu she mu Samariya, waboolelayo bibiwaamba khu Kristo.
44008006	Kamatuuli ke babandu ni kawulila Filipo, nalundi ni kabona bye kamakaanga byeesi akhola, bamurekeeresa ni kumwoyo mutweela.
44008007	Bakali khu nibo bababamo kimisaambwa kimibi kyabaruramo, nga kililila angaaki, ni babandi babakataala, ni baleme, bawonesebwa.
44008008	Aryo abawo kumwikhoyo mukali mu shiriimba isho.
44008009	Abawo umusaani mutweela lisiina lyeewe bari Simoni, uwaba nga akholatsaka bye bufumu mu shiriimba, nalundi nga wayiyangisa be linaambo lya Samariya boosi, nga aloma ari niye umundu umukhulu naabi.
44008010	Babandu boosi khukhwama khu we asi khukhwoola khu we angaaki baamurekeelesatsaka naabi, nga baloma bari, “Umusaani yuno niye kamaani ka Wele kakalaangibwa kamaani kamakhulu.”
44008011	Bamurekeelesatsaka baryo lwekhuba mu mbuka ndeeyi abeeyangisatsaka lwe khukhola bye bufumu byeewe.
44008012	Ne babandu ni baamala khufukiilila kamakhuwa kamalayi ke Buyinga bwa Wele, ni lisiina lya Yesu Kristo byeesi Filipo ababoolela, boosi babatisibwa, basaani ni bakhasi beene.
44008013	Ni Simoni mweene naye wafukiilila, nga wamalile khubatisibwa, wabetsaka atweela ni Filipo. Aryo nga wabonatsakile bye khubonelakho ni bye kamakaanga bikali bibyaba bikholebwa ni barume, welaliila busa.
44008014	Baryo barume babaaba mu Yerusalemu nga bawuliile bari babandu be Samariya bafukiiliile shilomo sha Wele, babarumanila Petero ni Yohana.
44008015	Ne bano ni boolayo, babaloombela bari bafukiilisi bafune Umwoyo Umukhosefu,
44008016	lwekhuba Umwoyo aba ashiili khubeekhakho na mutweela khu nibo ta, ne baaba babatisibwa busa mu lisiina ly'Omukasya Yesu.
44008017	Lwanyuma Petero ni Yohana babarakho kamakhono kaawe, bafuna Umwoyo Umukhosefu.
44008018	Ne Simoni tsana uwaba umufumu n'abona ari Umwoyo Umukhosefu abaweebwa lwe khureewakho kamakhono ke barume, wabawa tsinusu,
44008019	nga aloma ari, “Nase ni muumbe kamaani kano, nio nase buli mundu isi kane indatsakekho kamakhono kaase, afune Umwoyo Umukhosefu.”
44008020	Ne Petero wamwiilamo ari, “Iwe wamweene ni tsinusu tsoowo ni muwele, lwekhuba wambaasa uri kane ukule shiwanwa sha Wele nga uraambisa tsinusu!
44008021	Iwe s'uli ni bufunisi namwe ni kumukabo mu bwakaanisi buno ta, lwekhuba kumwoyo kwoowo sikuli kumukwalaafu mu moni tsa Wele ta.
44008022	Aso ni wibiyise buubi bwoowo buno, uloombe Umukasya, nio manya nga shinyalikha akhwiyakhile shishambaaso shino shishiili mu mwoyo kwoowo.
44008023	Lwekhuba imbona nga uli ni libuba libiririfu, lundi uli umubowe we shiibi.”
44008024	Aryo Simoni tsana naye welamo ari, “Inywe ni munoombele isi Umukasya, nio bilomo bino byeesi mulomele bilekhe khukhukholekhakho na shitweela ta.”
44008025	Baryo Simoni Petero ni Yohana ni baamala khumanyisa ni khuboolela shilomo sh'Omukasya, bakobolayo i Yerusalemu, nga baboolela Kamakhuwa Kamalayi mu byaalo bikali bye mu Samariya.
44008026	Malayika w'Omukasya waloma Filipo ari, “Yinyukha utsye wikhilile imwaalo we shibala khukhwoola khu ntsila iyikhilila khukhwama i Yerusalemu, khuutsya i Gaza, intsila iye kumubiimbi.”
44008027	Aryo Filipo wenyukha, watsya. Ne n'aba nga atsya, wakanana umusaani umu Esiyopiya umwomole. Aba umundu umukhulu, nga niye umukhulu we libikhilo lye tsinusu mu buyinga bwa Kandake, umuyinga umukhasi uwe Esiyopiya. Umusaani yuno aba wetsile i Yerusalemu khukhwisaaya.
44008028	Ne n'aba nga akobolayo ingo, nga wikhaale mu likaali lyeewe lyeesi tsifalaasi tsikhweesa, aba asoma mu shitabo sh'omuŋoosi Yisaaya.
44008029	Umwoyo waloma Filipo ari, “N'utsye isi likaali ilyo, ube ambi ni nalyo.”
44008030	Filipo watima, watsya ambi ni likaali, wawulila umusaani nga asoma mu shitabo sha Yisaaya umuŋoosi. Filipo wamureeba ari, “Byeesi usoma uli khubimanya?”
44008031	Umwomole watsana wamwiilamo ari, “Inyala indyeena khubimanya khurusakho nga iliwo umundu uli khukhusontsoola?” Aryo walaanga Filipo ari aniine ekhale ni naye mu likaali.
44008032	Shisiintsa sheesi umwomole aba ali khusoma khukhwama mu byaronebwa nisho shino, “Ayiliwa nga lisheese khukhwiiribwa, nga lisheese lilishiili lilyaana ni likhaniaaka ta nga balibekakho bubwooya, naye aryo s'aloma ilomo yoosi ta.
44008033	Bamubirisa buubi, balekha khumwokyesanisa bwaŋali ta. Naanu unyala wasontsoola bibiwaamba khu shikuuka sheewe? Lwekhuba bulamu bweewe bwarusibwa khu shibala.”
44008034	Kila umwomole areeba Filipo ari, “Nakhwikontseleele imboolele, naanu isi umuŋoosi alomakho bilomo bino? Elomakho umweene namwe aloma khu mundu ukuundi busa?”
44008035	Kila Filipo warakikhila khu shisiintsa sheenesho, wamuboolela kamakhuwa kamalayi kakawamba khu Yesu.
44008036	Ne ni baaba nga bali khu ntsila batsya, boola mu shiifwo shishiilimo kameetsi, umwomole waloma ari, “Bona kameetsi, shiina ndi shishindobesa khubatisibwa?”
44008037	Filipo wamuloma ari, “Noola ufukiilila ni kumwoyo kwoowo kwoosi, unyala.” Naye umwomole wamwiilamo ari, “Ifukiilila ndi Yesu Kristo niye Umwana wa Wele.”
44008038	Aryo umwomole walakila likaali khukhwiimikha. Niye ni Filipo boombi beekha mu meetsi, Filipo wamubatisa.
44008039	Ne ni baama mu meetsi, Umwoyo w'Omukasya khaangukho wayila Filipo. Umwomole walekha khumubonakho lundi ta, ne weloosela ni lukyeendo lweewe nga ekhoya.
44008040	Ne Filipo lwanyuma wabonekhela mu Azoto, wabira mu biriimba byoosi nga aboolela kamakhuwa kamalayi khukhwolesa n'ola i Kayisaliya.
44009001	Ne Saulo aba nga ashiloosela khukhwambaasa bye khuriisariisa ni khukhwiira baleekelwa b'Omukasya Watsya isi umusaayi ufuura bukhulu,
44009002	ari amuwe burone bwe khuyila muntsu tsye khukhwisaayilamo i Damasiko, nio bari nga wanyooleleyo babandu be Ntsila, basaani namwe bakhasi anyale khubawaamba abareere i Yerusalemu nga babowe.
44009003	Aryo n'aba nga atsya, nga ali ambi khukhwoola i Damasiko, khaangukho buwanga bwarura mwikulu bwamumulikha tsimbeka tsoosi.
44009004	Waakwa asi wawulila likono nga limuloma liri, “Saulo! Saulo, lwashiina iwe ungubyeenga ise?”
44009005	Kila Saulo wamureeba ari, “Iwe naanu, Umukasya?” Likono lyamwiilamo liri, “Ise Yesu isi iwe ukubyeenga.
44009006	Ne ari ni winyukhe utsye mu shiriimba, isi kane bakhuboolele bibikhwakhila iwe khukhola nga ni bili.”
44009007	Ne basaani babaaba bakyeenda ni Saulo beema, nga beyaanga busa. Lwekhuba baawulila likono, n'enga sibabonakho umundu yeesi ta.
44009008	Aryo Saulo wenyukha asi, wakhakakho khumoka tsimoni tseewe, ne walekha khunyala khubonakho shishindu shoosi ta. Baryo bamuwamba kumukhono bamureera i Damasiko.
44009009	Wamala bifukhu bitaru nga s'abona nalundi nga s'alya namwe nga s'anywakho shishindu shoosi ta.
44009010	Ne mu Damasiko mwabamo umuleekelwa mutweela ulaangiwa Ananiya. Umukasya wamulaanga mu khubonekhelwa, wamuloma ari, “Ananiya.” Naye Ananiya wamwiilamo ari, “Ise niy'oyu, Umukasya.”
44009011	Umukasya wamuloma ari, “Yinyukha utsye khu mukhoosi kwe shiriimba kukulaangibwa Kumukolole, mu ntsu ya Yuda, ureebe bakhwokyese umundu ulaangibwa Saulo uwe Taruso. Ari uli khuloomba.
44009012	Mu khubonekhelwa khweewe waboone umundu ulaangibwa Ananiya nga enjila is'ali, amurekho kamakhono keewe, nio anyale khubona lundi.”
44009013	Ananiya welamo ari, “Umukasya, babandu bakali bayimboolela bibindu bibiwaamba khu musaani yuno, ni bukosi bweesi akholatsakile khu bakhosefu boowo mu Yerusalemu.
44009014	Ni na ano wetsile ni bunyala khukhwama isi basaayi bakhulu khuwamba ibo boosi babakhwisaaya iwe.”
44009015	Ne Umukasya waloma Ananiya ari, “N'utsye, lwekhuba umusaani yuno ise samweene naamuroboole khuyila lisiina lyase isi Banaambo, n'isi bayinga baawe, nalundi n'isi babandu ba Isiraeli.
44009016	Nase samweene indimwokesanisa bikali bibilimwakhila khutaambisibwa lwe lisiina lyase.”
44009017	Ananiya aryo watsya, wenjila mu ntsu mweesi Saulo aba, wamurakho kamakhono, wamuloma ari, “Uwebulebe Saulo, Umukasya Yesu umweene, uwakhubonekhela khu ntsila nga uli khukhwiitsa ino, wandumile ise bari nio ubimbukhe tsimoni ubone, lundi witsusiwe n'Umwoyo Umukhosefu.”
44009018	Khaangukho bibindu bibifwaana nga kamabaambu byaakwa khukhwama khu moni tsa Saulo, wabona lundi. Aryo wenyukha wabatisibwa.
44009019	Ne lwanyuma nga wamalile khuulyakho biilyo, wiilamo kamaani. Saulo wamala bifukhu bikalikho nga ali ni bafukiilisi be mu Damasiko.
44009020	Khaangukho watsya muntsu tsye khukhwisaayilamo nga aboola ari, “Yesu ali Umwana wa Wele.”
44009021	Ne boosi babamuwulila nga aloma beyaanga busa nga baloma bari, “Oyu s'ali niye umusaani uwabiyila babandu babesaaya Yesu mu Yerusalemu? Nalundi abe sishili isho nisho shishamureera ino khubawaamba, abayile nga babowe isi basaayi bakhulu?”
44009022	Ne Saulo niye welooselela ilala khuuba ni kamaani nga awandalasa Bayudaaya babamenyatsaka mu Damasiko ari, Yesu niye Kristo.
44009023	Nga bifukhu bikalikho byabirirewo, Bayudaaya baboolanila bonyene bari bamwiire.
44009024	Ne Saulo wamanya byeesi baateesa. Baryo baliindatsakila khu milyango kye shiriimba shiilo ni kumuusi bari manya bamuwambilise bamwiire.
44009025	Ne shiilo shitweela, baleekelwa beewe bamuyila, bamurusila mu mwanya kwe khwitikiiyi, bamwikhisilamo nga bamureere mu muyayi.
44009026	Ne Saulo nga wolele mu Yerusalemu, wakhakakho ari etubaase ni baleekelwa, ne nibo boosi bamurya, nga sibafukiilisa bari naye ali umuleekelwa ta.
44009027	Ne Balunaba wamuyila, wamureera isi barume. Aryo wabanoonosela ilala ari Saulo abona Umukasya khu mukhoosi kwe Damasiko, lundi ari Umukasya akanikha ni naye. Nalundi wabanoonosela nga Saulo n'aboolela Kamakhuwa Kamalayi mu lisiina lya Yesu ni kamaani mu Damasiko, nga s'alikho ni khuurya ta.
44009028	Aryo Saulo wakyeendatsakila atweela ni nabo mu Yerusalemu, nga akanikha khu lisiina ly'Omukasya ni liefu likali.
44009029	Nalundi wakanikha ni kamaani kamakali, nga akhandisana ni Bayudaaya babakanikha Luyonaani, ne nibo bakhakakho khumwiira.
44009030	Ne bebulebe ni bashimanyakho baryo, bamwikhisa i Kayisaliya, bamurumana i Taruso.
44009031	Ulwo babandu babafukiilila mu Yesu babaaba mu Buyudaaya mwoosi ni mu Galilaaya, ni mu Samariya, bafunakho mbuka iye lukoosi. Beloosela khuuba bakali, nga bakyeendela mu khwisamo Umukasya shirifwa ni mu khwikhoyesebwa khw'Omwoyo Umukhosefu, bafukiilisi beloosela khuuba bakali.
44009032	Petero n'aba nga akyeendakyeenda buli andu, lutweela watsya wakyeniyilakho babandu ba Wele abe babamenya mu Lida.
44009033	Ibweeneyo wanyoolayo umusaani ulaangiwa bari Ayinasi uwakataala nga abe wamala khu bulili kimiiko shinaane.
44009034	Petero wamuloma ari, “Ayinasi, Yesu Kristo akhuwonesa. Yinyukha wiyalile bulili bwoowo.” Lubaluba Ayinasi wenyukha.
44009035	Babandu boosi babamenya mu bifwo bibilaangibwa Lida ni Saloni ni bamubona, bashuukha bafukiilisa mu Mukasya.
44009036	Ne mu Yopa mwabamo umuleekelwa umukhasi lisiina lyeewe bari Tabisa, lilimanyisa liri Dorukasi, uwawanatsakayo imbuka yeewe khukhola bulayi ni khuyeeta bataambi.
44009037	Mu bifukhu ibyo, bulwaale bwamuwamba wafwa. Ne ni baamala khusiinga kumulaambo kweewe, bakwalisa mu shiseenge she khungaaki.
44009038	Ne lwekhuba Lida shaba ambi ni Yopa, baryo bafukiilisi ni baawulila bari Petero ali mu Lida, bamurumanila babandu babili baatsya khumwikontselela bari, “Yuubakho, wiitse isi khuli.”
44009039	Petero wenyukha watsya ni nabo. Ne nga woleleyo, bamuyila mu shiseenge tsana she khungaaki. Banamulekhwa boosi bemikha bamwibotokhelela nga balila, nga bamwokesa tsingubo ni bikwaaro bibindi byeesi Dorukasi aruungatsaka nga ashiili mulamu ni nabo.
44009040	Petero wabarusa boosi ibulafu, wafukhama asi, waloomba, lwanyuma washuukha walomela kumulaambo ari, “Tabisa yinyukha.” Aryo Tabisa wenyusa tsimoni wamoka, ne n'abona Petero wenyukha wekhala.
44009041	Petero wayila kumukhono kweewe, wamwinyusa weema. Lwanyuma Petero walaanga babandu ba Wele, ni banamulekhwa, wabamwakaanisa nga umulamu.
44009042	Shino shamanyikhana mu Yopa mwoosi, ni babandu bakali bafukiilila mu Mukasya.
44009043	Aryo Petero wamenyayo bifukhu bikali mu Yopa, muntsu ya Simoni umuwali we kamahaafu.
44010001	Abawo umundu ulaangiwa Koruneliyo abe umenya i Kayisaliya, uwaba umurangilisi uwe liye lililaangibwa lye ba Itale.
44010002	Umusaani yuno aba umundu umwilama nga niye ni be muntsu yeewe boosi baaba besaaya Wele. Aba nga ayeeta Bayudaaya nga abakabila bibindu bya busa, nalundi abe abuya nga aloomba Wele.
44010003	Lutweela khu nyaanga nga syeenda tse angoloobe, wabonela ilala bulayi bubweene shifwani sha malayika wa Wele nga enjila muntsu nalundi nga amulaanga lisiina ari, “Koruneliyo.”
44010004	Koruneliyo walolelela malayika ni khuurya khukali, kila amureeba ari “Umukasya, shiina?” Malayika naye wamwiilamo ari, “Khuloomba khwoowo ni buyeeti bwoowo bweesi uwaanayo isi babandu byaniinile nalundi byafukiilisibwile ni Wele.
44010005	Ni aluno ari rumana babandu batsye i Yopa, batsye balaange Simoni ulaangiwa Petero,
44010006	umenya wa Simoni, umuwali we kamahaafu, intsu yeewe ili ambi ni nyaantsa.”
44010007	Ne malayika uwamukanikhayo n'amala khuutsya, Koruneliyo walaanga babili khu baraambi beewe, n'umusilikhale umwiyikinwa uwisaaya Wele uli mutweela yenyene khukhwama muubo abe babamuraambila.
44010008	Aryo wababoolela byoosi bibyaba byabeelewo, wabarumana i Yopa.
44010009	Khu shifukhu shishelakho, ni baaba nga bali khu lukyeendo lwawe nga bembiyisile shiriimba isho, Petero waniina khu ntsu khu ngaaki khuutsya khuloomba. Tsisaawa tsaba nga tsisesaba tse kumuusi.
44010010	Nga ali khubweenekhwo intsala yamulya, wewotooma ari khali aliilekho khakhandu. Ne ni baaba nga bashirengakharengekha she khuulya, wafwana nga uroora.
44010011	Wabona likulu nga lyabimbukhile, ni shishindu shamamo nga shiikha is'ali nga shifwana nga isuukha ingali, yaba yikhisibwa khu shibala nga yawambibwiile khu mbeka tsoosi tsine.
44010012	Mu suukha yino mwabamo bisolo bya buli shikuuka shoosi, ni nebyo bibyalaamila asi, ni binywiinywi bye mu ngaaki.
44010013	Kila awulila likono limuloma liri, “Petero, yinyukha usale, ulye.”
44010014	Ne Petero waloma ari, “Umukasya, taawe. Lwekhuba ise sinalyatsakakho shishindu shoosi she kumusilo namwe shiibi shoosi taawe.”
44010015	Petero wawulila likono ifuunda ye khabili nga limuloma liri, “Byeesi Wele amala khuŋoonaŋoona, iwe ukhabilaanga khuuba bye kumusilo ta.”
44010016	Shishindu she suukha shino sheyokyesanisa kimilundi nga kitaru, lwanyuma shenyusibwa khaangu shelayo mwikulu.
44010017	Aryo Petero n'aba nga ashikanakana mu mwoyo kweewe khulwe shifwani ari manya makhulu shiina kakashiilimo, khaangukho babandu beesi Koruneliyo arumana boola, beema khu mulyango. Abe bamalile khaale khureebelesa babokesele intsu ya Simoni.
44010018	Balaanga babaaliyo nga bakana bamanye oba nga Simoni Petero abe amenya abweene awo.
44010019	Ne Petero aba nga ashambaasa khu bindu bibibonekhele, Umwoyo wamuloma ari, “Bona iliwo babandu bataru babaali khukhuweentsa.
44010020	Yinyukha wiikhe asi, nalundi utsye ni nabo, akhali khumala imbuka ta, lwekhuba ise niye ubarumanile.”
44010021	Petero weekha asi isi babandu bano babaama isi Koruneliyo wabaloma ari, “Iseese niyooyu isi mulikho mukana. Lomo shiina ibareerire?”
44010022	Nabo baloma bari, “Koruneliyo umurangilisi we basilikhale, niye ali umundu umulayi nalundi ali umundu urya Wele, isi babandu be linaambo lye Bayudaaya basiima. Malayika Umukhosefu amuboolele ari akhurumanise iwe utsye muntsu yeewe, umuboolele byeesi uli ni nabyo.”
44010023	Aryo Petero wabakaanila wabenjisa muntsu, wabawa bukono antsye bushe nio batsye. Shifukhu shishelakho, Petero wenyukha watsya ni nabo, atweela ni bebulebe babandi babaama i Yopa nabo batsya ni naye.
44010024	Ni khu shifukhu shishelakho, boola mu shiriimba Kayisaliya. Abe Koruneliyo wabaliindiliile khukhwoola, nalundi aba wabusanisile balebe ni basaale beewe atweela.
44010025	Petero n'enjila muntsu, Koruneliyo wamwakaanila wakwa asi mu bikyele byeewe nga amwisaaya.
44010026	Ne Petero wamwinyusa khu ngaaki nga aloma ari, “Yinyukha khu ngaaki, akhaba nase indi umundu busa nga iwe.”
44010027	Baryo Petero ni Koruneliyo baatsya nga bakanikha, ne ni benjila muntsu, banyoola babandu bakali babusaane.
44010028	Petero wabaloma ari, “Inywe mweesi mwamanyila ilala muri, shifuniaka likambila singa Umuyudaaya akholakana namwe wakyeniyila umundu yeesi ukhali umuyudaaya ta. Ne Wele wantsokesanisile ari, sinandyakhiile khuloma umundu yeesi ndi ali uwe mbikho namwe umubi ta.
44010029	Nashiryo nga ni munangile, ise sindobile khukhwiitsa ta. Ari imbareeba ndi shiina shishikilile mwanaanga?”
44010030	Koruneliyo waloma ari, “Bifukhu byabirire bine khukhwama nga bino nibyakholikha: tsaba tsinyaanga nga syeenda tse angoloobe nga ndi muntsu yase ndikho inoomba, khaangukho nabona umundu nga ali mu bikwaaro bibimelamela nga wantsimile ibweeni.
44010031	Wanoma ari, ‘Koruneliyo, Wele wawuliile khuloomba khwoowo ni bubweela bwoowo isi babandu, lweesho Wele wakhukhebuliile.
44010032	Nashiryo rumanisa i Yopa, bakhulaangile Simoni ulaangiwa Petero etse, amenya muntsu ya Simoni umuwali we kamahaafu ambi ni nyaantsa.’
44010033	Nase lubaluba nakhurumanisa, ni nawe wakholile bulayi khukhwiitsa. Nashiryo fweesi khuli ano mu moni tsa Wele khurekeerese byoosi byeesi Umukasya akhulakiile iwe khuloma.”
44010034	Petero warakikha khukanikha nga aloma ari, “Ilala ari naboone ndi Wele s'aromboosa mu bandu ta.
44010035	Ne mu buli linaambo lyoosi ibo boosi babamurya nalundi babakhola bilayi, Wele abafukiilila.
44010036	Wele asiindikha shilomo sheewe isi babandu ba Isiraeli nga abakaanisa kamakhuwa kamalayi ke lukoosi khubirira mu Yesu Kristo uli Umukasya wa boosi.
44010037	Ise sinaakha khubakhebusa bilomo bibyakholikhile mu Buyudaaya mwoosi khurakikhila i Galilaaya, lwanyuma lwe khubatisibwa khweesi Yohana alaangilila ta.
44010038	Mwamanya isaambo yeesi Wele arobolamo Yesu uwe Nazareesi n'Umwoyo Umukhosefu atweela ni kamaani. Isaambo isi akyeenda nga akhola bilayi, nalundi nga awonisa abo boosi abe beesi Sitaani aminilisa, lwekhuba abe Wele ali ni naye.
44010039	Ifwe khuli bajulisi be bibindu ibyo byoosi byeesi akhola mu shaalo she Buyudaaya ni mu Yerusalemu. Bamwiira nga bamutsangilila khu musalaba kwe kusaala.
44010040	Ne Wele wamulamusa khukhwaama mu bafu khu shifukhu she khataru, nalundi wamwokesanisa mu lubuula.
44010041	Ne sishaba isi babandu boosi ta, ne isi ifwe beesi Wele arobola khaale khuuba bajulisi. Ifwe khwalya nalundi khwanywa ni naye nga wamalile khulamukha khukhwama mu bafu.
44010042	Niye uwakhulakila ifwe khuutsya khuboole Kamakhuwa Kamalayi isi babandu, ni khuwayo bujulisi khuri uyo niye isi Wele arobola khuuba umukayi we balamu ni baafu.
44010043	Uyo niye isi baŋoosi boosi baweelakho bujulisi bari, khubirira mu lisiina lyeewe, buli mutweela umufukiilila alifuna shishiyakhilo she bibyonako.”
44010044	Aryo Petero n'aba nga ashikanikha, Umwoyo Umukhosefu weekha khu boosi babaaba bamurekeeresa.
44010045	Bafukiilisi mu Kristo babaaba Bayudaaya babeetsa ni Petero ni baabona shino beyaanga, khubona bari shiwanwa sh'Omwoyo Umukhosefu shaweebwile akhaba isi Banaambo nabo.
44010046	Lwekhuba bawulila Banaambo bano nga bakanikha mu nimi tsitsiindi, nalundi nga baruuya shiriifwa sha Wele. Kila Petero abareeba ari,
44010047	“Iliyo umundu yeesi unyala khukhwimana khubatisibwa khwe kameetsi isi babandu bano babamalile khufuna Umwoyo Umukhosefu nga ifwe ni khwafuna?”
44010048	Aryo Petero walakila ari babatisiwe mu lisiina lya Yesu Kristo. Lwanyuma bamuloomba bari amenyekho ni nabo bifukhu bikyeekhe biri.
44011001	Barume ni bafukiilisi babandi babaaba mu Buyudaaya bawulila bari Banaambo nabo bafukiiliile shilomo sha Wele.
44011002	Ne Petero n'aniina i Yerusalemu, basaani bafukiilisi mu Yesu babenjila imbalu, bamwiŋuluŋuunyila nga baloma bari,
44011003	“Lwashiina iwe watsya mungo mwe babandu basiinde, walya ni nabo?”
44011004	Petero wasimama khubaboolela byoosi, shitweelatweela nga eesi byarakikha,
44011005	nga aloma ari, “Ise naba mu shiriimba she Yopa nga inoomba, nafuna khubonekhelwa. Mu nikhwo nabona shishindu shiikha khukhwama mwikulu, nga shifwana nga isuukha ingali, nga yawambibwile khu tsisoonda tsine, sheetsa isiindi.
44011006	Ne ni nashofwasa nabonamo tsisolo tse bikyele bine tse khu shibala, ni tsisolo tse mwirome, ni bibyalaama asi, ni binywiinywi bye mu ngaaki.
44011007	Lwanyuma nawulila likono linoma liri, ‘Petero yinyukha usale, ulye.’
44011008	Ne nase naloma ndi, ‘Taawe Umukasya, lwekhuba imbaawo shishindu shoosi she mbikho namwe shiibi shishenjilatsakakho mu khanwa mwase ta.’
44011009	Ne likono lyelamo ifuunda ye khabili khukhwama mwikulu lyaloma liri, ‘Ukhalaangatsaka byeesi Wele amala khumiliisa uri bye mbikho ta.’
44011010	Shino shakholebwa tsifuunda tsitaru, lwanyuma byoosi byaniinisibwa mwikulu.
44011011	Ni mu mbuka nyeneyo, basaani bataru babarumanibwa isiindi khukhwama i Kayisaliya boolela khu ntsu isi nabamo.
44011012	Umwoyo wanoma khuutsya ni nabo akhali khukhwikanakana ta. Ni balebe basesaba beesi naba nabo, baatsya ni nase, khwenjila muntsu y'omusaani uyo.
44011013	Naye wakhuboolela nga n'abona malayika nga wemikhile muntsu yeewe, amulomela ari, ‘Rumanisa i Yopa, bakhulaangile Simoni ulaangibwa Petero.
44011014	Naye alikhureerera bubakha bubuuli khuwonesa iwe ni be muntsu yoowo boosi.’
44011015	Nase ni naba nga indakikha khukanikha, Umwoyo Umukhosefu wabekhakho nga n'akhwiikha khusiifwe makiboole.
44011016	Abweenewo nashebulila shilomo sh'Omukasya sheesi aloma ari, ‘Yohana abatisa ni kameetsi, ne inywe mulibatisibwa n'Umwoyo Umukhosefu.’
44011017	Aso, Wele noola abawa nibo shiwanwa nga sheesi akhuwa ifwe ni khwafukiilila Umukasya Yesu Kristo, abe ise niye naanu uwandyakhiile khukhabisanisa Wele?”
44011018	Boosi ni bawulila shino, basila busa balekha khukhwiŋuluŋuunya lundi ta, ne baruuya Wele nga baloma bari, “Aso, n'isi Banaambo, Wele wabaweele khukhwibiyisa bibyonako nio banyoole bulamu.”
44011019	Ulwo ibo boosi khu lwe khukubyeengebwa khukhwabawo khu lwa Sitefano nga n'amala khukhwiribwa, barume bakyeenda boola i Foyinisiya, Kupuro ni Antiyoki, nga baboolela shilomo isi Bayudaaya bonyene, ne nga sibaboola isi babandi ta.
44011020	Ne abawo babandi khu nibo bafukiilisi khukhwama i Kupuro, ni Kurene, ni beetsa i Antiyoki, bakanikha isi be Kamanaambo kakandi nabo, nga bababoolela kamakhuwa kamalayi kakawamba khu Mukasya Yesu.
44011021	Kamaani k'Omukasya kaaba khu nibo, ni lituuli lye babandu bakali bashuukha bekyela bafukiilisi mu Mukasya.
44011022	Kamakhuwa kakawamba khu bino ni kawulilikha isi bafukiilisi be mu Yerusalemu, baryo barumana Balunaba i Antiyoki.
44011023	Naye nga woleleyo, wabona bye bubweela bwa Wele, wekhoya, wabakhupilisa ari bawandalalile ilala mu mwoyo, behaambile ilala khu Mukasya.
44011024	Balunaba aba umusaani umulayi, uwetsula Umwoyo Umukhosefu ni khufukiilila. Baryo babandu bakali bareerewa isi Umukasya.
44011025	Lwanyuma Balunaba warurayo, watsya i Taruso khuweentsa Saulo.
44011026	Ne n'amunyoola, wamureera i Antiyoki. Baryo khumala kumwiiko kumubuufu, Balunaba ni Saulo babusanatsaka ni bafukiilisi, baleekelatsaka babandu bakali. Ne i Antiyoki iyo niyo isi baleekelwa banyoowa khulaangiwa bari Bakristo.
44011027	Awo mu bifukhu ibyo, baŋoosi beetsa i Antiyoki, nga baama i Yerusalemu.
44011028	Ne mutweela khu nibo uwaba alaangiwa Agabo, wimikha angaaki mu maani k'Omwoyo Umukhosefu, waboola nga intsala ingali n'itsya khubawo mu shibala shoosi, (intsala iyi yakwawo mu bifukhu bya Kilawudiyo, nga niye Kayisaali).
44011029	Baryo baleekelwa bakhalawo nga buli mutweela n'anyala, khukhwakaanisa buyeeti isi balebe babamenya mu Buyudaaya.
44011030	Shino baashikhola, baakaanisa biwanwa byaawe isi basakhulu nga babirira mu Balunaba ni Saulo.
44012001	Mu bifukhu byeenebyo, umuyinga Herode warakikha khukhola buubi khu batweela be lituuli lye bafukiilisi.
44012002	Wawamba lurima, weera Yakobo wandaaye wa Yohana.
44012003	Ne n'abona ari shino Bayudaaya bashisiimile, watsya mu moni khuwamba ni Petero naye. Bino byakholekha mu bifukhu bye kamayiiya ke kimikaati kikikhasiila ta.
44012004	Nga Herode wamalile khuwamba Petero, wamura mwipuusu, wamurakho basilikhale khumuliinda nga baraambisa tsimbalo tsya bane khu bane, nga shitsilililwa sheewe shili shiri lwanyuma lwe Kamayiiya ke Khubirakho, amureere mu moni tse babandu.
44012005	Ne Petero n'aba nga ali umubowe mu mapuusu, bafukiilisi mu Yesu babelelela naabi khumuloombela isi Wele.
44012006	Ne mu shilo nio bushe Petero areerebwe wa Herode khumukhalila kumusaango, abe alikho akona akari e basilikhale babili, nga bamuboyile ni kiminyololo kibili, babaaliindila ibulafu nabo nga bebuliile khwipuusu.
44012007	Lubaluba, malayika w'Omukasya wabonekha, buwaanga bwamulikha mwipuusu mukari, wakhupakakho Petero mu mbafu, wamusisimusa, nga aloma ari, “Yinyukha khaangu.” Khaangukho kiminyololo kyaama khu makhono keewe kyaakwa.
44012008	Malayika wamulomela ari, “Yibowa lukhoba lwoowo, nalundi ukware bilaalo byoowo.” Petero wakhola aryo. Malayika wamulomela lundi ari, “Kwaara tsingubo tsoowo, unondekho.”
44012009	Petero wamuloondakho warura ibulafu. Ne walekha khumanya ari abe byeesi malayika alikho akhola byaŋali ta, nga ambaasa ari alikho aroora.
44012010	Ni bamala khubira khu baliindi babanyoowa, ni babakhola khabili boola khu shilibwa nga shili she shishuuma. Shilibwa shino nisho shishiitsya mu shiriimba. Shilibwa shino shisheene sheyikulawo shonyene busa, barura ibulafu, bakyeenda lukyeendo luleeyikho. Lubaluba, malayika wamwawukhanakho.
44012011	Lwanyuma Petero kamakyesi kamukobolamo waloma ari, “Ari namanyiile ilala ndi Umukasya warumanile malayika weewe khukhumusa ise khukhwaama mu mikhono kya Herode, ni khukhwama mwiibyo byoosi abe byeesi Bayudaaya bambaasa khukhukhola khus'ise.”
44012012	Aryo Petero n'amanya shino, wakyeendaka khaangu watsya muntsu ya Mariya, maayi wa Yohana, abe ulaangiwa lilindi ari Mariko. Ibweeneyo abe bakali khu bafukiilisi babusanileyo balikho baloomba.
44012013	Petero n'akhonyaka khu lwiitsi lwe bulafu, umwakaanisi umukhaana ulaangiwa Roda weetsa khukhwikulawo.
44012014	Ne n'amanya ari likono lyeesi awulila liri lya Petero, khulwe kumwikhoyo kumukali walekha khukhwikulawo lulwiitsi ta, ne watima busa welayo wababoolela babaramile ari Petero wemikhile antsye khu lwiitsi.
44012015	Kila nibo bamuloma bari, “Iwe wakwiile tsintsoli.” Ne Roda niye walobelakho nga ababoolela ari shili shaŋali. Lwanyuma be muntsu kila baloma bari, “Uyo ali malayika weewe busa.”
44012016	Ne Petero weloosela khukhonyaka. Ne ni bekulawo lulwiitsi babona nga niye, basamilila busa.
44012017	Petero wasuta kumukhono kweewe angaaki nga abaloma basile. Lwanyuma wabasontsoola byoosi, nga Umukasya n'amurusile mwipuusu. Wabaloma ari “Ni mutsye muboolelekho Yakobo ni bebulebe babandi shishindu shino.” Aryo Petero wabawukhanakho, watsya mu shifwo shishiindi.
44012018	Ni bwasha kumutikhinyi, abawo khutumbuukha khukali akari mu basilikhale khulwe khutakhawo khwa Petero mwipuusu.
44012019	Herode walakila ari bawentselese naabi Petero. Ne ni balekha khumunyoola ta, wareebelesa naabi basilikhale, walakila ari beeribwe. Lwanyumakho Herode wenyukha khukhwama i Buyudaaya, watsya khumenyakho i Kayisaliya.
44012020	Abe Herode wakhalalila naabi babandu be Tulo ni Sidoni. Nga banyooyile khukhola busaale ni Bulaseto umusoleeli umukhulu uwe muntsu y'omuyinga, baatsya mu bukali isi Herode, nga baloomba bari abeyakhile abewo lukoosi. Baakhola shino lwekhuba abe shisiintsa shaawe shamisa biilyo mu shibala sh'omuyinga.
44012021	Shifukhu abe sheesi baafukiilisanakho ni shoola, Herode wakwaara bikwaaro bye buyinga, wekhala khu shitsoloŋo she buyinga, wabakanikhayo.
44012022	Kila babandu bayokesela angaaki bari, “Likono ilyo shilili ly'omundu ta, ne njeeba wele uli khukhukanikhayo isi ifwe.”
44012023	Lubaluba, malayika w'Omukasya wakhupa Herode asi lwekhuba abe siwesilemo Wele shiriifwa ta.Tsinyeende tsamulya wafwa nakhufwa.
44012024	Ne shilomo sha Wele sheloosela khutsowa ni khubalaaha.
44012025	Ni Balunaba ni Saulo ni bamalilisa kumulimo kwawe, bakobolayo i Yerusalemu, nga batsya ni Yohana, abe ulaangibwa lisiina lilindi ari Mariko.
44013001	Mu bafukiilisi be Antiyoki mwabamo baŋoosi ni baleekeli, nga mu nibo mulimo Balunaba, Simeoni abe ulaangiwa Nigeli, ni Lusiyo uwe Kurene, ni Manaeni uwaba umusaale w'omuwuli Herode atweela ni Saulo.
44013002	Ni baaba nga besaaya Umukasya nalundi nga babuya ntsala Umwoyo Umukhosefu waloma ari, “Ngana mundoborere Balunaba ni Saulo, babe baburaawa lwe buraambi bweesi imbalaangiile khukhola.”
44013003	Ne lwanyuma ni baamala khubuya ntsala ni khuloomba, babarakho kamakhono kaawe babarumana.
44013004	Umwoyo Umukhosefu nga wabarumanile, batsya beekha i Selukiya, ni khukhwama ibweeneyo baselengela i Kupuro.
44013005	Ne ni boola i Salamisi, baleekelayo shilomo sha Wele muntsu tsye khukhwisaayilamo tse Bayudaaya. Yohana aba ni nabo nga abayeetakho.
44013006	Baryo bakyeenda khu shikelemeesi she Kupuro shoosi, khukhwoola ni Pafosi, isi banyoola umundu umufumu. Umundu yuno aba Umuyudaaya nga elaanga khuuba umuŋoosi, nga lisiina lyeewe bari Umwana-wa-Yesu.
44013007	Umufumu yuno aba musaale wa gafana Serugiyo Paulo umukhulu we shikelemeesi isho, uwaba umusaani we kamakhula naabi. Serugiyo yuno walaanga Balunaba ni Saulo nga akana khuwulila shilomo sha Wele.
44013008	Ne umufumu yuno nga niye Elimasi (lisiina lyeewe limanyisa liryo mu Luyonaani), wabakhandisa naabi, nga akana khukoraanisa gafana yuno alekhe khufukiilila shilomo sha Wele ta.
44013009	Ne Saulo abe lundi ulaangibwa bari Paulo, wetsusibwa n'Umwoyo Umukhosefu, wamulolelela wamwomiisilakho tsimoni.
44013010	Kila aloma ari, “Iwe uli umwana wa Sitaani, uli umusiku we shishindu shoosi shishiili shikhosefu, wayitsula bubeeyi ni khukhola buubi! Ulyakamisa liina khuboraanisa kimikhoosi kimikwalaafu ky'Omukasya?
44013011	Bona aluno ari, kumukhono kw'Omukasya kunakhukhupa, kukhwikyelise umubofu. unekyela umubofu nga s'ubona inyaanga ta.” Lubaluba, lubookha ni bibilima bya muwamba tsimoni, wabubuuka busa nga aweentsa umundu umuwamba khu mukhono amurangilile.
44013012	Ne gafana n'abona byoosi bibyakholekha, wekyela umufukiilisi mu Kristo, lwekhuba eyaanga naabi khuleekela khw'Omukasya nga ni khuli.
44013013	Paulo ni babandu beesi aba ni nabo, baama i Pafosi, bambukha inyaantsa baatsya i Peruga shiriimba shishiili mu Panfiliya. Ne Yohana wabalekhela ibweeneyo wakobolayo i Yerusalemu.
44013014	Babaramile belooselayo khukhwama i Peruga, khukhwoolesa ni boola i Antiyoki shishiili mu Pisidiya. Ne shifukhu sha Sabato ni shoola, baatsya muntsu iye khukhwisaayilamo, bekhala asi.
44013015	Lwanyuma lwe khusoma khukhwaama mu bibyaronebwa mu makambila ka Musa ni mu baŋoosi, barangilisi be ntsu ye khukhwisaayilamo, bakaanisa burume isi barume bari, “Bebulebe, noola muliyo ni shilomo shoosi shishisamo kamaani, ni mwiitse mukanikhe.”
44013016	Paulo wenyukha weema, wenyusa kumukhono kweewe wabasilisa waloma ari, “Ba Isiraeli bashaase ni nanywe Banaambo babesaaya Wele mweesi ni mundekeerese.
44013017	Wele we babandu ba Isiraeli arobola bakuuka beefwe khaalekho. Nga bashiili mu bukulwa i Misiri, Wele abatsowesa khuuba babandu bakali naabi. Ni khulwe kamaani keewe kamakali abarusayo mu linaambo ilyo.
44013018	Khumala kimiiko kamakhumi kane, abekhaliliikha nga bali mu mubiimbi.
44013019	Khulwawe, Wele ahesa kamanaambo musaafu mu shibala sha Kanani, wabawa nibo liiswa ilyo nga busikha bwaabwe.
44013020	Nalundi lwanyuma lwe kimiiko bitoondo bine ni kamakhumi karaano, Wele wabarobolela bakayi khuuba bawuli baawe khukhwolesa khu muboolo kwa Samwili umuŋoosi.
44013021	“Lwanyuma baloomba bari Wele abawe umuyinga. Kila Wele abawa Saulo umwana wa Kiisi, uwaba uwe mu shikuuka sha Benyamini uwaba umuyinga wawe khumala kimiiko kamakhumi kane.
44013022	Ne Wele n'amala khurusawo Saulo, wesawo Daudi khuuba umuyinga wabwe. Ni Wele wamulomakho ari, ‘Nanyoolile Daudi umwana wa Yese nga niye uli ni kumwoyo nga kukwase kumweene, niye ukana akhole byeesi ise ingana.’
44013023	Khukhwama mwisaaye ly'omweeneyo, Wele warereera babandu ba Isiraeli umuwonesi nga niye Yesu, nga n'abalomela.
44013024	Nga Yesu ashiili khwiitsa ta, Yohana akukuula khubatisibwa khwe khukhwibiiyisa bibyonako isi babandu ba Isiraeli boosi.
44013025	Ne Yohana nga atsya khumalilisa buraambi bweewe aloma ari, ‘Iseese muntsambaasilisa khuuba naanu? Iseese siindi niye isi mwambasilisa khuuba uyo isi mwaliindilila ta. Ne akhali ndi lwanyuma lwase, iliyo uli khukhwiitsa isi ise ikhaakhila ni khukangulula bilaalo bye mu bikyele byeewe ta.’
44013026	“Bebulebe, ba Isiraeli bashaase, babaana beenda ya Ibulayimu ni Banaambo babaarya Wele, shilomo shino she buwonesi shakhwakaanisibwa ifwe.
44013027	Lwekhuba babandu babamenya mu Yerusalemu ni bawuli baawe, sibamanya nga niye umuwonesi ta, namwe sibamanya bilomo bye baŋoosi bibisomebwa khu buli shifukhu sha Sabato ta. Shikila nibo boolelesa bilomo bino nga bamukhalila kumusaango kwe khuufwa.
44013028	Ikhaba nga sibanyoola ilomo yoosi imwiriisa ta, ne baloomba Pilato khumwiira.
44013029	Ne ni baamala khukhwolelesa ibyo byoosi abe bibyamulomebwakho, bamuwanulayo khukhwaama khu musalaba bamwalisa mu ŋani.
44013030	Ne Wele wamulamusa khukhwama mu bafu.
44013031	Ne khumala bifukhu bikalikho busa waba nga abonekhela ibo boosi babeetsa ni naye i Yerusalemu khukhwama i Galilaaya. Bano ari nibo bajulisi beewe isi babandu.
44013032	Ni nafwe ari khuli ano khubareerera inywe kamakhuwa kamalayi kakaloma kari, byeesi Wele alomela bakuuka beefwe,
44013033	ari wabyoolelesela ifwe babaana baawe, nga enyusa Yesu khukhwaama mu bafu. Nalundi nga ni shalomebwa mu Zabuli ye khabili shiri, ‘Iwe uli Umwana wase, shaleelo nekyelile Papawo.’
44013034	“Nilwe khukhwokesanisila ilala ari amulamusa khukhwama mu bafu, nga s'anyala welayo khubola ta, waloma ari, ‘Indikhuwa tsikhabi tsikhosefu tseesi nalomela Daudi nalundi tsa ŋali.’
44013035	Nga n'ashilomela mu shisiintsa shishiindi she Zabuli ari, ‘Iwe s'ulilekha umukhosefu woowo abolele mu ŋani ta.’
44013036	“Lwekhuba nga Daudi n'amala khukhwakaanisa mu muboolo kweewe nga Wele n'akana, afwa, wasiikhiwa isi bakuuka beewe, aryo wabola.
44013037	Ne uyo isi Wele alamusa khukhwama mu bafu s'abola ta.
44013038	Nashiryo bebulebe, ba Isiraeli bashaase, mwakha mushimanye muri, khubirira mu mweene uyo, ifwe khulaangilila shishiyakhilo she bibyonako isi muli.
44013039	Nalundi shili ndi lwe khubirira mu niye, buli mutweela ufukiilila arusibwakho ibyo byoosi abe byeesi kamakambila ka Musa kakhanyala karusawo ta.
44013040	Ni nashiryo, ni mwiliinde nio buubi bubwalomekhakho ni baŋoosi bulekhe khuboolakho ta. Shino shalomekha shiri,
44013041	‘Bona inywe babaali ni khulekelesa, kane mwiyaange nalundi muwele, lwekhuba ise ikhola buraambi buno mu bifukhu byeenywe, buraambi buno bweesi mukhalifukiilisa ta, akhaba nga umundu washibaboolele.’ ”
44013042	Ne Paulo ni Balunaba ni baaba nga barura ibulafu we ntsu iye khukhwisaayilamo, babandu babekontselelela bari bakobole lundi bababoolelekho bilomo bino khu shifukhu sha Sabato shishilakho.
44013043	Ne babandu boosi ni baamala khusalanila, Bayudaaya bakali busa ni Banaambo babashuukha bekyela bafukiilisi mu khwisaaya Wele nga Bayudaaya, baloondelela Paulo ni Balunaba. Barume bano babakhupilisa khukhwiloosela khuwandalalila mu bweela bwa Wele.
44013044	Khu shifukhu sha Sabato shishelakho, babandu boosi mu shiriimba beetsa khuwulila shilomo sha Wele.
44013045	Ne Bayudaaya ni baabona wanamundu, libuba lyabawamba, bakhandisa byeesi Paulo aloma, nalundi bamutyabila.
44013046	Ne Paulo ni Balunaba balomela angaaki nga sibarya ta bari, “Abe shakhiile khunyoowa khuboolela shilomo sha Wele isi inywe. Ne khukhwama ni mushikaanile, mwekhaliile mwabeene kumusaango khukhwokesanisa muri bulamu bubukhawawo sibubakhila inywe ta. Ari ifwe kane khubalekhe inywe khwiile isi Banaambo.
44013047	Lwekhuba Umukasya umweene wakhulakila ifwe ari, ‘Inywe nabareerewo khuuba buwaanga isi Banaambo, nio munyalise khuyila buwonesi buli andu osi mu shibala.’ ”
44013048	Banaambo ni bawulila shino, bekhoya nalundi babuyila shilomo sha Wele. Bakali naabi khu nibo babarobolebwa khufuna bulamu bukhawawo ta, bekyela bafukiilisi.
44013049	Shiryo shilomo sh'Omukasya shasalanisibwa mu shiriimba isho shoosi.
44013050	Ne Bayudaaya bakhonjelesa batweela khu besaayi babaaba bakhasi babamanyikhaane, ni basaani babamanyikhaane mu shiriimba, khurakikha khukubyeenga Paulo ni Balunaba. Baryo babatimisa khurura mu shiriimba shaawe.
44013051	Baryo Paulo ni Balunaba babasisakulila lufuumbi lwe mu bikyele byaawe nga khabonelo khe khubekaana nabo, baatsya i Ikoniyo.
44013052	Baleekelwa betsusibwa kumwikhoyo n'Umwoyo Umukhosefu.
44014001	Ni lwoola, Paulo ni Balunaba nga bali mu Ikoniyo, batsya muntsu iye khukhwisaayilamo iye Bayudaaya (nga ni bakholatsaka busheele). Bakanikha bulayi, shino shareerera lituuli likali lye Bayudaaya ni Bayonaani khufukiilila.
44014002	Ne Bayudaaya bakhafukiilila ta, basuluusa Banaambo, bashuusa kimyoyo kyaawe, bakila babiyila bafukiilisi mu Kristo.
44014003	Baryo Paulo ni Balunaba, bamenyayo bifukhu bikalikho, nga bakanikha ni kamaani khu Mukasya, akhali khuurya ta, nga bawayo bujulisi khu shilomo she bubweela bweewe. Nga naye Umukasya aryo nga aŋaŋasa burume bwaabwe, nga abanyalisisa khukhola bye khubonelakho, ni bye kamakaanga.
44014004	Ne babandu be mu shiriimba umwo bawukhanamo; balala baaba khu luwande lwe Bayudaaya, ne babandi baaba khulwe Barume.
44014005	Lwanyuma abawo khukhwikuta akari e Banaambo ni Bayudaaya, bafukiilisanila atweela ni barangilisi baabwe khukhola barume buubi, ni khubakhupa kamabaale.
44014006	Ne Barume ni bashimanyakho, batitukha baatsya mu biriimba bya Likoniya bibilaangibwa Lisitura, ni Derube, ni shibala shishiililanilewo.
44014007	Ibweeneyo, beloosela khuboolela kamakhuwa kamalayi.
44014008	Ne mu Lisitura mwabamo umusaani uwakataala bikyele, nga umuleme khukhwama nga n'asaalikha, nga s'akyeendatsakakho ta.
44014009	Umusaani yuno wekhala asi warekeeresa Paulo byeesi aba akanikha. Paulo wamwomiisilakho tsimoni wamubona nga ali ni khufukiilila khukhunyala khumuwonesa.
44014010	Wamuloma ni likono likali ari, “Yinyukha wiime bukwalaafu khu bikyele byoowo.” Umusaani wesuta, warakikha khukyenda.
44014011	Ne lituuli lye babandu ni baabona sheesi Paulo akholile, bayokesela angaaki mu lulimi lwe waawe Lulikoniyo bari, “Bawele bekyelile babandu beetsile isi khuli!”
44014012	Balaanga Balunaba bari, “Zeusi,” ni Paulo bamulaanga bari, “Herimesi,” lwekhuba niye uwafuura khukanikha.
44014013	Ne umusaayi wa wele Zeusi, wele uwaba ni lisaayilo lyeewe abulafu we shiriimba, wareera tsiwuunwa ni bimuli amulyango kwe shiriimba, lwekhuba niye atweela ni babandu bakana khuwayo tsisaayilo isi barume.
44014014	Ne barume Balunaba ni Paulo ni bawulila baryo, bonuulaka tsingubo tsaawe, batima baatsya isi lituuli lye babandu, nga bayokesela angaaki bari,
44014015	“Basaaninywe, lwashiina mukhola bino? Nafwe khuli babandu busa nga inywe, ne khubaboolela Kamakhuwa Kamalayi khuri, mulekhe ibyo bikhalimo ta, mwiile isi Wele uwabuumba likulu ni shibala, ni tsinyaantsa, ni bibindu byoosi bibilimo.
44014016	Mu mbuka yekhaale, Wele afukiilisa babandu be kamanaambo koosi khukyenda mu ntsila tseesi bekanatsakila.
44014017	Ne s'alekha khukhwiyokesana bujulisi bweewe ta, lwekhuba eyokesanatsaka mu bilayi byeewe byeesi akhola, nga abawa ifula khukhwama mu ngaaki, ni biilyo mu biseela byabyo bibyeene. Abawa biilyo bibimala, lundi wetsusa kimyoyo kyeenywe ni kumwikhoyo.”
44014018	Barume bakhaba nga baloma bilomo bino, sibyanyala khukhingilila babandu khubareerera tsisaayilo ta.
44014019	Ne lwanyuma abawo Bayudaaya babeetsa khukhwama i Antiyoki she mu Pisidiya ni Ikoniyo, bakhonjelesa babandu khubiyila Paulo. Baryo bamukhupa kamabaale, bamukhuruura, bamurusa ibulafu we shiriimba, nga bambaasa bari wafwiile.
44014020	Ne baleekelwa ni bamwibotokhelela, wenyukha asi, welayo mu shiriimba. Shifukhu shishelakho, waruramo ni Balunaba, baatsya i Derube.
44014021	Paulo ni Balunaba baboolela Kamakhuwa kamalayi mu Derube, bakalusayo babandu bakali khukhwikyela baleekelwa. Baryo bafuumba bakobolayo i Lisitura, Ikoniyo, ni Antiyoki;
44014022	nga bawandalasa kimyoyo kye bafukiilisi, nga bababoolela khukhwiloosela khuwandalalila mu khufukiilila. Babaleekela bari, “Ifwe shikhwakhila khubira mu bikosi bikali, nio khwinjile mu Buyinga bwa Wele.”
44014023	Paulo ni Balunaba babarobolela barangilisi mu buli shifwo mumwaba bafukiilisi. Baryo mu khuloomba ni mu khubuya ntsala, babawayo mu mikhono ky'Omukasya isi bafukiililamo.
44014024	Lwanyuma nga babirira mu Pisidiya, boola i Panfiliya.
44014025	Ne ni baamala khuboolela shilomo sha Wele mu Peruga, beekha baatsya i Ataliya.
44014026	Nga bali i Ataliya, bambukha lundi i Antiyoki, esi bawanibwilayo mu bweela bwa Wele, lwe buraambi bweesi baaba bamalile khukhola.
44014027	Ne ni boola mu Antiyoki, babusanisa bafukiilisi atweela, bababoolela byoosi byeesi Wele aba wabaraambisile khukhola, nalundi ni saambo yeesi ekulawo kumulyango kwe khufukiilila isi Banaambo.
44014028	Baryo bamenyayo bifukhu bikalikho nga bali atweela ni baleekelwa.
44015001	Abawo babandu babandi babeekha khukhwama i Buyudaaya, nga baleekela bebulebe bari, “Akhali khukhwinjila imbalu, khulondekhana ni saambo iya Musa nga n'ili, simunyala khuwonesebwa ta.”
44015002	Shino shareera khukhandisana akari abwe ni Paulo ni Balunaba imbuka ndeeyi. Nashiryo lwanyuma lwayo shakhalibwawo shiri Paulo ni Balunaba tsana ni babandu babandi khukhwama i Antiyoki batsye i Yerusalemu isi barume ni bakhulu khulwe lomo yino.
44015003	Baryo bafukiilisi babarumana khuutsya nga babirira i Foyinisiya ni Samariya nga baboolela bibiwaamba khu khushuukha khwe Banaambo khukhwikyela babafukiilila mu Wele.
44015004	Ne ni boola i Yerusalemu, bafukiilisi ni barume ni bakhulu babandi babakaanila. Baryo bababoolela ibyo byoosi byeesi Wele akhola khubirira mu nibo.
44015005	Ne batweela khu bafukiilisi, babaaba batweela khu be mwituuli lye Bafarisaayo, benyukha baloma bari, “Shakhiile Banaambo benjile imbalu, nalundi bali ni khulondelela ibyo byoosi byeesi kamakambila ka Musa kaloma.”
44015006	Barume ni bakhulu babaandi babusana atweela khubona nga ilomo yino n'ili.
44015007	Lwanyuma lwe tsinganikha tsingali, Petero weema khu ngaaki waloma ari, “Bebulebe, inywe mwamanya nga khukhwama khaale, Wele andobola ise khukhwama mwiinywe ari imboolele Banaambo shilomo she kamakhuwa kamalayi nio akile bafukiilile.
44015008	Ne Wele umanyile kimyoyo kye babandu okesana bujulisi nga awa Banaambo Umwoyo Umukhosefu, musaambo ndweela nga n'akhuwa ifwe.
44015009	Niye s'arawo lulwakha akari efwe ni nabo ta, ne njeeba abeyakhila bibyonako byaawe khulwe khufukiilila.
44015010	Ari shiina shisheene shishikila mwakhakilisa Wele nga mwityukhisa balebe bafukiilisi bano babashuukha shisutwa sheesi bakuuka beefwe namwe ifwe fwabeene khukhanyala khusuta ta.
44015011	Lwekhuba ifwe khufukiilila khuri, nafwe nga nibo ni bali, khuliwonesebwa khubirira mu bweela bw'Omukasya Yesu.”
44015012	Lituuli lye babandu basila busa nga barekeeresa Paulo ni Balunaba nga babasontsoola bubonelo ni bye kamakaanga byeesi Wele akhola mu Banaambo khubirira mu nibo.
44015013	Ne ni baamala khukanikha, Yakobo welamo ari, “Bebulebe ni mundekeerese.
44015014	Simoni wasontsoolile isaambo yeesi Wele akyeniyilamo Banaambo, ari nio arobolemo ibo babeewe.
44015015	Shino shiwambakana ni bilomo bye baŋoosi nga bibyaronebwa ni biloma biri,
44015016	‘Lwanyuma lwa bino indikobola, khukhwombekha bushaakha intsu ya Daudi iyakwa. Indyombekha bibyaanyi bye intsu iyo, injimise lundi.
44015017	Nio akile babandu babaramilewo boosi baweentse Umukasya, ni Banaambo boosi babalaangibwa lisiina lyase,
44015018	babasubizibwa kimiboolo kye khaalekho.’
44015019	“Nashiryo, ise khukhalawo khwase khuli ndi, khukhashikhola shaaba shihangafu isi Banaambo babekyelile bafukiilisi mu Wele ta.
44015020	Ne akhali ndi kane khubaronele khuri bakhehambatsakila mu bindu bye mbikho nga khukhwisaaya bibuumbe ta, namwe mu bye buyeyani ta, namwe balekhe khulya inyama iye shishaayo shishikokibwile busa ta, ni khulekha khulya kamalasile ta.
44015021	Lwekhuba khukhwama mu miboolo kimikhale, iliwo babaleekela kamakambila ka Musa mu buli shiriimba. Nalundi kamakambila kano kasomebwa muntsu tsye khukhwisaayilamo khu buli shifukhu sha Sabato.”
44015022	Lwanyuma barume ni bakhulu, atweela ni babafukiilila boosi bashibona nga shili shilayi khurobola babandu khukhwama mu beene, babarumane khuutsya i Antiyoki, atweela ni Paulo, ni Balunaba. Baryo barobola Yuda uwalaangiwa Balusaba, ni Silasi, babaaba babandu bakhulu mu lituuli lye bebulebe.
44015023	Babaronela burume bubuloma buri, “Ifwe barume ni bakhulu, babandaayeenywe, khubaronela inywe balebe babaali Banaambo, be mu Antiyoki, ni Siriya, ni Kilikiya. Khwabasheesile.
44015024	Khwawuliile bari iliwo babandu batweela babaama isi ifwe babataambisile naabi bibyambaaso byeenywe, akhaba nga ifwe sikhwabarumana ta.
44015025	Nashiryo ifwe khwashiboone nga shilayi, lwanyuma lwe khufukiilisana mu lukhobo, khurobolayo babandu khubasindikhe isi muli, nga bali atweela ni bakanwa beefwe Balunaba ni Paulo.
44015026	Nibo bali babandu babewaanayo bulamu bwaabwe khulw'Omukasya weefwe Yesu Kristo.
44015027	Nashiryo ifwe khwabarumaniile Yuda ni Silasi, khuri babakanikhile ni kumunwa ibyo byoosi byeesi khubaroneele.
44015028	Lwekhuba shabonekhele nga shilayi isi Umwoyo Umukhosefu, ni isi ifwe, khulekha khubatwiikha inywe busiro bwoosi ta, khurusakho khukhola ibyo bibikanibwa bino:
44015029	Inywe mulekhe khukhwiwambatsakila mwiibyo byeesi basaayila bifwaani, nalundi mukhalya kamalasile ta. Ni shishiindi mukhalya inyama iye shishaayo shishikokibwile busa ta, nalundi mulekhe bye buyeyani. Ne ni kane mwiliindatsake bibyeene ibyo kane mube mwakholile bulayi.”
44015030	Basaani bano babarumanibwa baatsya boola i Antiyoki. Nga bamalile khubusanisa lituuli lye babandu atweela, babawambisa burone bwatsana.
44015031	Ne ni babusoma, bekhoya naabi khulwe khukhwisibwamo kamaani.
44015032	Lwekhuba Yuda ni Silasi babeene baaba baŋoosi, besamo bebulebe kamaani, nga babakanikhayo nalundi nga babawandalasa.
44015033	Ne ni bamenyayo khumalakho imbuka, bebulebe babasibula mu lukoosi belayo isi ibo bababarumana.
44015034	(Akhaba nga Silasi abona ari shamwakhila khumenya ibweene iyo.)
44015035	Ne Paulo ni Balunaba nga bali atweela ni babandi swa busa, barama mu Antiyoki, nga baleekela nalundi nga baboolela shilomo sh'Omukasya.
44015036	Nga bifukhu byabirirewo, Paulo walomela Balunaba ari “Yinyukha, khwileyo khukyeniyile bebulebe mu buli shiriimba mweesi khwaboolela shilomo sh'Omukasya khubone nga ni bali.”
44015037	Ne Balunaba wakana naabi khuutsya ni Yohana uwalaangibwa Mariko.
44015038	Ne Paulo walekha khushibona nga shilayi khuutsya ni naye ta, lwekhuba Yohana Mariko yuno abatitukhakho nga bali i Panfiliya, walekha khutsya ni nabo khu buraambi ta.
44015039	Aryo abawo khukhandisana khukali akari abwe, khukhwolisa ni bawukhana. Balunaba watsya ni Mariko, bambukha i Kupuro.
44015040	Ne Paulo warobola Silasi baatsya, lwanyuma bebulebe khubaloombela bubweela bw'Omukasya.
44015041	Aryo Paulo watsya nga abirira i Siriya, ni Kilikiya, nga esamo bafukiilisi kamaani.
44016001	Paulo ni Silasi boola i Derube ni Lisitura, ibweeneyo banyoolayo umufukiilisi lisiina lyeewe Timosewo. Timosewo yuno, maayi weewe aba umufukiilisi Umuyudaaya, ne papawe aba Umuyonaani.
44016002	Bebulebe be Lisitura ni Ikoniyo bamukanikhakho bulayi.
44016003	Paulo wakana Timosewo amwitubaasekho, atsye ni naye. Aryo wamuyila wamusheba imbalu lwekhuba Bayudaaya boosi babaaba mu bifwo ibyo baaba bamanya bari papawe wa Timosewo aba Umuyonaani.
44016004	Ne ni baaba batsya nga babira mu biriimba, baboolela bafukiilisi khuwambatsaka ibyo byoosi bibyakhalibwawo ni Barume, ni bakhulu babaaba mu Yerusalemu.
44016005	Baryo bafukiilisi mu Yesu bawandalasibwa mu khufukiilila, baba nga belooselakho bukali buli shifukhu.
44016006	Paulo ni baashe bakyeenda babira busa mu byaalo bye Firigiya, ni Galatiya, lwekhuba Umwoyo Umukhosefu abareesa khuboolela ilomo yoosi mu shibala sha Asiya.
44016007	Ne ni boola khu lwakha ni Misiya, batsemakho khuutsya i Bisiniya, ne Umwoyo wa Yesu walekha khufukiilisa ta.
44016008	Baryo babira bubiri mu Misiya, bekhilila boola i Turowa.
44016009	Ibweeneyo Paulo wafuna khubonekhelwa mu shilo, nga umusaani umu Masedoniya wemile amwikontselela ari, “Yambukha wiitse i Masedoniya, ukhuyeete.”
44016010	Aryo Paulo n'amala khufuna khubonekhelwa khuno, weŋoonaŋoona khuutsya i Masedoniya, nga khwamanyile khuri, Wele wakhulaangile khubaboolela Kamakhuwa Kamalayi.
44016011	Khuryo khambukha khurura i Turowa, khwatsya butysi i Samoturaki, ni shifukhu shishelakho khwoola i Neyapoli.
44016012	Iyo khwamayo khwatsya i Filipi, shiriimba shikhulu she Masedoniya, shishaba shayilibwa ni Baroma. Ibweeneyo khwamenyayo khumala bifukhu bibyoolakho.
44016013	Khu shifukhu sha Sabato, khwarura ibulafu we kumulyango kwe shiriimba, khwatsya khu ndulo khwe luluutsi, esi khwambaasa khunyoolayo shifwo she khukhwisaayilamo. Ibweeneyo khwekhala asi khwakanikha isi bakhasi, babaaba babusaane atweela.
44016014	Mutweela khu bakhasi babaaba bakhurekeeresa lisiina lyeewe aba Lidiya, uwaba ama mu Siyatila. Umukhasi yuno aba umukulisi we tsingubo tsinandaafu, nalundi nga esaayatsaka Wele. Umukasya wamubimbula kumwoyo kweewe, khuwulilisa byoosi byeesi Paulo akanikha.
44016015	Aryo nga niye nibe muntsu yeewe boosi babatisibwile, wakhwikontselela nga aloma ari, “Noola mwamboone nga nase ndi umufukiilisi mu Mukasya, ni mwiitse mwinjile muntsu yase mwikhalemo.” Wakhukhonjelesa aryo.
44016016	Ulwo ni khwaba nga khutsya mu shifwo esi baloombatsakilamo Wele, umukhaana mutweela umukulwa, uwabakho shisaambwa she khulakula wakhwakanana, abe afunatsakila bakhulu beewe bibindu bikali lwe khulakula khweewe.
44016017	Umukhaana yuno walondelela Paulo atweela ni nafwe, nga alomela angaaki ari, “Basaani bano babakaanisi ba Wele uli Angaaki lukali, bababoolela inywe intsila ye buwonesi.”
44016018	Umukhaana uyo wakholatsaka aryo khumala bifukhu bikali. Ne Paulo n'abona nga khuyokesa khukali, washuukha waloma shisaambwa shiibi ari, “Mu lisiina lya Yesu Kristo, ikhulakila ndi mururemo.” Mu mbuka nyeneyo shisaambwa shamururamo.
44016019	Ne bakhulu b'omukhaana yuno ni baabona nga isaambo yaawe iye khufunatsaka bibindu bikali yaweelewo, bawamba Paulo ni Silasi, babasindikhilisa, babayila mwikaantso isi bawuli.
44016020	Babareera mu moni tse bakayi, baloma bari, “Basaani bano Bayudaaya benyusile shisaayumba mu shiriimba sheefwe,
44016021	nga baleekela tsisaambo tse mbikho, isi ifwe Baroma khukhanyala khufukiilila namwe khwalondelela ta.”
44016022	Lituuli lye babandu nalyo lyabetubaasakho khuluumba Paulo ni Silasi. Baryo bakayi balakila bari babafuule tsingubo tsaawe, babakhupe tsimiimbo.
44016023	Ne lwanyuma lwe khubakhupa naabi, babatuuma mwipuusu, balakila umuliindi khubaliindila ilala.
44016024	Naye ni baamala khumulakila baryo, umuliindi wabara mu khaseenge khe mukari, wababowela bikyele byaawe khu bitsaangi.
44016025	Ne shiilo khukari, Paulo ni Silasi ni baaba nga baloomba, nga beembila Wele kimyeenya, ni babowe babaramile nga babarekeeresile.
44016026	Khaangukho abawo khunikina khwe shibala khukali, khukhwanikinisa lipuusu na musiinji kweene. Lubaluba, tsintsitsi tsoosi tsekuliwawo, ni bibyabowa babowe byoosi byakangulukhaka.
44016027	Ne umuliindi n'asisimukha mwiilo, wabona nga tsintsitsi tsoosi tsekuliwilewo, niye wambaasa ari babowe boosi batitukhile batsiile. Aryo kila asowolayo lurima lweewe nga akana eyire.
44016028	Ne Paulo walomela angaaki ni likono likali ari, “Ukhikhola buubi bwoosi ta! Bona ifwe fweesi khuli ano.”
44016029	Umuliindi waloomba ari bamureerere itaala. Wenjila mukari khaangu, wakwa asi e bikyele bya Paulo ni Silasi, nga nanikina busa.
44016030	Aryo wabarusa ibulafu, wabaloma ari, “Basakhulu, ise nakhila khukhola shiina nio imbonesebwe.”
44016031	Nabo Paulo ni Silasi bamwiilamo bari, “Fukiilila mu Mukasya Yesu, ni nawe kane uwonesewe-iwe wamweene, ni be muntsu yoowo boosi.”
44016032	Baryo bamuboolela niye shilomo sh'Omukasya, ni naabo boosi babaaba muntsu yeewe.
44016033	Mu saawa nyene iyo iye shiilo, umuliindi wabayila, wabasiinga kamakoontsyo, lwanyuma khaangukho niye ni be muntsu yeewe boosi babatisibwa.
44016034	Aryo umuliindi uyo wabareera muntsu yeewe, wabawa bye khulya, niye ni be muntsu yeewe boosi bekhoya, lwekhuba boosi baaba bafukiilile mu Wele.
44016035	Ne ni bwasha kumutikhinyi, bakayi barumana basilikhale baawe, nga babaloma bari, “Ni mulekhuule basaani ibo batsye.”
44016036	Umuliindi we lipuusu waboolela Paulo bilomo ibyo ari, “Bakayi balakiile bari, iwe ni Silasi, mulekhuulibwe mutsye. Aso, ni murure, mutsye mu lukoosi.”
44016037	Ne Paulo wabaloma ari, “Bakhupiile ifwe mu moni tse babandu, nga bashiili khukhuwotsesakho ta, akhaba nga ifwe khuli Baroma, bakhutuuma mwipuusu. Ne ari bakhurusamo mu shimoonyo baryeena? Taawe, babeene ni beetse bakhurusemo.”
44016038	Basilikhale belayo baboolela bakayi bilomo bino. Ne ni bawulila bari Paulo ni Silasi bali Baroma, besindukha naabi.
44016039	Ne babeetsayo, babekontselela babeyakhile, babarusa mwipuusu, babaloomba baamukhe shiriimba.
44016040	Lwanyuma Paulo ni Silasi nga barurire mwipuusu, baatsya benjila muntsu ya Lidiya. Mubweenemwo, bakanana ni bafukiilisi, bababoolela bilomo bibisamo kamaani. Lwanyuma benyukha baatsya.
44017001	Paulo ni Silasi ni baaba nga babirire mu Anfipoli ni Apoloniya, boola i Sesalonika, shiriimba shishabamo intsu iye khukhwisaayilamo iye Bayudaaya.
44017002	Paulo wenjila muntsu iye khukhwisaayilamo tsana, nga niyaba isaambo yeewe, wakhandisana ni babandu khu byaronebwa bikhosefu, khumala bifukhu bya Sabato bitaru nga bilondekhana.
44017003	Aryo waba nga abasontsoola, lundi nga abaŋaŋasa ari Kristo aba ali ni khutaambisibwa, ni khulamukha khukhwaama mu bafu. Lundi wabaloma ari, “Yesu yuno isi imbaboolelakho niye Kristo.”
44017004	Balala khu Bayudaaya bakhonjelesebwa betubaasa khu Paulo ni Silasi. Ni Bayonaani nabo swa busa, babaaba besaaya Wele, ni bakhasi bakalikho busa babaamanyikhana nabo babetubaasakho.
44017005	Ne Bayudaaya babaandi libuba lyabawamba, babusanisaka babandu babakyeendaana busa be mu shiriimba, betubaasa atweela, benyusa shisaayumba mu shiriimba. Bekhuula, baatsya bebotokhelela intsu ya Yasoni, nga baweentsa Paulo ni Silasi, bari babareere isi lituuli lye babandu.
44017006	Ne ni balekha khubanyoola ta, bakhweeselesa Yasoni ni bebulebe babandi, babayila isi bawuli be shiriimba, nga balomela angaaki bari, “Basaani bano babareera shisaayumba mu shibala shoosi, bona, boolele ni nahano,
44017007	ni Yasoni wabakaanile mungo mweewe. Boosi balikhukhola bibikhandisana ni kamakambila ka Kayisaali nga baloma bari, Aliwo Umuyinga ukuundi ulaangiwa bari Yesu.”
44017008	Bilomo bino ni byawulilikhana, lituuli lye babandu ni bawuli be shiriimba bakwamo isundakilisi.
44017009	Bawuli baloma Yasoni ni baashe bari buli mutweela umweene eyimilile. Baryo babalekhuula baatsya.
44017010	Antsye ni bwelabula, bebulebe barumana Paulo ni Silasi khuutsya i Berowa. Nabo nga ni boolayo, benjila muntsu iye Bayudaaya iye khukhwisaayilamo.
44017011	Ne Bayudaaya be Berowa baaba balayi khufuura be Sesalonika, lwekhuba baaba be kimyoyo kimyaangu khufukiilila shilomo sha Wele, lundi buli shifukhu nga bemenielesa bibyaronebwa bikhosefu, khubona oba nga Paulo ni Silasi byeesi baloma byaŋali.
44017012	Ni nashiryo, bakali khu nibo bafukiilila, ni bakhasi Bayonaani babamanyikhana bakalikho busa, ni basaani nabo bafukiilila.
44017013	Ne Bayudaaya be mu Sesalonika ni bawulila bari Paulo aba aboolela shilomo sha Wele mu Berowa namwo, beetsayo nayo khukosaasa babandu ni khukhwinyusa shisaayumba.
44017014	Khaangukho bebulebe bakaanisa Paulo khu ndulo khwe nyaantsa bari atsye, ne Silasi ni Timosewo barama i Berowa.
44017015	Balebe babarongesakho Paulo bamwoolisa i Asene. Ne ni baaba nga belayo, baatsya ni burume bubwama isi Paulo nga buloma buri Silasi ni Timosewo bamwitubaasekho khangu nga ni banyala.
44017016	Lutweela Paulo nga ali mu Asene, waliindile Silasi ni Timosewo, kumwoyo kweewe kwamutsiina, nga waboone shiriimba shetsuule bifwaani byeesi babandu baamwo besaayatsaka.
44017017	Aryo wakhandisanatsaka ni Bayudaaya ni Bayonaani babaaba besaaya Wele muntsu iye khukhwisaayilamo, atweela ni mwikaantso. Na buli shifukhu wakholatsaka aryo isi babandu beesi akananatsaka ibweeneyo.
44017018	Babandu babandi be kamakyesi babalaangiwa bari ba Epikuriyo ni babandi ba Sitoyiki, bamwakaanana barakikha khukhandisanatsaka ni naye. Babandi khu nibo baloma bari, “Uwilomalomayu aloma shiina?” Kila babandi baloma bari, “Afwana nga ukanikha khu bawele bakyeni beesi khukhamanya ta.” Baloma shino lwekhuba Paulo aba akanikha khu Yesu, ni khu khulamukha khwe baafu.
44017019	Baryo bamuwamba bamuyila mu lubusano lukhulu lwa Areopago, bamuloma bari, “Khunyala khwamanya khuleekela khuno khushaakha khweesi uli khulomakho nga ni khuli?
44017020	Lwekhuba ulikhukhureerera indeekela ikhali iya busheele ta mu maru keefwe. Shikila khukana khumanye, bibindu bino bimanyisa shiina?”
44017021	Ne babandu be mu Asene boosi atweela ni bakyeni beene babamenyatsakayo, bamalatsaka imbuka yaawe nga bakanikha, namwe nga bawulilisa shilomo shishiiba shetsilewo shishaakha.
44017022	Lwanyuma Paulo weema akari mu lubusano lwa Areopago, waloma ari, “Babandu be mu Asene, mu buli saambo yoosi, ise mbabona inywe nga muli babandu babakana i diini naabi.
44017023	Lwekhuba ni mbeele nga injendakyeenda mu shiriimba sheenywe, imboone bibindu byeesi mwisaaya. Aliwo esi inyoolele shisheeso shisharonebwakho shiri, ‘Sha wele ukhamanyikhana ta.’ Ni nashiryo, abe sheesi mwisaaya nga akhumanya ta, niye umweeneyo isi ise intsya khubaboolelakho.
44017024	Niye Wele uwabuumba shibala ni bibilimo byoosi, niye Umukasya we likulu ni shibala. Lundi niye s'amenya mu mesaayilo kakombakhiwa ni kamakhono ke babandu ta.
44017025	Nalundi niye s'akaanisibwa ni kamakhono ke babandu wafwaana nga utaamba shishindu shoosi ta. Lwekhuba niye umweene uwa babandu boosi bulamu, ni kumuuya kweesi baheela, ni khubawa buli shindu shoosi shishiindi.
44017026	Khurura mu mundu mutweela esi abuumba, Wele abuumba kamanaambo koosi kaketsuule babandu, nga akana babe khu shibala shoosi, nga umweene wamalile khukhalawo bisiintsa ni tsintsakha tse khukhwikhala khwawe.
44017027	Wele akhola shino ari nio bamuweentsatsake, manya osi bamwababekho, lundi bamunyoole, akhaba nga s'ali aleeyi na buli mutweela khusiifwe ta.
44017028	Lwekhuba khubirira mu niye khuba balamu, khwakyeenda, lundi khwabawo. Nga mutweela khu baroni beenywe n'aloma ari, ‘Ifwe khuli lisaaye lyeewe.’
44017029	“Nashiryo, ifwe ni khuli lisaaye lya Wele sikhwakha khwambaasa khuri Wele ali shishindu nga izaabu, namwe ifeeza, namwe libaale lilyakhengebwa ni buyungubafu, ni kamakyesi ke babandu taawe.
44017030	Aso, bisiintsa ibyo bye khaale, bye khulekha khumanya, Wele s'abilolelesa ta, ne ari alakila babandu boosi isi bali khukhwibiiyisa bibyonako byaabwe.
44017031	Lwekhuba wamala khaale khurawo shifukhu she khukhalilakho shibala kumusaango kwe bukwalaafu, nga araambisa umundu eesi umweene arobola. Lundi arawo shishiŋaŋasa isi babandu boosi nga amulamusa khukhwama mu bafu.”
44017032	Ne ni bawulila Paulo nga akanikha khu khulamukha khwe baafu, balala khu nibo bamutsekhelela busa, ne babandi baloma bari, “Khukana khukhuwulila lundi khu lomo yino.”
44017033	Abweenewo, Paulo wabaruramo, watsya.
44017034	Balala khu basaani bababawo betubaasa khu Paulo, bafukiilila mu Yesu. Mu nibo mwabamo Diyonisiyo, uwaba mutweela khu be mu Areopago, n'umukhasi lisiina lyeewe bari Damari, atweela ni babandu babandi.
44018001	Lwanyuma lw'ebyo, Paulo warura mu Asene, watsya i Korinso.
44018002	Ibweene iyo wanyoolayo Umuyudaaya uwasaalikha i Pontusi isi balaanga bari Akula. Akula yuno aba n'umukyelema weewe bari Pulisikila, nga nibo balikoboole khukhwama i Italiya, lwekhuba Kilawudiyo aba walakiile Bayudaaya boosi khurura mu Roma. Paulo watsyayo khubabona.
44018003	Nalundi abe lwekhuba Paulo naye ali uwe buraambi bwe khukhola tsiweema nga nabo. Aryo wamenya ni nabo nga bakhola kumulimo kweene ikwo.
44018004	Abe buli shifukhu sha Sabato, Paulo akhandisanila mu muntsu iye khukhwisaayilamo, nga akhakakho khukhonjelesa Bayudaaya ni Bayonaani.
44018005	Ne Silasi ni Timosewo ni boola khukhwama i Masedoniya, Paulo waba nga atitikhana ni kumulimo kwe khuboolela shilomo, nga awayo bujulisi isi Bayudaaya ari Yesu uyo niye Kristo.
44018006	Ne ni bamukhandisa lundi bamukhoma, wabasisakulila lufuumbi khukhwaama mu tsingubo tseewe nga aloma ari, “Kumusaango kurame khu mirwe kyeenywe mwabeene! Ise siindi ni kumusaango ta. Khukhwama ari, ise khantsye isi Banaambo.”
44018007	Aryo Paulo warura muntsu iye khukhwisaayilamo, watsya mungo mw'omundu mutweela ulaangiwa Tito Yusito, uwaba umundu uwisaaya Wele.
44018008	Kurisipo uwaba umuwuli we ntsu ye khukhwisaayilamo, wafukiilila mu Mukasya, ni be mungo mweewe boosi, ni babandi swa busa be Korinso ni barekeeresa Paulo nabo bafukiilila nalundi babatisibwa.
44018009	Shiilo shitweela, Umukasya wabonekhela Paulo mu marooro, nga amuloma ari, “Ukharya ta, nalundi ukhasila busa ta, yilosela khukanikhatsaka.
44018010	Lwekhuba ise ndi ni nawe. Mbaawo umundu na mutweela ukane akhwibwakale, namwe akhukhole buubi ta. Ise ndi ni babandu bakali naabi mu shiriimba shino.”
44018011	Aryo Paulo wamalayo kumwiiko mutweela ni kimyeesi kisesaba, nga aleekela mu bandu abo shilomo sha Wele.
44018012	Mu biseela isi Galiyo abeela gafana wa Akaya, Bayudaaya betubaasa atweela bebwakaala Paulo, bamuwamba bamuyila isi babakhala kimisaango.
44018013	Bamuwabila bari, “Umusaani uyu akhonjelesa babandu khukhwisaaya Wele musaambo ifuniaka kamakambila ka Musa.”
44018014	Paulo naye n'aba nga akana khukhwiilamo, Galiyo waloma Bayudaaya ari, “Bayudaaya nywe, iba nga kumusaango kwoosi kukuliwo, namwe aba nga ufuniakile likambila, khali ise imbekhalilikhile imbarekeeresa.
44018015	Ne nga ni shili busa bireebo bibiwaambakana ni bilomo, ni kamasina ni kamakambila keenywe, mwabeene ni mubikwalaase. Ise singene ikhale kumusaango mu bindu nga bino ta.”
44018016	Aryo wabalakila ari barure isi bakhalila kimisaango batsye.
44018017	Nabo baryo kila bawamba Sosisenesi, umuwuli we ntsu ye khukhwisaayilamo iye Bayudaaya, bamukhupila iburangisi we ntsu ye khukhalilamo kimisaango. Ne Galiyo niye shalekha khumuwambakho ta.
44018018	Lwanyuma lwa bino, Paulo weloosela khumenya i Korinso khumala bifukhu bibiindi bikalikho. Ne lwanyuma wasibula bebulebe, wambukha watsya i Siriya, nga ali ni Akula ni Pulisikila. Ne n'ola i Kengeliya wabekakho litsuune lyeewe, khulwe shishitsubo abe sheesi akhola.
44018019	Baryo lwanyuma boola i Efeso, Paulo walekhayo Pulisikila ni Akula, niye wenjila muntsu iye khukhwisaayilamo, wakhandisana ni Bayudaaya.
44018020	Nabo lwanyuma lwayo bamuloomba bari amenyekho ni nabo khumalakho imbuka indeeyi, ne niye waloba.
44018021	Ne n'aba nga abasibula, wabaloma ari, “Nga Wele wasiimile, indikobola lundi.” Aryo warura mu Efeso, wambukha inyaantsa waatsya.
44018022	Aryo n'ola i Kayisaliya, watsya washeesakho babafukiilila mu Yesu, lwanyuma weekha watsya i Antiyoki.
44018023	Ne namalayo bifukhu bibyoola mukhono, warurayo wakyeendana mu bifwo bikhali bitweela ta. Wabirira mu shisiintsa she Galatiya, ni Firigiya, nga awandalasa baleekelwa boosi.
44018024	Abawo Umuyudaaya ulaangiwa Apolo, nga asaalikhana i Alekizandereya, uweetsa mu Efeso. Umusaani yuno abe ali umukanikhi umulayi, nalundi nga wamanya bulayi naabi bibyaronebwa bikhosefu.
44018025	Abe iliwo umundu uwamuleekela khu biwamba khu bulamu bw'Omukasya. Isaambo yeesi abamo naabi ni kameelu ke khuleekela mu mwoyo kweewe, wakanikha, nalundi waleekela bulayi bilomo bibyeene bibiwaamba khu Yesu. Ne niye abe wamanyakho khubatisibwa khweesi Yohana areera khwonyene.
44018026	Aryo Apolo warakikha khukanikhila muntsu iye khukhwisaayilamo nga s'arya ta. Pulisikila ni Akula ni bamuwulila nga aleekela, bamuyila baatsya ni naye ingo wabwe, bamwibaalusila bulayi bubweene khuleekela khwa Wele nga ni khuli.
44018027	Ne Apolo n'akana ari ambukhe atsye mu Akaya, bebulebe bamwiisamo kamaani, nalundi baronela baleekelwa khumwakaanila bulayi. Ne n'olayo, wayeeta naabi ibo babafukiilila, khubirira mu bweela bwa Wele.
44018028	Lwekhuba niye afuuratsaka Bayudaaya mu khukhabisana nga bali mu bandu, nga abokesanisa khubirira mu byaronebwa bikhosefu ari, Yesu niye Kristo.
44019001	Ulwo Apolo nga ashiili mu Korinso, Paulo wabirira mu shaalo shiili lwengaaki, woola mu Efeso, ibweeneyo wanyoolayo batweela khu baleekelwa.
44019002	Wabareeba ari, “Mwaweebwa Umwoyo Umukhosefu, nga ni mwafukiilila?” Nabo bamwiilamo bari, “Taawe, ni khuwulilakho ifwe sikhwawulilatsakakho bari aliwo Umwoyo Umukhosefu ta.”
44019003	Paulo wabareeba ari, “Aso, ne khubatisibwa shiina khweesi inywe mwabatisibwa?” Nabo belamo bari, “Khubatisibwa khwa Yohana.”
44019004	Paulo wabelamo ari, “Yohana abatisa khubatisibwa khwe khukhwibiyisa bibyonako, nga aboolela babandu khufukiilila muuyo uwaba alikhukhwiitsa inyuma weewe, niye Yesu.”
44019005	Ne ni bawulila shino, babatisibwa mu lisiina ly'Omukasya Yesu.
44019006	Ne Paulo n'abarakho kamakhono keewe, Umwoyo Umukhosefu wabekhakho, bakanikha tsinimi tsitsiindi, lundi babuula burume bwa Wele.
44019007	Boosi atweela baaba basaani likhumi na babili.
44019008	Paulo wenjila muntsu iye khukhwisaayilamo, wakanikhatsaka nga s'arya ta, khumala kimyeesi kitaru, nga akhandisana ni babandu, lundi nga akhakakho khubakhonjelesa lwe Buyinga bwa Wele.
44019009	Ne balala khu nibo, babaaba bamiinyi, balekha khufukiilila ta, nga lubuula bakhomaka Intsila y'Omukasya. Aryo Paulo wabarurakho watsya ni baleekelwa, wakhandisanatsaka busheele mwileekelo lya Turano.
44019010	Shino sheloosela khumala kimiiko kibili, khukhwoolesa boosi mu Asiya ni bawulila shilomo sh'Omukasya: Bayudaaya ni Bayonaani beene.
44019011	Wele wakholela bye kamakaanga bikhabatsakawo ta khubirira mu Paulo,
44019012	ni bitambaala namwe tsingubo khukhwama khu mubili kweewe, byayilibwatsaka isi balwaale, ni bulwaale bwaabwe bwawona, ni kimisaambwa kimibi nakyo kyabaruratsakakho.
44019013	Ne Bayudaaya babandi babakyeendatsaka busa nga batimisa kimisaambwa, nabo bakhakakho khuraambisa lisiina ly'Omukasya Yesu, mu khutimisa kimisaambwa kimibi khukhwama khuubo babaaba ni nakyo, nga baloma bari, “Ikhulakila khurura mu mundu uyu, mu lisiina lya Yesu isi Paulo aboolela.”
44019014	Abawo basooleli musaafu b'omundu esi balaanga bari Sukewa, umusaayi umukhulu Umuyudaaya, nga nabo bakhola baryo.
44019015	Lutweela shisaambwa shiibi shabaloma shiri, “Yesu namumanya, ni Paulo naye namumanya, ne inywe nibo ba naanu?”
44019016	Aryo umusaani uwabakho shisaambwa shiibi wabasunakho ni kamaani koosi, wabawula boosi. Wabakhupa naabi khukhwoolesa boosi ni batitukha barura muntsu batima, nga bali bukhuna, lundi nga wabawunakile.
44019017	Shino ni shamanyikhana mu Bayudaaya, ni Bayonaani, babaaba bamenya mu Efeso, khuurya khwabawamba boosi, ni lisiina ly'Omukasya lyafumisibwa lukali.
44019018	Bakali khuubo babafukiilila beetsa lubuula, nga babuula bibyonako byaawe, lundi nga bamanyisa ibyo byoosi byeesi bakholatsaka.
44019019	Ni bakali babakholatsaka bye khulakula, bareera bitabo byaawe atweela, babyokhela mu lubuula. Ne ni baabalamo bukali bwe tsinusu, banyoola nga abeele byoolesa tsinusu bikana biraano.
44019020	Shiryo shilomo sh'Omukasya sheloosela khubalaaha, lundi shaaba ni kamaani.
44019021	Lwanyuma ibyo ni byawa, Paulo wakhalilawo ilala mu mwoyo kweewe khuutsya i Yerusalemu, nga abirira mu Masedoniya ni Akaya nga aloma ari, “Ni ndimala khukhwoolayo, shintsakhila ise khuutsyakho ni Roma nayo.”
44019022	Aryo warumana babili khu bandu babamuyeetatsakakho i Masedoniya, nga nibo Timosewo, ni Erasto. Ne niye umweene waramakho mu Asiya, khumalakho imbuka ifwiiti.
44019023	Ne mu bifukhu ibyo abawo shisaayumba shikali shisheene mu Efeso khulwe bilomo bibiwaamba khu Ntsila y'Omukasya.
44019024	Lwekhuba umusaani mutweela lisiina lyeewe Demeturiyo, uwaba umubasi we feeza, uwakholatsaka buuyu bwe feeza, bwe khukhwisaayilamo wele wabwe Aritemi, lundi niye afunatsakila babasi kamafuurisa kamakali naabi.
44019025	Umweene yuno wabuusanisa atweela ibo babakholatsaka kimilimo nikyo mitweela, wabalomela ari, “Basaani bashaase, mwamanyile nga buyindifu bweefwe bwama mu milimo kino.
44019026	Ne ana ari, mubona lundi muwulila nga umusaani Paulo wakhonjelesile lundi washuusile babandu bakali, akhuba ano mu Efeso mwonyene ta, ne ambi ni mu Asiya mwoosi. Aboola ari bawele babakholewa ni kamakhono, sibali bawele babeene ta.
44019027	Ne sikhuli ifwe fwenyene khukhuuli buubi nga kumulimo kweefwe kutsya khuwawo ta, ne ni buuyu bwe khukhwisaayilamo wele umukhasi Aritemi umukhulu nabwo butsya khubonekha nga mbaamo kumukaso ta. Ni wele umukhasi umweene uwisaayibwa ambi mu Asiya mwoosi, ni shibala shoosi, bukhulu bweewe kane burusibwewo.”
44019028	Nabo ni bawulila shino, lirima lyabawamba, bayokesela angaaki bari, “Aritemi, wele uwe ba Efeso mukhulu.”
44019029	Shiriimba shoosi shatabukha. Babandu boosi bawamba Gayo, ni Arisitaluko babaama i Masedoniya nga nibo babakyeendatsaka ni Paulo, batima nga babakhweeselesa, benjila ni nabo mwibusanilo lye kiminyawo.
44019030	Paulo wakana atsye injile mu bandu, ne baleekelwa balekha khumufukiilila ta.
44019031	Ni bakhulu babandi babawula Asiya, babaaba basaale ba Paulo, bamurumanisila burume nga bamwikontselela, alekhe khukhwiyokesana mwibusanilo lye kiminyawo ta.
44019032	Kutuuli kwe babandu kwoosi kwaba kwatabukhile. Babandu balala nga bayokesela angaaki lwayo, ni babandi lwayo. Ni babandu babafuura bukali baaba sibamanyile lwashiina babusaane ta.
44019033	Bayudaaya basindikhilisa Alekizanda, khuutsya mwituuli, bamwiimisa iburangisi, shishambaasisa babandi shiri niye uwabakho shihangafu. Alekizanda wabawutsila kumukhono nga akana basile, abasontsoole bibindu nga ni bili.
44019034	Ne nabo ni bamumanya bari ali Umuyudaaya, boosi bayokesela atweela angaaki khumala nga tsisaawa tsibili bari, “Aritemi, wele uwe ba Efeso ali mukhulu.”
44019035	Ne lwanyuma umuroni umukhulu uwe shiriimba n'asilisa lituuli lye babandu wabaloma ari, “Basaani ba Efeso, mundu shiina ukhamanyile ari, shiriimba sha Efeso nisho shishiliinda lisaayilo lya Aritemi, wele umukhulu, atweela ni shifwani sheewe shishakwa nga shaama mu ngaaki?
44019036	Aso, lwekhuba bilomo bino sibikhabisanisibwa ta, inywe shibakhila khusila ni khulekha khukhola shishindu shoosi nga muyubakilisa ta.
44019037	Lwekhuba mwareerire babandu bano ano, ikhaba nga sibanuulile kamesaayilo namwe sibatyabiile wele weefwe umukhasi ta.
44019038	Ne noola Demeturiyo ni babasi basheewe babaali ni naye, bali ni lomo khu mundu yeesi, kamakayilo kaliwo kamekule, ni bawuli nabo baliwo, ni babawabile mu bweenemwo.
44019039	Ne noola iliwo shishindu shishindi, kane shikhaliwile mu lubusano lwabusheele.
44019040	Lwekhuba khuli abi naabi, khunyala khwawabilwa lwe shisaayumba shishibelewo shaleelo, ate sikhuli ni lomo inyene yeesi khunyala khuuwa lwe shisaayumba shino ta.”
44019041	Naye n'amala khuloma aryo, wekalawo lubusano.
44020001	Ulwo shisaayumba ni shawa, Paulo warumanisa ari baleekelwa beetse is'ali. Ne n'amala khubesamo kamaani, wabasibula, watsya i Masedoniya.
44020002	Aryo wakyeenda nga abira mu bisiintsa ibyo nalundi nga wamalile khubesamo kamaani, lwanyuma watsya woola i Buyonaani.
44020003	Ibweene iyo wamalayo kimyeesi kitaru. Ne n'aba nga erengekharengekha khuutsya i Siriya, Bayudaaya bamukholela luwomelo. Nashiryo, wakhalawo khukobolayo nga abirira mu Masedoniya.
44020004	Babandu baabamurongesakho baaba nibo Sopateli umwana wa Pilo, uwama i Berowa, ni Arisitaluko, ni Sekundo khukhwama i Sesalonika, ni Gayo khukhwama i Derube, ni Timosewo naye, ni Tikiko, ni Tulofimu khukhwama mu Asiya.
44020005	Babandu bano barangila bakhuliindila ifwe i Turowa.
44020006	Lwanyuma lwe shifukhu she kimikaati kikikhasiila ta, ifwe khwarura i Filipi nga khwambukhila mu meeri. Ne nga abirirewo bifukhu biraano, khwetubaasa khu baandi i Turowa, esi khwamenya khumala bifukhu musaafu.
44020007	Khu shifukhu shishinyoowa mu Sabiiti, ifwe khwabusana atweela khufuniakila atweela kumukaati. Paulo wakanikha isi babandu ni shitsilililwa shaba shiri niye akana khukobolayo khu shifukhu shishilakho. Aryo wakanikhila imbuka indeeyi khukhwoolisa mu shilo khukari.
44020008	Mu shiseenge she khu ngaaki esi khwabusanila mwabamo tsitaala ngali.
44020009	Umusooleli mutweela nga bamulaanga bari Yutiko, aba wekhaale mwitilisa. Ne Paulo n'aba nga ashikanikha imbuka indeeyi, umusoleeli yuno liilo lyamuwamba, wakonela ilala, khukhwolisa n'awanukha khukhwama khu ntsu ikhola inungo iye khataru wakwa asi. Baryo bamwangalayo nga wafwiile.
44020010	Paulo weekha asi, wenama khu musooleli yuno, wamuwamba ni kamakhono keewe, lwanyuma waloma ari, “Mukheyembelela ta, lwekhuba ashiili mulamu.”
44020011	Aryo Paulo welayo khu ngaaki mu ntsu, wamenyulamo kumukaati, walyakho. Nga wamalile weloosela khukanikha ni nabo imbuka indeeyi, khukhwolisa antsye ni bwasha, watsya na khuutsya.
44020012	Babandu bayila umusoleeli uyo ingo nga mulamu, nga bali ni kumwikhoyo kumukali naabi.
44020013	Khuryo khwelooselayo, khwatsya mu meeri, khwambukha khwatsya i Asosi, nga khukana khuri khutsye ibweene iyo ni Paulo. Lwekhuba abe umweene wamala khaale khukhulomela aryo nga ambaasa ari niye kane atsiile bikyele.
44020014	Ne ni khwakanana ni naye mu Asosi, wenjila mu meeri, khwatsya i Mitilene.
44020015	Khuryo ni khwama awo ni meeri, shifukhu shishelakho khwoola i Kiyosi. Ni shifukhu shishelakho khwoola i Samosi. Ne ni bwasha khu shifukhu shishiindi, khwoola i Mileto.
44020016	Shaba shiryo lwekhuba Paulo akhalawo khubira bubiri mu Efeso, ari nio alekhe khukhwonakisila imbuka mu Asiya ta. Aba alikho atsya khaangu i Yerusalemu, nga akana oleyo, nga shinyalikhana, nga shifukhu sha Pentekote shishiili khwoola ta.
44020017	Paulo n'aba nga ali i Mileto, warumanisa ari bamulaangile barangilisi be bafukiilisi be mu Efeso.
44020018	Baryo ni beetsa isi Paulo, wabaloma ari, “Inywe mwabeene mwamanya bulayi bulamu bwase nga ni bubeele. Nga ni mbeelatsakile ni nanywe bifukhu byoosi khukhwama khu shifukhu shishanyoowa sheesi nasambilakho shikyele shase mu Asiya.
44020019	Ise naakaanisa Umukasya ni buwolu bwoosi nalundi nga indila ni kamasika khulwe khukhakiilisibwa khukali khweesi nabiramo lwe tsimbomelo tse Bayudaaya.
44020020	Inywe mwamanya nga ni nekhalilikha nababoolela lubuula buli shindu shishaba she lisuno, nalundi nga imbaleekela lubuula khukhwama khu ntsu ndweela khuutsya khu ntsu ikiindi.
44020021	Ise namanyisa Bayudaaya ni Bayonaani ndi bali ni khukhwibiyisa bibyonako byaawe isi Wele ni khufukiilila mu Mukasya weefwe Yesu Kristo.
44020022	Ne lola ari ntsya i Yerusalemu, nga Umwoyo asindikhilisa khuutsya, ne simanya shishilikholikha khu bulamu bwase nga nolileyo ta.
44020023	Khurusakho Umwoyo Umukhosefu wamanyisile ise ari, mu buli shiriimba bubowe ni khutaambisibwa byaniindiliile.
44020024	Ne bulamu bwase simbwambaasakho khuuba shishindu shikhulu namwe she lisuno isi ise ndi ta, khurusakho ndi singa shinyalikha imalilise lukyeendo lwase ni bubwakaanisi bwase byeesi nafuna khukhwama isi Umukasya Yesu nga nikhwo khumanyisa Kamakhuwa Kamalayi ke bubweela bwa Wele.
44020025	“Ne bona ari inywe mweesi beesi nakyeendatsakamo nga imboolela Buyinga bwa Wele, simulimbonakho ise lundi ta.
44020026	Nashiryo imbamanyisa mweesi shaleelo ndi ise s'indi ni kumusaango kwoosi khu mafuki keenywe ta.
44020027	Lwekhuba nababoolela inywe mweesi lubuula shitsilililwa sha Wele shoosi.
44020028	Ni mwiliindatsake inywe mwabeene atweela ni lituuli lyoosi lye bafukiilisi, lyeesi Umwoyo Umukhosefu umweene abawambisa inywe nga babaayi, khuuba babaayi be babandu ba Wele beesi umweene ekulila nga abirira mu mafuki k'Omwana weewe umweene.
44020029	Ise namanyile ndi nga narulilewo naatsiile, bitsuutse birafu bilinjila mu lituuli lyeenywe; sibililekha khutuumbusa lituuli lyeenywe ta.
44020030	Ni khukhwama mu lituuli lyeenywe lilyeene, mulyamamo babandu nga baloma bilomo bibikoraanisa babandi, bari nio bakhonjelese bafukiilisi babe baloondeleli baawe.
44020031	Nashiryo ni mube meeso, nga mushebulila muri namala kimiiko kitaru, mu shilo ni kumuusi, nga imbareewula inywe, ni kamasika kamakali.
44020032	“Ne ari imbawanayo mu mikhono kya Wele n'isi shilomo she bubweela bweewe, shishinyala khubombekha inywe ni khubawa kumukabo kwe busikha atweela ni naabo beesi arobola.
44020033	Ise sinayikoombatsakakho ifeeza y'omundu, namwe izaabu y'omundu yeesi ta, namwe shikwaro sh'omundu yeesi ta.
44020034	Inywe mwamanya nga kamakhono kaase kano kameene niko kakakholatsakila ise byoosi byeesi nakanatsaka, atweela ni naabo beesi naba ni nabo.
44020035	Mu bindu byoosi byeesi nakhola, ise nabokesanisa ndi khulwe khukhalaabana khukali nga khuno, mwakhiile khuyeeta babandu babaali batoro, ni khushebulilatsaka bilomo by'Omukasya Yesu umweene, byeesi aloma ari, ‘Khuuwaana khuli khwe khabi ngali khufuura khuweebwa.’ ”
44020036	Aryo Paulo n'amala khuloma bilomo bino byoosi, wafukhamila asi, waloombela atweela ni nabo boosi.
44020037	Boosi kumutaambo kwabawamba, balila kamasika lukali, nga bakwa Paulo mu shifuba.
44020038	Ne shishabawambisa kumutaambo khuminyisila ilala, yaba lwe lomo yeesi Paulo aloma ari sibalimubonakho lundi ta. Baryo bamuronjisa bamwoolisa khu meeri.
44021001	Ne ni khwamala khukhwawukhana ni nabo, ifwe khwenjila mu meeri, khwawamba intsila intsalaafu khwatsya i Kosi. Shifukhu shishelakho khwoola i Rodesi. Ni khwama iyo khwatsya i Patara.
44021002	Ibweene iyo khwanyoolayo i meeri nga itsya i Foyinisiya, khwenjilamo khwatsya.
44021003	Ne ni khwembiyisa shiriimba she Kupuro, khwashilekha khu mukhono kumunyeletsi, khweloosela khwatsya i Siriya, khweemakho i Tulo lwekhuba abe bibindu bye mu meeri bili ni khurusiwilakho ibweene iyo.
44021004	Ni khwamala khunyoola baleekelwa ibweene iyo, khwamenyayo bifukhu musaafu. Nga barangililwa n'Umwoyo Umukhosefu, bareewula Paulo bari, akhatsya i Yerusalemu ta.
44021005	Ne bifukhu byeefwe bye khumenyayo ni byawakho, khwarurayo khwatsya. Baleekelwa b'eyo boosi ni bakhasi baawe, ni babaana baawe boosi bakhuroonjesa khukhwoolesa ni khwarura mu shiriimba. Ne ni khwoola mu lukyeewa lulubotokhelele inyaantsa, khwafukhama asi khwaloomba
44021006	Ni khwamala khusibulana, ifwe khwaniina mu meeri khwatsya, ne nibo bakobolayo ingo wabwe.
44021007	Khuryo khweloosela ni lukyeendo lweefwe khukhwama i Tulo khwoola i Potolemesi. Khwakyeniyilakho bebulebe babaaba iyo, khwaba ni nabo khumala shifukhu shitweela.
44021008	Ni bwasha kumutikhinyi, khwarurayo, khwatsya i Kayisaliya. Khwenjila mungo mwa Filipo, abe uboolela babandu Kamakhuwa Kamalayi, uwaba mutweela khu bandu musaafu, khwamenya ni naye.
44021009	Filipo aba ali ni babaana beewe bakhaana bane tsindungubaasi busa, babaaboola bye buŋoosi bwa Wele.
44021010	Nga khushimenya ibweene iyo, umuŋoosi isi balaanga bari Agabo weetsa khukhwama i Buyudaaya.
44021011	Ne n'etsa isi khwaba, wabukula lukhoba lwa Paulo lweesi ebowa mu shibuno, wabowa bikyele byeewe ni kamakhono keene, waloma ari, “Umwoyo Umukhosefu aloma ari, ‘Bayudaaya be mu Yerusalemu balibowa umweene uwe lukhoba luno, bamuwaneyo mu buwuli bwe Banaambo.’ ”
44021012	Ni khwawulila bino, ifwe ni babandu b'eyo, khwekontselela Paulo khuri alekhe khuutsya i Yerusalemu ta.
44021013	Kila Paulo elamo ari, “Shiina kila mulikho mukhola muryo? Shiina kila mulikho mulila nalundi mumalamo ise kamaani? Lwekhuba ise siindi mwirekefu lwe khubowebwa khwonyene ta, ne indi mwirekefu akhaba ni khufwila i Yerusalemu khulwe lisiina ly'Omukasya Yesu.”
44021014	Ne ni khwakhasikha khumuwooyawooya lundi, khwamulekha nga khuloma khuri, “Khayo sheesi Umukasya akana shikholebwe.”
44021015	Lwanyuma lweebyo, khwerengekharengekha khwatsya i Yerusalemu.
44021016	Batweela khu baleekelwa babaama i Kayisaliya baatsya ni nafwe. Baryo bakhuyila mungo mwa Munasoni, uwe Kupuro, uwaba mutweela khu baleekeli babanyoowa, abe isi khuutsya khukona.
44021017	Khuryo ni khwoola i Yerusalemu, bebulebe bakhwikhoyela naabi.
44021018	Khu shifukhu shishelakho, Paulo watsya ni nafwe isi Yakobo, ni basakhulu boosi b'eyo babaayo.
44021019	Aryo Paulo n'amala khubasheesa, wabasontsoola buli shitweela khu bindu byeesi Wele akholela Banaambo khubirira mu buraambi bweewe.
44021020	Ne ni bawulila shino, baruuya Wele. Lwanyuma balomela Paulo bari, “Uwe bulebe waboone, kimikaanda mikali kye Bayudaaya bekyelile bafukiilisi, nalundi boosi batsiinikhila naabi kamakambila ka Musa.
44021021	Bamala khaale khubaboolela byoosi bibikhuwamba khwiiwe, bari uleekela Bayudaaya boosi babamenya mu Banaambo uri bakhalondelela bya Musa ta, nga ubaboolela uri bakhakheba babaana baawe ta, namwe khuwamba kimisilo kye Bayudaaya ta.
44021022	Ari, ifwe kane khukhole khuryeena? Lwekhuba ilala banawulila bari weetsile ino.
44021023	Nashiryo n'ukhole sheesi khukhuboolela. Ifwe khuli ano ni basaani bane babamala khaale khukhwitsubisibwa.
44021024	Ari n'utsye ni nabo, wikwalaase wamweene atweela ni nabo, lwanyuma wisasulile isi bali. Shino kane shikile babekekho litsuune lyaawe. Shino kane shireerere babandu boosi khumanya bari abe byeesi bakhuwulilakho iwe sibilimo itsamu ta, ne akhali ndi iwe wamweene witsililisa nga uwamba kamakambila ka Musa.
44021025	Ne khu luwande lwe Banaambo babekyela bafukiilisi, khwamalile khaale khubaronela burume bububaboolela khukhalawo khweefwe khuri, bakhalyatsaka isho shoosi shishiwongebwele isi bifwaani ta, bakhalyatsaka kamalasile ta, bakhalyatsaka shishaayo shishikokibwile busa ta, nalundi khuri bakhayeyana ta.”
44021026	Shiryo shifukhu shishelakho, Paulo watsya ni basaani tsana bano, waatsya wekwalaasa umweene atweela ni nabo. Lwanyuma wenjila mu Lisaayilo Likhulu, nga atsya khulaalikha shifukhu khweesi khukwalaasibwa khulyoolelesebwa, ni lweesi shiwanwa shiliwanibwayo khu lwa buli mutweela khu nibo.
44021027	Nga bifukhu musaafu ibyo bili ambi khuwakho, Bayudaaya khukhwama i Asiya, babona Paulo mu Lisaayilo Likhulu, benyusa shisaayumba mu bandu boosi. Kila bawamba Paulo,
44021028	nga bayokesela angaaki bari, “Ba Isiraeli ni mukhuyeete. Umundu yuno niye wutsya nga aleekela babandu buli andu osi ari balekhe khulondelela kamakambila ka Musa ta, nalundi ari bakhesamo lukoosi shiifwo shino ta. Ni khuminyisila ilala, wareera Bayonaani mu Lisaayilo Likhulu, ni naye umweene wakholile she kumusilo mu shifwo shikhosefu.”
44021029	Lwekhuba abe makiboole baboone Paulo nga ali ni Tulofimu uwe mu Efeso nga ali mu shiriimba, bambaasa bari Paulo wetsile ni naye mu Lisaayilo Likhulu.
44021030	Shiryo shiriimba shoosi shakyemukha, babandu batima babusana. Baryo bafwakhila Paulo, bamukhwekhweesa bamuyila ibulafu we Lisaayilo Likhulu. Khaangukho bekalawo bilibwa byoosi.
44021031	Ne ni baaba nga bakhakakho khukhwiira Paulo, tsilomo tsyoolela umukhulu we liye lye basilikhale, bari Yerusalemu yetsuulemo shisaayumba.
44021032	Lubaluba umusilikhale umukhulu yuno umweene, ni basilikhale atweela ni babarangilila, batima beekha isi babandu baaba. Baryo banashisaayumba ni babona umukhulu we liye atweela ni basilikhale, balekhelawo khukhupa Paulo.
44021033	Abweene awo umukhulu we liye wesyeenda ambi wawamba Paulo, walakila ari bamubowe kiminyololo kibili. Kila areeba ari “Naanu uyu, nalundi wakholile shiina?”
44021034	Kila babandu mu lituuli bayokesela angaaki nga buli batweela baloma bibyaawe, ni babandi bibyaawe busa. Aryo umusilikhale n'abona nga mbaawo sheesi awulila ta, khu lwe liyoombo likali, walakila ari bayile Paulo mu lumako lwe basilikhale.
44021035	Ne Paulo n'atabula khu biniinilo bye lumako, basilikhale bamusuta busa khu lwe shisaayumba sha wanamundu.
44021036	Nga baloondilekho inyuma, nga bayokesa bari, “Ni mumwiire!”
44021037	Basilikhale ni baaba nga bakana khukhwinjisa Paulo mu lumako lwe basilikhale, kila areeba umukhulu we basilikhale ari, “Unyala wafukiilila nabakho ni sheesi ikhuboolela?” Umukhulu yuno kila areeba Paulo ari, “Wamanya Luyonaani?
44021038	Iwe s'uli niye umu Misiri uyo, mu bifukhu bibikhali bye aleeyikho ta, uwarakikhisa shisaayumba nalundi warangilila banabumiinyi bikana bine, mwatsya mu mubiimbi?”
44021039	Paulo welamo ari, “Ise indi Umuyudaaya, khukhwama i Taruso, shishiili mu Kilikiya, indi umwikhali we mu shiriimba shishimanyikhaane. Nakhwikontseleele, n'ufukiilise inganikhekho isi babandu.”
44021040	Ne umusilikhale n'amuwa lukusa khukanikha isi babandu, Paulo weema khu biniinilo, wenyusa kumukhono angaaki, babandu basila lutweela. Aryo kila abakanikhayo mu lulimi Luheburaniya, nga aloma ari,
44022001	“Bebulebe Bayudaaya bashaase ni bapapa, ni muwulile tsilomo tsase, nga samweene ntsya khukhwiwotsakho isi muli.”
44022002	Ne ni bawulila nga akanikha isi bali mu lulimi Luheburaniya, beloosela khusila. Paulo weloosela nga aloma ari,
44022003	“Ise ndi Umuyudaaya uwasaalikha i Taruso, shisiintsa she Kilikiya. Ne natsowesebwela mu shiriimba shino nga umuleekeli Gamalieli niye umuleekeli wase, khukhwiyika kamakambila ke bakuuka beefwe, nga intsiinikhanila naabi bya Wele, nga nanywe ni muli ana ari.
44022004	Nakubyeengatsaka naabi babandu be Intsila yino, naboolesa ni khubeera, nga imaamba basaani ni bakhasi boosi khubayila mu mapuusu.
44022005	Umusaayi ufuura bukhulu ni basakhulu boosi banyala baawa bujulisi lwe shilomo isho. Nafuna tsibaluwa khukhwama isi bali, tsitsinganikhakho khus'ise isi bebulebe be Damasiko, khuutsya khuwamba babandu b'eyo, imbareere i Yerusalemu nga babowe khufuna shitaambiso.”
44022006	“Ne ni naba nga ntsya, nga ndi ambi ni shiriimba Damasiko, saawa tsye mwihangilwe, khangukho khumulikha khukali khwama mwikulu, khwamulikhila tsimbeka tsoosi.
44022007	Nakwa asi, nawulila likono nga linoma liri, ‘Saulo, Saulo, lwashiina ungubyeenga ise?’
44022008	Nase nilamo ndi, ‘Iwe naanu, Umukasya?’ Naye wanoma ari, ‘Ise Yesu we Nazareesi, isi iwe ukubyeenga.’
44022009	Abo babaaba ni nase babona khumulikha, ne sibawulila likono ly'oyo uwakanikha ni nase ta.
44022010	Namureeba ndi, ‘Kane ikhole ndyeena, Umukasya?’ Umukasya wantsilamo ari, ‘Yinyukha utsye i Damasiko. Ibweeneyo, kane bakhuboolele she khukhola.’
44022011	Ne ise ni khanyala khubona lwe khumulikha khukali khwe buwaanga ta, ibo babaaba ni nase bamaamba kumukhono, bananjilila khukhwoola i Damasiko.
44022012	“Abawo umusaani lisiina lyeewe bari Ananiya mu shiriimba isho, uwaba esaaya naabi Wele, nga kamakambila ni kaloma, nalundi nga Bayudaaya b'eyo boosi bamwisamo naabi lukoosi.
44022013	Umweeneyo weetsa wimikha isiindi, wanoma ari, ‘Umulebe Saulo, n'ubone lundi.’ Ni nase mu mbuka nyeneyo nabimbula tsimoni, namubona.
44022014	Lwanyuma waloma ari, ‘Wele we bakuuka beefwe, wakhuroboole iwe umanye ibyo byeesi akana, ubone Umukhosefu weewe, lundi uwulile likono lilyaama mukhanwa mweewe.
44022015	Lwekhuba uliiba umujulisi weewe isi babandu boosi mwibyo byeesi uboone nalundi byeesi uwuliile.
44022016	Aso, ari waliindile shiina? Yinyukha ubatisibwe, usingibwekho bibyonako byoowo, nga uloomba mu lisiina lya Wele.’
44022017	“Lulwoola ni naba nga nakobooleyo i Yerusalemu, nga ndi mu Lisaayilo Likhulu inoomba, nafwana nga uroora.
44022018	Nabona Umukasya nga anoma ari, ‘Yubakho khangu urure mu Yerusalemu, lwekhuba singene bafukiilise bujulisi bweesi ubawa khusiise ta.’
44022019	Nase nilamo ndi, ‘Umukasya, babandu bano bamanya nga ni natsyatsaka muntsu tsye khukhwisaayilamo, nembowa lundi ne khupa ibo babafukiilila mwiiwe.
44022020	Nalundi ni kamafuki k'omujulisi woowo Sitefano ni katsukhiwa, nase samweene nabawo, nga iŋaŋasa khukhwiribwa khweewe, lundi nga iniinda bikwaaro byaabo babamwiira.’
44022021	Lundi Umukasya wanoma ari, ‘N'utsye, lwekhuba ndikhurumana aleeyi mu Banaambo.’ ”
44022022	Lituuli lye babandu lyarekeeresa Paulo khukhwoolesa khu shilomo shino, lwanyuma benyusa kamakono kaawe angaaki nga baloma bari, “Murusewo, lwekhuba umundu ufwana aryo sishimwakhila khuuba mulamu khu shibala ta.”
44022023	Ne ni baaba nga bashiyokesela angaaki, nga bawuutsa tsingubo tsaawe, lundi nga bahanyaka lifukhuulu mu ngaaki,
44022024	umukhulu we liye umu Roma walakila ari Paulo bamuyile mu lumako, bamukhupe nga bamureebelesa, nio bamanye lwashiina babandu baaba bayokesa naabi baryo.
44022025	Ne ni baamala khumubowa tsikhoba nio bamukhupe, Paulo waloma umukhulu we liye uwaba wamwimilewo ambi ari, “Shifukiilisibwa mu makambila khukhupa umundu umu Roma nga bashiili khumukhalila kumusaango ta?”
44022026	Ne umukhulu uyo n'awulila aryo, watsya isi umukhulu umweene uwe liye, wamuloma ari, “Ari, unakhola uryeena? Lwekhuba umusaani yuno ali umu Roma.”
44022027	Umukhulu we liye wesyeenda ambi isi Paulo wamureeba ari, “Imboolele khubone, iwe uli umu Roma?” Naye Paulo welamo ari, “E e!”
44022028	Kila umukhulu we liye aloma ari, “Ise nasasula tsinusu tsingali busa khukhwikyela umu Roma.” Ne Paulo wamwiilamo ari, “Ne ise ndi umusaalikhana umu Roma umweene.”
44022029	Baryo ibo bababawo nga bakana khumureebelesa, barurawo khangukho. N'umukhulu we liye umweene, naye warya naabi, nga n'amanya ari Paulo umu Roma, ate nga wamubowele.
44022030	Ne ni bwasha khu shifukhu shishelakho, nga umukhulu we liye akana khumanyila ilala lwashiina Bayudaaya bawabila Paulo, wamukangulula, ne walakila basaayi bakhulu ni lukhobo lwoosi khubusana, wareera Paulo wamwiimisa mu moni tsaawe.
44023001	Paulo womiisila tsimoni khu bandu be mu lukhobo, waloma ari, “Bebulebe, ba Isiraeli bashaase, ise namenyile mu moni tsa Wele nga nitsililisa naabi, ni kumwoyo kumulayi, khukhwoolisa khu shifukhu she shaleelo.”
44023002	Ne umusaayi ufuura bukhulu Ananiya waloma ibo abe babemile ambi ni Paulo bamukhupe khu minwa.
44023003	Kila Paulo aloma ari, “Nawe Wele alikhukhupa! Iwe litikiiyi liliwakhibwile ni luloongo luwanga. Unyala uryeena khukhukhalila ise kumusaango khulondekhana ni kamakambila, ne ate iwe walekha khukalondelela, walakila uri bakhupe ise?”
44023004	Abo abe babemile ni Paulo bamuloma bari, “Unyala uryeena khukhomyaasa umusaaayi ufuura bukhulu uwa Wele?”
44023005	Paulo welamo ari, “Bebulebe, abe ise ishiili khumanya ndi niye Umusaayi ufuura bukhulu ta.”
44023006	Ne lwanyuma Paulo n'ashimanya ari batweela khuubo babaaba mu lukhobo Basadukaayo, ni babandi nga Bafarisaayo, walomela angaaki ari, “Bebulebe, ise indi Umufarisaayo, lundi indi umwana we Bafarisaayo. Shishikila balikho bambotsesa bari lwekhuba ise niyikina, nalundi ifukiilila mu khulamukha khwe baafu.”
44023007	Paulo n'aloma aryo, abawo khukhandisana akari e Bafarisaayo, ni Basadukaayo. Abawo khukhwawukhana mu lukhobo,
44023008	lwekhuba Basadukaayo bafukiilila bari mbaawo khulamukha khukhwama mu baafu ta, bari mbaawo bamalayika ta, namwe kimyoyo ta. Ne Bafarisaayo bino byoosi babifukiilila.
44023009	Ulwo abawo khutumbuukha khukali. Ni baleekeli be kamakambila babaaba khu luwande lwe Bafarisaayo benyukha beema, bakhandisana nga baloma bari, “Ifwe sikhubona ilomo yoosi khu mundu yuno ta. Shinyalikhana khuuba nga mwoyo namwe malayika wamukanikhileyo.”
44023010	Nga khukhandisana khwekyelile shisaayumba, umukhulu we basilikhale warya ari Paulo banyala bamutabulakamo bisiintsa, aryo walakila basilikhale beewe bamuruseyo mu bandu ni kamaani, bamureere mu lumako.
44023011	Mu shilo shishelakho, Umukasya weetsa weema isi Paulo, wamuloma ari, “Yinyindalila kumwoyo, lwekhuba nga niwawa bujulisi khusiise mu Yerusalemu, shikhwakhila khukhola shishindu sheene nisho shitweela ni mu Roma namwo.”
44023012	Ni bwasha kumutikhinyi, basaani Bayudaaya bakhola luwomelo, bekuta nga betsuba bari, sibakane balyekho namwe banywekho khakhandu khoosi ta, khukhwoolesa nga bamalile khukhwiira Paulo.
44023013	Abo babaaba mukhwikuta khuno baaba babirisa mu bandu kamakhumi kane.
44023014	Shikila batsya isi basaayi bakhulu ni basakhulu babaloma bari, “Khukhwitsuba khwetsubiile ilala khuri singene khukhoombe khu shilyo shoosi ta, khukhwoolisa nga khwamalile khukhwiira Paulo.
44023015	Nashiryo, ana ari, inywe ni be mu lukhobo, ni mulaalikhe umusilikhale umukhulu khumureera isi muli, mufwane nga mumutsya khukhwimenielesa bilomo byeewe lundi. Ifwe khwerekekhile khumwiira nga ashiili khwoola ni nahano ta.”
44023016	Ne umwiwana wa Paulo wawulila khukhwibuula khuno. Kila aryo watsya wenjila mu lumako lwe basilikhale wareewula Paulo.
44023017	Kila Paulo alaanga mutweela khu basilikhale, babarangilila kamatuuli ke basilikhale shitoondo shitweela, wamuloma ari, “Nuyile umusoleeli yuno isi umukhulu we basilikhale, lwekhuba ali ni sheesi akana khumuboolela.”
44023018	Aryo wamuyila wamwolisa isi umukhulu we basilikhale, wamuloma ari, “Umubowe Paulo, anaangile wanoomba ari, indeere umusoleeli yuno is'uli, lwekhuba ali ni sheesi akana khukhuboolela.”
44023019	Umukhulu we basilikhale kila awamba umusoleeli yuno kumukhono, wamwiisa andulo, wamureeba ari, “Shiina sheesi ukana khukhumboolela?”
44023020	Umusooleli waloma ari, “Bayudaaya bafukiilisaane khukhuloomba iwe khukhwikhisa Paulo mu lukhobo kumukaamba, bafwane nga babaatsya khumureebelesakho mu bwitsufu bibimuwambakho.
44023021	Ne ukhabafukiilisa ta, lwekhuba babandu baawe babaminyisa kamakhumi kane bamwibuulile, nga bamalile ni khukhwitsuba bari, singene balye, namwe banywe ta, khukhwoolisa nga bamwiirire. Ne ana ari bali berengerengefu, nga baliindilila iwe sheesi kane ubalomele.”
44023022	Lwanyuma umusilikhale umukhulu yuno wasibula umusoleeli khuutsya, nga amukhonyakilila ari, “Ukhaboolelakho umundu yeesi, uri wamboolelekho ise bilomo bino ta.”
44023023	Lwanyuma umukhulu we basilikhale walaanga babili khu basilikhale babarangilila kamatuuli ke basilikhale, wabaloma ari, “Ni muŋoonaŋoone basilikhale bitoondo bibili, atweela ni babakyeendela khu ŋwaŋwa kamakhumi musaafu, ni be kamafumo bitoondo bibili; bano kane batsye i Kayisaliya shiilo saawa tsitaru.
44023024	Akhaba ni Paulo ni mumulolele tsiŋwaŋwa araambise, bamuyile khukhwoolela ilala isi gafana Felikisi.”
44023025	Kila umukhulu we basilikhale arona burone bubuloma buri,
44023026	“Khukhwama isi Kilawudiyo Lusiya, khuutsya isi uwe shiriifwa gafana Felikisi, inoma ndi nakhukheesile.
44023027	Umundu yuno awambibwa ni Bayudaaya, nalundi baaba bali ambi khumwiira, ne ise ni nabakwakho nga ndi ni basilikhale, namumusawo ni nashimanya nga ali umu Roma.
44023028	Ne lwekhuba nakana khumanya ilomo inyene isi bamufunaana, namureera mu lukhobo lwabwe.
44023029	Nashifumbula ndi bamufunaana khulondekhana ni bibindu bibiwaambakana ni kamakambila kaawe, ne nga mbaawo sheesi bamufunaana shishimwolisa khu khufwa, namwe khu bubowe ta.
44023030	Ne ise ni bamboolela bari kane ibewo luwomelo khu musaani yuno, khangukho imwakaanisa is'uli, nalundi nalakiile ndi babamuwabila beene beetse is'uli, bakhuboolele iwe shiina shisheene sheesi bamufunaana.”
44023031	Baryo basilikhale batsiila khu makambila keesi baweebwa, baatsya ni Paulo mu shilo, bamwoolisa i Antipatiri.
44023032	Ni bwasha khu shifukhu shishelakho, belayo mu lumako lwe basilikhale, balekha babakyeendela khu ŋwaŋwa, khuutsya ni Paulo.
44023033	Nga boolile mu Kayisaliya, bakaanisa gafana ibaluwa, nalundi bamwokesa Paulo.
44023034	Naye n'amala khusoma ibaluwa, wareeba Paulo buwuli bweesi amilamo. Ne n'ashifumbula ari, amila mu Kilikiya,
44023035	wamuloma ari, “Indikhurekeeresa nga babakhufunaana kumusaango boolile ano.” Kila alakila ari baliindile Paulo mu lwanyi lwa Herode.
44024001	Lwanyuma lwe bifukhu biraano, umusaayi ufuura bukhulu Ananiya weekha i Kayisaliya, ni babandi khu bakhulu n'umundu ukuundi umunamakambila umukanikhi naabi ulaangiwa Terutuulo. Baboolela gafana Felikisi bilomo bye khuwabila Paulo.
44024002	Ne Paulo n'alaangiwa, Terutuulo warakikha khumuwabila nga aloma ari, “Uwe lukoosi Felikisi, khulwoowo khwayikhala mu lukoosi, nilwe buraambi bwoowo bulayi, bibindu bikali byaŋonewele mu linaambo lino.
44024003	Bino byoosi khubifukiilila musaambo yoosi, ni mu bifwo byoosi nga khukhusiima naabi, uwe lukoosi Felikisi.
44024004	Ne khulekha khukhwonakisila iwe imbuka yoowo ta, ikhuloomba lwe shiisa shoowo ukhureekelesekho khafwiiti.
44024005	Umusaani yuno khwamunyoolile nga umusaani umubi naabi, enyusa bisaayumba mu Bayudaaya boosi, babaali mu shibala shoosi. Niye umurangilisi we khatuuli khe Banazareesi.
44024006	Nalundi atsemakho ni khukhwoneka Lisaayilo lyeefwe Likhulu, nafwe khuryo khwamuwamba, (khwakana khumukhalile kumusaango nga kamakambila keefwe ni kaloma.
44024007	Ne Lusiya umukhulu we liye, weetsa wamukhurusakho mu makhono keefwe ni kamaani,
44024008	aryo walakila ari babamuwabila beetse is'uli). Ne iwe wamweene nga wamureeberesile, kane umanye khukhwama is'ali ibyo byoosi byeesi khumuwabila.”
44024009	Ni Bayudaaya boosi betubaasa khu Terutulo nga baloma bari ibyo byoosi byeesi aloma byaba byaŋali.
44024010	Ne lwanyuma nga gafana wameseele Paulo ari naye akanikhe, Paulo waloma ari, “Musakhulu, lwekhuba namanyile ndi ubeele umukayi we linaambo lino khumala kimiiko mikali, nase nikhoyele khukhwiwotsakho is'uli.
44024011	Nawe wamweene nga n'ukane ushimanye, bifukhu sibifuura mwikhumi na bibili ta, khukhwama nga ni naniina i Yerusalemu khukhwisaaya.
44024012	Ne babandu babambaabila sibanyoolakho nga ndi khukhandisana n'umundu yeesi mu Lisaayilo Likhulu ta, namwe nga ninyusa shisaayumba muntsu tsye khukhwisaayilamo namwe mu shiriimba ta.
44024013	Namwe sibanyala khukhuntsuntsumilisa lwe bilomo byeesi bambaabiile ise is'uli ana ari ta.
44024014	Ne shino ishibuula ndi ise nisaaya Wele we bakuuka beefwe, nga inondelela Intsila nibo yeesi balaanga bari iye bubeeyi. Nalundi ifukiilila byoosi bibyaronebwa mu makambila ka Musa ni mu baŋoosi.
44024015	Ndi ni khukhwiyikina mu Wele nga bano nabo babeene ni beyikina; indi ilibawo khulamukha khwe bakhosefu ni naabo babakhali bakhosefu ta.
44024016	Shikila mu bino byoosi, ikhakakho naabi khuuba ni kumwoyo kukhali ni kumusaango isi Wele n'isi babandu ta.
44024017	“Lwanyuma lwe kimiiko mikalikho ni kyabirawo, ise natsya i Yerusalemu khuyilila babandu be linaambo lyase babaali bataambi biwanwa ni bibiwanibwayo.
44024018	Ni naba nga ikhola shino, banyoola mu Lisaayilo Likhulu nga namalile khukhola bye khukhwipyeluusa, nga mbaawo lituuli lye babandu namwe khutabukha khwoosi ta. Ne Bayudaaya babandi khukhwama mu Asiya,
44024019	abe nibo babakhiile babeene khuuba ano khureera khuwaba khwawe, noola bali ni lomo yoosi khusiise.
44024020	Namwe bano babeene babaali ano baakha baboola shiibi sheesi bambonamo ise ni nemikha mu moni tse lukhobo lukhulu.
44024021	Akhali shishindu shitweela sheesi nalomela mu likono lye angaaki, nga nemile akari mu nibo ndi, ‘Ise ndi khukhalilwa kumusaango ni nanywe lwekhuba ifukiilila ndi baafu balilamusibwa.’ ”
44024022	Lwanyuma Felikisi uwaba wamanya bulayi bye Ntsila, wikalawo lubusano, nga aloma ari, “Nga Lusiya umukhulu we liye wetsile, indikhala kumusaango kweenywe.”
44024023	Aryo walakila umusilikhale khuliindila ilala Paulo, ne nga amufukiilila khubakho ni lukoosi, ni khufukiilila basaale beewe khumwakaanisayo byakana.
44024024	Lwanyuma lwe bifukhu bibyoolakho, Felikisi weetsa n'umukhasi weewe Durusiila, uwaba Umuyudaaya. Warumanisa ari balaange Paulo, wamuwulilisa byaloma khu bilomo bye khufukiilila mu Kristo Yesu.
44024025	Ne Paulo n'aba nga akanikha khubye bukwalaafu, khukhwiliinda bulayi, ni khubye shifukhu khweesi Wele alikhalilakho kumusaango, Felikisi warya naabi, nga aloma ari, “Ibyo bimala, ari unyala watsya. Nindiba nga nakhukanile, indikhurumanisa.”
44024026	Ne lwekhuba mu mbuka nyeneyo aba weyikinile ari Paulo kane amuweyo tsinusu khumukulilila, weloosela khumurumanisatsaka, ni khukanikhakho ni naye.
44024027	Ne ni abirawo kimiiko kibili, Porukiyo Fesito weela mu bukhulu bwa Felikisi nga gafana. Ne Felikisi lwe khukana Bayudaaya bamusiime, walekha Paulo nga ashiili mu mapuusu.
44025001	Lwanyuma lwe bifukhu bitaru, nga Fesito wekyelile niye gafana, wama i Kayisaliya, waniina i Yerusalemu.
44025002	Basaayi bakhulu ni barangilisi be mu Buyudaaya, beetsa isi Fesito, bamuboolela bilomo bibiwaamba khu Paulo.
44025003	Baryo bekontselela Fesito, nga bamuloomba lwe bulayi bwaabwe bari, arumanise bareere Paulo i Yerusalemu, ne nga sheesi batsiililila bari bamwibuulile khu ntsila bamwiire.
44025004	Ne Fesito welamo ari, “Paulo aliindibwila i Kayisaliya nga ali umubowe, ni nase samweene ndi ambi khuutsyayo.
44025005	Nashiryo, batweela khu barangilisi beenywe ni beetse batsye ni nase. Ne niliiba nga iliwo ilomo yoosi imbi khu musaani yuno, mumuwabile.”
44025006	Aryo n'amala khumenya ni nabo bifukhu bibyoola nga shinaane namwe likhumi, weekha i Kayisaliya, ni shifukhu shishelakho wekhala khu shitsoloŋo she khukhala kimisaango, walakila ari, bareere Paulo.
44025007	Ne Paulo n'amala khukhwoola, Bayudaaya babaama i Yerusalemu beema bamubotokhelela, nga bamutsuntsumilisa bibindu bikali, byeesi bakhanyala ni khuwandalasa babeene ta.
44025008	Ne Paulo wewotsakho nga aloma ari, “Ise shinafuniakatsakakho isi likambila lye Bayudaaya ta, namwe isi Lisaayilo Likhulu, namwe isi Kayisaali ta.”
44025009	Ne lwekhuba Fesito akana khusangaasa Bayudaaya, wareeba Paulo ari, “Ukana utsye i Yerusalemu, ibweeneyo ukhaliwileyo kumusaango lwe bilomo bino mu moni tsase?”
44025010	Paulo welamo ari, “Ise nemile ano mu moni tse shitsoloŋo sha Kayisaali, shikhaliwilakho kimisaango, esi nakhila khuwotsesewela. Ise sinayonakakho isi Bayudaaya nga wamweene n'umanyiile ilala bulayi.
44025011	Aso, ne abeele nga ndi ni kumusaango kukuntsirisa, ise sindoba khuufwa ta. Ne nga abeele bilomo byeesi Bayudaaya bareera khukhuntsuntsumilisa nga sibili byelala ta, mbaawo umundu yeesi uli ni bunyala khukhumbaanayo mu makhono kaawe ta. Injulila isi Kayisaali.”
44025012	Aryo Fesito n'amala khufukiilisana nibe mu lukhobo, walaangilila ari, “Wajulile isi Kayisaali, uryo isi Kayisaali niyo isi ulitsya.”
44025013	Lwanyuma lwe bifukhu bikyeekhe, umuyinga Aguripa n'umukyelema weewe Berenike, boola i Kayisaliya khusheesakho Fesito.
44025014	Ne ni bamenyayo bifukhu bikalikho, Fesito wakanikhakho n'umuyinga Aguripa khu bilomo bya Paulo, nga aloma ari, “Aliwo umundu ano esi Felikisi alekha nga umubowe.
44025015	Ne ni naba nga netsilekho i Yerusalemu, basaayi bakhulu ni basakhulu be Bayudaaya, bareera bilomo byeewe isi ndi, nga bakana bari akhalilwe kumusaango.
44025016	Nase nabelamo ndi siili isaambo ye Baroma khuwayo umundu khuwabilwa kumusaango nga umweene ashiili khubonana ni babamuwabiile khu moni ta, n'umweene khukhwiwotsakho lwe bilomo byeesi bamuwabila ta.
44025017	Baryo ni babusana ano, nase shinekhala ta, ne khu shifukhu shishelakho, nekhala khu shitsoloŋo she kimisaango, nalakila ndi bareere umusaani uyo.
44025018	Ne babamuwabila ni beema angaaki, balekha khureera tsilomo tsinyene tsitsimutsuntsumilisa nga nase ni nambaasa ta.
44025019	Khurusakho ndi bamutsuntsumilisa bibiwaamba khu diini yaabwe, ni bibiwaamba khu musaani uwafwa Yesu, isi Paulo alomakho ari ali mulamu.
44025020	Nase ndyo ni nakhasikha isaambo ye khuwentselesamo bibindu bino, shikila nareeba Paulo nga beele akana khuutsya i Yerusalemu khukhalibwilayo kumusaango lwa bino.
44025021	Ne Paulo n'akana khuliindiwila mu mapuusu khukhwoolisa Kayisaali n'alikukhala, nase nalakila ndi aliindibwe khukhwoolisa lwendimwakaanisayo isi Kayisaali.”
44025022	Kila Aguripa aloma Fesito ari, “Nandikanile khuwulila khu musaani uyu samweene.” Fesito wamwiilamo ari, “Kumukaamba ukhamuwulile.”
44025023	Ni bwasha, Aguripa ni Berenike beetsila mu shiriifwa shikali, benjila mu lukhobo esi babandu babusanila nga bali ni bakhulu be basilikhale, ni babandu babandi be mu shiriimba. Fesito walakila ari bareere Paulo.
44025024	Fesito waloma ari, “Umuyinga Aguripa, ni nanywe mweesi mumuuli ano ni nafwe, mwaboone umusaani yuno? Bayudaaya boosi be mu Yerusalemu ni nahano mu Kayisaliya bantsikontselela nga balomela angaaki bari, sishimwakhila niye khuuba mulamu ta.
44025025	Nase ni nashifumbula nga mbaawo shishindu shoosi shakholele shishimwakhila khumwiirisa ta, ni lwekhuba naye umweene aba wajuliile isi Kayisaali nase nakhalawo khumwakaanisa i Roma.
44025026	Ne ise siindi ni lomo inyene iyelala khu niye isi inyala khuronela umukoosi wase ta. Shino nisho shikilile imureerire isi muli, ni khufuura isi iwe umuyinga Aguripa. Manya khumureebelese khubone, nio imbe ni lomo iye khumuronakho.
44025027	Lwekhuba imbona nga she busilu khukhwakaanisa umubowe nga mbaawo khukhwokesana bibyeene byelala bibimufunaanibwa ta.”
44026001	Aguripa walomela Paulo ari, “Ufukiilisibwa khukhwilomakho wamweene.” Kila Paulo wenyusa kumukhono, welomakho ari,
44026002	“Imbona nga ndi ni ikhabi, khubona ndi ise samweene niimikha mu moni tsoowo, umuyinga Aguripa, khukhwilomakho shaleelo khwiibyo byeesi Bayudaaya bambaabiile ise,
44026003	ni khufuurira ilala lwekhuba iwe wamanya bulayi tsisaambo tsoosi, ni tsikhaando tse Bayudaaya. Nashiryo, inoomba ndi umbulilise ni khukhwikhalilikha khukali.
44026004	“Bulamu bwase khukhwama mu bwaana, bweesi imenyile khukhwama makiboole mu bandu baase, nalundi nga ni naba i Yerusalemu, Bayudaaya babumanya bulayi.
44026005	Khukhwama khaale, babandu bano bayimanya ise. Abe noola bakana, banyala khuŋaŋasa bari, khukhwama makiboole, ise n'aba mu lituuli lilimenielesa naabi mu bye diini. Ise n'aba Umufarisaayo.
44026006	Ari nemile ano khuwotsesebwa khulwekhuba niyikina ibyo byeesi Wele asuubisa bakuuka beefwe.
44026007	Ni khukhwiyikina khweesi bikuuka byeefwe likhumi na bibili biliindilila khukhwoolakho, nga ni besaaya Wele kumuusi ni shiilo. Umuyinga Aguripa, ise khulwe khukhwiyikina ndyo, shikila Bayudaaya bambaabiile.
44026008	Ne lwashiina inywe mushambaasa khuuba shikosi naabi khubona nga Wele alamusa baafu?
44026009	“Muŋali, ise samweene nambaasatsaka ndi naakha khukhola shoosi sheesi inyala khukhandisa lisiina lya Yesu uwe Nazareesi.
44026010	Isho nisho sheesi nakholatsaka mu Yerusalemu. Ise nafuna bunyala khukhwama isi basaayi bakhulu, khutuumatsaka bafukiilisi mu Wele bakali mu mapuusu, nalundi ni baaba nga babakhalile kwe khuufwa, ise nashiseembatsaka.
44026011	Nalundi nawatsaka bafukiilisi mu Yesu bitaambiso muntsu tsye khukhwisaayilamo tsoosi, nga ikhakakho khubawanyiinya bekaane khufukiilila khwawe. Ni khulwe lirima likali nakhakakho khubakubyeenga akhaba ni mu biriimba bye Banaambo.”
44026012	“Shifukhu shitweela naba nga ndi khuutsya i Damasiko lwe shitsilililwa sheene isho, nga namalile khufuna tsibaluwa ni bunyala khukhwama isi basaayi bakhulu.
44026013	Papa umuyinga, ikhuboolela ndi khu saawa nga tsisesaba tse mwihangilwe, nabona buwaanga bukali nga bwama mwikulu, nga bufuura khukhwaburukha khwe nyaanga, bwakhosesa khukhuntsibotokhelela, ni naabo beesi naba ni nabo nga khuli khu lukyeendo.
44026014	Feesi khwakwa asi. Ise nawulila likono lilomela mu lulimi Luheburaniya liri, ‘Saulo, Saulo, shiina kila ungubyeenga ise? Shili shiwangafu naabi iwe khukhandisana ni shishikhanyalikhana ta!’
44026015	Nase nareeba ndi, ‘Iwe naanu Umukasya?’ Umukasya welamo ari, ‘Ise Yesu isi uli ukubyeenga.
44026016	Ne ni winyukhe wiime khu ngaaki. Nakhubonekhele iwe lwekhuba nakhuroboole khuuba umwakaanisi wase, ni khuboolela babandu bibindu ibyo byeesi umboonelemo, ni nebyo byeesi kane ikhwokese.
44026017	Ndikhuwonesa khukhwama isi babandu be linaambo lyoowo, n'isi kamanaambo kakandi keesi indikhukhurumanayo.
44026018	Khubimbula tsimoni tsaawe, nio banyale khushuukha khukhwama mu shilima beele isi buwaanga. Nalundi bashuukhe khukhwama mu maani ka Sitaani, beele isi Wele, nio banyalise khufuna shishiyakhilo she bibyonako byaawe, ni khufuna shiifwo atweela ni naabo babamala khukwalaasibwa khulwe khufukiilila khwawe mus'ise.’ ”
44026019	“Nashiryo umuyinga Aguripa, ise sinakhandisana ni nebyo byeesi nabona khukhwama mwikulu ta.
44026020	Ni khunyoowa naboolelakho ibo babaaba mu Damasiko, nelakho ibo babaaba mu Yerusalemu, ni naabo be mu shibala she Buyudaaya shoosi, ni Banaambo nabo. Nga mbaboolela ndi bali ni khukhwibiyisa bibyonako byaawe bakobole isi Wele, nga bakhola buraambi bubulondekhana ni khukhwibiyisa khwawe.
44026021	Ni khulwe lomo yino Bayudaaya bamaambila mu Lisaayilo Likhulu nga bakana bantsire.
44026022	Ni khukhwoolisa khu shifukhu she shaleelo shino, Wele wayinjeeta ise busa, kila niimikha ano mu moni tse bakhulu ni bakyeekhe nga imbaboolela ibyo byoosi byeesi baŋoosi ni Musa baaloma bari bilibawo.
44026023	Nibo baloma bari, Kristo shimwakhila khutaambisibwa nio abe umukiboole mu khulamukha khukhwaama mu bafu, aryo olese khu Bayudaaya ni Banaambo buwaanga bwe buwonesi.”
44026024	Paulo n'aba nga ashiloma aryo, Fesito wamukhookhela ari, “Paulo iwe wakwiile tsintsoli. Buleekele bwoowo bwe angaaki ubwo bwakhukwisile tsintsoli.”
44026025	Ne Paulo welamo ari, “Uwelukoosi Fesito, ise sinakwiile tsintsoli ta. Byeesi inoma byaŋali bibyeene.
44026026	Umuyinga bilomo bino wabimanya. Kila nase mbikanikhila mu moni tsoowo nga siniririkana ta. Nalundi ndi ni kumwiyikino ndi mbaawo na shitweela sheesi ukhabona ta, lwekhuba mbaawo shishakholebwa mu shimoonyo ta.”
44026027	Kila Paulo areeba ari, “Umuyinga Aguripa, ufukiilila mu baŋoosi? Namanyile ndi ubafukiililamo.”
44026028	Kila Aguripa aloma Paulo ari, “Iwe wambaasa uri mu mbuka ifwiiti yino, unyala wangalusa ise khuuba umufukiilisi uwa Kristo?”
44026029	Paulo welamo ari, “Oba imbuka ifwiiti, namwe ingali, ise inoomba Wele, ndi akhuba iwe wenyene ta, ne ni naabo boosi babaali khukhundekeeresa shaleelo shino, khali bekyelile nga ise, akhali bubowe buno bwonyene.”
44026030	Lwanyuma umuyinga, ni gafana ni Berenike, ni naabo babaaba bekhale benyukha khu ngaaki.
44026031	Baryo ni barura ibulafu, baloma bonyene na bonyene bari, “Umundu yuno siwakholile ilomo yoosi ikila weribwa namwe wabowebwa ta.”
44026032	Aguripa walomela Fesito ari, “Umundu yuno alekha khuloomba ari kumusaango kweewe kutsye wa Kayisaali, khali bamulekhuulile.”
44027001	Ni shamala khukhaliwawo shiri khwaba khuli ni khuselengela khuutsya i Roma, Paulo ni babowe babandi bawanibwayo isi umusilikhale umukhulu, lisiina lyeewe Yuliyo, uwe mwituuli lya buraawa lya Kayisaali.
44027002	Khwaniina mu meeri iye Adiramatiyo, iyaba ikana khutsya mu bifwo bye luwande lwe Asiya, khwawamba intsila nga khuli atweela ni Arisitaluko, umu Masedoniya uwe Sesalonika.
44027003	Khu shifukhu shishelakho, khwoola i Sidoni. Yuliyo wawambila Paulo shiisa, wafukiilila Paulo khuutsya mu basaale beewe bamuwekho buyeeti.
44027004	Khweloosela khukhwama iyo, ne lwekhuba imbewo yaba iwuutsa khukhwama iburangisi, khwaselengela khwabirira khu ndulo khwa Kupuro.
44027005	Ne ni khwakhalisa inyaantsa ili ambi ni Kilikiya, ni Panfiliya, khwoola i Miira shiriimba she Lukiya.
44027006	Ibweeneyo umukhulu we liye wanyoolayo imeeri iye Alekizandereya, nga itsya i Italiya, aryo wakhuniinisamo.
44027007	Khuryo khwatsya mbola nga khubira mu bukosi bukali khumala bifukhu bikali, lwanyuma khwoola ambi ni Kunido. Ne imbewo ni yakhushingilila, khwabirira khu ndulo khwa Kurete, shanjelekha sha Salumone.
44027008	Khwabirira khu ndulo khuryo ni bukosi bukali, khwoola mu shifwo shilaangibwa bari mu Mafubukho Kamalayi, ambi ni shiriimba sha Laseya.
44027009	Imbuka yaba yabirirewo ingali, ni lukyeendo ari lwaba lwiloosela khuuba luwangafu, lwekhuba bifukhu bye khubuya ntsala byaba byabirire. Shikila Paulo abareewula ari,
44027010	“Basaani, imbona nga lukyeendo luno lutsya khubamo bukosi ni khufwilwa khukali khwe bibindu bisutwa, ni meeri, nalundi ni bulamu bweefwe bubweene.”
44027011	Ne umusilikhale umukhulu walekha khuwulilisa byeesi Paulo aloma ta, wawulilisa by'omweene we meeri, ni nooyo uwaba alitimisa.
44027012	Ne lwekhuba mwifubukho umwo simwaba mukhulayi khukhwikhalamo mu myeesi kyoosi kye bunyifu ta, bakali khu nibo kila bafukiilisana khururayo manya lukana boole i Foyinikisi, bamalileyo kimyeesi kyoosi kye bunyifu. Muno nimwo mwifubukho lye Kurete, lilolelaniile ni akari emwaalo ni akari engaaki.
44027013	Imbewo iyaama imwaalo ni yawuutsa mbola, nibo bambaasa bari banyoolile sheesi baaba bakana, barekula shishitikiya i meeri, bakisyendesa ambi ni khu ndulo khwe Kurete.
44027014	Ne mu mbuka njeekhe busa, imbewo ingali iwuutsa nga ilola kwe ngaaki, yeetsa yawuutsa ni kamaani khukhwama khu shikyelemeesi.
44027015	Ne imeeri yawambibwa ni mbewo, ni khuungu yino yalekha khunyala khukhwiloosela mu moni ta, khukhwolisa ni khwakilekhela, khwayilibwa busa khuryo ni mbewo.
44027016	Lwanyuma nga khwekhilile imwaalo we khakyelemeesi kheesi balaanga bari Kauda nga khubira mu bukosi bukali, khwarekana naabi khwanyala khutikiya likhoŋolo lilyaba lyabowebwele khu meeri.
44027017	Ne basaani ni baamala khuliniinisa ibulafu, babirisa kimikosi balibowela asi e meeri, nga barya bari, manya banyala baselengela khu muyekhe, khu lwoomu lwa Suriti. Baryo balekhuula bibibowa asi, balekha imeeri khuutsya isi imbewo yakiyila.
44027018	Ikhuungu yeloosela naabi, khwarekana khuryo ni nayo, ne ni bwasha shifukhu shishelakho, barusaka bibindu bilala khu meeri, nga babitumaka mu meetsi.
44027019	Lundi ndi khu shifukhu shishelakho, batuumaka mu meetsi bibyuuma bye meeri.
44027020	Ne khwamala bifukhu bikalikho nga sikhubonakho inyaanga namwe tsinieniesi ta, ate nga ikhuungu yiloosela bwilooseli busa khuwutsa ni kamaani. Khuryo ibumaliliso khwawamo kumwiyikino kwe khuuba balamu.
44027021	Ne babandu bano ni baamala imbuka indeeyi nga sibali ni biilyo ta, Paulo wemikha akari mu nibo wabaloma ari, “Basaani bashaase, inywe muba nga mumwambuulilisa iseese, muramayo i Kurete, khali khwawonele bukosi buno ni khufwilwa khuno khwoosi.
44027022	Ne ni naari, imbaboolela ndi, ni mwikumise kimyoyo kyeenywe, lwekhuba mbaawo umundu na mutweela khwiinywe ukana afwiilwe bulamu bweewe ta, khurusakho imeeri yonyene niyo inonekha.
44027023	Lwekhuba mu shilo shishibirire, malayika uwa Wele, uwundikho ise bunyala lundi isi nisaaya, emile isiindi,
44027024	nga anomela ari, ‘Paulo ukharya ta, wakha khukhwimikha mu moni tsa Kayisaali, ne bona, Wele mu bulayi bweewe, atsya khuwonesa ibo boosi babaali khuutsya ni nawe.’
44027025	Nashiryo basaani bashaase, ni mwikumise kimyoyo kyeenywe, lwekhuba ifukiilila mu Wele ndi, kane ashikhole aryo nga umweene n'amalile khukhumboolela ise.
44027026	Ne khwakha khuyiliwa khukhwoola khu shitweela khu bikyelemeesi.”
44027027	Ne shiilo shishakhola she likhumi na bine ni shoola, nga khuyilibwa eyi ni neeyi ni mbewo khu nyaantsa ya Adiriya, mu shilo khukari, babakhola khu meeri bambaasa bari, bakana khukhwoola ambi ni khu lwoomu.
44027028	Shino shakila bekhisa kumukosi mu meetsi banyoola nga koolesa buleeyi asi tsifuuti shitoondo shitweela ni kamakhumi kabili. Lwanyuma batsyakho khakyeekhe iburangisi bekhisa lundi kumukosi, banyoola nga buleeyi asi tsili tsifuuti kamakhumi syeenda.
44027029	Ne baarya bari manya khwabirire aali lulwanda asi, kila batuuma bikhomekho bine mu meetsi, baloomba bari khali antsye busheele.
44027030	Ne lwekhuba ibo babakhola khu meeri baaba bakhakakho khukhwilukhakho, baryo bekhisa khakhoŋolo khakyeekhe mu meetsi bafwana nga babaatsya khutuuma bikhomekho mu meetsi iburangisi we meeri.
44027031	Kila Paulo aloma umukhulu we basilikhale ni basilikhale boosi ari, “Babandu bano boosi nga bakhurama khu meeri, mbaawo wutsya khuwona ta.”
44027032	Kila basilikhale bakhala kimikosi kye khakhoŋolo khakyeekhe bakhalekha khaatsya khonyene.
44027033	Ne antsye ni bwaba nga bukana khuusha, Paulo wabekontselela boosi balyekho biilyo, nga abaloma ari, “Shaleelo nisho shifukhu she likhumi na bine nga muliindilila busa nga simulyakho biilyo byoosi mu mbuka iyi yoosi ta.
44027034	Aso ari imbekoontselela ni mulyekho biilyo. Kane bibesemo kamaani lwe khuwona khweenywe, lwekhuba mbaawo ni lutsuune na lutweela khu mirwe kyeenywe lulukane lukoraane ta.”
44027035	Paulo n'amala khuloma aryo, wabukula kumukaati, wasiima Wele akari aawe boosi, wakumenyulamo, warakikha khuulya.
44027036	Baryo boosi belamo kamaani, nabo buli mutweela babukula biilyo baalya.
44027037	Mu meeri mwabamo babandu bitoondo bibiili ni kamakhumi musaafu na basesaba (276).
44027038	Baryo boosi ni baamala khuulya bekura, lwe khukana khukhwanguyisa i meeri, batuumaka iŋaano yoosi mu nyaantsa.
44027039	Ne ni bwasha kumutikhinyi, babakhola khu meeri balekha khumanya shishaalo isho ta, ne ni baabona lukhuna nga lulikho kumuyekhe, bambaasa bari iba nga shishinyalikha khali bemisile i meeri ibweene iyo.
44027040	Baryo kila bakhalaka bikhomekho babilekha mu meetsi, ni mu mbuka inyene iyo bakangululaka kimikosi kikiwamba shishitimisa i meeri. Kila babowa ingubo iburangisi we meeri nio manya imbewo ikiyile iburangisi khukhwoolesa khu lwoomu.
44027041	Iryo i meeri yakuunya kumuyekhe, yesiikha. Kuryo kumurwe kwe meeri kwenjila mu kari kwalekha khuteengala ta, ne shisiintsa she nyuma she meeri shafuniakikhakamo bisiintsa lwe mbewo iye kamaani.
44027042	Kila basilikhale baboolanila bonyene bari beere babowe boosi, ilekhe khubawo na mutweela khu nibo unyala khusuba woola khu lwoomu watima waatsya ta.
44027043	Ne umusilikhale umukhulu wakana khuwonesa Paulo, aryo wabashinjilila khukhola abe isho sheesi baakana khukhola. Kila abalakila boosi babamanya khusuba banyoowe bakwe mu meetsi, basube khukhwoola khu lwoomu.
44027044	Ne babaramakho boosi bewambe khu mbaawo, ni khu bindu bibindi bye meeri bambukhe. Baryo boosi boola khu lwoomu nga balamu.
44028001	Ni khwamala khubira mu buwangafu akhali ilomo ta, khwashifumbula khuri shikelemeesi isho abe bashilaanga bari Malita.
44028002	Babekhali baayo bakhwokesanisa bubweela bwe kamaani, nga bakhwakaanila nalundi nga bakhubwamila kumulilo, lwekhuba abe antsye anyiriire, ni ifula abe yarakikhile khukhupa.
44028003	Paulo abe warenyile kumurwe kwe tsiikhu nga alikho ara khu mulilo. Abweene awo khulwe bukhafu, indemu yasookhamo, yamwibowelela khu mukhono.
44028004	Ne babekhali b'eyo ni bashibona baryo nga indemu yamwiwaambile khu mukhono, belomela bonyene bari, “Umusaani yuno ali ni khuuba nga umwiiri, akhaba nga awonile khukhwama khu nyaantsa, lirima lya wele silyakanile abe mulamu ta.”
44028005	Ne ni abweene awo, Paulo wasisakulila indemu tsana mu mulilo, nga mbaawo shishimukholikhilekho ta.
44028006	Babandu baliinda nga bambaasa bari kane abiimbe namwe ekhupe busa asi afwe. Ne ni bayilawo imbuka nga mbaawo shiibi shishimukholikhilekho ta, barakikha khukhwambaasa ni khuloma bari Paulo niye ali mutweela khu ba wele.
44028007	Ambi ni shifwo isho sheesi khwabamo, abawo kimikuunda ky'omundu ulaangiwa ari Pubuliyo, uwaba umuwuli we shikelemeesi isho. Umweene yuno wakhwakaanila bulayi nalundi wakhuliinda khumala bifukhu bitaru.
44028008	Shanyolekhana nga abe papa wa Pubuliyo yuno aba ali mulwale, kamayima ni shihalukho she kamafuki abe byamuwambile. Paulo watsyayo wamuloombela, wamurakho kamakhono keewe, wamuwonisa.
44028009	Ne babandu babaandi be khu shikelemeesi babaaba balwaale ni baabona shino nga shakholikhile, beetsaka isi Paulo bawonisibwa.
44028010	Baryo bakhuwa ifwe biriifwa bye angaaki naabi. Ne ni khwaba khwinjila mu meeri, bakhuwa bibyakanibwa bye lukyeendo byoosi.
44028011	Lwanyuma lwe kimyeesi kitaru, khwenjila mu meeri abe iyakama khu shikelemeesi shino Malita lwe bunyifu bukali. I meeri yino abe yaama i Alekizandereya nga khabonelo khaayo nikho, “Ba wele bakhwana Kasita ni Polukisi.”
44028012	Khwatsya khwoola i Sirakuse, isi khwamala bifukhu bitaru.
44028013	Khwama iyo khwatsya khwebotokhelela khwoola i Regiyo. Lwanyuma lwe shifukhu shitweela, imbewo yaama i mwaalo we shibala, yawuutsa, lwanyuma khu shifukhu shishelakho khwoola i Puteli
44028014	Ibweene iyo khwanyoolayo bebulebe, babaakhuloomba khwamala ni nabo bifukhu musaafu. Khuryo khweloosela khuutsya khukhwoolisa ni khwoola i Roma.
44028015	Ne bebulebe babaaba ibweene iyo ni bawulila bari khwolile, beetsa khukhwakaanila, nga baama ni mu bifwo nga Mwikaantso lya Apusi ni mu shifwo shilaangibwa shiri Bukono Butaru. Lwanyuma lwe khubona khu bebulebe bano, Paulo wasiima Wele lundi welamo kamaani.
44028016	Ne ni khwoola i Roma, Paulo wafukiilisibwa khumenya khubweewe yenyene, atweela n'umusilikhale uwamuliinda.
44028017	Lwanyuma lwe bifukhu bitaru, Paulo walaanga atweela barangilisi be Bayudaaya. Ni bamala khubusana, wabaloma ari, “Bebulebe, ise imbaawo shishindu shiibi sheesi nakhola isi babandu beefwe ta, namwe khukhandisa bye kimisilo kye bakuuka beefwe ta. Ne shitweela busa bona ise nabowebwa nareerebwa mu makhono ke Baroma khukhwama i Yerusalemu nga ndi umubowe.
44028018	Ne ni baamala khukhundeebelesa, bakana bari bangangulule intsye, lwekhuba aba mbaawo ilomo yoosi mu musaango kwase ikila ise neribwa ta.
44028019	Ne Bayudaaya ni bashikhandisa, nase kila najulila isi Kayisaali. Akhaba nga namujulila, sinabakho ni kumusaango kwoosi kweesi imbaabila linaambo lyase ta.
44028020	Nilwe lomo yino ikilile naloomba ndi imbonanemo ni nanywe, nalundi imbakanikheyo. Lwekhuba shishindeerera ise khubowebwa kiminyololo kino shili khukhwiyikina khweesi babandu ba Isiraeli bali nakhwo.”
44028021	Nabo bamwiilamo bari, “Ifwe khushiili khufunakho ibaluwa yoosi khukhwama i Buyudaaya ikhuwambakho khusiiwe ta. Nalundi mbaawo khu bebulebe namutweela khubeetsile ino, ukhuwabiile, namwe wakhukanikhakho khwiiwe shishindu shoosi shiibi ta.
44028022	Ne khukana khumanye khukhwama khwiiwe wamweene byeesi wambaasa. Lwekhuba khwamanyile khuri buli andu bakanikha buubi khu lituuli lino.”
44028023	Baryo baŋoonaŋoona bafukiilisana khu shifukhu ni Paulo, bari beetse mu bukali isi abe amenya. Naye Paulo aryo khukhwama kumutikhinyi khukhwolisa angoloobe, waba nga abasontsoola khu lomo yino, nga ababoolela bibiwaamba khu Buyinga bwa Wele. Wakhakakho khuraambisa bibyaama mu makambila ka Musa, ni bibyaama mu baŋoosi khubaŋaŋasa bibiwaamba khu Yesu.
44028024	Batweela khu nibo bafukiilisa byeesi aloma, ne babaandi balekha khufukiilisa ta.
44028025	Ni balekha khufukiilisana ta, barakikha khuutsya. Ne ni baaba nga bashiili khuutsya ta, Paulo wabaloma ilomo yino: “Umwoyo Umukhosefu akanikha byaŋali nga n'alomela bakuuka beenywe nga abirira mu muŋoosi Yisaaya ari,
44028026	‘N'utsye isi babandu bano ubalome uri, Khurekeeresa mulirekeeresa, ne simulibimanya ta; nalundi khubona mulibona, ne simulibimanya ta.’
44028027	Lwekhuba kimyoyo kye babandu bano kyasiluwale. kamaru kaawe kaminyaalile, nalundi ni tsimoni tsaawe sitsibona ta. Bari nio bakhanyala khubona ni tsimoni tsaawe ta, nalundi balekhe khuwulila ni kamaru kaawe ta bari nio balekhe khuwamba bibindu bino mu myoyo kyaawe ta, balekhe khwinyukha khukobola isi ise ta khubawa buwonesi. ”
44028028	Paulo weloosela ari, “Ni mushimanye muri buwonesi bwa Wele buno bwakaanisibwile isi Banaambo. Nibo kane baburekeerese.”
44028029	Lwanyuma Paulo n'amala khuloma ibyo, Bayudaaya basalanila, nga bakhandisana naabi bonyene na bonyene.
44028030	Paulo wamenya ibweene iyo khumala kimiiko kibili kimibuufu nga umweene esasulila intsu iye khumenyamo. Waba nga akaanila ibo boosi babeetsatsakayo khumubona.
44028031	Nga ababoolela bibiwaamba khu Buyinga bwa Wele ni kamaani koosi nalundi nga mbaawo shishimushinjilila, khukanikha khu bibiwaamba khu Mukasya Yesu Kristo ta.
45001001	Ibaluwa yino yaama isi ise Paulo, nga ndi umwakaanisi uwa Yesu Kristo, nalundi naalangibwa khuuba umurume. Ne khufuura ndi uwarobolebwa khulaangilila Kamakhuwa Kamalayi kakaama isi Wele.
45001002	Kamakhuwa Kamalayi kano Wele akasuubisa khaalekho nga abirira mu baŋoosi beewe, nga ni bili mu byaronebwa bikhosefu.
45001003	Kamakhuwa kamalayi kawamba khu mwana weewe uwasaalikha nga umundu, nga ali uwe mu shikuuka sha Daudi,
45001004	nga niye Yesu Kristo, Umukasya weefwe. Niye okesanisibwa nga ali Umwana wa Wele khulwe kamaani k'Omwoyo Umukhosefu, nga n'alamusibwa khukhwama mu bafu.
45001005	Khubirira mu Yesu uyo, ifwe khwaweebwa bubweela ni buraambi bwe khuuba barume, nga khumanyisa kamanaambo koosi khuri bari ni khutsiila khu bye khufukiilila mu lisiina lyeewe.
45001006	Ni nanywe muli litweela khu manaambo ako, kakalaangibwa khuuba ba Yesu Kristo.
45001007	Isi inywe mweesi babaali i Roma beesi Wele akana, nalundi babalaangibwa khuuba bakhosefu, inoma indi, bubweela ni lukoosi bibyaama isi Wele Papa weefwe, ni isi Umukasya Yesu Kristo, bibe ni nanywe.
45001008	Khunyoowa, ise isiima Wele nga imbirira mu Yesu Kristo, khulwenywe mweesi, khulwekhuba khufukiilila khweenywe khufuma mu shibala shoosi.
45001009	Wele isi ise nisaaya niye ali umujulisi wase. Umweene uyo niye isi ise ikhalabaanila khukhwakaanisa ni kumwoyo kwase kwoosi nga imboolela babandu Kamakhuwa Kamalayi kakawamba khu mwana weewe. Wele wamanya ari ise busheele ishebulila khubaloombela inywe mu khuloomba khwase.
45001010	Nga busheele inoomba ndi abe nga Wele washisiimile, khali kumulundi kuno anyalisile niitsa imbakyeniyilakho inywe.
45001011	Khulwekhuba ingana naabi khubabonakho nio akile imbareerere tsikhabi tse kumwoyo, nio munyalise khuuba ni kamaani.
45001012	Sheesi inoma shili ndi, buli mutweela anyalise khukhwisamo uwashe kamaani. Nga inywe muntsisamo ise kamaani, ni nase nga imbesamo inywe kamaani.
45001013	Bebulebe, ingana mushimanye muri, nakhakakho khurekekha khukhwiitsa isi muli, ne ibatsakawo bihangafu, bibiishingilila khukhwolelesa shino. Ingana niitse iyo nio manya inyoole bibyaamo mus'inywe, ni khukhwama mu Banaambo babaramile boosi.
45001014	Ise indi ni likobi isi babandu babatsowatsowana ni isi ibo babashiili khutsowatsowana ta; isi babaali ni kamakhula ni isi babakhali ni kamakhula ta.
45001015	Nashiryo ndi ni kameelu kamakali ke khulaangilila Kamakhuwa Kamalayi isi inywe nanywe babamenya mu Roma.
45001016	Ise Kamakhuwa Kamalayi sikamambisa kamaŋaanyu ta. Khulwekhuba kali niko kamaani ka Wele, kakareera buwonesi isi buli mundu yeesi uli ni khufukiilila mu Wele. Ne khunyoowa isi Bayudaaya, ne khwilekho Banaambo nabo.
45001017	Khulwekhuba khubirira mu Makhuwa Kamalayi kano, bukwalaafu bubwama isi Wele bwokesanisibwila mu khufukiilila khwonyene. Nga bibyaronebwa bikhosefu ni biloma biri, “Umundu uli umukhosefu khulwe khubirira mu khufukiilila, alibatsaka umulamu.”
45001018	Lirima lya Wele lyokesanisibwa khukhwama mwikulu khulwe bunyaalu ni bibyonako bye babandu, khulwekhuba bibyonako byaabwe bikhilisa bwaŋali, bwalekha khubonekha ta.
45001019	Ibyo byeesi banyala khumanya bibiwaamba khu Wele, byayokesanisibwa lubuula isi bali. Wele umweene wabokesanisa lubuula.
45001020	Khukhwama nga Wele n'abuumba shibala, isaambo isi niye alimo, iyokesanisibwila mu maani keewe kakakhawawo ta, ni bwa Wele bweewe, byayokesanisibwa bulayi busa khubirira mu bindu byeesi abuumba. Nashiryo sibali ni she khukhwihambilisakho ta.
45001021	Khulwekhuba akhaba nga bamanya Wele, ne sibamwisamo shiriifwa nga Wele ta. Namwe sibamusiima ta. Ne akhali baloondelelatsaka bibyambaaso byaabwe bibikhalimo itsamu ta. Ni khulwe shisheene isho, kimyoyo kyaabwe kimisilu kyayitsula shishiilima.
45001022	Mu khwiyinga bari bali bakyesi, bekyele basilu.
45001023	Shino shakila mu shifwo she khukhwisaaya shiriifwa sha Wele uli umulamu, besaaya bifwaani bibiifwana nga umundu, namwe bibiifwana nga binywiinywi bye mukyeewa, namwe bibiifwana nga bisolo, namwe bibiifwana nga bisolo bibyalaamila khwiloba.
45001024	Nashiryo Wele walekha babandu abo khukhola nga khukhwiwuuma khwe kimyoyo kyaabwe ni khuli, nga bonyene na bonyene bakhola bibiindu bibiwaambisa kamaŋaanyu ni kimibili kyaawe.
45001025	Khulwekhuba bawamba bwaŋali bwa Wele babukalusa khuuba bye bubeeyi, nga besaaya nalundi baba babakaanisi be shibuumbe sheesi Wele abuumba. Bakhola shino, mu shifwo she khukhwisaaya Wele umweene umubuumbi, isi baakha khuruuya, biilo ni biilo. Amiina.
45001026	Khulwe ilomo yino, Wele wabalekha khukhola bye kamaŋaanyu nga ni bakana. Bakhasi baawe mu shifwo she khukana basaani, bakana bakhasi bashaabwe.
45001027	Ni basaani nabo mu shifwo she khukana bakhasi nga ni shili she busaalikhana, baliliilila khukana basaani bashaabwe. Basaani bakhola bye kamaŋaanyu nga betubaasa ni basaani bashaabwe. Mu khukhola shino, wakila benyoola nga bereereera babeene shitaambiso shishibashila khulwe khukhola buubi khwabwe.
45001028	Khukhwama ni bakhashibona bari shili shilayi khumanya Wele ta, Wele naye wabalekha mu khumooyana, nga bakhola bibiindu bibikhabashila ta.
45001029	Baaba nga betsuule bubwonaki bwe tsisaambo tsingali, nga nimwo mumuuli khuuba baabi, be kumuluungo, ni khuuba be lirima. Nalundi nga betsuule libuba, khukhwira, khulomana, bubeeyi ni likoko khu bashaabwe.
45001030	Nalundi bali ni kamakuto, bayinikha bashaabwe tsilomo, babiyila Wele, bali ni lulimi luwalafu, bemanya babeene bonyene, beyaangalisa khukhola buubi, nalundi sibawulila basaali baabwe ta.
45001031	Babandu bano bali basilu, bayukhaŋana busa, sibali ni kimyoyo kimilayi ta, nalundi sibalimo shiisa ta.
45001032	Bamanyila ilala bulayi bari likambila lya Wele liloma liri, babandu babakhola bibiindu nga bino bashila khuhela. Ne shitweela busa nibo batsya mu moni ni khukhola bibiindu ibyo. Nalundi shishifuurisila ilala buubi, baalekha khukhwikiitsa babandu babandi bababikhola.
45002001	Ne iwe n'ukhalila uwashoowo kumusaango, iwe s'uli n'ilomo yoosi iye khuwotsa ta? Khulwekhuba n'ukhalila uwashoowo kumusaango, nawe uba wekhaliile wamweene. Shishikila shili ndi iwe ukhala kumusaango nawe wamweene ukhola bibiindu byeene ibyo.
45002002	Ne khwamanya khuri khukhalawo khwa Wele khuba khwaŋali, n'aba wakhaliile babandu babakhola baryo kumusaango.
45002003	Ne iwe wambaasa uri n'ukhalila abo babakhola bibiindu nga ibyo kumusaango, ate nga nawe wamweene ubikhola, nawe Wele s'alikhukhalila kumusaango ta?
45002004	Namwe ulekelesa bukali bwe shiisa sha Wele, ni khukhwikhaliilikha khweewe, ni bulayi bweewe? S'umanya uri shitsilililwa sha Wele shili ndi iwe wibiyise bibyonako byoowo ta?
45002005	Ne khulwe bumiinyi ni shikili bye kumwoyo kwoowo, ulikho wibikhila wamweene shitaambiso khu shifukhu sheesi Wele alyokesanisilakho lirima lyeewe ni khukhala kimisaango khweewe khwa ŋali.
45002006	Khulwekhuba Wele aliiwa buli mutweela kumukheemba kweewe, khulondekhana ni bikholwa byeewe.
45002007	Abo babaaba barabila khukhola bulayi, nga baweentsa shiriifwa ni lukoosi, Wele alibawa bulamu bubukhawawo ta.
45002008	Ne abo babaali batakha nga sibaloondelela byaŋali ta, ne khurusakho ndi baloondelela bye bubwonaki, Wele s'alibawambilakho shiisa nakhari ta.
45002009	Abo boosi babakhola bye bubwonaki, balifuna khutaambisibwa ni butsiina, khurakikha ni Bayudaaya, ne akhaba ni isi Banaambo nabo.
45002010	Ne Wele aliiwa shiriifwa, n'imbuyila, ni lukoosi abo boosi babakhola bulayi, nga anyoowela khu Bayudaaya, nio elekho ni Banaambo nabo.
45002011	Khulwekhuba Wele nga akhala kumusaango, s'aromboosa mu bandu ta.
45002012	Ni naabo boosi babakhola bibyonako nga sibamanya bari likambila lya Musa liliwo ta, Wele alibakhalila kumusaango bahele nga s'araambisa likambila lya Musa ta. Ne abo boosi babakhola bibyonako ate nga bawulibwa ni likambila lya Musa, Wele alibakhalila kumusaango nga ema khu likambila.
45002013	Khulwekhuba abo babarekeeresa busa likambila ne balekha khulitsiilakho nga ni liloma, sibali nibo bakwalaafu mu moni tsya Wele ta. Ne akhali abo babakhola nga likambila ni liloma nibo bababalibwa khuuba bakwalaafu.
45002014	Banaambo sibali ni likambila ta. Ne singa mu busaalikhana bwaabwe bakhola nga likambila ni likana, babeene baba bali likambila, akhaba nga sibali ni likambila lilyaronebwa ta.
45002015	Baba bokesanisile bari sheesi likambila liloma sharonebwa mu myoyo kyabwe. Ni bibyambaaso byabwe lukana byokesana biri shino shili sha ŋali. Khulwekhuba bibyambaaso byabwe lukana bibawabila, ne lukana bya bayeeta.
45002016	Nashiryo khulondekhana ni kamakhuwa kamalayi keesi ise inangilila, Wele khu shifukhu shimaliilisi khubirira mu Yesu Kristo, alikhala kimisaango kye bibindu bibyebisa.
45002017	Ne iwe wilaanga khuuba shiina? Wilaanga uri uli Umuyudaaya nga wiyikina likambila nalundi wiruuya uri iwe uli umulayi isi Wele?
45002018	Nalundi iwe wambaasa uri wamanya byeesi Wele akana ukhole nga wafukiilila ibyo bibifuura bulayi, khulwekhuba bakhuleekela kamakambila?
45002019	Iwe ushiŋaŋasa uri uli umundu uwokesa babofu intsila, nalundi uli buwaanga ni she khubonelakho isi abo boosi babaali mu shilima?
45002020	Wiyila nga iwe niye uleekela basilu, umuleekeli uwe babaana, nga iwe niye uwawamba kamakambila nalundi iwe niye uli ni khumanya ni bwaŋali?
45002021	Noola iwe niye uleekela babandi, khulwashiina kila iwe ukheleekela wamweene? Shiina kila iwe wiiba, ate iwe uleekela uri mukheeba ta?
45002022	Shiina kila iwe ukhola buyeyani, ate iwe uleekela uri umundu yeesi s'akhiile wakhola bye buyeyani ta? Iwe unyala uryeena walekelesa bifwaani byeesi babandu babandi besaaya, ate nga iwe wamweene unuula bifwaani bino khukhwama mu masaayilo kaabyo?
45002023	Iwe uwiruuya uri wawamba kamakambila ka Wele, shiina kila umuwambisa kamaŋaanyu khulwe khufuniaka kamakambila keewe?
45002024	Khulwekhuba bibyaronebwa biloma biri, “Lisiina lya Wele likhomyaasibwa mu Banaambo khulwenywe.”
45002025	Ni nashiryo khukhwinjila imbalu khubamo itsamu nga mwalondeleele kamakambila. Ne ni mufuniaka kamakambila, ni khukhwinjila imbalu khweesi mwenjila, khuba khuli busa nga babakhenjila imbalu ta.
45002026	Nashiryo umukulwa ukhenjila imbalu ta, n'atsiila khu bindu bibiili mu makambila, wambaasa uri Wele singane amubale nga uwenjila imbalu ta?
45002027	Nashiryo abo mu mubili babakhenjila imbalu ta, ne nga baloondelela kamakambila, nibo babaalibakhalila inywe kumusaango, inywe babaali ni likambila lilyaronebwa. Nalundi mwayingila imbalu, ne shitweela busa mufuniaka kamakambila.
45002028	Khulwekhuba khuuba Umuyudaaya sishiba ndi shili shishindu she khungaaki busa ta. Namwe khukhwinjila imbalu inyene seshili shishindu shishibonekhela busa khungaaki ta.
45002029	Umuyudaaya umweene aba uyo uli Umuyudaaya mu mwoyo mukari. Ni imbalu iyaŋali isi enjila iba yoolela ilala khu mwoyo kweewe. Iba iye khu mwoyo, ne shiili iye khu ngaaki busa ta. Umundu uba aryo, abuyilibwa ni Wele, ne s'abuyilibwa ni babandu ta.
45003001	Bayudaaya bafuurira shiina abo babakhali Bayudaaya? Namwe lisuno shiina liliili mu khwinjila imbalu?
45003002	Mulimo bibindu bikali mu saambo tsoosi. Khunyoowa, Wele eyikina Bayudaaya kila abawambisa burume bweewe.
45003003	Ne singa shinyoolikhana shili batweela khu Bayudaaya sibali babeyikinwa ta? Shino shinyala shareerera Wele khulekha khuba umwiyikinwa ta?
45003004	Seshinyalikha taawe. Wele ali ni khuuba umwiyikinwa, abe akhaba buli mundu akhaba umubeeyi. Nga shisharonebwa ni shiloma shiri, “Uli ni khukhwokesana uri uli umukwalaafu khubirira mu lomo tsoowo; nalundi uli ni khufuura kumusaango kwoowo nga balikho bakhuwotsesa.”
45003005	Ne singa khukhola buubi khwefwe khuraambisibwa khukhwokesanila ilala bulayi bubweene khuri Wele umukwalaafu, isho shinyala shakila ifwe khwaloma khuri Wele akhola buubi nga wakhukhaliile ifwe kumusaango? Ari ano indikho inoma nga babandu babusheele ni baloma.
45003006	Seshinyalikha taawe. Noola Wele s'ali umukwalaafu ta, anyala aryeena khukhalila shibala kumusaango?
45003007	Ne noola ise khuuba umubeeyi khukila shiriifwa sha Wele shokesanisibwa bulayi bubweene, khulwashiina ndi lundi ise nikiitsibwa khuuba umwonaki?
45003008	Khulwashiina kila khukhaloma khuri, “Khakhukhole buubi nio akile bulayi bwa Wele bubonekhe?” Babandu balala baakhubiyisa ifwe bari khuloma khuryo. Babeene abo balikiitsibwa, nga ni shakhiile khuuba.
45003009	Ari ifwe Bayudaaya khulome khuri khuli bulayi khufuura babandu babakhali Bayudaaya ta? Nakhafwiiti khari ta! Khulwekhuba namalile khaale khukhwokesanisa ndi babandu boosi, nga mulimo Bayudaaya ni Banaambo boosi, bali asi e kamaani ke bibyonako.
45003010	Nga bibyaronebwa ni biloma biri, “Imbaawo umundu na mutweela uli umukhosefu ta, imbaawo na mutweela ta;
45003011	imbaawo na mutweela uli umukyesi ta. Nalundi imbaawo na mutweela uwisaaya Wele ta.
45003012	Boosi bashuukha barura isi Wele; boosi bayonaka. Imbaawo na mutweela ukhola bulayi ta; imbaawo akhaba na mutweela ta.
45003013	Kimimilo kyabwe kili busa nga tsiŋani tsitsiili khwashe. Baraambisa tsinganikha tsaabwe khuwombesa, ni tsilomo tsitsaama mukhanwa mwabwe tsili nga butsiba bwe indemu.
45003014	Tsilomo tsaabwe tsaayitsula bitsubo ni lirima.
45003015	Seshibayilila imbuka ingali khukhwiira umundu ta.
45003016	Buli andu osi eesi batsya balekha kumutaambo ni khukhwonakisa bibindu.
45003017	Bashiili khumanya kumukhoosi kukureera lukoosi ta.
45003018	Mu myoyo kyabwe imbaamo nakhari khuurya Wele ta.”
45003019	Ari khwamanyile khuri shoosi shishiili mu makambila, shiwamba khu baandu abo babawulibwa ni kamakambila, nio akile alekhe khubawo uyo uwihambilisa shishindu shoosi ta. Ne Wele akhalile shibala shoosi kumusaango.
45003020	Khulwekhuba imbaawo umundu yeesi ulibalibwa ari ali umukhosefu mu moni tsa Wele, khulwe khukhola byeesi kamakambila kaloma ta. Sheesi kamakambila kakhola, nikhwo khukhumanyisa ifwe bubwonaki nga ni buli.
45003021	Ne ari bukhosefu bwa Wele bwayokesanisibwa musaambo ikiindi, akhali khubirira mu makambila ta. Akhaba nga kamakambila ni baŋoosi bawayo bujulisi khu shindu shino,
45003022	ne bukhosefu bwa Wele bunyolikhanila mu khufukiilila mu Yesu Kristo. Wele akhola shino isi abo boosi babafukiilila mu Kristo akhali khuromboola ta.
45003023	Khulwekhuba babandu boosi bayonaka, nalundi sibashiile ni khufuna shiriifwa shishaama isi Wele ta.
45003024	Babandu boosi bakwalaasibwa ni shiwaanwa she bubweela bwa Wele, khubirira mu buwonesi, nga nibwo buli mu Kristo Yesu.
45003025	Uyo niye isi Wele arumana ari bamufukiililemo, nio asikule babandu nga araambisa kamafuki keewe. Shino shakholekha khukhwokesanisa bukhosefu bwa Wele. Khulwekhuba khaale, lwe khukhwikhaliilikha khweewe, Wele abe siwayinaanayo khu byonako bye babandu ta.
45003026	Ne mu mbuka iye aluno ari, shili she khuwandalasa khuri Wele umweene ali umukhosefu, nalundi abo boosi babaali ni khufukiilila mu Kristo, Wele abekyesa bakhosefu.
45003027	Ari khukhwibuyila khweefwe khuli waheena? Imbaawo ta! Khukhwibuyila khweefwe khwiima khu lomo shiina? Khwibuyila khulwe kamakambila? Taawe. Khwibuyila khulwe khufukiilila.
45003028	Khulwekhuba khwawandalasa khuri umundu ekyela umukwalaafu khulwe khufukiilila, ne shili khulwe khukhola byeesi kamakambila kaloma ta.
45003029	Namwe khulome khuri Wele ali Wele uwe Bayudaaya bonyene? Wele s'ali uwe Banaambo nabo ta? Ilala, Wele ali uwaboosi.
45003030	Khulwekhuba Wele ali mutweela. Nalundi alishuusa Bayudaaya bekyele Bakwalaafu nga emikha khukhufukiilila khwabwe. Ni Banaambo nabo alibashuusa bekyele bakwalaafu nga emikha khu khufukiilila khwabwe.
45003031	Ari khulome khuri shino shimanyisa shiri khulwe khufukiilila khuno, kamakambila khukarusawo? Seshinyalikha ta. Akhali khuli ni khukakumisila ilala.
45004001	Ne ari kane khulome khuri shiina khu Ibulayimu, kuuka weefwe?
45004002	Noola Ibulayimu ayilibwa khuuba umukwalaafu khulwe byo byeesi akhola, aba ali ni shishikila webuyila. Ne s'anyala khukhwibuyila busa mu moni tsa Wele ta.
45004003	Bibyaronebwa bikhosefu biloma biryeena? Sibiloma biri, “Ibulayimu afukiilila mu Wele, nio khulwe khufukiilila khweewe mu Wele, wabalibwa khuuba umukwalaafu.”
45004004	Umundu yeesi n'aba nga wamalile buraambi, kumukheemba kweewe sikubalibwa nga shiwanwa ta. Kubalibwa nga isho shishimwakhila khulwe buraambi bweewe.
45004005	Ne umundu yeesi ufukiilila mu Wele uyo uwiyakhila abo babaali ni bibyonako, walekha khukhwiyikina buraambi bweewe ta, khuba khufukiilila khw'omundu uyo nikhwo khweesi Wele emakho nio wabala umundu uyo khuuba umukhosefu.
45004006	Akhaba Daudi naye afukiilisana n'umundu yeesi isi Wele abona ari ali umukwalaafu, khulwe khufukiilila ne akhali khulwe buraambi bweewe nio aweebwe tsikhabi ta. Khulwekhuba aloma ari,
45004007	“Bali ni tsikhabi abo beesi beyakhila bibyonako byaabwe, abo beesi Wele arusawo bibyonako byabwe.
45004008	Nga ali ni ikhabi uyo isi Umukasya alibala nga ukhali ni bibyonako ta.”
45004009	Ne ikhabi iyo yabiitibwa khuubo babenjila imbalu bonyene, namwe ni khuubo babakhenjila imbalu ta? Khulwekhuba ifwe khuloma khuri, khufukiilila khwa Ibulayimu nikhwo khukhwakila niye wabaliwa nga umukwalaafu.
45004010	Shino sheetsa shiryeena nio Ibulayimu abaliwe aryo? Nga ashiili khukhwinjila imbalu ta, namwe nga wamala khukhwinjila imbalu? Shino sishaba nga wamala khukhwinjila imbalu ta, akhali nga ashiili khukhwinjila imbalu ta.
45004011	Enjila imbalu lwanyuma lwayo, nga khabonelo namwe nga shishiŋaŋasa bukwalaafu bweesi aba ni nabwo, khulwe khufukiilila khweesi aba ni nakhwo nga ashiili umusiinde. Shitsilililwa shaba nisho khumushuusa niye khumwikesa umukuuka uw'abo boosi babafukiilila, akhaba nga bali basiinde, ne nga babalibwa khuuba ni bukwalaafu.
45004012	Nalundi shitweela busa abe umukuuka uw'abo babenjila imbalu. S'ali khulwe khukhwinjila bwingili imbalu ta, ne nga bali babaloondelela mu khufukiilila khweesi umukuuka weefwe Ibulayimu aba ni nakhwo, nga ashiili khukhwinjila imbalu ta.
45004013	Wele n'alomela Ibulayimu ni babetsukhulu beewe ari alimulaamila shibala shoosi khuuba shisheewe, s'aloma shino khulwekhuba bari Ibulayimu atsiila khu makambila ta. Ne khulwekhuba Ibulayimu afukiilila mu Wele. Wakila Wele wamubala khuuba umukwalaafu.
45004014	Ni shiba bari sheesi Wele asuubisa shiweebwa abo babaloondelela kamakambila, shimanyisa shiri aba khufukiilila sikhulimo itsamu yoosi ta. Nalundi khusuubisa khweesi Wele akhola nakhwo khuba nga mbaamo shishindu shoosi ta.
45004015	Khulwekhuba kamakambila kareera lirima lya Wele. Ne akhaliwo likambila ta, s'abawo khufuniaka likambila lyoosi ta.
45004016	Shino nisho shishikila khusuubisa khwesi Wele akhola khwemikha khu khufukiilila. Nio khusuubisa khweesi Wele akhola isi babetsukhulu ba Ibulayimu khube nga khwemikhile khu bweela bweewe, ne akhali isi abo babaloondelela kamakambila ta. Ne shino seshikholikha isi abo babaloondelela kamakambila bonyene ta, ne ni isi abo boosi babafukiilila nga Ibulayimu n'afukiilila, khulwekhuba niye ali umukuuka uweefwe fweesi.
45004017	Nga shisharonebwa ni shiloma shiri, “Naakhukalusile iwe khuuba umukuuka uwe kamanaambo kamakali.” Nashiryo khusuubisa ukhwo khuli khulayi mu moni tsya Wele, isi Ibulayimu afukiilisamo. Wele uyo niye ulamusa baafu, nalundi niye ukila bibindu abe bibikhaliwo ta, byabawo.
45004018	Ibulayimu aba ni khufukiilila nalundi waba ni khukhwiyikina, shakila wekyela umukuuka uwe kamanaambo kamakali. Nga shisharonebwa ni shiloma shiri, “Babetsukhulu boowo nabo baliba bakali.”
45004019	Ne Ibulayimu abe uwolesa kimiiko kye bukhulu ambi shitoondo shitweela, s'aba ni butoro mu khufukiilila khweewe ta, akhaba nga kumubili kweewe abe kwaweelemo kamaani. Namwe s'ambaasakho ari Sara anyala khumusaalila umwana ta.
45004020	Ne khufukiilila khweewe sikhwamuwamo ta, namwe s'ekanakana sheesi Wele amulomela ta. Akhali eloosela khutsowa mu khufukiilila khweewe, nga abuyila Wele,
45004021	nga amanya bulayi busa ari, Wele akhaakhole isho sheesi amulomela.
45004022	Khufukiilila khweewe nikhwo khukhwakila Wele wamubala khuuba umukwalaafu.
45004023	Ne bilomo bibiloma biri, “Alibaliwa nga umukwalaafu”, sibyaronebwa khulwekhubeela niye yenyene ta.
45004024	Byaronebwa khulweefwe nafwe, babaalifukiilisibwa nga bakwalaafu, khulwekhuba khufukiilila mu Wele, uwalamusa Yesu Kristo Umukasya weefwe, khukhwama mu bafu.
45004025	Kristo uyo bamwiira khulwe bibyonako byeefwe, ne lwanyuma Wele wamulamusa khukhwama mu bafu, ari nio akile khube bakwalaafu isi Wele.
45005001	Nashiryo khukhwama nga khufukiilila ni khukhukalusa ifwe khuuba bakwalaafu, ari khuli ni lukoosi isi Wele, khubirira mu Mukasya weefwe Yesu Kristo.
45005002	Khwafuna kumukhoosi khubirira mu Kristo, kukukhwolisa ifwe khu bweela bwa Wele, mweesi khwimile aluno ari. Nalundi khusangaalila mu khwiyikina khweesi khuli ni nakhwo, khulwe khukabananila atweela khu shiriifwa sha Wele.
45005003	Ne ishili isho shonyene ta. Ni shishindi shili khusangaalila mu khutaambisibwa khweefwe, khulwekhuba khutaambisibwa khureera khukhwikhalilikha.
45005004	Nga ni khumanyile, khukhwikhalilikha khureera bunyindaalifu. Ni bunyindaalifu bureera khukhwiyikina.
45005005	Khukhwiyikina khuno sikhukhumalamo ifwe kamaani ta, khulwekhuba Wele watsukha khukana khweewe mu myoyo kyeefwe, khubirira mu Mwoyo Umukhosefu isi akhuwa ifwe.
45005006	Khulwekhuba ifwe fwabeene ni khwaba nga sikhuli ni buyeeti ta, imbuka isi Wele akhalawo yoola, Kristo wafwa khulwe baboonaki.
45005007	Shili shishiindu shihangafu umundu khuufwa khulw'omundu ukuundi, akhaba nga ali umukwalaafu. Khurusakho ndi nga abe umundu ali umulayi, winyoola ukuundi anyala wehanayo khuufwa khulweewe.
45005008	Ne Wele akhwokesanisa ifwe nga n'akhukana. Khulwekhuba ifwe ni khwaba nga khushiili babonaki, Kristo wafwa khulweefwe.
45005009	Nashiryo khukhwama ni khubalibwa khuri khuli bakwalaafu khulwe kamafuki keewe, khuminyisilawo ilala alikhuwonesa ifwe khukhwama isi lirima lya Wele.
45005010	Khulwekhuba ni khwaba nga khuli basiku isi Wele, umweene wakhukalusa ifwe khuuba basaale beewe, khubirira mu khufwa khw'Omwana weewe. Ne noola ari khuli basaale ba Wele, khuliwonesebwa khubirira mu bulamu bwa Kristo.
45005011	Ne seshili isho shonyene ta. Nalundi khusangaalila mu Wele khulw'Omukasya weefwe Yesu Kristo, uwakhukalusa ifwe khuuba basaale ba Wele.
45005012	Nga khukhwoneka ni khweetsa mu shibala khulw'omundu mutweela, ni khufwa nakhwo khweetsa khulwe khukhwoneka. Nashiryo khufwa nakhwo khwamalatana khu bandu boosi, khulwekhubeela babandu boosi boonaka.
45005013	Ilala khukhwoneka khwaba mu shibala nga khushiili khuweebwa Kamakambila ta, ne imbaawo abe ubalikha ari wakholile shishonako ta.
45005014	Ne shitweela busa, khukhwama khu bifukhu bya Adamu khukhwolisila ilala khu bifukhu bya Musa, khufwa khwawula babandu boosi, akhaba ni naabo boosi babakhoneka nga Adamu n'oneka ta. Adamu aba abe afwana nga umundu uyo abe wutsya khwiitsa.
45005015	Ne byoombi sibifwaanana ta. Shiwanwa sha Wele sheesi akaba busa seshifwanana ni khukhwoneka khwa Adamu ta. Ne noola shili shaŋali shiri babandu bakali baafwa khulwe khukhwoneka khw'omundu mutweela, shiba ni shaŋali khuminyisawo shiri bubweela bwa Wele bubufuura, nga bubirira mu mundu mutweela nga niye Yesu Kristo, bweetsa isi babandu mu bukali nga shiwanwa sha busa.
45005016	Nalundi, shiwanwa sha Wele sha busa seshifwanana ni shishonako sh'omundu mutweela tsana ta. Khulwekhuba lwanyuma lwe shishonako shitweela, abawo khukhala kumusaango, khukhwaloma khuri, “Kumusaango kwakhufuurire.” Ne lwanyuma lwe bibyonako bikali, etsawo shiwanwa sha busa shishikila khwabalibwa nga bakwalaafu.
45005017	Shili shituufu shili khulwe khukhwoneka khw'omundu mutweela, khufwa khwamalatana khulw'omundu mutweela uyo. Ne bibyaama mwisho, nga bikholebwa n'umundu mutweela nga niye Yesu Kristo, biminyisakho awo. Abo boosi babaafuna bubweela bwa Wele bukali nga shiwanwa baabalibwa khuuba bakwalaafu, baliba bawuli mu bulamu bwoosi khulwe khubirira mu Kristo.
45005018	Nashiryo khukhwama nga khukhwoneka khw'omundu mutweela ni khwareerera babandu boosi khubakhalila kumusaango, buryo nabwo buraambi bw'omundu mutweela bwareera bukhosefu, shireerera babandu boosi khurusibwakho kumusaango, shabareerera khuuba ni bulamu.
45005019	Nga ni shili khulwe bumiinyi bw'omundu mutweela bakali bekyela babonaki, nasho shiba ndi khulwekhuba umundu mutweela s'aba ni bumiinyi ta, shakila bakali bashuusibwa khuuba bakwalaafu.
45005020	Baareerawo kamakambila bari nio khukhola bibyonako khwiloosele. Ne khukhwoneka ni khweloosela, bubweela bwa Wele nabwo bweloosela ni khuminyisawo.
45005021	Nashiryo nga khukhwoneka ni khwaba ni buwuli khubirira mu khufwa, bubweela bwa Wele nabwo bwaba ni buwuli khubirira mu bukwalaafu, nga bukhuyila ifwe mu bulamu bubukhawawo ta, khulwa Yesu Kristo, Umukasya weefwe.
45006001	Ne ari kane khulome khuryeena? Khulome khuri khwiloosele khukhola bye bubwonaki nio bubweela bwa Wele bwiloosele?
45006002	Taawe. Shinyalikha shiryeena ifwe babekaana bibyonako khukhwiloosela khumenya mu byonako?
45006003	Simumanya muri ifwe fweesi khukhwabatisibwa mu Kristo Yesu, khwabatisibwa mu khufwa khweewe ta?
45006004	Nashiryo mu khubatisibwa khwefwe khwasiikhibwa atweela ni naye mu khufwa khweewe, nio akile ari nga Kristo n'alamusibwa khukhwama mu bafu khubirira mu shiriifwa sha Papa, ni nafwe khuryo khunyalise khukyendela mu bulamu bushaakha.
45006005	Ne ni khuba nga khwatubaasibwa ni Kristo mu khufwa khukhuuli nga khukhweewe, aba lundi khuryo khulitubaasibwa mu khulamukha nga khukhweewe.
45006006	Khulwekhuba khwamanya khuri isaambo isi khwabamo khaale yatsangiliwa khu musalaba ni Kristo. Nio akile kumubili kumwonaki kuwewo, nalundi nio khulekhe khuuba babakaanisi isi bibyonako ta.
45006007	Khulwekhuba umundu n'afwa aba wawonisibwile khukhwama mu maani ke khukhwoneka.
45006008	Ne ni khuba nga khwafiile ni Kristo, khufukiilila khuri khulimenya ni naye.
45006009	Khwashimanya khuri Kristo n'amala khulamusibwa khukhwama mu bafu, s'alifwa lundi ta. Khuufwa sikhumulikho ni kamaani koosi ta.
45006010	Khuufwa khweesi Kristo afwa, afwa musaambo iye bibyonako, kumulundi mutweela kwonyene. Ne bulamu bweesi amenya, abumenya mu Wele.
45006011	Nashiryo ni nanywe mweesi shandyashiile mwiyambaase mwabeene khuuba baafu isi bibyonako, ne nga muli balamu isi Wele, khubirira mu Kristo Yesu.
45006012	Nashiryo mukhafukiilisa bibyonako byaaba ni bunyala mu bulamu bwenywe, khubakhonjelesa mulondelele byeesi kimibili kyenywe kikoomba ta.
45006013	Namwe mukhawanatsakayo bisiintsa bye kimibili kyeenywe khuraambisibwa khulwe bibyonako ta. Ne ni mwiwaneyo mwabeene nga babandu beesi bakobosa mu bulamu khukhwama mu bafu. Nalundi muwaneyo kimibili kyenywe isi Wele kiraambisibwe khulwe bukwalaafu.
45006014	Khukhwama nga ni mukhayilibwa ni kamakambila ta, ne mwaba nga muyilibwa ni bubweela bwa Wele, bibyonako sibibalikho ni bunyala ta.
45006015	Ari khulome khuryeena? Khulome khuri lwekhuba khuli asi e bubweela bwa Wele, ne akhuba asi e kamakambila ta, nashiryo khwiloosele khukhola bibyonako? Seshinyalikha ta.
45006016	Ne simumanya muri ni muba mwewanileyo mwabeene isi umundu khuuba bakulwa beewe babamuwulila, muba muli bakulwa bomweene uyo isi muba muwulila ta? Nashiryo muba bakulwa oba be bibyonako bibireera khufwa, namwe bakulwa babawulila, shishireera bukwalaafu.
45006017	Ne Wele asiimibwe! Khulwekhuba inywe mumwabakho bakulwa be bibyonako, ari mwekyelile babamurekeeresa, khukhwamila ilala nga mushiili munda, mu myoyo kyenywe, byaŋali bibiili mu khuleekela khweesi mwaweebwa.
45006018	Ne khukhwama ni mwalekhuulibwa khukhwama mu byonako, mwekyelile bakulwa be bukwalaafu.
45006019	Indikho inganikha mu saambo iye babandu babusheele, khulwe butoro bwenywe bubuuli busaalikhana. Khulwekhuba nga lutweela ni mwawanayo bisiintsa byenywe khukhola bye bunyaalu, ni mukhwoneka khubiririfu, ni aluno ari mwakha muwaneyo bisiintsa byenywe isi bukwalaafu khu lwe bikholwa bikhosefu.
45006020	Ne ni mwaba bakulwa be bibyonako, mwaba nga simwinaanayo isi bukwalaafu ta.
45006021	Ne mafuurisa shiina keesi mwafuna khukhwama mu bindu ibyo ari biibi bibiwaambisa kamaŋaanyu? Intsakamilo iye bibiindu ibyo nikhwo khuufwa.
45006022	Ari ni mwalekhuulibwa khukhwama mu byonako nalundi mwekyela bakulwa isi Wele, kamafuurisa keesi mwafuna nibwo bukhosefu. N'ibwakamilo wayo, nibwo bulamu bubukhawawo ta.
45006023	Khulwekhuba kumusheemba kwe bibyonako nikwo khuufwa. Ne shiwanwa sha busa sheesi Wele akhuwa nisho bulamu bubukhawawo ta, nga akhuwa bulamu buno khubirira mu Kristo Yesu, Umukasya weefwe.
45007001	Bebulebe, inywe mwamanya bulayi bibiwaamba khu makambila. Ne ndi simumanya muri kamakambila kaba ni buwuli khu mundu nga ashiili umulamu ta?
45007002	Shili busa nga umukhasi umukhwalikhe n'awulibwa ni kamakambila kakawambakana n'umuseetsa weewe nga umuseetsa n'ashiili umulamu. Ne umuseetsa n'afwa, shino shiba shakanguluule umukhasi khukhwama khu makambila abe kakamubowa khu museetsa weewe.
45007003	Ni abweene awo, umukhasi uyu n'atsya khu museetsa ukuundi nga umuseetsa weewe ashiili umulamu, ilala alilaangibwa khuuba umuyeyani. Ne umuseetsa weewe n'afwa, umukhasi yuno aba s'ashiili asi e kamakambila ako ta. Nalundi abe akhakhwalikha khu musaani ukuundi, s'abalikha nga umuyeyani ta.
45007004	Shili shitweela busa ni nanywe bebulebe. Inywe mwayikyela baafu isi kamakambila khulwe kumubili kwa Kristo, nio akile mube b'oyo, uwalamusibwa khukhwama mu bafu, ne shishamamo mube be kumukaso mu bwakaanisi bwa Wele.
45007005	Ifwe ni khwaba nga khushiili mu khumenya khukhulondekhana ni bye busaalikhana bweefwe, khukhwikoomba khukhola bibyonako, abe khutsiila khu makambila kakakholela mu myoyo kyeefwe. Na buli sheesi khukhola abe shamamo bibyaamo bye khuufwa.
45007006	Ne ari ifwe khwamala khulekhuulibwa khukhwama mu makambila, ari khuli baafu isi kamakambila abe kakakhubowa ifwe. Nashiryo sikhuli babakaanisi babaloondelela kamakambila kamakhale kakaronebwa ta, ne khulondelela bulamu bushaakha bw'Omwoyo.
45007007	Ari kane khulome khuri shiina? Khulome khuri kamakambila kameene niko kali bibyonako? Seshinyalikha taawe. Khulwekhuba ilekha khubawo kamakambila ta, khali ise simanya nga bibyonako nibyo shiina ta. Kamakambila kalekha khubawo ta, khali ise imanya indyeena nga likambila ni liloma liri, “Ukhekoomba shishindu sh'owashoowo taawe?”
45007008	Ne bibyonako ni byanyoola ikhabi mu makambila byandereera kumuluungo kwe khukhwikoomba khwa buli saambo. Shikila akhaliwo kamakambila ta, bibyonako biba biifu.
45007009	Ne ise samweene lutweela naba umulamu nga kamakambila kashiili khubawo ta. Ne kamakambila ni keetsa, bibyonako byarakikha bushaakha ni nase naafwa.
45007010	Kamakambila katsana ni kameene yaba niko kakaaba kakareera bulamu, ne ise kandereera khufwa.
45007011	Khulwekhuba bibyonako byanyoola ikhabi mu makambila, byamombelesa ise lwanyuma byantsira.
45007012	Nashiryo, kamakambila kameene kali kamakhosefu, ni bilakilo bili bikhosefu, nalundi bilayi ate nga byaŋali.
45007013	Ne ari shimanyisa shiri shishindu shilayi nisho shishandereera ise khuufwa? Taawe. Bibyonako nibyo bibyandereera ise khufwa. Bibyonako biraambisa shishindu shilayi wakila byandereera ise khuufwa, ari nio akile bibyonako bimanyikhe lubuula nga ni bili mu saambo yabyo. Nashiryo kamakambila kayeeta khukhwokesana kari bibyonako bili biibi naabi.
45007014	Khwamanya khuri kamakambila kali busa nga imbewo, sikali ni kumubili ta. Ne ise s'indi nga imbewo ta. Nalundi nakulisibwa nga umukulwa isi bibyonako.
45007015	Ise simanya bikholwa byase nga ni bili ta. Khulwekhuba mu shifwo she khukhola ibyo byeesi ingana khukhola, ikhola byeesi ikhekoomba khukhola ta.
45007016	Ari nga nakholile ibyo byeesi ikhekoomba khukhola ta, ifukiilisa ndi kamakambila kali kamalayi.
45007017	Nashiryo s'ali ise niye ukhola ibyo ta, ne akhali bibyonako bibiimenya mus'ise nibyo bibikhola biryo.
45007018	Khulwekhuba namanya ndi mbaawo shishindu shilayi shoosi shishiili mus'ise ta; khulondekhana ni busaalikhana bwase nga ni buli. Abe lukana nakhekoomba khukhola shishindu shilayi, ninyoola ndi sinanyalile khukhola shishindu shilayi isho ta.
45007019	S'ikhola bilayi byeesi nikoomba khukhola ta, ne akhali ikhola bibindu biibi byeesi ikhekoomba khukhola ta.
45007020	Ne noola ikhola sheesi ikhekoomba khukhola ta, shimanyisa shiri s'ili ise niye ukhola isho ta, ne akhali bibyonako bibiimenya mus'ise.
45007021	Nashiryo ari shino shekyelile busa nga likambila shiri, buli lweesi ingana khukhola shishiindu shilayi, ninyoola nakholile shishiindu shishikhali shilayi ta.
45007022	Ne mu mwoyo kwase, ise samweene ingana kamakambila ka Wele.
45007023	Ne imbona mus'ise samweene mulimo likambila liliindi nga lisoolanisa kamakambila kameene keesi ise nambaasa. Shino shakila ise nekyela umundu uwabowebwa ni likambila lye bibyonako, liliimenya mu mubili kwase.
45007024	Nga kumutaambo kwanyoolile! Naanu ukane asikule ise khukhwama mu mubili kuno kukuuli khukhumbila ise mu khufwa?
45007025	Wele asiimibwe, khulwa Yesu Kristo Umukasya weefwe! Nashiryo ise samweene ni bibyambaaso byase ikhola sheesi kamakambila ka Wele kaloma. Ne kumubili kwase kwakaanisa nga kamakambila ke bibyonako ni kakana.
45008001	Ari abo babaali atweela ni Kristo Yesu, mbaawo khukhwikiitsibwa ta.
45008002	Lwekhuba kamakambila k'Omwoyo ureera bulamu uli mu Kristo Yesu, niko kayiindekhuula ise khukhwama mu makambila ke bibyonako ni khuufwa.
45008003	Khukhwama nga Wele n'arumana umwana weewe umweene wabonekha nga umwonaki khulwe bibyonako khurusawo khukhwoneka mu bandu, warusawo likambila abe khulwe butoro bwe babandu abe lilikhanyala lyakhola ta.
45008004	Wele akhola shino ari nio isho shishikanibwa khu makambila sholelesebwe mwiifwe, babaali balamu khulw'Omwoyo ne shiili lwekhuba nga kumubili ni kukana ta.
45008005	Khulwekhuba abo babamenya nga kumubili ni kukana bara bibyambaaso byaabwe khu bindu byeesi kumubili kukana. Ne abo babamenya nga Umwoyo n'akana, bara bibyambaaso byabwe khu bindu byeesi Umwoyo akana.
45008006	Khumalila kamakyesi koosi khu bindu bye kumubili khureera khufwa. Ne khuura bibyambaaso khu biindu by'Omwoyo, khureera bulamu ni lukoosi.
45008007	Bibyambaaso bibiiba khu bindu bye kumubili biba bikhandisana ni Wele; sibiwulila kamakambila ka Wele ta. Ilala sibinyala na khafwiiti byawulila Wele ta.
45008008	Nalundi abo babaali khu bindu bye kumubili sibanyala khukhwikhoyesa Wele ta.
45008009	Ne niiba nga Umwoyo wa Wele amenya mus'inywe, muba nga inywe simumenya nga kimibili kyenywe ni kikana ta, akhali muba mumenya khulw'Omwoyo uwa Wele umenya mus'inywe. Ne umundu yeesi n'aba nga s'ali n'Umwoyo uwa Kristo ta, aba s'ali uwa Kristo ta.
45008010	Ne noola Kristo ali mus'inywe, abe akhaba nga kimibili kyeenywe kili kimifu khulwe khukhwoneka, kimyoyo kyenywe kili kimilamu khulwe bukwalaafu.
45008011	Ne noola Umwoyo wa Wele uwalamusa Yesu khukhwama mu bafu ali mus'inywe, aba ndi uyo uwalamusa Kristo khukhwama mu bafu, nanywe aliwa kimibili kyenywe bulamu, nga abirira mu Mwoyo weewe, umenya mus'inywe.
45008012	Nashiryo bebulebe, khuli ni kumukheemba. Kumukheemba kuno sikuli kwe khumenya nga kumubili ni kukana ta.
45008013	Khulwekhuba ni mumenya nga kimibili ni kikana, kane mufwe. Ne ni mumenya nga Umwoyo n'akana, kane mube balamu khulwekhuba muba mwafuniakile buraambi bwe kumubili.
45008014	Abo boosi beesi Umwoyo wa Wele arangilila bali babaana ba Wele.
45008015	Khulwekhuba Umwoyo is'inywe mwaweebwa s'ali Umwoyo uwe khuuba bakulwa shishikila mwaaba ni khuurya ta. Ne Umwoyo is'inywe mwafuna ali ubashuusa inywe khukhwikyela babaana ba Wele. Khulwe kamaani k'Omwoyo wakila khwalaanga khuri, “Abba”, shimanyisa shiri “Papa.”
45008016	Umwoyo uwa Wele umweene etubaasa ni kimyoyo kyeefwe, waboola ari khuli babaana ba Wele.
45008017	Ni khuba nga khuli babaana, khuba khuli basikha; basikha ba Wele, nalundi khuba khuli be busikha atweela ni Kristo, khukhwamila khu khutaambisibwa atweela ni naye, nio nafwe khufune shiriifwa atweela ni naye.
45008018	Ise nambaasa ndi khutaambisibwa khukhuuliwo ari, sikhunyala khwalekhaanisibwa na khafwiiti khu shiriifwa shishiitsa khukhwokesebwa ifwe ta.
45008019	Khulwekhuba bibuumbe byoosi byaloleelela, nalundi byalindiilila lukali khubona nga Wele ni okesa lubuula babaana beewe.
45008020	Shishireera shino shili ndi bibuumbe byoosi babikhalila kumusaango. S'ali nga nibyo ni byakana ta, ne akhali nga Wele umweene n'akana shibe shiryo. Akhaba nga shaba shiryo, ne abawo khukhwiyikina khukhuuloma khuri;
45008021	shifukhu shitweela bibuumbe bibyeene balibikangulula khukhwama mu bubowe bwe bukulwa ni khubola, babingise mu khulekhuulibwa khwe shiriifwa she babaana ba Wele.
45008022	Khulwekhuba khwamanya khuri khukhwolisa ari, bibuumbe byoosi bikholatsaka shiisa, nga bitsiinikhanila atweela khukhwolisa ana ari.
45008023	Ne shiili bibuumbe byonyene ta. Ni nafwe fweesi babaali ni bibyaamo bikiboole by'Omwoyo, ni nafwe khukholaka shiisa fwabeene fwenyene, nga khulilila munda, nga ni khulindiilila Wele khukhukalusa ifwe khukhwikyela babaana beewe. Nga khuno nikhwo khusikula khwe kimibili kyeefwe.
45008024	Khulwekhuba Wele wakhuwonesa ifwe khubirira mu khwiyikina khuno. Ne nikhwiyikina sheesi khubonakho, ukhwo sikhuba khukhwiyikina ta. Naanu khusifwe unyala weyikina shishindu sheesi abonakho buboni?
45008025	Ne khwiyikina sheesi khukhabonakho ta, khulwekhuba khuba khushilindiilila ni khukhwikhaliilikha.
45008026	Ni musaambo niyo indweela, Umwoyo akhuyeeta ifwe mu butoro bweefwe. Khubweefwe fwenyene, sikhwamanya nga ni khwakha khwaloomba ta. Ne Umwoyo umweene ekontselela ni khutsiinikha khukhukhalomekha ta, mu lisiina lyeefwe.
45008027	Ni Wele, uwofwasa kimyoyo kye babandu, wamanya sheesi Umwoyo aba alikho ambaasa. Khulwekhuba Umwoyo aba alikho ekontselela nga Wele n'akana, nga aloombela bakhosefu.
45008028	Khwamanya khuri mu bindu byoosi, Wele akholela bulayi abo babamukana; abo beesi niye alaanga khulondekhana ni shitsilililwa sheewe.
45008029	Abo beesi Wele amala khaale khurobola, wamala khaale khubara khu ndulo bashuukhe bekyele nga Umwana weewe, nio akile Umwana weewe abe umukiboole mu bebulebe bakali.
45008030	Abo beesi Wele amala khurobola, abalaanga; ni naabo beesi amala khulaanga, abashuusa bekyela bakwalaafu; ni nabo beesi ashuusa bekyela bakwalaafu, abawa shiriifwa.
45008031	Mu khulolelela bino byoosi, kane khulome khuri shiina? Noola Wele ali khu lubeka lweefwe, ne ndi naanu unakhusoolanisa ifwe?
45008032	Wele s'aloba khuwanayo Umwana weewe umweene ta, ne amuwanayo khulweefwe fweesi. N'endi Wele anyala aryeena waloba khukhuwa ifwe bibiindu byoosi atweela n'Umwana weewe?
45008033	Ari ndi naanu uliwabila babandu ba Wele barobole? Wele umweene niye ushuusa babandu balekha khuubakho ni kumusaango ta.
45008034	Naanu ulibakhalila kumusaango? Kristo Yesu uwafwa nalundi walamusibwa khukhwama mu bafu, s'anyala waba niye ubakhalila kumusaango ta. Umweene uyo ari ali khu mukhono kumulayi kwa Wele, akhuloombela ifwe isi Wele.
45008035	Ari naanu ndi unyala wakhwawukhanisa ifwe khu khukana khweesi Kristo akhukanamo ifwe? Bukosi, namwe bihangafu, namwe khukubyeengewa, namwe intsala, namwe butaambi, namwe bukosi bwe khuufwa, namwe khuufwa?
45008036	Nga bibyaronebwa bikhosefu ni biloma biri, “Buli busheele khuli mu bukosi bwe khuufwa khulwoowo. Ifwe khubirisibwa buubi busa nga kamasheese keesi batsya khukhwiira.”
45008037	Mu bindu bino byoosi ifwe khwamala khaale khuwula, khulwa Yesu uyo uwakhukana ifwe!
45008038	Lwekhuba ise ishiŋaŋasa ndi mbaawo shishindu shishinyala shakhwawukhanisa ifwe khu khukana khwa Yesu ta. Abe ikhaba khuufwa, namwe bulamu, namwe bamalayika, namwe be buwuli, namwe bibindu byoosi bibiliwo ari, namwe bibindu bibiliitsa mu moni, namwe bayinga, sibilikhwawukhanisa ta.
45008039	Namwe oba tsingoongo, namwe kamatila, namwe shishindu shoosi mu byabuumbibwa, mbaawo na shitweela shishinyalisa khukhwawukhanisa ifwe khu khukana khweesi Wele akhukanamo ifwe khubirira mu Mukasya weefwe Kristo Yesu ta.
45009001	Mu lisiina lya Kristo, indikho inoma byaŋali. S'indi khukanikha bye bubeeyi ta. Kumwoyo kwase nga kuli atweela n'Umwoyo Umukhosefu, kuwandalasa kuri ise s'indi khukanikha bye bubeeyi ta.
45009002	Mu khuloma bino musaambo yino, indi ni kumutaambo kumukali ni butsiina bukali mu mwoyo kwase bubukhaakama ta.
45009003	Khulwe babandu babaali ba Isiraeli ni khulwase samweene, nandikanile ndi shitsubo shishiili khu Kristo, khali shibeele khus'ise.
45009004	Wele awa babaana ba Isiraeli ikhabi iye khukhwikyela babaana beewe. Wabawa ni shiriifwa sheewe, wakhola ni nabo tsindakaano tseewe, wabawa kamakambila keewe, wabawa khukhwisaaya, nalundi abawo byeesi abasuubisa.
45009005	Bakuuka baawe beene babamanyikhana abo baaba bakuuka baabwe, ni Kristo mu khusaalikhana khweewe nga umundu aba uwe linaambo lyabwe lyeene. Wele afumisibwe biilo ni biilo. Amiina.
45009006	Ne ise s'indikho inoma ndi byeesi Wele aloma byakhasibwa ta; khulwekhuba babandu babaama mu Isiraeli boosi sibali babandu ba Wele ta.
45009007	Namwe boosi babaama munda iya Ibulayimu sibali babaana beewe khulwekhuba bari niye ubasaala ta, akhali babalikha nga babaana beewe khubirira mu Isaaka.
45009008	Shino shimanyisa shiri sibali abe babaasaalikha mu mubili nibo babaabalikha nga babaana ba Wele ta, ne akhali babaana babaasaalikha nga babirira mu khusuubisa khweesi Wele akhola, nibo bababalibwa nga babetsukhulu beewe.
45009009	Khulwekhuba Wele mu khusuubisa Ibulayimu aloma ari, “Indikobola mu mbuka nga yino iri. Isi indi kobolela, umukyelema woowo Sara akhaabe ali n'umwana umusiinde.”
45009010	Ne seshili isho shonyene ta. Khulwekhuba akhaba Rebeka naye n'asaala basiinde bakhwana, papa wabwe aba mutweela, nga niye Kuuka weefwe, Isaaka.
45009011	Akhaba abe ni baaba nga bashiili khusaalikha ta, namwe abe bashiili khukhola shishindu shoositsana oba shiibi namwe shilayi ta, Wele aboolela Lebeka ari, “Umwana woowo umukhulu aliba umuraambi w'omukyeekhe.”
45009012	Shino shakholebwa khulwe khulaangibwa kheewe, ari nio manya shitsilililwa sha Wele sheesi amurobolelamo shiloosele, ne shiili bari khulwe bikholwa bilayi ta.
45009013	Nga ni sharonebwa shiri, “Nakana Yakobo, ne nabiyila Esau.”
45009014	Ari khulome khuri shiina? Khulome khuri Wele aromboosa mu bandu? Taawe.
45009015	Khulwekhuba alomela Musa ari, “Indiyakhila uyo isi ingana khukhwiyakhila; nalundi indiwambila shiisa uyo yeesi isi ingana khuwambila shiisa.”
45009016	Nashiryo shino shimikha khu shiisa sha Wele, ne shiili khu sheesi umundu akana khukhola ta.
45009017	Nga bibyaronebwa bikhosefu ni biloma khu Farawo, umuyinga uwa Misiri biri, “Nakhwikesa umuyinga nio akile lisiina lyase lifumisibwe mu shibala mwoosi.”
45009018	Nashiryo Wele eyashila umundu isi umweene akhalilewo khukhwiyashila. Shitweela busa akhola kimyoyo kyaabo beesi ekanisa, kyaba ni shikili.
45009019	Mutweela khusi inywe kane andeebe ari, “Ne noola shili shiryo, khulwashiina kila Wele ekiitsa babandu balala? Naanu unyala khukhandisa khukana khwa Wele?”
45009020	Ne iwe niye naanu? Iwe umundu shiina unyala khukhandisa Wele? Shibuumbe shinyala khureeba uwashibuumba shiri, “Shiina kila wamuumba uri?”
45009021	Umubuumbi s'ali ni bunyala khukhola sheesi akana ni liloba lyeewe ta? Umubuumbi s'anyala khuumekakho liloba ilyo wakhola shibuumbe shitweela nga shimiliwu nalundi she angaaki, ni shishindi nga shiryo shiryo busa ta?
45009022	Shinyala shaba khana Wele, khulwe khukana khukhwokesana lirima lyeewe, ni khukana khukhwokesana kamaani keewe, wayikhalilikha naabi khulwe bibuumbe ibyo abe bibyashila khukhwonakisibwa.
45009023	Nalundi Wele akana okesanise buyindifu bwe shiriifwa sheewe shikali isho, sheesi atsukha khusi ifwe khukhwakaanila shiisa sheewe, abo khusi ifwe beesi amala khuŋoonaŋoona nga bushiili.
45009024	Ifwe khuli babandu beesi alaanga. Ne shiili ifwe Bayudaaya fwenyene ta, ne ni naabo beesi alaanga khukhwama mu Banaambo.
45009025	Shili busa nga Wele n'alomela khubirira mu muŋoosi Hoseya ari, “Abo makiboole babakhaaba babandu baase ta, indibalaanga ndi ‘Babandu baase.’ Ni linaambo abe lyeesi ikhakana ta, indililaanga ndi, ‘Likanwa lyase.’
45009026	“Ni mu shifwo shisheene mweesi babalomela bari, ‘Simuli babandu baase ta,’ ibweene iyo balilaangibwa bari, ‘Babaana ba Wele Umulamu.’ ”
45009027	N'umuŋoosi Yisaaya alomela angaaki khu biwaamba khu Isiraeli nga aloma ari, “Akhaba nga bukali bwe babandu be mu Isiraeli buli nga kumuyekhe kwe khu ndulo khwe inyaantsa, ne shitweela busa bafwiiti bari nibo babaaliwonesebwa.
45009028	Khulwekhuba Umukasya alikhalila shibala kumusaango wangu, akhali khuliindakho na khafwiiti ta.”
45009029	Nalundi shili busa nga Yisaaya n'aloma makiboole ari, “Iba nga Wele unyala byoosi uyo alekha khukhulekhela ifwe lisaaye lyeefwe, khali nafwe khwayikyela nga Sodoma. Khali khwayikyela nga Gomora.”
45009030	Ne ari kane khulome khuri shiina? Kane khulome khuri Banaambo abe babakhaweentsa bukwalaafu ta, ari bafunile bukwalaafu khulwe khufukiilila.
45009031	Ne ba Isiraeli babaweentsa bukwalaafu nga baloondelela kamakambila sibanyoola bukwalaafu ta, khulwekhuba siboolelesa sheesi kamakambila kaakana ta.
45009032	Ne khulwashiina kila shaba shiryo? Shaba shiryo khulwekhuba ba Isiraeli sibaweentsa bukwalaafu nga bemikhile khu bye khufukiilila ta. Baaweentsa bukwalaafu nga bemikha khu bikholwa byaabwe. Bali busa nga babetuya khu shisiindi shishireera biwangafu.
45009033	Nga ni sharonebwa mu byaronebwa bikhosefu shiri, “Bona ndi khurawo libaale mu Sayuuni, lilikane likile babandu betuyekho. Nilyo lyeesi kane betuyekho ni bakwa asi. Ne umundu yeesi ufukiilila mu Yesu, s'aliwambisibwa kamaŋaanyu ta.”
45010001	Bebulebe, ise khukana khwase ni khuloomba khwase isi Wele khu lwe ba Isiraeli bili biri, khali Wele abawonesele.
45010002	Ise ishiwandalasa ndi mu bulamu bwaabwe, Wele bamukana naabi. Ne khukana khwabwe khutaambamo khumanya khukhumala.
45010003	Khulwekhuba mu saambo yeesi balekha khubamo ni bibiwaamba khu bukwalaafu bubwama isi Wele bibiimala ta, baalekha khulondelela bya Wele ta, ne akhali baweentsa khurawo bukwalaafu bubwaabwe.
45010004	Khulwekhuba ari Kristo wakila kamakambila kayakama khuraamba, nio buli mundu yeesi umufukiililamo abe umukwalaafu isi Wele.
45010005	Nga Musa arona khu bibiwaamba khu bukwalaafu bubunyolikhana khubirira mu makambila aloma ari, “Umundu yeesi ukhola nga kamakambila ni kaloma, alifuna bulamu khulwe kamakambila.”
45010006	Ne bukwalaafu bubwimile khu khufukiilila khw'omundu buloma buri, “Ukhereeba mu mwoyo kwoowo uri, ‘Ne naanu ukane aniine mwikulu akhureerere Kristo asi khu shibala?’
45010007	Namwe ukhereeba uri, ‘Naanu ukane ekhe asi mwiloba khukhureera Kristo khungaaki, khukhwama mu bafu?’ ”
45010008	Shisharonebwa shiloma shiryeena? Sishiloma shiri, burume bwa Wele, nga nibwo buli shilomo she khufukiilila sheesi ifwe khukukuula, shili ambi ni nawe. Shili khu minwa kyoowo, nalundi shili mu mwoyo kwoowo?
45010009	Khulwekhuba n'ubuula ni kumunwa kwoowo uri Yesu niye Umukasya, nalundi wafukiilila mu mwoyo kwoowo uri Wele amulamusa khukhwama mu bafu, uliwonesebwa.
45010010	N'ufukiilila ni kumwoyo kwoowo, wikyela umukwalaafu; ne n'ubuula ni kumunwa kwoowo, uwonesebwa.
45010011	Nga bibyaronebwa bikhosefu ni biloma biri, “Mbaawo umundu namutweela ufukiilila mu Yesu, uliwambisibwa kamaŋaanyu ta.”
45010012	Khulwekhuba mbaawo khuromboosa akari o Muyudaaya n'Umunaambo ta. Umukasya mutweela uyo, niye Umukasya uwa boosi. Nalundi niye ukabila boosi babamwiitsayo buyindifu bweewe.
45010013	Nga ni sharonebwa shiri, “Buli mundu yeesi uwisaaya Umukasya, aliwonesebwa.”
45010014	Ne babandu banyala baryeena besaaya Umukasya nga bashiili khumufukiililamo ta? Nalundi banyala baryeena bamufukiililamo, nga bashiili khuwulila burume bubwama isi Umukasya ta? Nalundi banyala baryeena bawulila bibiwaamba khu Mukasya, nga imbaawo ubakhupiile kumulaanga ta?
45010015	Nalundi babandu banyala baryeena bakhupa kumulaanga kwe burume, nga imbaawo ubarumanile ta? Ne nga bibyaronebwa bikhosefu ni biloma biri, “Babareera kamakhuwa kamalayi nga bali ni bikele bilayi!”
45010016	Ne seshili bari boosi bakaanila kamakhuwa kamalayi kano ta. Nga Yisaaya n'aloma ari, “Umukasya, babandu beenga babafukiilila kamakhuwa keesi ifwe khwakukuula?”
45010017	Nashiryo, khufukiilila khwama mu khurekeeresa burume, nalundi burume bwiitsa khukhwama mu khulaangila khweesi Kristo akhola.
45010018	Lekha ise indeebe shireebo: Shinyala shaba shiri bashiili khuwulila burume ta? Ilala bawulila burume, nga bibyaronebwa bikhosefu ni biloma biri, “Likono lye babandu babakukuula burume lyayola mu shibala shoosi. Nalundi burume bwaabwe bwayola isi shibala shakama.”
45010019	Khayo indeebe shireebo shishikhola khabili: Shinyala shaba shiri babandu be mu Isiraeli sibamanya burume ta? Musa anyoowa khukhwiilamo shireebo shino khaale busa nga aloma ari, “Ise indiraambisa linaambo lilishili khukhwikyela linaambo ta, indikila liwambise babandu baase libuba, ni lwe linaambo lye babandu babaali basilu indikyelisa babandu khuuba be lirima.”
45010020	Ni Yisaaya ashilomakho ni kamaani nga n'aloma ari, “Babandu babakhameentsa ta, nibo babanyoola ise; nalundi ari samweene neyokesanile isi abo babakhaamentsa ta.”
45010021	Ne nga Yisaaya akanikha khu ba Isiraeli aloma ari, “Buli shifukhu ise indi umwirekefu khukhwakaanila babandu babakhakana khuwulila ta, nalundi babaali ni bitulungu.”
45011001	Lekha indeebe shireebo shishindi: Shinyalikha Wele khukhwikaana babandu beewe? Seshinyala shaaba shiryo ta. Khulwekhuba ise samweene indi mutweela khu ba Isiraeli babeene, ndi umwitsukhulu uwa Ibulayimu, nalundi ndi mutweela khu be mu shikuuka sha Benyamini.
45011002	Wele siwayikaana babandu beesi arobola khaale ta. Inywe simumanya sheesi bibyaronebwa bikhosefu biloma khu Eliya, nga n'ekontselela Wele khulwe ba Isiraeli, nga aloma ari,
45011003	“Umukasya, bamalile khukhwiira baŋoosi boowo, nalundi bafuniakile bibyeeso byoowo. Ise senyene niye uramilewo, ne akhaba ni nase bakana khukhuntsira.”
45011004	Ne Wele amwiilamo aryeena? Amuloma ari, “Nayibikhila samweene babandu bikana musaafu, babakhafukhama asi khu masikamo kabwe, besaaya Baali, wele uwe bubeeyi ta.”
45011005	Shitweela busa, ni aluno ari iliwo babaramile bafwiiti beesi Wele amala khurobola khulwe bubweela bweewe.
45011006	Ne khurobola khweesi Wele akhola khuli khulwe bubweela bweewe, ne s'ili khulwe bikholwa byeesi bakhola ta. Iba nga bari khurobola khweesi Wele akhola khwimikha khu byeesi babandu bakhola, khali bubweela bwa Wele buba sibushiili bubweela ta, ne khali buli shishindu shishindi busa.
45011007	Shinaanu shishalooselakho? Babandu ba Isiraeli bakhasikha khunyoola abe sheesi baweentsa. Bafwiti bari khu nibo babanyoola abe sheesi baweentsa, ne babaramile barama nga baminyaliile burume bwa Wele.
45011008	Shaba nga bibyaronebwa bikhosefu ni biloma biri, “Wele abawa kumwoyo kukukhamanya mangu ta, ni tsimoni tsitsikhabona ta, ni kamaru kakakhawulila ta. Ni khukhwolisa khu shifukhu she shaleelo, bali busa baryo.”
45011009	Ni Daudi naye aloma ari, “Khali imeetsa iye kamayiiya kaabwe inyene yikyelile kumureko isi bawambikhila, nio akile bakwe mu byonako, nalundi khali bafunile shitaambiso!
45011010	Khali tsimoni tsaabwe tsimaliile nio balekha khubona ta, nalundi khali balemaale befuumba kimikoongo kyabwe bulamu bwaabwe bwoosi.”
45011011	Ari khandeebe shireebo shishindi: Bayudaaya ni betuya khu mureeko kukwabawo, bakwa asi bonakisibwa, namwe batalatala busa? Ni betuya sibakwa asi bonakisibwa ta, akhali indi khubirira mu khwoneka khwabwe, Banaambo nabo bafuna buwonesi, nio akile liibuba liwambe ba Isiraeli.
45011012	Bibyonako bye babandu ba Isiraeli byakila byareera tsikhabi tsingali khu shibala, nalundi khukhasikhana khwabwe khwakila khwareera tsikhabi tsingali isi Banaambo. Nashiryo, tsikhabi tsiliba tsingali naabi nga bukali bwe Bayudaaya boosi bwongesebwile khu bandu bano.
45011013	Ari khanganikhe isi inywe Banaambo. Khukhwama nga ise n'indi umurume isi Banaambo, kane imbuyile naabi burume bwase,
45011014	nio manya liibuba liwambe Bayudaaya bashaase, nio musaambo iyo ise inyalise khuwonesakho batweela khu nibo.
45011015	Khulwekhuba Wele n'abaloba, shishamamo shaba busaale ni shibala. Ne naanu umanya, oba Wele n'abafukiilisa kane shimanyise shiina? Seshinyala shaaba shishindu shishindi ta, akhali khulamukha khwe babandu khukhwama mu bafu.
45011016	Umundu n'abukula khu bibyaamo bikiboole wabiwanayo isi Wele, aba nga uwanileyo bibyaamo byoosi. Nalundi kusina kwe kusaala ni kuba kulayi, ni kusaala kwoosi nakwo kuba kulayi.
45011017	Umundu anyala wafuniaka tsisakya tsye kusaala kweesi babyaala warusakho, wesakho tsisakya tsye kusaala kukwarura busa musiru, nio bari nanywe mukabane khu buyindifu bwe kusaala kweesi baabyaala?
45011018	Munyala mwebuyila muri inywe mufuura tsisakya tsye kusaala tsye khubweene? Ne abe noola mwibuyila, shebulila muri s'ali inywe nibo mumutikiya shisina ta, ne akhali shisina nisho shishibatikiya inywe.
45011019	Munyala mwaloma muri, “Baafuniakakho tsisakya tsye khubweene nio akile ise nilekho.”
45011020	Ilala, isho shili sha ŋali. Ne baatsifuna batsirusakho khulwe khulekha khuba ni khufukiilila ta. Ne inywe mwemikhile mu shifwo shabwe khulwe khufukiilila khweenywe. Nashiryo mukhaba ni khukhwibuyila ta, ne ni mube ni khukhwisanamo lukoosi khukali.
45011021	Ne oba nga Wele s'alekha khuuwa ba Isiraeli shitaambiso ta, nibo babaali nga tsisakya tsye khubweene, mwambaasa muri alilekha khubawa inywe shitaambiso.
45011022	Ari ni mubone shiisa ni burafu bya Wele nga ni bili; okesanisa burafu isi abo babakhola bibyonako, ne wabokesanisa inywe shiisa, khukhwama n'ashiili uwe shiisa isi inywe. Ne busa ta, nanywe akhabakhalekho.
45011023	Ne akhaba Bayudaaya nabo singa baba ni khufukiilila, Wele alibakobosa mu shifwo sheesi baabamo makiboole. Khulwekhuba Wele ali ni bunyala bwe khubakobosakho lundi.
45011024	Khulwekhuba khulondekhana ni busaalikhana bwenywe, inywe Banaambo muli nga lusakya lulwama khu kusaala kwe musiru. Ne mwareebwa khu kusaala kweesi babyaala busa. Seshiba shangu, nalundi she busaalikhana khukhwiisakho tsisakya tsisaalikhana tsinyene khu kusaala khweesi batsirema?
45011025	Bebulebe, ingana mumanye bye shimoonyo shino. Khulwekhuba kane shibayeete inywe mulekhe khukhwambaasa nga ni muli bakyesi ta. Shimoonyo nisho shili indi: bumiinyi bwengiile mu luwande lutweela lwe ba Isiraeli. Ne bumiinyi buno kane bubewo khukhwolisa nga Banaambo boosi bamalile khukhwiitsa isi Wele.
45011026	Ne lwanyuma lwabo, ba Isiraeli babaramile nabo nio bawonesebwe. Nga bibyaronebwa bikhosefu ni biloma biri, “Umuwonesi aliitsa khukhwama i Sayuuni. Niye ulileekela babetsukhulu ba Yakobo khurya Wele.
45011027	Iyino niyo iliba indakaano yase ni nabo nga namalile khurusawo bibyonako byabwe.”
45011028	Khu bye Kamakhuwa Kamalayi, Bayudaaya bali basiku isi Wele. Ne bali basiku isi Wele khulwenywe Banaambo. Ne khu biwamba khuuba barobole, Wele ashiikana ba Isiraeli; abakana khulwe bakuuka baabwe.
45011029	Khulwekhuba nga Wele wamalile khurobola namwe nga Wele waweeleyo shiwanwa, s'ashuusakho shishambaaso ta.
45011030	Shili nga abe khaale inywe Banaambo ni mwaminyaalila Wele, ne ari wabawambila shiisa khulwe bumiinyi bwe Bayudaaya.
45011031	Ni musaambo niyo ndweela, Bayudaaya ari bali bamiinyi isi Wele nio akile Wele mu khubawa inywe shiisa, nabo bafunilemo shiisa.
45011032	Khulwekhuba Wele wakalusa babandu boosi khuuba babowe asi e bumiinyi, nio akile okesanise babandu boosi shiisa.
45011033	Nga buyindifu bwa Wele bwe kamaani! Nga Wele ali ni kamakyesi nalundi wamanya bibindu bikali! Naanu unyala wamanya sheesi Wele atsya khukhalawo? Naanu unyala wamanya isaambo yeesi Wele araambamo kimilimo kyeewe?
45011034	Bibyaronebwa bikhosefu biloma biri, “Naanu unyala wamanya khukhwambaasa khw'Omukasya? Namwe iliwo umundu yeesi uwawakho Wele kamakyesi?
45011035	Namwe naanu uwawakho Wele shishiindu shoosi, ari manya nyaanga Wele ashimukobosele?”
45011036	Bibindu byoosi bibiliwo byaama isi Wele; nalundi byoosi biliwo khulweewe, nga bibyeewe. Shiriifwa shibe isi Wele biilo ni biilo. Amiina.
45012001	Bebulebe, khulwe shiisa sha Wele shikali isi khuli, imbekoontselela ndi muwaneyo kimibili kyenywe isi Wele, kibe nga isaayilo iya ŋali inyene iyakhila khuwanayo isi Wele lundi imwikhoyesa. Khuno nikhwo khukhwisaaya khwenywe khwe mu mwoyo lundi khwa ŋali.
45012002	Mukhebirisaka nga shibala shino ni shikana ta. Ne ni mulekhe Wele abashuuse kimyoyo kyenywe kikyele kimishaakha, nio munyalise khukhola bibindu bilayi, bibyaakha khukholebwa, nalundi bikhosefu, ibyo byeesi Wele akana.
45012003	Khulwe bubweela bweesi Wele amba ise, imbaboolela inywe mweesi ndi buli mutweela khus'inywe akheyambaasakho khuuba niye uwe angaaki khufuura babandi ta. Akhali buli mutweela ni eyambaasekho nga etsililisa, na buli mutweela khulondekhana ni bukali bwe khufukiilila bweesi Wele amuwa, nga ni khuli.
45012004	Shili busa nga kumubili mutweela ni kulikho bisiintsa bikali, ne buli shisiintsa shikhola kumulimo kukwasho.
45012005	Ni nafwe khuli busa khuryo. Akhaba nga khuli bakali, ne khuli kumubili mutweela mu Kristo. Buli mutweela ali uwe kumukaso isi uwashe.
45012006	Biwanwa byeefwe byeesi khwafuna khukhwama isi Wele khulwe bubweela bweewe, bili bye tsisaambo tsitsikhali indweela ta. Noola shiwanwa shoowo shili she buŋoosi, shiraambise nga khufukiilila khwoowo ni khukhuleekela.
45012007	Noola shiili she bubwakaanisi, shiraambise mu khwakaanisa; namwe ne shiba she buleekeli, shiraambise mu khuleekela.
45012008	Noola shili she khukambila babaandi nga ubesamo kamaani, wakha khushiraambisa uryo. Noola shili she khuwanayo isi abo babakhali ni nabyo ta, wanayo nga siwibalilila ta. Uyo uli ni shiwanwa she khuwambila babandi shiisa akhiile khushikhola akhali khukhwiŋuluŋuunya ta.
45012009	Khukana khwaakha khuuba khwa ŋali khukhweene. Mukhekoomba khukhola bibyonako ta. Nalundi ni muwandalalile khu buli shindu shishiili shilayi.
45012010	Ni mukanane mwabeene bulayi nga bebulebe ni bashiile khukanana, nga buli mutweela ali ni kameelu ke khukhwisamo uwashe shiriifwa.
45012011	Raamba ni kamaani; mukhabamo butoro ta. Ni mwakaanise Umukasya nga muli basangaafu, khulw'Omwoyo.
45012012	Lekha khukhwiyikina khweenywe khubareerere kumwikhoyo. Akhaba ni mubira mu bukosi, ni mube ni khukhwikhalilikha, nalundi ni mube nga muloomba busheele.
45012013	Noola mutweela khu bakhosefu sibali ni shishiindu ta, ni mubawe khu byeesi muli ni nabyo. nalundi ni mube ni kimyoyo kimilayi, nga muli ni bubweela.
45012014	Abo babaabakubyeenga inywe, ni mu baloombele ikhabi; ni mubaloombele, ne mukhabatsuba ta.
45012015	Ni mwikhoyaatsakile atweela ni naabo babekhoya, nalundi mube mumutaambo atweela ni naabo babaali mu mutaambo.
45012016	Ni mumenyatsake mu lukoosi ni babandu boosi. Mukhabatsaka be shikili ta. Ni mukholakanile atweela ni bataambi. Mukheyambaasa khu mwabeene khuuba bakyesi ta.
45012017	Nga umundu wakhukholilekho buubi, ukhelihaasa ta, ne lekha buli mundu abone ari ukhola bilayi mu moni tsaabwe.
45012018	Noola shinyalikha, khakakho nga ni munyala, khumenya mu lukoosi ni babandu boosi.
45012019	Bebulebe, mukhakhakakho khukhwilihaasa ta. Ibyo ni mubilekhe mu makhono ka Wele. Khulwekhuba bibyaronebwa bikhosefu biloma biri, “Umukasya aloma ari, khukhwilihaasa khukhwase. Ise samweene niye ulilihaasa.”
45012020	Mu shifwo she khukhwilihaasa, noola umusiku woowo intsala imulya, n'umuwe she khulya. Noola ali bulesa, muwe she khuunywa. Khulwekhuba iwe nga wakholile uryo, babakhukhola buubi babeene betsula kamaŋaanyu.
45012021	Ukhafukiilila khukhola bibyonako khwetsula mu bulamu bwoowo ta, ne akhali n'uwule bibyonako nga ubirira mu khukhola bulayi.
45013001	Buli mutweela ashiile awulile bawuli be mu shibala. Khulwekhuba bunyala bwe khuba bawuli bwoosi bwama isi Wele. Ni bawuli babaaliwo Wele niye uwabarawo.
45013002	Nashiryo uyo yeesi ukhandisa bawuli aba alikho amiinyalila sheesi Wele amala khukhalawo. Abo babaminyaalila Wele, babeene bereerera kumusaango.
45013003	Khulwekhuba bawuli sibaliwo khulwe khuriisariisa abo babakhola bibindu bilayi ta. Babandu babakhola bibindu biibi nibo babeyembeelela bawuli. Noola s'ukana khuuba ni khukhwiyembelela isi bawuli ta, khola bibindu bilayi. Ni babaali mu buwuli kane bakhusiime.
45013004	Khulwekhuba bawuli bali babakaanisi ba Wele, khulwe bulayi bweenywe. Ne noola uli umundu ukhola bibindu biibi, uli ni khukhwiyembelela be buwuli, khulwekhuba sibali ni bunyala bwa busa ta. Bunyala bulimo kamakhula kaamwo: bawuli bali babakaanisi ba Wele, nashiryo bokesanisa lirima lya Wele, isi abo babakhola buubi.
45013005	Nashiryo khulwe ilomo yino, mwashiile khuurya bawuli, shiili bari khulwe khukhwiyembelela muri munafuna shitaambiso shishaama isi Wele ta, ne khulondekhana ni byeesi kimyoyo kyenywe kibaboolela.
45013006	Ni khulwe lomo yino, nanywe ni muwanatsakeyo kimisolo, khulwekhuba bawuli bali babakaanisi ba Wele. Ni baba babuusa kimisolo, baba balikho bakaanisa Wele.
45013007	Nashiryo ni muwanatsakeyo isi bawuli ibyo byoosi byeesi bakhiile khufuna. Ni muwaneyo kimisolo isi abo babashiile khukibuusa; muwe shiriifwa isi ibo babashila khufuna shiriifwa. Ni mwokesanise khuurya isi abo beesi mwashiile khuurya.
45013008	Mukhabatsaka ni likobi isi umundu yeesi ta, khurusakho likobi lye khukanana mwenyene na mwenyene. Khulwekhuba ukana uwashe aba wolelesile kamakambila.
45013009	Kamakambila kaloma kari, “Ukhakhola bye buyeyani ta, ukheera ta, ukheeba ta, ukhekoomba bibindu bya beene ta”, ni kamakambila kakaramile koosi, bakabusilisila mu likambila litweela liliiloma liri, “Kanatsaka umwesanwa woowo, nga ni wikana wamweene.”
45013010	Buli mundu ukana uwasheewe, s'anyala wamukholakho buubi bwoosi ta. Nashiryo umundu n'aba ni khukana aba wolelesile kamakambila.
45013011	Inywe mwamanya nga inyaanga n'ili alunaari. Mwamanya muri imbuka yoolele isi inywe mwakhiile khusisimukha khukhwama mwiilo. Khulwekhuba buwonesi ari buli ambi, khuminyisa nga ni khwambaasa amataayi, isi khwekyelela bafukiilisi mu Wele.
45013012	Shiilo shaweelekho, ari antsye bukana khusha. Nashiryo kha khwiyabule bikholwa bye shishilima, khukwaare bikwaaro bye khusoolanilamo mu buwaanga.
45013013	Lekha khwibirise bulayi nga babakyeendela mu buwaanga, ne shiili nga babaali khukalulukhila mu bumeesi, namwe mu buyeyani, namwe mu lukhobe, namwe mu khulomana ni mu libuba ta.
45013014	Ni mukware Umukasya Yesu Kristo, mulekhe khukhwibaasilisila mu khukhola bibyonako, khusangaasa kumubili nga ni kukana ta.
45014001	Umundu uli umutoro mu khufukiilila n'aba wetsile isi muli, ni mumwakaanile akhali khukhandisana ni naye khu byeesi mwambaasa ta.
45014002	Babandu balala banyala khuuba ni khufukiilila khubanyalisisa khuulya buli shishindu shoosi. Ne umundu umutoro anyala khuuba nga alya tsinyenyi tsimali tsonyene.
45014003	Umundu ulya buli shishindu shoosi, akhalekelesa uyo ukhalya bibindu bilala ta. Ni nooyo naye ukhalya bibindu bilala ta, akhalekelesa uyo ulya buli shishindu ta. Khulwekhuba Wele umweene wamala khaale khubafukiilisa.
45014004	Ne iwe niye naanu ukhalila umwakaanisi wabeene kumusaango? Umukoosi weewe niye ukane akhalewo, oba umwakaanisi ali umutuufu mu byeesi akhola namwe ta. Ne umwakaanisi uyo singane akhasikhane ta, khulwekhuba Umukoosi ali ni bunyala bwe khumuyeeta khurura mu byonako byeewe.
45014005	Umundu umulala ambaasa ari bifukhu bilala bili bye shiriifwa khuminyisakho bibindi. Ne ukuundi wambaasa ari bifukhu byoosi bilekhaana. Buli mundu shaakha amanyile ilala sheesi ambaasa.
45014006	Uyo uyila bifukhu bilala khuuba bikhulu, akhola shino khulw'Omukasya. Ni n'oyo ulya, alya nga esamo Umukasya shiriifwa. Khulwekhuba aba asiima Umukasya khulwe biilyo. Akhaba uyo ukhalya bibindu bilala ta, alekha khubilya khulwe khukhwisamo Umukasya shiriifwa, nalundi aba asiima Wele.
45014007	Imbaawo na mutweela khusi ifwe uba umulamu khulweewe yenyene ta, namwe ufwa khulweewe yenyene ta.
45014008	Noola khuba balamu, khuba balamu nga b'Omukasya. Noola khufwa, khufwa nga b'Omukasya. Nashiryo, oba khuli balamu, namwe oba khufwa, khuli b'Omukasya.
45014009	Khulwekhuba Kristo afwa, lwanyuma walamukha khukhwama mu bafu, nio abe Umukasya uwe baafu ni balamu.
45014010	Khulwashiina ukhalila uwashoowo kumusaango? Namwe khulwashiina kila ulekelesa uwashoowo? Khulwekhuba fweesi khukheeme mu moni tse shitsoloŋo sha Wele she khukhalilakho kimisaango.
45014011	Nga bibyaronebwa bikhosefu ni biloma biri, “Umukasya aloma ari, khukhwama nga ni indi Wele umulamu, buli lisikamo kane lifukhamile ise, na buli lulimi lulimbuyila ise.”
45014012	Nashiryo buli mutweela khusi ifwe umweene aliikanikhakho isi Wele.
45014013	Ari lekha buli mutweela akamise khukhalila uwasheewe kumusaango. Ne akhali ndi lekha buli mutweela akhalewo khulekha khuratsakawo she khuseya uwashe ta, namwe khulekha khurawo kumureko kukukila wakhola bibyonako ta.
45014014	Ise naashimanya nalundi imandalasila ilala, khubirira mu Mukasya Yesu ndi, imbaawo she khulya shishiili she kumusilo khu bwasho busa ta. Khurusakho shiba she kumusilo isi uyo uwambaasa ari shili she kumusilo.
45014015	Ne noola sheesi iwe ulya shireerera uwashoowo khumurunyisa, iwe ushikholile uba s'uli ni khukana ta. Ukhakila sheesi iwe ulya shonakisa umundu ta, khulwekhuba Kristo afwilila umundu uyo.
45014016	Ukhakila shishindu shishiili shilayi shalaangibwa khuuba shiibi ta.
45014017	Khulwekhuba Buyinga bwa Wele sibumanyisa bye khuulya ni bye khuunywa ta. Akhali bumanyisa bukwalaafu, ni lukoosi ni kumwikhoyo mu Mwoyo Umukhosefu.
45014018	Umundu uwakaanisa Kristo musaambo indayi yino, Wele amwikhoyela, nalundi ni babandu bamusiima.
45014019	Nashiryo lekha khulondelele ibyo bibiireera lukoosi, nalundi bibiiyeeta buli mutweela khukhwikyela umundu umulayi.
45014020	Biilyo byonyene bikhakila wonakisa buraambi bwa Wele ta. Biilyo byoosi bili bilayi, ne shiba shiibi iwe khukila umundu wakhola shishonako, khulwekhubeela iwe byeesi ulya.
45014021	Seshiba shilayi iwe khuulya inyama, namwe wanywa iviini, namwe wakhola shishindu shoosi shishikila uwashoowo wakwa mu byonako ta.
45014022	Khufukiilila khwoowo khweesi uli ni nakhwo khu bindu bino, khuliindile akari owo ni Wele. Nga bali ni khabi abo babamanya bari sibalikho ni kumusaango kwoosi ta, singa baba bakhalilewo khukhola shishindu shilayi.
45014023	Ne uyo yeesi ulya shishindu nga ekanakana, Wele ali mukhalila kumusaango, khulwekhuba aba s'alikho akhola shino nga alondelela bye khufukiilila ta. Khulwekhuba buli shoosi shishikhaama mu khufukiilila ta, shiba shishonako.
45015001	Ifwe babaali ni khufukiilila khukhumala khwakhiile khuyeeta abo babashiili batoro mu khufukiilila khwabwe, mu shifwo she khuwosiina nga khubatsekhelela.
45015002	Lekha buli mutweela khus'ifwe ekhoyese uwashe khubirira mu bilayi byeesi khukhola, nio akile amwombakhe mu khufukiilila khweewe.
45015003	Khulwekhuba Kristo s'eyikhoyesa umweene ta, ne akhola nga ni sharonebwa shiri, “Tsikhomo tseesi bakhukhoma iwe, tsakwa khus'ise.”
45015004	Khulwekhuba buli shisharonebwa khaale, sharonebwa khulwe khukhuleekela ifwe. Ari nio bibyaronebwa bikhosefu bikhureere ifwe khuba ni khukhwiyikina khubirira mu khwikhalilikha ni khukhwisibwamo kamaani.
45015005	Lekha Wele ukhuwa ifwe khukhwikhalilikha nalundi ukhwisamo ifwe kamaani, abawe inywe khukholakanila atweela, nga mulondelela Kristo Yesu, nga niye she khubonelakho.
45015006	Nio inywe mweesi atweela, nga likono litweela mubuyile Wele, nalundi niye uli Papa uw'Omukasya weefwe, Yesu Kristo.
45015007	Buli mutweela ni ekhoyele uwashe, khulwe khuuwa Wele shiriifwa, nga Kristo n'amala khubekhoyela inywe.
45015008	Khulwekhuba imbaboolela ndi ni Kristo ekyela umwakaanisi isi Bayudaaya ari nio okesanise ari Wele ali ni bunyala, ari nio awandalase byeesi Wele aloma nga abirira mu bakuuka beefwe.
45015009	Nalundi ari nio be kamanaambo babuyile Wele khulwe shiisa sheewe. Nga bibyaronebwa bikhosefu ni biloma biri, “Nashiryo kane ikhuyile iwe nga ndi akari mu manaambo. Kane niimbe nga imbuyila lisiina lyoowo.”
45015010	Nalundi sharonebwa shiri, “Banaambo ni mwikhoyele atweela ni babandu ba Wele.”
45015011	Mu shifwo shishiindi bibyaronebwa biloma biri, “Inywe be Kamanaambo kakakhali ke ba Isiraeli ta, mweesi ni mubuyile Umukasya; inywe babandu boosi ni mumubuyile.”
45015012	Nalundi Yisaaya eloosela khuloma ari, “Umwitsukhulu uwa Yese aliitsa, atsowesebwe khuuba umuwuli uwe kamanaambo, ni Banaambo balira khukhwiyikina khwabwe mu niye.”
45015013	Khali Wele umweene uwe khukhwiyikina abetsusile inywe ni kumwikhoyo, ni lukoosi mu khufukiilila khwenywe, nio manya khulwe kamaani k'Omwoyo Umukhosefu mwiloosele khuuba ni khukhwiyikina.
45015014	Bebulebe, ise samweene namanyile bulayi ndi inywe mwabeene mwetsuule bulayi, ni khumanya, nalundi namanyile ndi mwabeene khu mwabeene buli mutweela anyala khuleekela uwashe.
45015015	Ne khu bilomo bitweela naabaronele ni bunyindaalifu mu saambo iye khubashebusa, khulwe bubweela bweesi Wele amba ise.
45015016	Amba khuuba umwakaanisi wa Kristo Yesu isi Banaambo, mu khuboolela Kamakhuwa Kamalayi ka Wele, nga umusaayi. Shino ishikhola nio akile Banaambo babe shiwanwa sheesi Wele asiima, nga Umwoyo Umukhosefu abarobola khuuba ba Wele.
45015017	Nashiryo indi ni shishikila nebuyila samweene khulwe buraambi bwase bweesi ikholela Wele, nga ndi atweela ni Kristo Yesu.
45015018	Kane imbe umunyindalifu inganikhe khwibyo byonyene byeesi Kristo amalile khukhola khubirira mus'ise, nga nikhwo khurangilila Banaambo banyalisa khulondelela Wele. Ibyo Kristo wabikholile nga abirira mu byeesi ise ikholile ni byeesi ise inomile,
45015019	nga araambisa kamaani ke bibibonekha ni bye kamakaanga, ni khulwe kamaani k'Omwoyo Umukhosefu. Shishikila khukhwama i Yerusalemu, ni khukhwibotokhelela ilala mu Ilikumu, naboolela Kamakhuwa Kamalayi kakawamba khu Kristo.
45015020	Shitsilililwa shase busheele shaba she khulaangilila kamakhuwa kamalayi, mu bifwo mweesi bashiili khumanya Kristo ta. Khulwekhuba ise nakana khunanikha mu shifwo sheesi ukuundi ashiili khunanikha ta.
45015021	Ne akhali ndi ise ikhola nga ni sharonebwa shiri, “Abo babashiili khuwulila khu biwamba khu Kristo ta, bali mubona, ni naabo babashiili khuwulila khu bimuwambakho ta, balimanya.”
45015022	Ni khulwe ilomo yino, kimilundi kimikali shayishinjilila ise khukhwiitsa isi muli.
45015023	Ne ari khukhwama nga ni malile buraambi bwase mu bisiintsa bino, nalundi khukhwama nga abe namalile kimiiko mikali nga nikoomba khukhwiitsa khu babona,
45015024	ari nambaasa khubabona nga ndi khu lukyeendo lwase, nga intsya i Sipeyini. Namanyile ndi lwanyuma lwe khuuba ni nanywe khafwiiti, kane munjeete nio niloosele mu lukyeendo lwase.
45015025	Ne ari indikho intsya i Yerusalemu, nga imbila buyeeti isi babandu ba Wele.
45015026	Khulwekhuba babandu be Masedoniya ni be Akaya baboone bari shili shilayi khubukula khu bindu byabwe bayeete batweela khu bandu ba Wele babaali mu Yerusalemu babaali bataambi.
45015027	Nibo babeene babakhalawo khukhola baryo. Ne nga washimenielesile, bali ni likatala lye khuyeeta babandu be Yerusalemu. Khukhwama nga ari bali shitweela ni Banaambo mu khukabanana tsikhabi tse mu mwoyo khukhwama isi Wele, nabo shandyashiile babakabilekho tsikhabi tsye bibindu byeesi bali ni nabyo.
45015028	Nashiryo nindiba nga namalile shino, nalundi nga namalile khubakaanisa byeesi bababuusanisiile, indibirira isi inywe muli nga intsya i Sipeyini.
45015029	Ne namanyile ndi nga niitsa isi muli, indibareereera tsikhabi tsya Kristo mu bwitsufu.
45015030	Indikho mbaloomba inywe bebulebe, indi khulw'Omukasya weefwe Yesu Kristo, ni khulw'Omwoyo, mukhakekho naabi muntsitubaasekho munoombele ise isi Wele.
45015031	Ngana munoombele indi ni babakhafukiilila mu Wele ta be mu Buyudaaya balekhe khukhuntsolisakho ise bukosi bwoosi ta. Nalundi ndi nio babandu be Yerusalemu bafukiilise buraambi bwase.
45015032	Noola abe Wele wakanile, shino shikile niitse isi muli nga ndi ni kumwikhoyo. Nalundi ndi nio mu khubakyeniyila inywe, nase ifune kamaani.
45015033	Lukoosi lulwama isi Wele lube ni nanywe mweesi. Amiina.
45016001	Nasiindikhile umukooko wefwe Foebe, uli umwakaanisi mu bandu ba Wele, i Kengeliya, khukhwiitsa isi muli.
45016002	Ni mumwakaanile mu lisiina ly'Omukasya, nga babandu ba Wele ni bashiile khukhola. Ni mumuwe buyeeti bwoosi bweesi kane ekoombe khukhwama isi muli, khulwekhuba abeele umuyeeti isi babandu bakali, ni isi ise samweene.
45016003	Ni mulome Pulisikila ni Akula, babaali baraambi bashaase mu Kristo Yesu, muli nabasheesele.
45016004	Khulwase samweene ni khulwe Banaambo babaali bafukiilisi, isiima naabi Pulisikila ni Akula, khulwe khuwanayo bulamu bwaabwe, khulweefwe.
45016005	Nalundi ni musheesele bafukiilisi bababusanila muntsu iye babili abo. Musheesele umukanwa wase Epaeneto. Niye ali mutweela khu bandu babaali mu Asiya, uwanyoowa khushuukha wekyela umufukiilisi mu Kristo.
45016006	Ni musheesele Mariya, uraamba ni kamaani mus'inywe.
45016007	Musheesele balebe baase Anduroniko ni Yuniya. Nibo babaaba mu lipuusu atweela ni nase. Baamanyikhana naabi mu barume nalundi nibo babanyoowa khuuba bakristo nga ise ishiili khushuukha ta.
45016008	Musheesele Ambilato, umukanwa wase khulw'Omukasya.
45016009	Musheesele Alubano, umuraambi uwashaase mu bwakaanisi bwa Kristo, ni Sitakisi umusaale wase.
45016010	Musheesele Apelesi, uli umwilama naabi mu khufukiilila mu Kristo. Ni musheesele ni naabo boosi be muntsu iya Alisitobulo.
45016011	Ni musheesele umulebe wase, Helodioni. Musheese ni naabo boosi be muntsu iya Nakisosi babaali ni khufukiilila mu Mukasya.
45016012	Musheese Tulifena ni Tolofosa, babaraambila Umukasya. Musheesele n'umusaale wase Pelesisi, naye uraamba naabi khulw'Omukasya.
45016013	Musheesele Rufusi, umanyikhanile naabi nga umwakaanisi w'Omukasya, musheesele ni maayi weewe, uyo uli busa nga maayi wase.
45016014	Musheesele Asingilito, Fulegoni, Herimesi, Patobasi, Heremasi, ni bebulebe boosi beesi bamenya ni nabo.
45016015	Ni musheesele Filologasi, Yuliya, Neresi atweela n'umukooko weewe. Isheesele Olimbasi ni bakhosefu boosi beesi ali ni nabo.
45016016	Ni musheesane nga buli mutweela akwa uwashe mu shifuba khukhosefu. Kamatuuli koosi kakafukiilila mu Kristo kabasindikhiile kimilembe.
45016017	Bebulebe, imbakhupilisa ndi mwitsililise naabi babandu babareera buwangafu ni khukhwawukhanamo. Ni mwihalabe babandu babakhandisa khuleekela khweesi inywe mwamala khukhwiyika.
45016018	Khulwekhuba babandu babafwana baryo sibaraambilila Kristo ta, ne akhali baraambilila kameelu kaabwe babeene. Baraambisa tsilomo tsaabwe tsitsikhongelesa, khuwombesa kimyoyo kyaabo babashiili batoro mu khufukiilila.
45016019	Buli mundu wamanya nga inywe ni muli babandu babaloondelela kamakhuwa kamalayi. Ni nase indi ni kumwikhoyo khulwe lomo yino. Ingana mwiloosele khuuba bakyesi mu khukhola bibindu bilayi. Ni mulekhe khukhwihambila mu khukhola bibyonako ta,
45016020	nio Wele nga niye isebele iye lukoosi, khangukho, asibiilisile Sitaani asi, e bikele byenywe. Bubweela bw'Omukasya wefwe Yesu Kristo bube ni nanywe.
45016021	Timosewo umuraambi washaase wabasheesele. Akhaba ni balebe baase Lusiyo, ni Yasoni, ni Sosipateli, nabo babasheesele.
45016022	Ise Telutisi, umuroni uwe baluwa yino, nabasheesele mu lisiina ly'Omukasya.
45016023	Gayo naye washeesele. Ise imenya muntsu mweewe, nalundi mubweene umwo nimwo mweesi lituuli lye bafukiilisi lisaayila. Erasto, nga niye umubiikhi uwe mu shiriimba, naye wabasheesele. Akhaba Kwalito wandaayefwe, naye wabasheesele.
45016024	Bubweela bw'Omukasya weefwe Yesu Kristo bube ni nanywe mweesi. Amiina.
45016025	Ari lekha khuwe Wele shiriifwa. Khulwekhuba niye unyala khubayeeta inywe nga abakumisila mu khufukiilila khwenywe, khulondekhana ni kamakhuwa kamalayi, kakawamba khu Yesu Kristo keesi ise nabaleekela. Nalundi niye unyala khubawandalasila mu khubimbulilwa khwe shimoonyo sha ŋali abe shishabisibwa khumala kimiiko kimikali.
45016026	Ne ari bwaŋali buno bwakangululibwa khukhwama mu shimoonyo sheesi bwabamo, bwarusibwa ibulafu. Ni khubirira mu burone bwa Wele ukhawawo khubirira mu baŋoosi, kamanaambo koosi kamanya bwaŋali buno, nio akile babandu boosi baloondelele Wele, nga babirira mu khufukiilila.
45016027	Shiriifwa shibe isi Wele niye uwe kamakyesi koosi biilo ni biilo, khubirira mu Yesu Kristo. Amiina.
46001001	Ibaluwa yino yaama isiise Paulo uwalaangibwa khuuba Umurume wa Kristo Yesu, lwe khukana khwa Wele, atweela n'uwe bulebe Sosisenesi.
46001002	Khukironela babandu ba Wele babaali mu Korinso, babakhosesebwa ni Kristo Yesu, balaangiwa khuuba bakhosefu, atweela ni naabo boosi babaama mu buli shifwo babekontselela mu lisiina ly'Omukasya weefwe Yesu Kristo, niye uli Umukasya wawe, lundi uweefwe.
46001003	Bubweela ni Lukoosi bibyaama isi Wele, Papa weefwe, n'isi Yesu Kristo, bibe isi muli.
46001004	Ise isiima Wele busheele khulweenywe, lwe bubweela bweewe bweesi mwaweebwa mu Kristo Yesu.
46001005	Lwekhuba mu butweela ni Kristo, mwayiindila mu bindu byoosi; mu khukanikha ni mu makyesi keenywe.
46001006	Lwekhuba mwiinywe bujulisi bwa Kristo bwawandalasibwa.
46001007	Nashiryo, mbaawo shiwanwa shoosi she kumwoyo sheesi mutaamba ta, nga ni muliindilila khubonekha khw'Omukasya weefwe Yesu Kristo.
46001008	Niye ulibawangasa khukhwoolesa ibwakamilo, nio mube nga simulikho ni likoondo lyoosi khu shifukhu sh'Omukasya weefwe Yesu Kristo.
46001009	Wele umweene uwabalaanga khuuba mu butweela bw'Omwana weewe Yesu Kristo, Umukasya weefwe, ali umwiyikinwa.
46001010	Bebulebe, imbekoontselela mu lisiina ly'Omukasya weefwe Yesu Kristo, ndi, mufukiilisanatsake mwenyene na mwenyene, mu byeesi muloma, nio manya ilekhe khubawo khukhwawukhanamwo mwiinywe ta, ne mutubaanile ilala mu byeesi mwambaasa ni mubitsililwa.
46001011	Bebulebe, iliwo babandu be mungo mwa Kulowe, babaamala khukhumboolela bari, muli ni khulomana akari enywe.
46001012	Sheesi inoma nisho shino ndi, bari buli mutweela khusiinywe aloma ari; “Ise ndi uwa Paulo”, ukuundi ari, “Ise ndi uwa Apolo”, n'ukuundi ari, “Ise inondelela Kefa”, n'ukuundi ari, “Ise ndi uwa Kristo.”
46001013	Ilala Kristo alimwo khukhwawukhana? Paulo niye uwatsaangililwa khu musalaba khulweenywe? Namwe mwabatisibwa mu lisiina lya Paulo?
46001014	Ise isiima Wele lwekhuba sinabatisatsakakho umundu yeesi khusiinywe ta, akhali Kurisipo ni Gayo.
46001015	Nashiryo umundu yeesi alekhe khuloma ari, mwabatisibwa mu lisiina lyase ta.
46001016	Lundi nashebuliile ndi nabatisakho nibe muntsu ya Sitefanasi boosi, ne khubirisakho awo, sishebulila nga nabatisakho umundu ukuundi yeesi ta.
46001017	Lwekhuba Kristo s'anduma ise khubatisa ta, nenjeeba khuboolela Kamakhuwa Kamalayi. Akhuba khuboolela ni khuraambisa lulimi lwe kamakhula ke babandu ta, nio lukana nikhola ndyo kumusalaba kwa Kristo kulekhe khuwamo kamaani kaakwo.
46001018	Lwekhuba shilomo she khu khufwa khwa Kristo khu musalaba shili she busilu isi ibo babahela, ne isi ifwe babawonesebwa, kali kamaani ka Wele.
46001019	Lwekhuba sharonebwa shiri, “Indyonakisa kamakyesi ke bakyesi, indusewo khumanya khwe babamanya.”
46001020	Umundu umukyesi ali waheena? Namwe uwamanya khurona naye ali ena? Umukhandisi we kumuboolo kuno niye ali waheena? Simubona muri Wele wakalusa bukyesi bwe shibala shino khuuba nibwo busilu ta?
46001021	Lwekhuba Wele mu makhula keewe n'akhalawo, shibala shikhaasikha khumumanya mu bukyesi bwasho, ne lwanyuma Wele wasiima khubirira mu byeesi ifwe khukukuula, byeesi babandu bambaasa bari busilu, awonese ibo babafukiilila.
46001022	Bayudaaya nibo bakana khubona bubonelo, Bayonaani nibo baweentsa kamakhula,
46001023	ne ifwe khuboolela babandu bibiwaamba khu Kristo uwatsaangililwa khu musalaba, shino nisho shishiili nga kumusiila isi Bayudaaya, ne she busilu isi Banaambo.
46001024	Ne is'ibo beesi Wele alaanga mu Bayudaaya namwe mu Bayonaani boosi, Kristo niko Kamaani ka Wele lundi niko Kamakhula keewe.
46001025	Lwekhuba shishibonekha nga busilu bwa Wele bufuurisa kamakyesi ke babandu, ni shishibonekha nga butoro bwa Wele bufuurisa kamaani ke babandu.
46001026	Ne bebulebe, ni mwambaase khu khulaangibwa khweenywe nga ni mwaba, akhuba ndi bakali khusiinywe mwaba bakyesi nga shibala ni shibona ta, nalundi bakali khusiinywe simwaba be kamaani, namwe babasaalikha mungo mwe angaaki ta.
46001027	Ne Wele alaanga bisilisilu bye mu shibala, nio awambise bakyesi tsisoni, lundi Wele arobola bitoro bye mu shibala, nio awambise be kamaani tsisoni.
46001028	Lundi Wele alaanga bye asi bibileekelesebwa bye mu shibala, nalundi ibyo bibikhalimo shoosi ta, nio arusewo ibyo byeesi shibala shambaasilisa khuuba bikhulu.
46001029	Shino shimanyisa shiri, mbaawo sheesi umundu ebuyililakho mu moni tsa Wele ta.
46001030	Shino shili khulwa Wele kila inywe muli mu Kristo Yesu. Kristo uyo niye uwekyela Kamakhula keefwe. Aryo niye ali bukwalaafu bweefwe, lundi mu niye khwayawulibwa nalundi khuli balekhuule.
46001031	Nashiryo khashibe nga ni sharonebwa shiri: “Noola umundu yeesi ebuyila, ni ebuyilile mu Mukasya.”
46002001	Bebulebe, ise ni neetsa isi muli mu khubaboolela shimoonyo she bwaŋali bwa Wele, sinaraambisa bilomo bihangafu, namwe bye buleekele bwe angaaki ta.
46002002	Lwekhuba ise nakhalawo khuuba ukhamanyakho shishindu shoosi ta nga ndi ni nanywe, khurusakho khumanya Yesu Kristo yenyene, ne khuminyisa byoosi, khuufwa khweewe khu musalaba.
46002003	Ise ni neetsa isi muli naba umutoro, lundi nga ndi umuri naabi, ni khunikina khukali,
46002004	sinaloma inganikha yase ni burume bwase mu bukyesi bwe babandu ta, ne khwaba khukhwokesanisa khwe kamaani k'Omwoyo wa Wele mus'ise,
46002005	nio khufukiilila khweenywe khulekhe khuba nga khwemile khu makyesi ke babandu ta, ne khube mu maani ka Wele.
46002006	Ne ifwe khukanikhatsaka bye kamakhula isi babandu babatsoyile mu khufukiilila, akhuba mu bukyesi buburura mu shibala shino ta, namwe bwe bawuli be kumuboolo kuno, babaatsya khukwa bawewo ta.
46002007	Ne ifwe khubaboolela shimoonyo she kamakyesi ka Wele kakabisibwa, lundi keesi Wele aŋoonaŋoona khaale khuuba shiriifwa sheefwe, nga ni shibala shishiili khubuumbibwa ta.
46002008	Mbaawo n'umuwuli na mutweela uwe shibala shino uwamanya shino ta, lwekhuba iba nga babashimanyakho khali sibatsangilila khu musalaba Umukasya uwe shiriifwa ta.
46002009	Nga ni sharonebwa shiri: “Sheesi imoni ikhaabonakho, namwe sheesi khukhuru khukhawulilakho ta, namwe sheesi umundu yeesi akhambaasatsakakho mu mwoyo kweewe ta, nisho shishindu sheene sheesi Wele aŋoonaŋoonela ibo babamukana.”
46002010	Ne ifwe, Wele wakhubimbulila n'Umwoyo weewe. Umwoyo uyo aweentselesa buli shindu shoosi, ni khutubakho ni bimoonyo bya Wele bibiili mukari asi abweene.
46002011	Lwekhuba mundu shiina umanya bibyambaaso by'omundu ukuundi, khurusakho umwoyo w'omundu umweene uwikhala mu niye? Ni musaambo niyo ndweela, mbaawo umundu umanya bibyambaaso bya Wele ta, khurusakho Umwoyo wa Wele yenyene.
46002012	Ifwe sikhwaweebwa umwoyo we shibala ta, ne njeeba Umwoyo uwama isi Wele, khuryo nio manya khumanye biwanwa byeesi Wele akhuwa busa.
46002013	Nashiryo, ifwe sikhukanikha mu bilomo bibyaleekelwa ni kamakyesi ke babandu ta, ne mu bilomo bibyaleekelwa n'Umwoyo nga khubikalusila ibo babaali n'Umwoyo.
46002014	Umundu ukhali n'Umwoyo ta, s'amanya biwanwa bibyaama w'Omwoyo wa Wele ta, lwekhuba isi niye biba bye busilu, ni naye s'anyala khubimanya ta, lwekhuba itsamu ye biwanwa ibyo yaama mu Mwoyo mwonyene.
46002015	Ne umundu uli n'Umwoyo anyala khukyela itsamu ya buli shindu shoosi, ne mbaawo umundu yeesi unyala wamukyela niye ta.
46002016	Nga bibyaronebwa ni biloma biri, “Naanu uwamanya bibyambaaso by'Omukasya, nio anyale khumuwa kamakyesi?” Ne ifwe khwamanya bibyambaaso bya Kristo.
46003001	Bebulebe, khu luwande lwase, ise sinanyala khukanikha ni nanywe nga ni nandikanikhile ni babandu babaali mu Mwoyo ta, ne nakanikha ni nanywe nga babandu be mu shibala busa, babashiili babaana mu bye khufukiilila Kristo.
46003002	Nabanyweesa kamabeele ne akhuba biilyo bibyoomu ta, lwekhuba khali simwanyalisa ta. Ne ikhaba ari, mushiili khunyalisa ta.
46003003	Lwekhuba mushiili nga be mu shibala shino. Niiba nga ishiiliwo libuba mwiinywe, ni khulomana akari enywe, simuba nga mushiili be shibala? Inywe simwibirisa busa nga babandu babusheele?
46003004	Lwekhuba umundu mutweela n'aloma ari, “Ise ndi uwa Paulo,” n'ukuundi ari, “Ise ndi uwa Apolo,” inywe simuba be shibala busa?
46003005	Aso, aluno Apolo niye naanu? Namwe Paulo niye naanu? Akhuba nibo babakaanisi busa ba Wele babaakila inywe mwafukiilila ta? Buli mutweela khusiifwe khwakhola kumulimo nga Wele n'akabananisa.
46003006	Ise nabyaala imiitso, Apolo watsukhilila kameetsi, ne Wele niye uwakitsowesa.
46003007	Nashiryo uyo ubyaala namwe uyo utsukhilila kameetsi, sibali shikhulu ta, ne khurusakho Wele utsowesa yenyene.
46003008	Umundu ubyaala ni nooyo utsukhilila kameetsi, bali ni shitsilililwa shitweela, na buli mutweela alinyoola kumukheemba kweewe, nga esi buraambi bweewe ni buli.
46003009	Lwekhuba ifwe khuli baraambi mu mulimo kwa Wele, ne inywe muli kumukuunda kwa Wele, nalundi inywe muli shishombekhe sha Wele.
46003010	Ni lwe bubweela bwa Wele bweesi amba, ise nakhola kumulimo kw'omwombakhi umukhulu narawo kumusiinji, n'umundu ukuundi niye uli khukhwombekhakho. Ne buli mutweela akha khuuba umwitsililisi musaambo yeesi ombekha khu musiinji kuno.
46003011	Lwekhuba shinyala yabayo kumusiinji kukuundi khweesi umundu yeesi anyala khurawo ta, akhali ukwo kweesi Wele amala khurawo: nikwo Yesu Kristo.
46003012	Ne umundu yeesi uwombekha khu musiinji kuno, nga araambisa izaabu namwe ifeeza, kamabaale ke bukusi bwe angaaki, kimisaala, bunyaasi, namwe kamasaantsa,
46003013	kumulimo kwa buli mundu kulimanyikha. Lwekhuba shifukhu khweesi Kristo alikhalilakho kimisaango shilikwokesanisa. Lwekhuba khu shifukhu isho, buli buraambi bulyokesanisibwa ni kumulilo, ni kumulilo kulikhaka khubona buraambi shiina bweesi buli mundu akhola.
46003014	Ne noola buraambi bw'omundu bweesi ombekha khu musiinji bulekha khwonakisibwa ni kumulilo ta, umundu uyo alifuna shiwanwa.
46003015	Ne noola buraambi bw'omundu bweesi ombekha khu musiinji bwokhewa, umundu uyo alifwiilwa, ne umweene aliwonesebwa, ne alifwana busa nga ubiriire mu mulilo.
46003016	Inywe simwamanya muri inywe muli lisaayilo likhulu lya Wele, lundi n'Umwoyo wa Wele ekhala mus'inywe?
46003017	N'umundu yeesi uwonakisa lisaayilo likhulu lya Wele, naye Wele alimuhesa, lwekhuba lisaayilo likhulu lya Wele likhosefu, ni nanywe mwabeene muli lisaayilo lyeene.
46003018	Umundu yeesi akhewombesa umweene ta. Noola umundu yeesi eyambaasakho umweene khuuba umukyesi nga shibala shino ni shili, akha wekyela umusilu, nio ekyele umukyesi.
46003019	Lwekhuba kamakyesi ke shibala shino, kali busilu isi Wele, nga ni sharonebwa shiri, “Wele awambisa bakyesi mu bukyesikyesi bwaabwe.”
46003020	Nalundi sharonebwa ahandi shiri, “Umukasya wamanya ari bibyambaaso bye bakyesi, mbaamo shindu ta.”
46003021	Nashiryo umundu yeesi akhebuyila lw'ebyo byeesi babandu bakhola ta, lwekhuba byoosi bibyeenywe.
46003022	Oba Paulo, namwe Apolo, namwe Kefa, namwe shibala, namwe bulamu namwe khuufwa, namwe bibiliwo ari, namwe bibiitsya khubawo, byoosi bili bibyeenywe.
46003023	Ni nanywe muli ba Kristo, ni Kristo niye ali uwa Wele.
46004001	Ni nashiryo, babandu baakha khukhubona ifwe nga babakaanisi ba Kristo, nalundi nga baloleleli be bimoonyo bya Wele.
46004002	Ni shishindu shitweela shishakhila umuloleleli nisho khuuba umwiyikinwa isi umukoosi weewe.
46004003	Ise sininaanayo naabi inywe, namwe umundu ukuundi yeesi khukhukhalila ise kumusaango ta, ni nase samweene shinikhalila kumusaango ta.
46004004	Lwekhuba ise siniwulila kumusaango mu mwoyo kwase ta. Ne shino sishimanyisa shiri ndi umulayi ta. Ne uyo ukhala kumusaango kwase niye Umukasya.
46004005	Nashiryo, mukhakhalatsaka kumusaango kwoosi nga imbuka inyene ishiili khwoola ta, ni muliinde khukhwoolesa Umukasya weefwe n'aliitsa. Niye alimulisa buwaanga khu bindu ibyo bibyabisibwa, bibiili mu shilima, lundi okesane bibyambaaso bya buli mutweela bibiili mu mwoyo kweewe. Ni khu mbuka nyeneyo, buli mutweela aliweebwa shiriifwa sheewe khukhwama isi Wele.
46004006	Ni mu bino bebulebe, nalekhaanisile bibindu bino byoosi khu Apolo ni khusiise samweene, khulwe bulayi bweenywe, nio akile mwiyikile khusiifwe lwe bibyaronebwa bibiloma biri, “Mukhebiririsa mwatsya ibulafu we kamakambila ta.” Umundu yeesi alekhe khukhwibuyila khulw'omundu mutweela, ne waleekelesa ukuundi ta.
46004007	Naanu uwakhwikyelisa iwe umukhulu khu bandi? Shiina sheesi uli nasho sheesi ukhaweebwa? Ne noola waweebwa, lwashiina wibuyila nga ukhaweebwa busa shiwanwa?
46004008	Ne lola, ari muli nga babamalile khaale khufuna bye mukana! Muli nga babamalile khaale khuyindila! Mwekyelile khaale bayinga ikhaba nga ifwe sikhuli bayinga ta. Ni nase nandikanile ndi khali mwaba bayinga babeene, nio manya nafwe khuba bayinga atweela ni nanywe.
46004009	Lwekhuba shibonekhana nga Wele wakhuwa ifwe khukhuuli barume shiifwo shimaliilisayo nga babandu babafuuriwile kumusaango, bakhaliwila kwe khuufwa mu lubuula. Khwabeele she khulolakho isi shibala shoosi, isi bamalayika, n'isi babandu.
46004010	Khulwa Kristo ifwe khuli nga basilu, ne inywe muli nga bakyesi mu Kristo. Ifwe khuli batoro, ne inywe muli be kamaani. Inywe muli mu shiriifwa ne ifwe khutsekhelelwa busa.
46004011	Ni khukhwoola khu saawa yino, khuli ntsala nalundi khuli bulesa, khukwaara bitsina, khukhupiwa, lundi khuutsya iyi ni naayi.
46004012	Khuraamba fwabeene ni kamakhono keefwe. Bakhoma ne ifwe khuwa tsikhabi. Ni bakhukubyeenga ifwe khwikhalilikha.
46004013	Nibo bakhuyina, ifwe khwiilamo ni buwolu. Ni khukhwoola khu saawa yino, ifwe khwayikyela nga kamasanikho ke buumbi, bibindu busa bye shibala.
46004014	Ise s'indikhurona bino khubawambisa inywe tsisoni ta, ne njeeba, khubakambilila nga babaana baase bengana.
46004015	Lwekhuba ikhaba nga muli ni baloleleli bakali mu Kristo, ne simuli ni ba papa bakali ta, lwekhuba mu Kristo Yesu, ise niye papa weenywe, uwabareerera kamakhuwa kamalayi.
46004016	Shikila imbekoontselela ndi, mulondelele she khubonelakho shase.
46004017	Ni lwe lomo yino, imbarumila Timosewo, niye umwana wase umweene, esi ingana, lundi umwiyikinwa mu Mukasya. Niye alibakhebusa lukyeendo lwe bulamu bwase mu Kristo Yesu, nga esi indeekela osi osi, esi babandu ba Wele baba.
46004018	Ne aliwo babandi mwiinywe babebuyila nga bambaasa bari shingene niitse imbakyeniyile ta.
46004019	Nga Umukasya wakanile, indiitsa isi muli khangu, ni nase samweene indibona, akhuba sheesi babandu bano babebuyila banyala khuloma bulomi ta, ne isho sheesi banyala khukhola.
46004020	Lwekhuba Buyinga bwa Wele sibuli bwe khuloma bulomi busa shonyene ta, ne buli bwe kamaani.
46004021	Shiina sheesi inywe mukhalawo? Mukana ise niitse ni miimbo isi muli, namwe mu khukana ni kumwoyo kumuwolu?
46005001	Ari ise mbulila shilomewa shiri, iliwo tsisaambo tsiimbi tse buyeyani mwiinywe, tsitsikhanyala ni khunyoolekhana mu bandu Banaambo ta! Imbulila bari iliwo umundu wutsya waba n'umukhasi wa papawe.
46005002	Muryo khana mwibuyila busa? Khali mubeele mu mutaambo? Ni nooyo ukholele isho arusibwa mu lubusano lweenywe.
46005003	Lwekhuba ise ni khaba nga s'indiyo mu mubili ta, ne indiyo mu mwoyo; ni mu Lisiina ly'Omukasya Yesu Kristo, namalile khaale khukhalila umundu uyo ukholele shishindu shiibi shino kumusaango, nga ifwanikhana nga uli atweela ni nanywe.
46005004	Ne ni muba nga mwabuusanile atweela mu lisiina ly'Omukasya weefwe Yesu, ni nase nga ndiyo ni nanywe mu mwoyo, ni kamaani k'Omukasya Yesu nga kaliwo ni nafwe,
46005005	mwakha khuwayo umundu uyo isi Sitaani, nio bibyonako byeewe bye kumubili byonakisibwe, nio akile kumwoyo kweewe kunyale khuwonesebwa khu shifukhu sh'Omukasya.
46005006	Khukhwibuyila khweenywe sikhuli khulayi ta. Inywe simwamanya muri kamamela makyeekhe kari, kakila buufu bwoosi bwasiila?
46005007	Ni murusemo kakamela kano ke khaale ke shishonako, nio akile mube bakwalaafu ilala, nga buufu bukhalimo kamamela ta, lundi namanyile ndi muli muryo. Lwekhuba Kristo, nga niye kamayiiya keefwe kakalaangibwa ke Khubirakho wamalile khuwanibwayo.
46005008	Ni nashiryo khayo khwikhoye lwe kamayiiya keefwe, akhuba ni kamamela ke khaale, kamamela ke lirima ni buubi ta, ne ni kumukaati kukhalimo kamamela ta-nikwo kumukaati kwe bwaŋali, mumukhalimo khukhwiwombesa ta.
46005009	Ise namala khaale khubaronela mu baluwa yase, nga mbaloma ndi, mulekhe khukhwitubaasa ni babandu bayeyani ta.
46005010	Ne sinaba imanyisa ibo bakafwiili babamenya mu buyeyani, namwe be kumuluungo, namwe babiifwi, namwe babisaaya bifwaani ta, lwekhuba ni shiba shiryo, khali mubeele babarurira ilala mu shibala shino.
46005011	Ne sheesi nakana nisho shaba ndi, mulekhe khutubaana n'umundu yeesi uwilaanga uwebulebe, ne nga ali umuyeyani, namwe uwe kumuluungo, namwe nga esaaya bifwaani, namwe ukhomaka, namwe umumeesi, namwe umunuuli. Ni khukhwikhala asi, mukhekhala mwalya n'umundu ufwana aryo taawe.
46005012	Kuli mulimo kwase ise khukhalila ibo babaali ibulafu we bafukiilisi kumusaango? Ne inywe simuli ni khukhalila kumusaango ibo babaali muntsu ye khufukiilila?
46005013	Wele niye ulikhalila be bulafu kumusaango. Bibyaronebwa biloma biri, “Umundu umubi ni mumuruse mwituuli lyeenywe.”
46006001	Ne umundu yeesi mwiinywe naaba ni lomo yoosi isi uwashe, anyala aryeena khuutsya welootsela babakhali bafukiilisi, mu shifwo she khuutsya isi bakhosefu?
46006002	Inywe mushiili khumanya muri, bakhosefu nibo babaalikhalila shibala kumusaango ta? Aso, noola inywe mulikhalila shibala kumusaango, simunyala inywe mwabeene khukhala busaango bukyeekhe ta?
46006003	Inywe simumanya muri, ifwe khulikhalila ni bamalayika kumusaango? Ne shiba shiryeena ifwe khukhaasikha mu bindu bye bulamu buno?
46006004	Ne ni muba ni kimisaango kyesaambo nga yino, munyala muryeena khukiyila isi babandu be bulafu, babakhalikho ni sheesi bamanyile mu bandu ba Wele ta?
46006005	Shino ishiloma nio imbawambise inywe tsisoni. Ne shinyalikha mwiinywe khutaambamo umundu unyala khukaya bebulebe?
46006006	Ne uwebulebe atsya khuwotsa n'uwebulebe, nga ubakaya niye umukayi ukhali umufukiilisi ta!
46006007	Ni shibonekha shiryo shiri muli ni kimisaango akari mwiinywe, shimanyisa shiri mwamalile khaale khukhasikhana. Inywe simumaaya mwaba nibo babakholebwakho buubi? Namwe inywe mwamaaya mwaba babanuulibwa?
46006008	Ne inywe mwabeene muli babakholana buubi, lundi mwanuulana mwenyene na mwenyene, ate nga shino mushikhola khu bebulebe beenywe babeene.
46006009	Inywe mushiili khumanya muri babandu babakhakhola bye bukwalaafu, sibalisikhila Buyinga bwa Wele ta? Mukhawombesebwa ta, babandu be kumulyuulyu, namwe babesaaya bifwaani, namwe bayeyani, namwe basaani babakona ni basaani bashaabwe,
46006010	namwe babiifwi, namwe be kumuluungo, namwe bameesi, namwe babakhomyaasaka, namwe banuuli, sibalisikhila Buyinga bwa Wele ta.
46006011	Ni babandi khusiinywe mwaba muryo, ne mwasiingiwa mwakhosesebwa, mwakwalaasibwa mu lisiina ly'Omukasya Yesu Kristo, n'Umwoyo wa Wele weefwe.
46006012	Inywe muloma muri, “Bibindu byoosi bifukiilisibwa isiise,” ne sibili byoosi biyeeta ta. Nase nyala naloma ndi, bibindu byoosi bifukiilisibwa isiise, ne ise sifukiilila khuwuliwa ni shishindu shoosi ta.
46006013	N'umundu ukuundi aloma ari, “biilyo biliwo lw'enda, n'inda iliwo lwe biilyo”, ne Wele alihesa byoosi, inda ni biilyo byeene. Ni kumubili kw'omundu sikuliwo lwe buyeyani ta, ne khulw'Omukasya, n'Umukasya aliwo khulwe kumubili.
46006014	Wele alamusa Umukasya mu bafu, ni nafwe aryo alikhulamusa lwe kamaani keewe.
46006015	Inywe simumanya muri kimibili kyeenywe kili bisiintsa bya Kristo? Ise inyala nabukula bisiintsa bye kumubili kwa Kristo nabitubaasa khu malaaya? Sishinyalikha ta!
46006016	Inywe simumanya muri umundu yeesi uwitubaasa ni malaaya ekyela kumubili mutweela ni naye? Lwekhuba nga ni sharonebwa shiri, “Babili balikyela kumubili mutweela.”
46006017	Ne uyo uwitubaasa n'Umukasya, aba butweela ni naye mu mwoyo.
46006018	Ni mutataye buyeyani. Buli shonako sheesi umundu akhola shiba ibulafu we kumubili kweewe. Ne uyo uwoneka mu buyeyani, oneka kumubili kweewe kumweene.
46006019	Inywe simumanya muri, kumubili kweenywe nikwo lisaayilo likhulu ly'Omwoyo Umukhosefu esi mwaweebwa ni Wele? Simuli khu lwenywe mwenyene ta,
46006020	ne mwakuliwa ni bukusi. Nashiryo, ni muwe Wele shiriifwa mu mibili kyeenywe.
46007001	Ne bibiwaamba khu lomo tseesi mwandonela. Shili shilayi umundu khulekha khuyila umukhasi ta.
46007002	Ne lwekhuba ndi iliwo khukhonjelesebwa khukhukila umundu wakwa mu buyeyani, shakhila buli musaani khuuba n'umukhasi weewe, n'umukhasi naye abe n'umuseetsa weewe.
46007003	Buli museetsa akha khukhwoolelesa bibimwakhila isi umukhasi weewe, n'umukhasi naye aryo isi umuseetsa weewe.
46007004	Lwekhuba umukhasi s'ali niye uwula kumubili kweewe yenyene ta, ne njeeba umuseetsa weewe; n'umuseetsa s'ali niye uwula kumubili kweewe yenyene ta, ne njeeba umukhasi weewe.
46007005	Babandu babaali bakhwalikhe, mukheyimanatsaka ta, khurusakho nga mwanyoowele khufukiilisana khu mbuka, nio munyale khukhwiwaanayo mu khuloomba. Ne lwanyuma mwileyo mwitubaase lundi, mulekhe khukhonjelesebwa ni Sitaani, lwe khulekha khunyala khukhwiwula mwabeene ta.
46007006	Shino ishiloma ndi munyala mwafukiilisana, ne akhuba nga likambila ta.
46007007	Ne abe ise nandikanile ndi babandu boosi khali babeele nga ise. Ne lwekhuba buli mundu ali ni shiwanwa sheewe khukhwama isi Wele: mutweela ali ni na shino, n'ukuundi isho.
46007008	Isi ibo babakhali bakhwalikhe ta, ni banamulekhwa, ise inoma ndi: shilayi nibo khurama busa nga ise.
46007009	Ne noola sibanyala khukhwiwula babeene ta, baakha bakhwe namwe bakhwalikhe, lwekhuba shilayi khuukhwa namwe khukhwalikha khuminyisa khukyendaana busa.
46007010	Ne isi bakhwalikhe imbawa likambila lino, akhuba ise ta, ne Umukasya umweene: umukhasi umukhwalikhe s'akha khurura w'omuseetsa weewe ta.
46007011	Ne noola arurayo, akha khurama busa, namwe akoboleyo atubaane n'umuseetsa weewe; n'umuseetsa naye s'akha khuwoona umukhasi weewe ta.
46007012	Ne isi babaramile boosi, ise imbaloma khu lwase, ne akhuba Umukasya ta; indi noola iliwo uwebulebe yeesi uli n'umukhasi ukhali umufukiilisi ta, ne wafukiilila khumenya ni naye, s'akha khumuwoona ta.
46007013	Nalundi, noola umukhasi umufukiilisi ali n'umuseetsa ukhali umufukiilisi ta, ne ndi umuseetsayo wafukiilila khumenya ni naye, umukhasi uyo s'akha khumururakho ta.
46007014	Lwekhuba umuseetsayo ukhali umufukiilisi, asiimibwa mu moni tsa Wele khulw'omukhasi weewe. N'umukhasi ukhali umufukiilisi uyo naye asiimibwa mu moni tsa Wele khulw'omuseetsa weewe. Ne shino ni shilekha khuba shiryo, khali babaana baawe babeele bakhali bakhosefu; ne nga ni shili bali bakhosefu.
46007015	Ne noola mutweela ukhali umufukiilisi khu babili bano nakana khukhwawukhana khu washe, khashibe shiryo. Umusaani namwe umukhasi umufukiilisi aba ali ni lukoosi khurobolawo shakana lwekhuba ifwe Wele wakhulaanga khumenya mu lukoosi.
46007016	Lwekhuba iwe umukhasi umufukiilisi umanya uryeena uri s'uliwonesa umuseetsa wo ta? Ni nawe umuseetsa, umanya uryeena uri s'uliwonesa umukhasi wo ta?
46007017	Buli mundu naabe mu shifwo sheewe nga Wele n'amuwa, nalundi abe nga esi Umukasya amulaangila. Shino ishilomela babandu ba Wele boosi babafukiilila mu Yesu.
46007018	Noola iliwo umundu uwalaangiwa nga wayinjila imbalu, nalekhe khukhola nga ukhenjila ta. Noola iliwo umundu uwalaangiwa nga ali umusiinde, alekhe khukhwinjila imbalu ta.
46007019	Lwekhuba khukhwinjila imbalu namwe khulekha khwinjila imbalu, sishili shindu ta, ne khuliinda kamakambila ka Wele, nisho shishindu shikhulu.
46007020	Buli mundu n'arame nga khu shifukhu sheesi afukiilililakho nga Wele wamulaangile.
46007021	Iwe waba uli umukulwa nga ni walaangiwa? Ukhenaanayo ta. Ne noola unyala khunyoola ikhabi iye khukangululiwa, raambisa ikhabi iyo.
46007022	Lwekhuba uyo uwalaangibwa nga ali umukulwa, ali umundu umukangulule uw'Omukasya. Aryo ni nooyo uwalaangiwa nga ali umukangulule, ali umubowe wa Kristo.
46007023	Wele abakula inywe ni bukusi, nashiryo mukhaba bakulwa be babandu ta.
46007024	Bebulebe, buli mundu naabe mu busaale ni Wele musaambo iyo yeesi abamo nga Wele n'amulaanga.
46007025	Ne ari bibiwaamba khu bakhali bakhwalikhe ise s'indi ni likambila khukhwama isi Umukasya ta, ne imbawa shishambaaso shase, nga umundu esi Wele eyikina lwe bubweela bweewe.
46007026	Ise nambaasa ndi, lwe bikosi bibiliwo ari, shiba shilayi umusaani khuuba busa nga n'ali.
46007027	Iwe wayila umukhasi? Ukhaweentsa khumuwoona ta. Iwe ari uli busa? Ukhaweentsa khuukhwa ta.
46007028	Ne n'ukhwa s'uba wonakile ta. N'umukhasi ukhali umukhwalikhe nakhwalikha, naye s'aba wonakile ta. Ne babakhola baryo, banyoola bihangafu mu shibala. Ne ise ngana imbawonese bibyeene ibyo.
46007029	Bebulebe, sheesi imanyisa nisho shino ndi, imbuka yaramile ifwiiti. Ni khukhwama ari, ibo babaali ni bakhasi, khali babeele nga babakhali ni bakhasi ta.
46007030	Ni naabo babaalila babe nga babakhali khulila ta. Ibo babekhoya babe nga babakhekhoya ta. Ni naabo babakula babe nga babakhali ni bibindu byeesi bakulile ta.
46007031	Ni naabo babaraambisa bibindu bye shibala bafwane nga babakhayilibwa ni nabyo ta. Lwekhuba shibala shino nga ni shili shitsya khuwawo.
46007032	Ni nase ngana inywe mulekhe khukhwiyembelela ta. Umundu ukhali n'umukhasi ta eyembelela by'Omukasya, ni saambo isi anyala khukhwikhoyesamo Umukasya.
46007033	Ne umundu uli n'umukhasi, eyembelela lwe bye shibala shino, isaambo isi kane ekhoyesemo umukhasi weewe.
46007034	Ni nashiryo, niye aba wawukhanilemo khabili. Ne umukhasi ukhali umukhwalikhe namwe indungubaasi, eyembelela by'Omukasya. Shitsilililwa sheewe shiba khukhwiwaanayo isi Umukasya mu mubili ni mu mwoyo. Ne umukhasi umukhwalikhe eyembelela bye shibala shino, isaambo isi kane ekhoyesemo umuseetsa weewe.
46007035	Ise inoma bino lwe bulayi bweenywe, akhuba ndi ngana khubabowa bubowi ta, ne lwe bulayi nio manya mwakaanisatsake Umukasya yenyene akhali khutitila ta.
46007036	Ne umundu yeesi n'ambaasa ari s'ali khukhola bulayi isi umukhaana esi aselela, khumanya nga kumubili kweewe kumuli shifwabi, ate nga ni shaakha khuuba, umundu uyo akha khukhola nga n'akana; bayilane. Sishili shiibi ta.
46007037	Ne umundu yeesi umalilile mu mwoyo kweewe, akhuba nga awanyinyibwa ta, nga aloma ari s'akana khuukhwa ta, nga wawuliile kumubili kweewe, ni khukhalawo mu mwoyo kweewe ari s'akane ayile umukhasi ta, umundu uyo aba wakholile bulayi.
46007038	Nashiryo uyo ukhwa umukhaana, akhola bulayi, ne uyo ukhakhwa ta, akhola bulayi khufuurisakho.
46007039	Umukhasi umukhwalikhe abowebwa khu museetsa weewe, n'aba nga ashiili mulamu. Ne umuseetsa weewe n'afwa, aba ali ni lukoosi khukhwalikha khu museetsa ukuundi isi akana. Ne umusaani uyo akha khuuba mu Mukasya.
46007040	Ne mu khubona khwase, ise nambaasa ndi, umukhasi uyo n'arama busa yenyene, aba ni kumwikhoyo kumukali khufuurisakho n'akhwalikha lundi. Iyo niyo intsambaasa yase nalundi nase nambaasa ndi indi n'Umwoyo wa Wele.
46008001	Ne bibiwaamba khu biliibwa bibiwanibwayo isi bifwaani: khwamanyile khuri fweesi khuli ni khumanya. Ne khumanya khwesaambo iyo khukila umundu weyiingayiinga, ne khukana nikhwo khukhwombekha.
46008002	Umundu uwambaasa ari wamanya, aba ashiili khumanya shishindu shoosi nga ni shimwakhila khumanya ta.
46008003	Ne umundu ukana Wele, umweeneyo amanyikha isi Wele.
46008004	Ne khu bilomo bye khuulya bibiliibwa bibiwanibwayo isi bifwaani: Ifwe khwamanya khuri shifwani sishili shindu mu shibala ta, lundi khuri mbaawo Wele ukuundi ta, khurusakho Wele mutweela yenyene.
46008005	Abe ikhaba nga iliwo ibyo bibilaangibwa bawele mwikulu namwe khu shibala (nga n'iliwo bawele bakali, ni bakasya bakali),
46008006	ne isi ifwe, iliwo Wele mutweela yenyene, niye Papa mu niye mwamamo bibindu byoosi, ni khu bw'omweeneyo, ni nafwe khuliwo. Nalundi iliwo Umukasya mutweela yenyene niye Yesu Kristo. Khubirira mu niye bibindu byoosi byabawo, ni naye niye ukila khwabawo.
46008007	Ne sishili ndi buli mundu wamanya shino ta. Babandu babandi banaliila bifwaani khukhwoolesa ari, babeenebo ni balya bibiliibwa bibiwanibwileyo isi bifwaani, lwekhuba kimyoyo kyaawe mitoro, bonakisibwa lwe bibiliibwa ibyo.
46008008	Ne bibiliibwa sibinyala khukhusyendesa ifwe ambi ni Wele ta. Mbaawo sheesi khufwilwa ni khulekha khubilya ta, namwe mbaawo sheesi khuloosewelakho singa khubilya ta.
46008009	Ne ni mwitsililise, lukoosi lweenywe ulwo lulekhe khuuba shishibaseya isi batoro ta.
46008010	Lwekhuba umundu yeesi uli umutoro mu mwoyo n'akhubona iwe, uli ni khumanya khuno, nga uliila mwisaayilo lye bifwaani naye s'alikhonjelesebwa khuulya bibiwanibwayo mwisaayilo lye bifwaani?
46008011	Nashiryo lwe kamakyesi koowo umundu yuno umutoro, uwebulebe woowo, esi Kristo afwililila, onakisibwa wahela.
46008012	Ni musaaambo iyo, n'uba wonakile isi bebulebe, lundi weloosela khutolwasa kimyoyo kyaawe kimitoro, uba wonakile isi Kristo.
46008013	Nashiryo, noola biilyo byeesi ndya bikila uwebulebe wakwa, indyo sindiilya bibiliibwa ibyo lundi ta, indekhe khureerera uwe bulebe khuukwa mu bwonaki ta.
46009001	Ise s'indi umundu umulekhuule? Ise s'indi umurume? Ise sinabona Umukasya weefwe Yesu? Inywe simuli buraambi bwase mu Mukasya?
46009002	Ise noola s'indi umurume isi babandu babandi ta, ilala isiinywe, ndi umurume. Lwekhuba inywe nibo babaŋaŋasa burume bwase mu Mukasya.
46009003	Isi ibo babakhakilisa ise, khuno nikhwo khukhwiilamo khwase;
46009004	Ifwe sikhwakha khuulya ni khuunywa?
46009005	Ifwe sishikhwakhila khukyenda n'umukhasi umufukiilisi, nga babandi khu barume ni bakhola, ni khurakho ni babandaaye b'Omukasya, ni Kefa?
46009006	Namwe shili ndi ise ni Balunaba fwenyene khukhwakha khuraambilila bye bulamu bweefwe?
46009007	Naanu uwawulilakho umusilikhale uwe kamahe wutsya mu busoolo khulweewe nga esasulila? Namwe mulimi shiina uba ni kumukuunda kweewe, ne walekha khulyamo bibyaamo byamwo ta? Namwe mwaayi shiina uwaaya bibyaayo byeewe, ne walekha khunywamo kamabeele kamwo ta?
46009008	Inywe mwambaasa muri, inoma bino nga umundu busa mu bunyala bwase, namwe likambila nalyo liloma liryo?
46009009	Lwekhuba sharonebwa mu makambila ka Musa shiri, “Ukhabowatsaka kumunwa kwe iyeeyi, nga iwuula buulo ta.” Inywe mwambaasa muri, iyeeyi niyo isi Wele enaanakho?
46009010	Wele s'amanyisa ifwe nga n'aloma aryo? Ilala sharonebwa khulweefwe, lwekhuba umundu ulima ni nooyo uwuula buulo, baakha khuraamba nga beyikina khufunakho.
46009011	Ni nafwe khwabamiitsamo imiitso iye kumwoyo, shibeyaangisa noola ifwe khubakyesamo bye kumubili?
46009012	Noola iliyo babandu babandi babaali ni lukoosi khubafunamo, ifwe sikhwandifuurirekho nibo? Ne ifwe sikhwaraambisa lukoosi ilwo ta, ne khwekhalilikha byoosi, nio akile khulekhe khureera shishindu shishishinjilila Kamakhuwa Kamalayi ka Kristo ta.
46009013	Inywe simumanya nga, ibo babakaanisa mu Lisaayilo Likhulu, banyoola byakhulya byaawe mu lisaayilo lyeene? Ni naabo babakaanisa khu sheeso bakabananila atweela khu bye khu sheeso bibiwanibwayo?
46009014	Ni musaambo iyo, Umukasya walakila ari, bababoolela Kamakhuwa Kamalayi, baakha banyoole bibibayeeta mu bulamu bwaabwe, mu khuboolela Kamakhuwa Kamalayi keeneko.
46009015	Ne ise nakhuraambisa tsikhabi tsino tsoosi ta, namwe sinabaroneele bino ndi nio munjeete ta. Ne shandiminyisile ise khuufwa, khufuura umundu yeesi khukalusa khukhwibuyila khwase khuno khuuba khwabusa.
46009016	Lwekhuba ise ni mboolela Kamakhuwa Kamalayi, sishintsakhila ise khukhwibuyila ta, indyo naakha khuboolela. Ne she kumutaambo, noola ise ndekha khuboolela Kamakhuwa Kamalayi.
46009017	Ise noola ikhola shino lwe khukana khwase, niyikina khunyoola kumukheemba kwase, ne noola akhuba nga ise samweene ningana ta, buno buba bufunisi bubwambeebwa.
46009018	Ne kumukheemba kwase nikwo kuli ena? Nikwo kuno: mu khuboolela khwase, inyale khuboolela Kamakhuwa Kamalayi busa, indekhe khubaantsa bibintsakhila mu mulimo kwase kweene kwe khuboolela Kamakhuwa Kamalayi ta.
46009019	Lwekhuba ise nakhaba nga ndi umulekhuule, ne samweene nayikalusa khuuba umukulwa isi boosi, nio manya inyale khukhweeselesa bakali.
46009020	Isi Bayudaaya nakalukha naaba Umuyudaaya, nio akile inyale khukhweeselesa Bayudaaya. Isi ibo babawulibwa ni kamakambila, nase nekyela nga uwulibwa ni kamakambila, ikhaba nga ise samweene s'indi asi e kamakambila ta, nio akile inyale khukhweeselesa ibo babawulibwa ni kamakambila.
46009021	N'isi ibo babakhawulibwa ni kamakambila, nase nekyela nga ukhawulibwa ni kamakambila (akhuba ndi, ise s'indi uwulibwa ni kamakambila ka Wele ta, ne ise imbulibwa ni kamakambila ka Kristo), nio inyale khukhweeselesa ibo babakhawulibwa ni kamakambila ta.
46009022	Isi batoro, nekyela umutoro, nio inyale khukhweeselesa batoro. Ise nayikyela buli shishindu shoosi, isi boosi, nio inyale khuwonesakho babandi khu nibo.
46009023	Ne bino byoosi nabikhola lwe kamakhuwa kamalayi, nio manya nase ingabane khu khabi tsako.
46009024	Inywe simumanya muri ibo babatima tsindimo nga basindana, mutweela yenyene niye unyoola shiwanwa? Ni nanywe ni mutime muryo nio munyale khunyoola shiwanwa.
46009025	Ne buli mutweela uba mu masindano ke tsindimo, khunyoowa etsililisa mu byoosi, nio anyoole lihabi lilyonekha wangu, ne ifwe khulinyoola lihabi likhonekha ta.
46009026	Isho nisho shishikila nase indima ndyo, akhuba nga utima busa ta, lundi isoolana ndyo, ne akhuba nga usoolana busa ta.
46009027	Ne nitsiniisa kumubili kwase, lundi inguwulila ilala, nio nga namalile khuboolela babandi, ise samweene indekhe khuuba ukhasiimibwa ta.
46010001	Bebulebe, ingana inywe mumanye muri, bakuuka beefwe baaba asi a namufweeli, lundi boosi babira bulayi akari mu nyaantsa ilaangibwa Imbesemu.
46010002	Boosi babatisibwa nga baloondeleli ba Musa, mu namufweeli ni mu nyaantsa.
46010003	Lundi boosi baalya biilyo bitweela bye kumwoyo,
46010004	baanywa ni bye khuunywa bitweela bye kumwoyo. Lwekhuba baanywa khukhwama mu lwanda lwe kumwoyo lulwatsya ni nabo, ni lulwanda luno nilwo Kristo Umweene.
46010005	Ne khubeenebo bakali busa, Wele s'abekhoyela ta, nashiryo kimilaambo kyaawe kyasalanisibwa mu mubiimbi.
46010006	Ne bibindu bino byoosi bili bye khubonelakho isiifwe, khukhureewula khulekhe khukhwiisa kimyoyo kyeefwe khu bindu biibi nga nibo ni baakhola ta.
46010007	Mulekhe khuuba babesaaya bifwaani nga babandi khu nibo ni baakhola ta. Bibyaronebwa biloma biri, “Babandu bekhala asi khuunywa, ni khuulya, benyukha barakikha khushina.”
46010008	Sikhwakha khukhola bye buyeyani nga babandi khu nibo ni bakhola ta, ni shishamamo babandu kimikaanda kibili ni bikana bitaru (23,000), baafwa khu shifukhu shitweela.
46010009	Ifwe sikhwakha khukhaka Umukasya nga babandi khu nibo ni baakhola ta, lwanyuma beeribwa ni tsindemu.
46010010	Namwe sikhwakha khweŋuluŋuunya nga babandi khu nibo ni baakhola ta, lwanyuma malayika umuhesi wabahesa boosi.
46010011	Bibindu bino byoosi byababakho khuuba nga she khubonelakho isi babandi, nalundi byaronebwa biryo khukhureewula ifwe beesi intsakamilo ye kimiboolo yoolelekho.
46010012	Nashiryo, khayo umundu yeesi uwambaasa ari wemile, etsililise naabi, alekhe khukwa ta.
46010013	Mbaawo khukhakibwa khwoosi khubabelekho khukhali khwe babandu ta, ne Wele umwiyikinwa singene abafukiilile inywe khukhakibwa khufuura nga ni munyalisa ta, lundi khu mbuka ndweela nyene yeesi mukhakiwiilamo, kane Wele abawe intsila ye bubwilukhilo, nio munyale khukhwikhalilikha.
46010014	Aso, bebulebe, ni mwilukhe khukhwisaaya bifwaani.
46010015	Ise inganikha isi muli nga babandu bakyesi, ni mwambaase mwabeene khu byeesi inoma.
46010016	Shikhopo she tsikhabi, sheesi khuloombela tsikhabi, sishili nisho mweesi khunyoolela butweela mu mafuki ka Kristo? Ni kumukaati kweesi khumenyulamo, sikuli nikwo mweesi khunyoolela butweela mu mubili kwa Kristo?
46010017	Lwekhuba iliwo kumukaati mutweela, ifwe khukhuuli bakali, khuli kumubili mutweela, lwekhuba fweesi khukabanana kumukaati mutweela.
46010018	Ni mubone babandu ba Isiraeli, ibo babaalya byeesi bamalile khuwayo nga tsisaayilo sibali butweela ni bubwakaanisi bwe shisheeso isi Wele?
46010019	Ne shiina sheesi inoma? Biilyo bibiwanibwayo isi bifwaani sibili shindu ta, namwe inoma ndi shifwani sishili shindu ta?
46010020	Taawe. Sheesi inoma nisho shino ndi, isho shishiwanibwayo khu sheeso she Banaambo, shiwanibwayo isi bisaambwa, ne akhuba isi Wele ta. Ni nase shingana inywe mube mu butweela ni bisaambwa ta.
46010021	Inywe simunyala khunyweela khu shikhopo sh'Omukasya, ni khu shikhopo she bisaambwa ta. Inywe simunyala khukabanana khubye khu meetsa y'Omukasya, lundi mwakabanana nibye khu meetsa ye bisaambwa ta.
46010022	Ifwe khukana khuwambisa Umukasya weefwe libuba? Ifwe khumufuura niye kamaani?
46010023	Babandu balala muloma muri, “Bibindu byoosi bilayi,” ne bibyaakha sibili byoosi ta. Lundi muloma muri, “Byoosi bilayi,” ne sibili byoosi bibyombekha ta.
46010024	Ikhabawo umundu yeesi uweentsa bibyeewe khubweewe yenyene ta, ne njeeba ni byowashe.
46010025	Ni mulyatsake shoosi sheesi bakulisa mu khatale, ne mulyatsake nga akhureebelesa ta, lwe bulayi bwe kumwoyo.
46010026	Lwekhuba shibala shili sh'Omukasya ni bibilimo byoosi.
46010027	Noola mutweela khubakhali bafukiilisi akhulaanga muntsu yeewe khuutsya khulya, ni nawe uryo wafukiilila khuutsya, ulyatsaka shoosi shebareere mu moni tsoowo nga akhwireebelesa ta, lwe bulayi bwe kumwoyo.
46010028	Ne umundu n'akhuloma ari, “Biilyo bino biwanibwileyo isi bisaambwa,” ukhalyatsaka biilyo ibyo ta, lwe bulayi bw'omundu ukhuboolele, nilwe bulayi bwe kumwoyo.
46010029	Sheesi inoma nisho shino ndi, akhuba lwe bulayi bwe kumwoyo kwoowo ta, ne lwe kumwoyo kw'omundu ukuundi. Ne lwashiina lukoosi lwase lwikiitsibwa khulw'omundu ukuundi?
46010030	Ise n'indya ni khusiima, lwashiina n'ikiitsibwa lweesho sheesi isiimila Wele?
46010031	Aso, noola mulya, namwe munywa, namwe byoosi byeesi mukhola, ni mukhole byoosi lwe shiriifwa sha Wele.
46010032	Mukhareera shishituyisa isi Bayudaaya, namwe isi Banaambo, namwe isi babandu ba Wele babafukiilila ta.
46010033	Ni nase nga nikhola, ikhakakho khukhwikhoyesa buli mutweela nga simeentsa kamafuurisa kaase ta, ne khulwe babandu babandi ndi, nio bawonesebwe.
46011001	Ni mwiyikile khus'ise nga she khubonelakho, nga nase ne niyikila khu Kristo.
46011002	Mbabuyila lwekhuba buli busheele mushebulila ise, lundi ni lwe khuwamba ibyo byeesi mbaleekela.
46011003	Ne ingana mumanye muri, Kristo nikwo kumurwe kwa buli musaani, n'umusaani nikwo kumurwe kw'omukhasi, ni Wele niye kumurwe kwa Kristo.
46011004	Buli musaani yeesi uloomba, namwe uboolela kamakhuwa ka Wele, nga wabiimbile khu murwe, awambisa Kristo kamaŋaanyu.
46011005	N'umukhasi yeesi uloomba namwe waboolela kamakhuwa ka Wele nga akhubiimba khu murwe kweewe ta, awambisa umuseetsa weewe kamaŋaanyu, lwekhuba umukhasi uyo afwana nga umundu ukhalilekho litsuune lyeewe.
46011006	Noola umukhasi akhubiimbilila khu murwe ta, akha akhalekho litsuune lyeewe, namwe khulirusakho, ne shiba shilayi ebiimbilile.
46011007	Umusaani sishimwakhila khukhwibiimbilila kumurwe kweewe ta, lwekhuba niye shifwani ni shiriifwa sha Wele, ne umukhasi niye shiriifwa sh'omusaani.
46011008	Lwekhuba umusaani s'ali niye uwabuumbiwa khukhwama mu mukhasi ta, ne umukhasi niye uwarura khukhwama mu musaani.
46011009	Nalundi ndi, lwekhuba umusaani s'abuumbiwa khulw'omukhasi ta, ne umukhsai niye uwabuumbiwa khulw'omusaani.
46011010	Ni lwe lomo yino, ni khulwe bamalayika, umukhasi akha khukhwibiimbilila, khukhwokesanisa bunyala bwe kumurwe kweewe.
46011011	Ne mu byoosi mu Mukasya, umukhasi s'anyala khubawo yenyene akhali umusaani ta, n'umusaani naye s'anyala khubawo yenyene akhali umukhasi ta.
46011012	Lwekhuba umukhasi nga n'arura mu musaani, shiryo ari umusaani naye asaalikha n'umukhasi; ne byoosi byaama isi Wele.
46011013	Ne mwabeene ni mwikhalilewo; shakhila umukhasi khukhwisaaya Wele nga akhwibiimbilila khu murwe ta?
46011014	Ne busaalikhana bubweene sibubaleekela buri, umusaani khulehesa litsuune lyeewe, shimuwambisa tsisoni?
46011015	Ne umukhasi khulehesa litsuune lyeewe nisho shiriifwa sheewe? Lwekhuba litsuune lyeewe lyamuweebwa khuuba she khukhwibiimbilila.
46011016	Ne umundu yeesi n'akana khureera khukhandisana, ifwe sikhuli ni saambo ikiindi ta, namwe mu bandu ba Wele babafukiilila, nabo sibali nayo ta.
46011017	Ne ari mu byeesi mbareewula bibilakho bino, simbabuyila ta, lwekhuba tsimbusano tseenywe tsiliwo lwe buubi, ne shiiri lwe bulayi ta.
46011018	Mu khunyoowela ilala, imbulila bari iliwo khukhwawukhanamo mwituuli lyenywe, ni nase ishifukiilila nga shaŋali.
46011019	Muŋali khukhwawukhanamo khwakha khubawo mwiinywe, nio ibo baŋali banyale khubonekhana bulayi.
46011020	Ni muba nga mwabuusaane atweela, sishili ndi shili lwe khuulya she ashilo sh'Omukasya ta,
46011021	ne lwekhuba mu khulya khweenywe, buli mundu atsya mu moni khukhwilila biilyo byeewe, nga s'aliindakho uwashe ta, isho shakila ukuundi waba ni ntsala, n'ukuundi wameela.
46011022	Ne lwashiina? Inywe simuli ni tsiingo tseenywe, mweesi munyala khuliila ni khunyweela? Namwe mulekelesa lisaayilo lya Wele, ni khuwambisa tsisoni ibo babakhali ni khakhandu ta? Inywe mukana ise imbaboolele shiina? Inywe mukana ise imbabuyile lw'esho? Taawe! Shinyala ta.
46011023	Lwekhuba ise sheesi naweebwa n'Umukasya nase nabaweele inywe. Nga Umukasya Yesu mu shilo sheesi bamulilamo luwomelo, abukula kumukaati.
46011024	Nga wamalile khukuloombela ikhabi, wakumenyulamo, waloma ari, “Kuno nikwo kumubili kwase kukuliwo khu lwenywe. Ni mukholatsake muryo, khukhushebulilatsaka ise.”
46011025	Ni musaambo niyo ndweela, lwanyuma lwe she shiilo, wabukula shikhopo, waloma ari, “Shikhopo shino niyo indakaano imbya mu mafuki kaase, ni mukholatsake muryo busheele khukhushebulilatsaka ise.”
46011026	Nashiryo busheele buli lweesi kane mulyatsake khu mukaati kuno, ni khuunywa khu shikhopo shino, mwokesana khuufwa khw'Omukasya isi babandu khukhwoolesa n'alikobola.
46011027	Nashiryo umundu yeesi ukane alyatsake kumukaati, namwe anywatsake khu shikhopo sh'Omukasya nga s'akhila ta, kane abe nga wonakisile kumubili ni kamafuki k'Omukasya.
46011028	Ne umundu umweene akhiile khukhwikhebela, nio alye khu mukaati ukwo, lundi anywe khu shikhopo isho.
46011029	Lwekhuba umundu yeesi ulya namwe wanywa nga wakhwofwasa bulayi kumubili kw'Omukasya sheesi kumanyisa, aba ereerakho kumusaango, nga n'alya lundi nga n'anywa.
46011030	Isho nisho shishikila bakali khwiinywe bali batoro lundi balwaale, ni babandi baafwa.
46011031	Ne iba nga fwabeene khukhwikhalila kumusaango kwaŋali, khali Wele s'akhukhaliile kumusaango ta.
46011032	Ne ni khukhalilwa kumusaango n'Umukasya, aba akhuwa shitaambiso nio khulekhe khukhwikiitsiwila atweela ni shibala ta.
46011033	Nashiryo bebulebe, inywe ni mwiitsa atweela khuulya khuulya she ashilo sh'Omukasya, ni muliindanatsake.
46011034	Umundu yeesi n'aba nga ali ntsala, n'alye ingo weewe, nio mu khubusana khweenywe, mulekhe khukhaliwila kumusaango ni Wele ta. Ne bibindu bibindi ndibibaboolela nga netsile isi muli.
46012001	Ne bibiwaamba khu biwanwa bibyaama isi Umwoyo Umukhosefu, shingana inywe khulekha khubimanya ta, bebulebe.
46012002	Mwamanya muri nga ni mwaba mushiili bakafwiili, mwayilibwa lundi mwakosaasibwa musaambo ngali, nga mwisaaya bifwaani busa.
46012003	Ni lwe lomo yino, ingana inywe mumanye muri, mbaawo umundu yeesi urangililwa n'Umwoyo wa Wele, unyala waloma ari, “Yesu atsubiwe ta,” namwe mbaawo umundu ubuula ari, “Yesu niye Umukasya,” khurusakho nga Umwoyo Umukhosefu wamurangilile.
46012004	Iliwo biwanwa bye tsisaambo ngali, ne Umwoyo ali mutweela.
46012005	Lundi iliwo tsisaambo ngali tse bubwakaanisi, ne Umukasya ali mutweela.
46012006	Iliwo tsisaambo ngali tse khuraamba, ne Wele niye mutweela, uraamba byoosi mu bandu boosi.
46012007	Umwoyo abonekhela mu buli mutweela lwe bulayi bwa boosi.
46012008	Isi umundu mutweela Umwoyo amuwa shilomo shishitsuule kamakyesi, ne isi ukuundi, Umwoyo tsanaayo, wamuwa shilomo she khumanya.
46012009	Isi umundu ukuundi, Umwoyo mweene, amuwa khufukiilila, ne isi ukuundi amuwa biwanwa bye khuwonesa balwaale.
46012010	Isi umundu ukuundi, khukhola bye kamakaanga, ne isi ukuundi, khuboola bibiitsya khubawo. Isi ukuundi khumanya khukhwawulawo kimyoyo, isi ukuundi khukanikha tsinimi tse tsisaambo ngali, nalundi isi ukuundi khushuusa tsinimi tseene.
46012011	Ne bino byoosi, Umwoyo mweene mutweela niye ubikhola. Umweene awa buli mundu nga n'aba wakhalilewo.
46012012	Nga esi kumubili ni kuli mutweela, n'enga kuli ni bisiintsa bikali, ni bisiintsa byeene bino ikhaba nga bili bikali, bili kumubili mutweela. Nasho shili shiryo isi Kristo.
46012013	Lwekhuba fweesi; oba Bayudaaya namwe Banaambo, bakulwa namwe balekhuule, fweesi khwaweebwa Umwoyo uyo mutweela khuunywa, khuryo fweesi khwekyela kumubili mutweela nga khubatisibwa.
46012014	Kuryo kumubili sikuli ni shisiintsa shitweela ta, ne kuli ni bikali.
46012015	Ne shikyele shiba shiloma shiri, “Lwekhuba ise s'indi kumukhono ta, nashiryo ise s'indi uwe khu mubili kuno ta,” shino sishimanyisa shiri shikyele sishili shisiintsa she khu mubili ta.
46012016	Namwe khukhuru khuloma khuri, “Lwekhuba ise s'indi imoni ta, nashiryo ise s'indi uwe khu mubili kuno ta,” shino sishimanyisa shiri khukhuru sikhuli shisiintsa she khu mubili ta.
46012017	Iba nga kumubili kwoosi kukwaba imoni, khali khuwulila khuli waheena? Namwe iba nga kumubili kwoosi kukwaba khukhuru, khali she khuwunyilisa shili waheena?
46012018	Ne ari nga ni shili, Wele waruunga bisiintsa bye kumubili buli shitweela mu shifwo shasho, nga umweene n'akana bibe.
46012019	Iba nga byoosi bibyaba shisiintsa shitweela, khali kumubili kuli waheena?
46012020	Ne ari nga ni shili, iliwo bisiintsa bikali ne kumubili mutweela.
46012021	Imoni shinyala yaloma kumukhono iri, “Iwe sikhukana ta,” namwe kumurwe kwaloma bikyele kuri, “Inywe ise simbakana ta.”
46012022	Ne khu luwande luluundi, bisiintsa bye kumubili bibilaangibwa khuuba bitoro, nibyo bibifuura bukhulu.
46012023	Ni bisiintsa ibyo byeesi khwambaasa khuri sibili bikhulu naabi ta, nibyo byeesi khuwamba bulayi naabi, ni bisiintsa bye kumubili bibikhabonekha bulayi ta, nibyo byeesi khuwamba ni bubuneende,
46012024	bweesi bisiintsa byeefwe bibibonekha bulayi bikhakana ta. Ne Wele umweene wara atweela kumubili nga sheesi akana nisho khuuwa shiriifwa shishiminyisa bisiintsa ibyo bibikhaweebwa shiriifwa ta.
46012025	Nio manya ilekhe khubawo khukhwawukhana mu mubili ta, ne bisiintsa byoosi bibe ni khuyeetana byonyene na byonyene.
46012026	Noola shisiintsa shitweela she kumubili shitsiinisibwa, bisiintsa bibindi bibiramile bitsiinikhanila atweela ni nasho. Ne noola shisiintsa shitweela shibuyilisibwa, bisiintsa bibindi bibiramile binyaayila atweela ni nasho.
46012027	Ni nanywe ari muli kumubili kwa Kristo, nalundi buli mundu ali shisiintsa shakwo.
46012028	Ni nashiryo mu bandu ba Wele, Wele khunyoowa arawo barume, be khabili nibo baŋoosi, be khataru nibo baleekeli, lwanyuma ibo babakhola bye kamakaanga, ni naabo babaali ni biwanwa bye khuwonesa, ibo babayeeta babandi, ibo babaali ni biwanwa bye khurangilila babandi, ni naabo babakanikha tsinimi tse tsisaambo tsitsiindi.
46012029	Boosi bali barume? Boosi baŋoosi? Boosi baleekeli? Boosi bakhola bye kamakaanga?
46012030	Boosi bali ni biwanwa bye khuwonesa? Boosi bakanikha tsinimi tsitsiindi? Boosi batsishuusa?
46012031	Ne ni mwiwuumatsake biwanwa bibifuura bukhulu. Ni nase kane imbokesane isho shishifuura bino byoosi bukhulu.
46013001	Ikhaba nga inyala khukanikha ni tsinimi tse bamalayika, ne nalekha khuba ni khukana ifwana busa nga liyiimba lilikhupa, namwe isaasi busa.
46013002	Ise n'imba nga ndi ni shiwanwa she buŋoosi, naaba ni kamakhula khumanya bibyabisibwa byoosi, nakhaba ni khufukiilila khukhunyala khurusawo tsinjiinji, ne nga s'indi ni khukana, imba ndi shishindu shikhalimo ta.
46013003	Ise nakhaba nga ingabila bataambi ibyo byoosi byeesi ndi nabyo, ni khuwanayo kumubili kwase nakuwanayo khukhwokhewa kumulilo, ne nga s'indi ni khukana, imbaawo sheesi shino shinjeeta ta.
46013004	Khukana khwikhalilikha, lundi khuli khwe shiisa. Khukana sikhuli ni libuba ta, namwe sikhwimanya khwonyene ta, namwe sikhwiyiinga ta.
46013005	Khukana sikhukhola isaambo imbi ta, namwe sikhuweentsela bibyakhwo khukhweene khwonyene ta, sikhukhalalaka mangu khuryo ta, namwe sikhubiikha buubi khu mwoyo ta.
46013006	Khukana sikhwikhoyela bibikhali bye bubwilama ta, ne khukhwikhoyela bwaŋali.
46013007	Khukana khwinyindaalila byoosi, khufukiilila khwakhwo sikhwakama ta, khukhwiyikina khwakhwo sikhuwawo ta, lundi khwikhalilikha bibindu byoosi.
46013008	Khukana sikhwakama ta, ne nga buŋoosi buliwawo, ni tsinimi natso tsilyakama, ni khumanya nakhwo khuliwawo.
46013009	Lwekhuba khumanya khweefwe khuli khwe shisiintsa busa, ni buŋoosi bweefwe nabwo buli bwe shisiintsa busa.
46013010	Ne bubwitsufu ni buliitsa, bye shisiintsa biliwawo.
46013011	Ne ise ni naba nga ishiili mwana, nakanikhatsaka nga umwana, nambaasatsaka ndyo nga umwana, ni mu mbonekha yase nga ndi umwana. Ne ni natsowa, nalekha bye shishaana.
46013012	Byeesi khubona ari, khubona maweeliweeli, nga ni khubonela mu ndolelo, ne lwanyuma khulibona mu moni khu moni. Ne ari imanyakho shisiintsa busa, ne lwanyuma ndimanyila ilala mu bwitsufu, nga nase aluno Wele n'amanyiile ilala.
46013013	Ne ari bitaru bino nibyo bibiliwo; khufukiilila, khukhwiyikina, ni khukana, ne khubyeene bino shishifuura bukhulu nikhwo khukana.
46014001	Ni mulondelele isaambo ye khukana lundi mwiwuume biwanwa bibiindi by'Omwoyo, ni khufuurira ilala, shiwanwa she khuboolela kamakhuwa ka Wele.
46014002	Lwekhuba umundu ukanikha mu nimi tsitsiindi, s'akanikha isi babandu ta, ne akanikha isi Wele. Lwekhuba mbaawo umanya byaloma ta, ne aba akanikha byaŋali bye shimoonyo by'Omwoyo mu mwoyo kweewe.
46014003	Ne umundu uboolela kamakhuwa ka Wele, akanikha isi babandu lwe khuboombekha, ni khubahangasa, ni khubekhoyesa.
46014004	Uyo ukanikha mu lulimi luluundi eyombekha umweene, ne umundu uboolela kamakhuwa kamalayi, ombekha babandu babandi.
46014005	Ise nandikanile inywe mweesi khukanikha mu nimi tsitsiindi, ne khufuura nandikanile muboolele kamakhuwa kamalayi ka Wele, lwekhuba uyo uboolela kamakhuwa ali mukhulu naabi khufuura uyo ukanikha mu nimi tsitsiindi, khurusakho nga abe iliwo umundu ukuundi unyala khushuusa, nio manya babandu ba Wele babandi bayeetebwa.
46014006	Ari bebulebe, ise noola niitsa isi muli nga nganikha mu nimi, ndibayeetakho shiina? Khurusakho nga nabareerere bukwalaafu bweesi Wele amimbuliile, namwe bye khumanya, namwe buŋoosi, namwe shilomo she khubaboolela khukhwama mu ngaaki.
46014007	Namwe ikhaba bibindu bibikhalimo bulamu, n'enga bireera kamakono, nga kumulele, namwe lituungu, ni bilekha khukhwawukhanamwo mu makono nga bikhupa, namwe nga bifuura, umundu amanya aryeena kumweenya?
46014008	N'umundu ufuura ikhoombi ye busoolo, n'alekha khufuura likono lilyeene lilimanyikhana, naanu unyala khukhwirekekhela busoolo?
46014009	Ni nanywe musaambo iyo, umundu anyala aryeena khumanya byeesi mukanikha, nga abeele bilomo ibyo bye mu lulimi lukyeni sibimanyikhana ta? Lwekhuba uba nga ukanikha imbewo busa.
46014010	Mu shibala mulimo tsisaambo tse tsinimi ngali, ne mbaawo na lutweela lukhali ni sheesi lumanyisa ta.
46014011	Ise n'imba nga akhumanya sheesi umundu ukanikha amanyisa ta, ise kane imbonekhe nga umukyeni isi uyo ukanikha, n'umukanikhi umweene naye kane abonekhe nga umukyeni is'ise.
46014012	Ni nanywe muryo. Lwekhuba mwiwuuma biwanwa bya mwoyo, ni mukhakekho khufuurira ilala, khuraambisa ibyo bibiyeeta khukhwombekha babandu ba Wele.
46014013	Ni lwe lomo yino, umundu ukanikha mu nimi, akha khuloomba isi Wele afune ni shiwanwa she khushuusa byeesi aloma.
46014014	Lwekhuba ise ni noomba mu lulimi luluundi, kumwoyo kwase kuloomba, ne kamakyesi kaase sikaana bibyaano ta.
46014015	Nashiryo, shiina sheesi naakha khukhola? Kane inoombe ni kumwoyo kwase, ne kane inoombe ni kamakyesi kaase nako. Kane niimbe ni kumwoyo kwase, ne kane niimbe ni kamakyesi kaase nako.
46014016	Lwekhuba iwe n'uba nga uloomba Wele mu mwoyo, umundu uwikhaale esi iwe uli khuloombela, anyala aryeena khukhwiilamo ari, “Amiina,” mu khuloombakhwo, ate nga niye s'amanya byeesi ukanikha ta?
46014017	Ilala khuloomba khwoowo khunyala khuuba khulayi, ne umundu ukuundi uyo s'ombakhibwa ta.
46014018	Ise isiima Wele lwekhuba ise imbafuura inywe mweesi mu khukanikha mu nimi.
46014019	Ne mukhwisaaya mwisaayilo, ngana inganikhe bilomo biraano bye kamakyesi nio indeekele babandi, khufuurisa khukanikha bilomo kumukaanda mutweela mu lulimi lulukhamanyikha ta.
46014020	Bebulebe, ni mulekhe khuuba nga babaana bakyeekhe mukhwambaasa khweenywe; ne isi shiibi ni mubaatsake nga babaana baŋaalye, ne mukhwambaasa khweenywe ni mubaatsake nga babandu bakhulu.
46014021	Nga ni sharonebwa mu makambila shiri, “Umukasya aloma ari, indikanikha isi babandu bano nga inganikhila mu bandu be tsinimi tsitsiindi, ni khubirira mu minwa kye Banaambo. Ne ikhaba shiryo, babandu baase sibalimbulilisa ise ta.”
46014022	Nashiryo khuloma mu nimi tsitsiindi shili she khubonelakho isi bakhafukiilila ta, ne akhuba isi babafukiilila ta. Ne khuboolela kamakhuwa ka Wele, khuli khwe babafukiilila, ne akhuba babakhafukiilila ta.
46014023	Ne noola babandu ba Wele babafukiilila babusana atweela, na buli mutweela wakanikha mu lulimi lulundi, ne be bulafu namwe babakhali bafukiilisi benjila isi bali, sibaloma bari, bano bakwiile tsintsoli?
46014024	Ne siinga boosi baboolela kamakhuwa ka Wele, ni nooyo ukhafukiilila, namwe uwe bulafu wenjila isi bali, naye kane amalibwe ni byoosi, ekiitsiwe mu mwoyo ari ali umwonaki, ni byoosi byeesi awuliile bimufuurise kumusaango.
46014025	Ni bimoonyo bye mu mwoyo kweewe bibonesebwa. Ni naye aryo akwa asi, wesaaya Wele, nga aloma ari, “Ilala Wele ali mus'inywe.”
46014026	Bebulebe, ari shiina shishiramile khukanikhakho? Ni muba nga mwabuusaane atweela, buli mundu ali ni kumweenya, n'ukuundi khuleekela, ukuundi khubimbulilwa, n'ukuundi bubakha bwe mu nimi, n'ukuundi khushuusa ibyo bibikanikhibwa. Bino byoosi byaakha khukholewa lwe khuyeeta babandu ba Wele babafukiilila mu Kristo.
46014027	Ne n'ibawo umundu ukanikha mu nimi tsitsiindi, ni bakanikhe babili, namwe khufuurisakho awo, babe bataru bonyene, nga buli mutweela akanikha lwanyuma lw'owashe, nalundi yaakha khubawo uyo ushuusa bibiiba byakanikhibwile.
46014028	Ne noola mbaawo umundu yeesi unyala khushuusa ta, umundu ukanikha mu nimi asile busa mwisaayilo, akanikhile mu mwoyo kweewe, ni esi Wele.
46014029	Khayo abo babaali baŋoosi, babe babili namwe bataru, ne babandi bemenielese naabi ibyo bibikanikhibwa.
46014030	Ne noola umundu mutweela khubekhaale mu lubusano abonekhelwa, uyo abe uli khukanikha asile,
46014031	lwekhuba mweesi munyala khuboolela kamakhuwa ka Wele mutweelatweela, nio buli mutweela eyike lundi awangasibwe.
46014032	Shiwanwa she khuboolela burume bwa Wele shaakha khuuba mu bunyala bwooyo ubukanikha.
46014033	Lwekhuba Wele s'ali Wele we liyoombo ta, ne Wele we lukoosi. Ne nga ni shili mu mesaayilo koosi ke bakhosefu,
46014034	bakhasi bakhiile basile busa mu mesaayilo, lwekhuba sibafukiilisibwa khukanikha ta, ne nga likambila ni liloma baakha khuwulilisa busa.
46014035	Ne noola iliyo shishindu shoosi shebakana khumanya, bereebe khu baseetsa baawe ingo, lwekhuba shili she tsisoni umukhasi khukanikhila mwisaayilo.
46014036	Namwe mwambaasa muri shilomo sha Wele sharakikhila mus'inywe, namwe shoola isiinywe mwenyene?
46014037	Ne noola umundu yeesi eyambaasakho khuuba umubooleli we Kamakhuwa ka Wele, namwe ari wayitsusibwa ni biwanwa by'Omwoyo, akha amanye ari bino byeesi mbaroneele, lili likambila ly'Omukasya.
46014038	Ne noola umundu uyo alekelesa bino, ni naye kane alekelesebwe.
46014039	Ni nashiryo bebulebe, ni mwiwuume khuboolela babandu kamakhuwa ka Wele, ne mukhakhingilila khukanikha mu nimi ta.
46014040	Ne byoosi byaakha bikholebwe nga ni bikaniwa, lundi musaambo indayi.
46015001	Ni na ari bebulebe, ngana khubakhebusa Kamakhuwa Kamalayi keesi nababoolela nanywe mwakakaanila, ni mu meeneko nimwo mweesi khufukiilila khweenywe khwiimikhile.
46015002	Nilwe kamakhuwa keeneko, inywe mwawonesebwa ni muba nga mwihangasila khu shilomo sheesi nababoolela; khurusakho nga mwafukiilila busa.
46015003	Lwekhuba ise nanyoowa khubawa inywe shikhulu isho sheesi naweebwa, ndi Kristo afwa lwe bibyonako byeefwe, nga bibyaronebwa ni biloma,
46015004	lundi biri, asiikhibwa, ne walamusibwa khu shifukhu she khataru, nga bibyaronebwa ni biloma,
46015005	nalundi biri, abonekhela Kefa, ne lwanyuma wabonekhela likhumi na babili boosi.
46015006	Ne lwanyuma lw'ebyo wabonekhela bebulebe babafuurakho bikana biraano kumulundi mutweela, ni bakali khubeenebo bashiiliwo balamu, akhaba nga babandi khu nibo baafwa.
46015007	Lwanyuma lwayo wabonekhela Yakobo, ne lwanyuma ndi wabonekhela barume boosi.
46015008	Ne lwanyuma lwa boosi, wambonekhela ni nase, ikhaba nga nafwana nga umwana uwasaalikhila mu mbuka ikhaaba induufu ta.
46015009	Lwekhuba mu barume boosi, ise niye ufuura bukyeekhe, ukhaakhila khulaangiwa umurume ta, lwekhuba ise nakubyeengatsaka babandu ba Wele babafukiilila mu Kristo.
46015010	Ne khulwe bubweela bwa Wele, ise ndi nga n'indi, nalundi bubweela bweewe isiise sibwaba bwa busa ta. Ne naraamba ni kamaani khubafuurakho nibo boosi, ne ndi siili ise ta, ne bubweela bwa Wele bubwaba mus'ise.
46015011	Ne mu byoosi, oba ise, namwe nibo, shino nisho sheesi khwababoolela ni nanywe mwafukiilila.
46015012	Ne ari noola shiboolelwa shiri Kristo walamukha khukhwama mu bafu, shinyalikha shiryeena balala khusiinywe khuloma bari mbaawo khulamukha khwe baafu ta?
46015013	Ne ari noola mbaawo khulamukha khwe baafu ta, shimanyisa shiri ni Kristo akhulamukha mu bafu ta.
46015014	Ni Kristo noola akhulamukha mu bafu, shimanyisa shiri ni khuboolela khweefwe khuli khwa busa, ni khufukiilila khweenywe nakhwo khuli khwa busa.
46015015	Ni khufuura, ni nafwe khunyoolekhana nga khuli bajulisi be bubeeyi khu Wele, lwekhuba khuwa bujulisi khuri Wele alamusa Kristo mu bafu. Ne noola shiri ndi baafu sibalamusibwa ta, ni Kristo naye aba s'alamusibwa ta.
46015016	Lwekhuba noola baafu sibalamusibwa ta, shimanyisa shiri, ni Kristo naye ashiili khulamusibwa ta.
46015017	Ne noola Kristo ashiili khulamusibwa ta, khufukiilila khweenywe khuli khwa busa, ni nanywe mushiili mu byonako byeenywe.
46015018	Nalundi shimanyisa shiri, ni naabo babafwiila mu Kristo baahela.
46015019	Ne noola kumwiyikino kweefwe mu Kristo kuli kwe bulamu bwa ari buno bwonyene, khwakhila khusaasiliwa naabi khufuura babandu boosi.
46015020	Ne ilala Kristo walamusibwa mu bafu, nga niye umukiboole uwabo babaafwa.
46015021	Lwekhuba nga khuufwa ni khweetsa khulw'omundu, ni musaambo nyeneyo ni khulamukha mu bafu khwiitsa khulw'omundu.
46015022	Lwekhuba nga mu Adamu babandu boosi ni baafwa, baryo mu Kristo boosi balilamusibwa.
46015023	Ne buli mutweela alilamusibwa mu luwalo lweewe; Kristo nga niye umukiboole, ne lwanyuma khu mbuka iye khukhwiitsa khweewe, ibo babamuloondelela.
46015024	Ne lwanyuma intsakamo ikhoole, nga Kristo awanayo buyinga isi Wele Papa, nga wamalile khuhesa buwuli bwoosi, ni bunyala bwoosi, ni kamaani koosi.
46015025	Lwekhuba shimwakhila khuwula khukhwoolesa nalira asi ebikyele byeewe basiku beewe boosi.
46015026	N'umusiku umumalilisi uwakha khuhesebwa niye khuufwa.
46015027	Lwekhuba bibyaronebwa biloma biri, “Wele wara bibindu byoosi asi ebikyele byeewe.” Ne ni shiloma shiri, “Bibindu byoosi byareebwa asi,” shilomo shino shili lubuula shiri, Wele umweene siwareebwa asi ta, ne niye umweene niye uwara bibindu byoosi asi a Kristo.
46015028	Ne byoosi ni bilimala khureebwa asi, lwanyuma umwana umweene naye alireebwa asi oyo uwara bibindu byoosi asi ewe, nio Wele abe byoosi mu byoosi.
46015029	Ne ni shiba ndi mbaawo khulamukha ta, babandu babatisibwa khulwe baafu, balikhola baryeena? Ne baafu ni baba nga sibalamusibwa, lwashiina kila babandu babatisibwa khu lwawe?
46015030	Ni nafwe fwabeene, lwashiina khwiira mu bukosi buli saawa?
46015031	Bebulebe, ise ifwa busheele, shino ishitsuba mus'inywe nga ni buyila, lwekhuba mu Kristo Umukasya weefwe, imbebuyililamo naabi.
46015032	Ise ni nasoolana ni tsisolo mu Efeso nga umundu bundu busa, shiina sheesi nafunamo? Ne noola baafu sibalamusibwa mu bafu ta, khayo khulye lundi khunywe, lwekhuba kumukaamba ni khufwa.
46015033	Mukhawombesebwa ta! Khuuba basaale ni babandu be tsisaambo tsiimbi, khwonakisa tsisaambo tsindayi.
46015034	Ni musisimukhe nga ni mwakha khuuba, mwakamise khukhwoneka, lwekhuba iliwo babaandi bakhamanya Wele ta. Shino ishiloma lwe khubawambisa inywe tsisoni.
46015035	Ne babaandi banyala bereeba bari, “Ne baafu balamusibwa barye? Ni kimibili kyeesi baliba nakyo kilifwana kirye?”
46015036	Iwe umusilu! N'ubyaala imiitso mwiloba, s'irura ta, khurusakho nga yanyoowele khuufwa.
46015037	Ne isi ubyaala mwiloba iba imiitso bumiitso, khakhulome khuri ili imiitso iye ŋaano namwe imiitso ikiindi, ne akhuba nga ili ni kumubili kwe shiliimwa kukulibawo lwanyuma lwe miitso nga yatsowele ta.
46015038	Ne Wele umweene uwa imiitso kumubili nga n'akana, n'isi buli imiitso akiwa kumubili kwayo kukwakhila.
46015039	Lwekhuba kimibili kyoosi sikifwanana ta. Aliwo kumubili kwe babandu, abawo kwe isolo, abawo kwe binywiinywi, lundi abawo kwe tsinyeeni.
46015040	Lundi ndi iliwo kimibili kye mwikulu, ni kimibili kye mu shibala, ne shiriifwa she kimibili kye mwikulu shiindi, ni neesho she kimibili kye mu shibala shiindi.
46015041	Inyaanga ili ni shiriifwa shiindi, ni kumweesi kuli ni shiriifwa shiindi, ni tsinieniesi tsili na shiindi. Ni munieniesi tseene, buli ndweela ili ni bumiliwu bwayo bukhafwanana ni bwe kiindi ta.
46015042	Ni khulamukha khwe baafu khuliba khuryo; kumubili kukusiikhibwa kuli kukubola ne kukulamusibwa kuli kukukhabola ta.
46015043	Mu khusiikhibwa, kumubili sikuba kwe shiriifwa ta, ne kukulamusibwa kuba kwe shiriifwa. Kumubili kukusiikhibwa kusiikhibwa mu butoro, ne kukulamusibwa kulamukhila mu maani.
46015044	Kumubili kukusiikhibwa kuli kwe nyama busa, ne kukulamusibwa kuli kumubili kwe kumwoyo. Noola iliwo kumubili kwenyama busa, yaakha ibewo ni kumubili kwe kumwoyo.
46015045	Nga bibyaronebwa ni biloma biri, “Umundu uwanyoowa Adamu ekyela shibuumbe shilamu,” ne Adamu umumalilisi wayitsa khuuba Umwoyo uwana bulamu.
46015046	Ne akhuba ndi uwe kumwoyo niye urangila ta, ne uwe kumubili kwe nyama niye unyoowa, nio lwanyuma uwe kumwoyo.
46015047	Adamu uwanyoowa ama mu liloba lye shibala, ne Adamu uwe khabili ama mwikulu.
46015048	Nga umundu we mwiloba naaba, shiryo ni babandu be mwiloba lye mu shibala ni bafwana. N'enga umundu uwama mwikulu n'ali, shiryo ni babandu be mwikulu nabo nga ni bafwana.
46015049	Ne khukhwama nga ni khwayila shifwani sh'oyo uwe mwiloba lye khu shibala, khuryo khuliyila ni shifwani sh'oyo uwama mwikulu.
46015050	Ne ari, bebulebe, sheesi imanyisa nisho shino ndi, kumubili kwe nyama ni kamafuki sikunyala khusikhila Buyinga bwa Wele ta, namwe ikwo kukubola sikunyala khusikhila ikwo kukukhabola ta.
46015051	Bona, imbaboolela shimoonyo: fweesi sikhulifwa ta, ne fweesi khulikalusibwa
46015052	mu khaangu naabi nga shisike she moni ni shikhupakisa. Lwekhuba ikhoombi imalilisi n'ilifuura, baafu balilamusibwa nga sibali be khubola ta, ni nafwe fweesi khulikalusibwa khaangukho.
46015053	Lwekhuba kumubili kuno kukubola kwakha kukware ukwo kukukhabola ta, nalundi kumubili kukuufwa kuno kukware ukwo kukukhafwa ta.
46015054	Ne kukubola kuno ni kuliba nga kwamalile khukwaara ukwo kukukhabola ta, ni kukuufwa kuno ni kuliba nga kwamalile khukwaara ukwo kukukhafwa ta, nio bibyaronebwa ibyo byoolele bibiloma biri, “Khuufwa khwamilikhile, ni khuwula khwoolelele.”
46015055	“Iwe khuufwa, khuwula khwoowo khuli ena? Iwe khuufwa, khutsiinisa khwoowo khuli ena?”
46015056	Khutsiinisa khwe khuufwa khwama mu shonako, ni kamaani ke shishonako kaama mu makambila.
46015057	Ne Wele asiimibwe naabi, ukhuwa ifwe kamaani ke khuwula, khubirira mu Mukasya weefwe Yesu Kristo.
46015058	Nashiryo, bebulebe bakanwa, ni mwihandalase. Ikhabawo shishindu shoosi shishibayiyanisa ta. Murabile busheele mu khukhalaabana kimiboraniso ky'Omukasya nga ni mumanya muri, mu Mukasya khukhalaabana khweenywe sikhuli khwa busa ta.
46016001	Ne ari bibiwaamba khu bibusanisibwa khulwe babandu ba Wele babafukiilila mu Yesu, nanywe ni mukhole nga ni nalakila bafukiilisi boosi be mu Galatiya.
46016002	Khu shifukhu shishinyoowa mu buli sabiiti, buli mutweela khus'inywe akhiile awulekho tsinusu atsibiikhe, khukhwama khwiibyo byeesi ali nabyo, nio mulekhe khubusanisa bibindu nga ise netsile ta.
46016003	Ne nga nolele, indirumana babandu beesi musiima ni tsibaluwa khuyila biwanwa byeenywe i Yerusalemu.
46016004	Ne noola shilibonekha bulayi ise khuutsya, baliitsya ni nase.
46016005	Indiitsa isi muli nga namalile khubirira mu Masedoniya, lwekhuba i Masedoniya nimwo mweesi indibirira.
46016006	Ne manya indiramakho ni nanywe khumalakho khaseela, ni lukanile imale ni nanywe bifukhu bye bunyifu, nio manya mwanjeeta lwe khukhwiloosela ni lukyeendo lwase buli osi esi kane intsye.
46016007	Ari shingana khubabonakho khakyeekhe busa nga nimbira ta, ne nambaasa khumalakho ni nanywe bifukhu bikalikho, nga Umukasya wasiimile.
46016008	Ne indirama mu Efeso khukhwoolesa khu shifukhu sha Pentekote.
46016009	Lwekhuba ekuliwilewo ikhabi ingali naabi iye khuraamba bulayi kumulimo kwa Wele, ikhaba nga babashingilila khukukhola nabo bakali.
46016010	Timosewo nga wetsile isi muli, ni mubone muri s'abakho ni shishindu shoosi shishimutaambisa ta, lwekhuba naye akhola kumulimo kw'Omukasya, nga nase n'ikhola.
46016011	Ikhabawo umundu yeesi umulekelesa ta, ne ni mumuyeete eloosele mu lukyeendo lweewe ni lukoosi, nio akile akobole is'indi. Lwekhuba ise atweela ni bebulebe khwaliindiliile khumubona.
46016012	Ne bibiwaamba khuwe bulebe Apolo, namwikontselela naabi ndi etse isi muli, ni bebulebe babandi, ne walekha khukana khukhwiitsilakho ta. Ne n'alifuna imbuka, alinyala khukhwiitsa.
46016013	Ni mube meeso, muwandalalile mu khufukiilila, mube ni kamaani.
46016014	Byoosi byeesi mukhola, mubikholele mu khukana.
46016015	Ise ndi ni sheesi ngana khubaloomba bebulebe. Mwamanya muri be mungo mwa Sitefanasi nibo babaaba bakiboole khushuukha bekyela bafukiilisi mu Akaya, lundi nga babeene ni bewaanayo khuyeeta babandu ba Wele babafukiilila.
46016016	Ingana inywe mulondelelatsake burangilisi bwe babandu nga bano, na buli mundu yeesi ukhalaabanila atweela ni nafwe.
46016017	Nekhoyela naabi khukhwiitsa khwa Sitefanasi ni Forutunato, ni Akayiko, lwekhuba nibo boolelesa ibyo byeesi inywe mukhanyala khukhwoolelesa khu mbuka iyo ta.
46016018	Ni musaambo iyo, bekhoyesa kumwoyo kwase ni kukweenywe nakwo. Babandu besaambo nga iyo bakhila khuweebwa lukoosi.
46016019	Bafukiilisi boosi be mu Asiya babasheesa naabi. Akula ni Pulisikila babasheesa naabi mu Mukasya, atweela ni bafukiilisi boosi bababusanila muntsu yaawe.
46016020	Bebulebe b'eno boosi babasheesa. Ni musheesane mwabeene nga mukwana mu bifuba bulayi mu bukhosefu.
46016021	Ise Paulo samweene uronele khusheesa khuno ni kumukhono kwase.
46016022	Noola umundu yeesi s'akana Umukasya ta, n'atsubibwe. Umukasya yiitsa!
46016023	Bubweela bw'Omukasya Yesu, bube ni nanywe.
46016024	Ni khukana khwase khube ni nanywe mweesi mu Kristo Yesu. Amiina!
47001001	Ise Paulo umurume wa Kristo Yesu, lwe khukana khwa Wele, ni Timosewo uwebulebe weefwe. Burume buno butsya isi babandu ba Wele babaali mu Korinso, atweela ni bakhosefu boosi babaali mu Akaya mwoosi.
47001002	Bubweela ni lukoosi bibyaama isi Wele Papa weefwe n'isi Yesu Kristo, bibe is'inywe.
47001003	Wele Papa w'Omukasya weefwe Yesu Kristo, Papa uwe shiisa shoosi, lundi Wele uwe buyeeti bwoosi, asiimibwe naabi.
47001004	Niye ukhuyeeta ifwe mu bikosi byeefwe byoosi, nio nafwe khunyale khuyeeta babandi babaali mu bikosi bibikhali bitweela ta, nga khuraambisa khuyeeta nafwe khweesi khuyeetebwele ni Wele.
47001005	Lwekhuba nga khutaambisibwa khulwa Kristo ni khwiloosela khubiririra, ifwe khutaambisibwa ni naye. Ni musaambo nyeneyo, ni khuyeetebwa khweefwe khwilooselela mu Kristo.
47001006	Ifwe noola khutaambisibwa, khutaambisibwa lwe khuyeetebwa khweenywe ni buwonesi bweenywe. Ne noola khuyeetebwa, nanywe muryo shikholebwa lwe khuyeetebwa khweenywe, inywe muweebwa kamaani khukhwikhalilikha bukosi, nga bweesi nafwe khuli nabwo.
47001007	Ifwe khubalimo lisuno naabi, lwekhuba khwamanya khuri nga ni mutaambisibwila atweela ni nafwe, muryo mulisangaalila mu mwikhoyo kweefwe.
47001008	Mu khuloma bino bebulebe, khukana khubakhebusa bikosi byeesi khwakanana mu Asiya. Bisiro bibyakhubakho byaaba biboofu lundi bisiro lukali, ni kumwiyikino kwe bulamu buno kwakhuwamo.
47001009	Ifwe khwaba khwambaasa khuri khwakhalibwiile kumusaango kwe khufwa, ne shino shabawo nio khulekhe khukhwiyikina ifwe fwabeene ta, ne nio khwiyikine Wele ulamusa baafu.
47001010	Wele uwakhuwonesa ifwe khukhwama mu bukosi buubi naabi bwe khuufwa, lundi aryo alikhuwonesa. Ilala ifwe khwara kumwiyikino kweefwe mu niye khuri kane eloosele khukhuwonesa,
47001011	inywe nga ni muba nga mukhuyeeta ifwe ni khuloomba khweenywe. Nashiryo bakali baliwaanayo khusiima khulweefwe, lwe tsikhabi tsitsikhuwebwile, tsitsaama mu khuloomba khwe babandu bakali.
47001012	Ne aliwo shishindu shishikhwibuyilisa, nisho shino; khumanya khwe mukari khwe mu myoyo kyeefwe, khuŋaŋasa khuri, khukhwibirisa khweefwe mu shibala muno khubeele khulayi, ni khufuurira ilala butweela bweefwe ni nanywe, bubeele bufukiwila mu bukhosefu ni bubweela bubwama isi Wele, lwe kamaani ke shiisa sha Wele, ne akhuba mu makyesi ke shibala ta.
47001013	Lwekhuba ifwe sikhubaronela shishindu shoosi sheesi mukhanyala khukhwisomela namwe khumanya ta; ni nase niyikina ndi,
47001014	khukhwama nga ni mumanyilekho ari shisiintsa busa, kane mubimanyile ilala muri, mubuyila khulweefwe, nga nafwe ni khubuyila khulweenywe khu shifukhu sh'Omukasya.
47001015	Lwekhuba ise ni naba nga niwulila kumwiyikino kuno, narekekha ndi niitse isi muli khunyoowa, nio akile munyoole kumwikhoyo khabili.
47001016	Nakana khubakyeniyila nga ndi khu ntsila yase ntsya i Masedoniya, nalundi ngobole isi muli nga namayo i Masedoniya, nio lwanyuma inyoole buyeeti bwentsila yase nga ntsya i Buyudaaya.
47001017	Ni naba nga iŋoonaŋoona ndyo, inywe mwambaasa muri ise naba umundu ushukhaana? Namwe n'imba nga ikhola iŋoonaŋoona ndyo, injikhola nga uwe kumubili uloma busa ari, “Ni abweene, ni abweene,” ate ndi mu mbuka nyene niyo ndweela waloma ari, “Taawe, taawe?”
47001018	Ni mwilala, nga Wele n'ali umulamu, sikhwalomatsakakho shilomo sheefwe khuri, “Ni abweene,” ate ndi khwashuusakho khuri, “Taawe,” ta.
47001019	Lwekhuba Umwana wa Wele, Yesu Kristo, esi ifwe khwababoolela ise ni Silasi, ni Timosewo, s'aba ndi, “Ni abweene,” namwe, “Taawe,” ne mu niye busheele shiba ndi “Ni abweene.”
47001020	Lwekhuba khusuubisa khwa Wele khwoosi khweesi akhola khuli “Ni abweene” mu Kristo. Ni nashiryo, isho shikila khwaloma khuri, “Amiina” mu Yesu Kristo, lwe shiriifwa sha Wele.
47001021	Ne Wele niye ukhuwangasa ifwe ni nanywe mu Kristo lundi wakhutsukhakho kamafura,
47001022	wakhurakho khabonelo kheewe, lundi wakhuwa Umwoyo weewe mu myoyo kyeefwe, nga shishokesanisa ibyo bibiitsya khubawo.
47001023	Ari Wele niye umujulilwa wase ndi shishakila nalekha khukobolayo i Korinso, ise nakana khubasaasila inywe.
47001024	Ne akhuba ndi khubawangasakho khufukiilila khweenywe ta, ne khuraambila atweela ni nanywe lwe kumwikhoyo kweenywe, lwekhuba khufukiilila nikhwo khubemisilewo.
47002001	Shikila ise nakhalawo mu mwoyo kwase khulekha khwiitsa isi muli khubatsiinisa ta.
47002002	Lwekhuba n'imba nga imbatsiinisa, naanu uramileyo khukhuntsikhoyesa ise, khurusakho inywe beesi natsiinisa?
47002003	Isho nisho shishakila nabaronela ndi nio nga netsile, indekhe khukhalasibwa ni naabo babandibeele bantsikhoyesa ta. Lwekhuba naba ni khuwangasibwa mu mwoyo isi muli ndi, n'imba ni kumwikhoyo nanywe kane mukabanane mu mwikhoyo kwase.
47002004	Lwekhuba nabaronela mu mutaambo ni khutsiinisibwa khwe mu mwoyo, ni kamasika kamakali, akhuba ndi khubakhalasa inywe ta, ne ndi nio mumanye khukana khwase nga ni khuli khukali isi muli.
47002005	Ne noola umundu yeesi areera khutsiinisa, khu luwande luluundi khulekha khuutsya mu bileeyi, aba wakhuntsiinisa ise senyene ta, ne njeeba ni nanywe mweesi.
47002006	Lw'omundu ufwana aryo, shitaambiso shishimuweebwa ni babandu bakali shimumala.
47002007	Ne ana ari, umundu ufwana aryo, mumwiyakhila, mumwikhoyese, nio manya kumutaambo kulekhe khuuba kumukali khumunyilwanisa ta.
47002008	Nashiryo, imbekoontselela umundu ufwana aryo, mumwokese khukana khweenywe naabi.
47002009	Ilomo iyakila nabaronela nga ngana khubakhaka nio imanye, oba nga munyala khuuba babawulila mu bindu byoosi.
47002010	Umundu yeesi is'inywe mwiyakhila, ni nase imwiyakhila. Noola iliyo sheesi niyakhila, ishikhola khulweenywe mu moni tsa Kristo,
47002011	nio akile Sitaani alekhe khukhwiyiingilakho ta, lwekhuba ifwe khwamanya tsimbomelo tseewe.
47002012	Indyo ni noola mu Turowa khuboolela Kamakhuwa Kamalayi ka Kristo, nanyoola nga kumulyango kwantsikuliwilewo mu Mukasya,
47002013	ne ndi sinaba ni lukoosi mu mwoyo ta, lwekhuba sinanyoolayo uwebulebe Tito ta. Indyo nabasheesakho busa, nabasibula naatsya i Masedoniya.
47002014	Ne Wele asiimibwe, niye ukhurangilila busheele mu Kristo, khukhwoolesa mu khuwula, ni khubirira mwiifwe, wokesanisa lundi wasalanisa isilikakha iye khumanya iwunya bulayi osi, osi. Wele akhuraambisa ifwe khusalanisa khumanya khukhuwamba khu niye.
47002015	Lwekhuba ifwe ilala khuli shishiwunya bulayi sha Kristo isi Wele, mu bandu babawonesebwa, ni muubo babahela.
47002016	Isi uyo uhela, khuli khuwunya khwe khuufwa khukhureera khuufwa, ne isi uyo uwonesebwa, khuli khuwunya khwe bulamu, khukhureera bulamu. Naanu unyala walekhaana ni khulaangibwa khuno?
47002017	Ifwe sikhuli nga bakali babaramile ta, babaatsya basuubula shilomo sha Wele lwe kamafuurisa ta, ne ifwe mu moni tsa Kristo khuboola bilomo byaŋali bya Wele, nga babandu babarumaniwa ni Wele.
47003001	Inywe mwambaasa muri ifwe khulikho khurakikha khukhwibuyila lundi? Namwe shili ndi nga babandu babandi ni bali, khuri khukana tsibaluwa tsitsikhuboolakho isi muli, namwe khukhwama isi muli?
47003002	Taawe! Inywe mwabeene muli ibaluwa yeefwe, iyaronebwa khu mwoyo kweenywe, yimanyikha, lundi isomebwa na buli mundu.
47003003	Ni nanywe mwabeene mwokesana nga muli ibaluwa iyaama isi Kristo, iyakhuweebwa ifwe khureera; niyo ili ibaluwa ikhaaronebwa ni bwiino ta, ne n'Umwoyo wa Wele Umulamu, niyo ibaluwa iyaronebwa akhuba khu bipaande bye kamabaale ta, ne khu bipaande bye kimyoyo kye bubundu bwenywe.
47003004	Buno nibwo bukumu bweefwe bweesi khuli nabwo isi Wele khulwa Kristo,
47003005	sikhuloma ndi ifwe fwabeene khunyala khwaloma khuri khwekholeele ta, ne khunyala khweefwe khwama isi Wele.
47003006	Lundi niye ukhunyalisa ifwe khuuba babakaanisi be Indakaano Imbya, Indakaano iye kamakambila kakakharonebwa ta, ne niyo iye mu mwoyo. Lwekhuba indakaano iye mu makambila kakaaronebwa yiira, ne iy'Omwoyo ireera bulamu.
47003007	Ne ari bubwakaanisi bubwareera khuufwa nibwo bubwaronebwa mu makambila khu mabaale, bwetsila mu shiriifwa, ni khunyala babaana ba Isiraeli balekha khunyala khukhwofwaasa mu moni mwa Musa ta, lwe shiriifwa shishamubakho, ikhaba nga shaba shiitsya khuwawo.
47003008	Bubwakaanisi bw'Omwoyo sibulifuurisa naabi khuuba ni shiriifwa?
47003009	Noola bubwakaanisi bubukhureerera kumusaango kwe khuufwa buba ni shiriifwa, ne bubwakaanisi bwe angaaki bubureerera babandu bukwalaafu sibulifuurisa shiriifwa!
47003010	Lwekhuba isho shishaba she shiriifwa mataayi, ari sishili nasho ta, lwe shiriifwa isho shishifuurisakho.
47003011	Lwekhuba noola isho shishaba shiitsya khuwawo sheetsa ni shiriifwa, isho shikhawawo shaakha khuuba ni shiriifwa shishifuurakho.
47003012	Ni nashiryo, khukhwama nga ni khuli ni kumwiyikino kuno, khukanikha ni kamaani.
47003013	Ifwe sikhuli nga Musa n'akhola ta, uwefuunikhilila mu moni mweewe nio akile babaana ba Isiraeli balekhe khubona shiriifwa isho shishaba shiili khuwawo ta.
47003014	Ne bibyambaaso byaawe byawangasibwa, lwekhuba ni khukhwoolesa shaleelo shino, shishibiimbakho sheene shishiliwo, ni baba nga basoma Indakaano Ikhale, nalundi shishiili khurusibwawo ta, lwekhuba mu Kristo mwonyene nimwo mumuuli khurusawo khwe shishibiimbakho she Indakaano Ikhale.
47003015	Ni khukhwoolesa shaleelo, buli lweesi basomela kamakambila ka Musa, shishibiimbakho isho shishibiimba khu myoyo kyaawe.
47003016	Ne buli lweesi umundu ashuukha weetsa isi Umukasya, shishibiimbakho isho shirusibwawo.
47003017	Aluno ari, Umukasya esi bubakha buno bulomakho, niye Umwoyo, ni esi Umwoyo w'Omukasya aba, niwo abawo lukoosi.
47003018	Ne lwekhuba is'ifwe khuli, shishibiimbakho sishili khu moni ta, khwokesanisa shiriifwa sh'Omukasya. Nashiryo khukalusibwa mu shifwani sheewe, nga khurura mu shifwani shilala khwatsya mu shiindi, lwekhuba khuno nikhwo khuraamba khw'Omukasya umweene uli Umwoyo.
47004001	Ni nashiryo, lwekhuba khwaweebwa bubwakaanisi buno, lwe shiisa sha Wele, sikhuwamo kamaani ta.
47004002	Ne khwayikaana buraambi bwe mushimoonyo, lundi bwe tsisoni, nga sikhukyendela mu bubeeyi namwe mu khuborosa shilomo sha Wele ta, ne lwe khuboola byaŋali; khukhwiboolakho fwabeene mu lubuula isi kumwoyo kwa buli mundu mu moni tsa Wele.
47004003	Ne noola kamakhuwa keefwe kamalayi keesi khuboolela kabiimbibwakho, kabiimbibwakho isi ibo babaali khuhela bonyene.
47004004	Khu lubeka lwawe, wele we shibala shino wabofwaasa kimyoyo kye bakhafukiilila, balekhe khubona buwaanga kwe Kamakhuwa Kamalayi ke shiriifwa sha Kristo ta, niye umweene uli shifwani sha Wele.
47004005	Lwekhuba sheesi khuboolela sishili fwabeene ta, ne Yesu Kristo nga niye Umukasya, ni nafwe fwabeene nga babakaanisi beenywe khulwa Yesu.
47004006	Wele uwaloma ari, “Kha buwaanga kwaburukhe mu shilima,” niye mutweela mweene uwaburukha mu myoyo kyeefwe, khukhuwa ifwe buwaanga bwe khumanya shiriifwa sha Wele mu moni tsa Kristo.
47004007	Ne ifwe khuli ni buyindifu buno mu nyuungu tse liloba, nio kamaani kamakali kakafuura kaame isi Wele, akhuba isiifwe ta.
47004008	Ifwe khumiinilisibwa tsimbeka tsoosi, ne sikhumilyangukhaka ta, lukana khwekanakana, ne sikhuwamo kumwoyo ta.
47004009	Khukubyeengebwa, ne sikhwalekhebwa fwenyene ta, khukhupibwa asi, ne sikhumalibwawo ta.
47004010	Khwasuta busheele mu mibili kyeefwe khuufwa khwa Yesu, nio manya bulamu bwa Yesu bubonekhele mu mibili kyeefwe.
47004011	Lwekhuba ifwe babaali balamu khuwanibwayo busheele mu khufwa khulwa Yesu, nio bulamu bweewe bubonekhele mu mibili kyeefwe kikiifwa.
47004012	Ni nashiryo khuufwa khuraambila mus'ifwe, ne bulamu buraambila mus'inywe.
47004013	Bibyaronebwa biloma biri, “Nafukiilila kila naloma.” Nafwe khuryo khufukiilila kila khuloma.
47004014	Lwekhuba khwamanyile khuri, umweeneyo uwalamusa Umukasya Yesu mu bafu, alikhulamusila fweesi atweela ni Yesu, nio akhureere atweela ni nanywe mu moni tseewe.
47004015	Bino byoosi biliwo khulwe bulayi bweenywe, nio nga bubweela ni bwiloosela khukhwoolelela babandu bakali, byoosi bireere khusiima khukhwiloosela lwe shiriifwa sha Wele.
47004016	Ni lwe lomo yino, sikhuwamo kamaani ta. Ikhaba nga kimibili kyeefwe kye khu ngaaki kiwawo, ne bulamu bweefwe bwe mu mwoyo mukari, butsya bukalusibwa bushaakha bifukhu byoosi.
47004017	Lwekhuba khutaambisibwa khweefwe khwa ari khukyeekhe lundi khwe mbuka busa khukhwiloosela khukhureerera shiriifwa shikali she biilo ni biilo.
47004018	Ni nashiryo, ifwe sikhwomiisila tsimoni tseefwe khu bindu bibonekha ta, ne khwiibyo bikhabonekha ta. Lwekhuba ibyo bibibonekha bili bye shisiintsa busa, ne bibindu bibikhabonekha bili bye biilo ni biilo.
47005001	Ifwe lwe khumanya khuri intsu iye lisari isi khumenyamo ari n'ilyonakisibwa, khuliyo ni shishombekhe shishaama isi Wele, intsu ikhombekhebwa ni kamakhono ta, iye biilo ni biilo, iye mwikulu.
47005002	Ne mu bulamu khwilootsa, nga khwiwuuma khukwarisibwa ni bumenyo bweefwe bwe Mwikulu,
47005003	lwekhuba ni khukwaarisibwa khuryo, khulekha khunyoolekha nga khuli bukhuna ta.
47005004	Lwekhuba nga khushiili mu lisari lino, khwilootsa nga khwiwuuma, nalundi bulamu busitowesebwa, akhuba khuri khukhakwaarisibwa ta, ne khuri khwilooselekho khukwaarisibwa ni bumenyo bweefwe bwe mwikulu, nio manya kumubili kukuufwa kumilikhe ni bulamu.
47005005	Wele umweene niye uwakhuŋoonaŋoona aryo lwe lomo yino, nalundi wakhuwa ifwe Umwoyo nga shisuubiso shishiŋaŋasa bibiitsya khubawo.
47005006	Ni nashiryo kila busheele khuba ni kamaani, nga khumanya khuri, ni khuba nga khuli nga khukhuuli ingo mu mubili, khuba khuli aleeyi n'Umukasya.
47005007	Ifwe khuliwo lwe khufukiilila ne akhuba lwe khubona ta.
47005008	Shino ishilamo lundi ndi, khwawandalala kumwoyo, ne khwandikanile khufuurawo, nikhwo khuuba aleeyi ni kumubili, nio khube atweela n'Umukasya.
47005009	Khuryo kila khushikhola shaaba shitsilililwa sheefwe: khumwikhoyesa niye, oba khuli mu mubili namwe nga khuli atweela ni naye.
47005010	Lwekhuba fweesi khwakha khubonekhe mu moni tse ndebe iye khukhalilakho kimisaango, iya Kristo, nio buli mutweela anyoole shishimwakhila lweebyo byoosi byeesi akhola, nga ashiili mu mubili; oba bilayi namwe biibi.
47005011	Ni nashiryo, khukhwama nga ni khumanyile khuurya Umukasya nga ni khuli, khukhakakho khukhonjelesa babandu. Bulamu bweefwe bwamanyikha isi Wele, nalundi niyikina indi, shamanyikha isi kimyoyo kyeenywe kye mukari.
47005012	Lundi ndi sikhuli khukhwibuyila fwabeene isi muli ta, ne khubawa inywe sheesi kane mwimekho mwibuyile khulweefwe, nio munyalise khubelamo ibo babebuyila babeene lwe mbonekha ni lubuyi lwe khu ngaaki, akhuba lweebyo bibiili mu mwoyo ta.
47005013	Ne ni khuba nga khwalalukhile, khulalukha khweefwe khuba khulwa Wele, ne noola khuli balamu, khuba balamu khulweenywe.
47005014	Lwekhuba khukana khwa Kristo khukhupilisa ifwe, lwekhuba kufukiilila khuri, mutweela afwa khulwe babandu boosi, nashiryo boosi bakabanana mu khufwa khweewe.
47005015	Aryo afililila boosi nio manya ibo babaali balamu balekhe khuuba balamu khubwaabwe bonyene ta, ne babewo khulwooyo uwafwa khulwabwe, lundi walamusibwa.
47005016	Ni khukhwama ari, sikhwakha khumanya umundu yeesi lwe shibala ta, ikhaba nga Kristo khwamumanya musaambo iyo, ne ari sikhumumanya lundi khuryo ta.
47005017	Nashiryo umundu yeesi naaba mu Kristo, ekyela shibuumbe shishaakha, bikhale biba byaweelewo, ni bishaakha biba byarakikhile.
47005018	Bino byoosi byaama isi Wele, uwakila wakhutubaasa ifwe babandu n'umweene, nga abirira mu Kristo, nio wakhuwambisa ifwe bubwakaanisi bwe khukobosa babaandi nabo babe basaale beewe.
47005019	Sheesi imanyisa nisho ndi, Wele aba mu Kristo nga akobosa babandu isi umweene, nga sehaambilila bibyonako byeesi babandu boneka ta. Aryo wakhuwambisa ifwe bubwakaanisi bwe khukwangwanisa.
47005020	Nashiryo, ifwe khuli babakha ba Kristo, shifwanana nga Wele abekontselelela musiifwe, ne mu lisiina lya Kristo khubakhupilisa khuri ni mube basaale ni Wele.
47005021	Lwekhuba khulweefwe, Wele akalusa Kristo ukhaaba ni bibyonako khuuba nabyo khulwe babandu nio mu niye khube bukwalaafu bwa Wele.
47006001	Nga ni khuli babaraambakanila atweela ni Wele, khubakhupilisa khuri mulekhe khuweebwa bubweela bwa Wele busa ta.
47006002	Lwekhuba aloma ari, “Mu mbuka yeesi nakana, nakhuwulila, ni khu shifukhu she buwonesi, nakhuyeeta.” Ari ikhuboolela ndi iyi niyo imbuka iye khufukiilililamo, ni naari nisho shifukhu she buwonesi.
47006003	Ifwe sikhurawo she khukhwituyisa isi umundu yeesi ta, nio ilekhe khubawo khukhwikiitsa bubwakaanisi bweefwe ta.
47006004	Ne nga babakaanisi ba Wele, khwiboolakho fwabeene musaambo tsoosi; nga mu khwikhalilikha khukali, mu khukholaka shiisa, mu bikosi ni mu mitaambo;
47006005	mu khukhupiwa tsimiimbo, mu khubowebwa, mu bisaayumba, mu miboraniso, mu khuba meeso shiilo, ni mu khubuya intsala;
47006006	mu bukwalaafu, mu khumanya, mu khwinyindaalila, ni mu shiisa, lw'Omwoyo Umukhosefu, ni lwe khukana khukhweene.
47006007	Mu khukanikha khwaŋali ni mu maani ka Wele, ni bye busoolo bye bukwalaafu mu mukhono kumulayi ni mu munyeletsi,
47006008	mu shiriifwa ni mu khulekelesebwa, mu khukhomebwa ni mu khusiimibwa, nga baŋali ne nga khuyilibwa nga babawombesa,
47006009	nga bakhamanyikha ta, ate nga babamanyikhila ilala, nga babaafwa ate nga khuli balamu, nga babataambisibwa ate nga sikhwiiribwa ta,
47006010	nga bakhalafu ate nga busheele khukhwikhoya, nga bataambi ate khwikyelisa babandi khuuba bayindifu, nga bakhali na shindu ta, ne nga khuli ni bibindu byoosi.
47006011	Inywe babandu be Korinso, khwakanikha isi muli bibindu byoosi byeesi khubeele nabyo mu myoyo kyeefwe ni lukoosi.
47006012	Ifwe mbaawo sheesi khwabemanakho ta nenjeeba inywe babemanile bibyeenywe isiifwe.
47006013	Inganikha isi muli nga babaana baase, ni mwikulewo mubalaayise kimyoyo kyeenywe isiifwe.
47006014	Inywe mukhetubaasatsaka ni babakhali bafukiilisi ta. Lwekhuba bukwalaafu bunyala buryeena bwetubaasa ni bubwonaki? Namwe buwaanga bunyala buryeena khuuba butweela ni shishilima?
47006015	Namwe Kristo anyala aryeena khufukiilisana ni Beliyali? Ni nooyo ufukiilila anyala aryeena khufukiilisana ni nooyo ukhali umufukiilisi?
47006016	Namwe lisaayilo likhulu lya Wele linyala liryeena khuwulilisana ni bifwaani bibisaayibwa? Lwekhuba ifwe khuli lisaayilo likhulu lya Wele Umulamu. Nga Wele n'aloma ari, “Kane imenye lundi injendatsakile akari mu nibo, imbe Wele wabwe, ni nabo babe babandu baase.”
47006017	Ni nashiryo Umukasya aloma ari, “Ni mubaruremo, mwiyawule khu nibo, mukhawambatsaka khu shindu shoosi she kumusilo ta. Ni nase indibakaanila.
47006018	Ise indiiba Papa weenywe, ni nanywe muliba babaaana baase, basiinde ni bakhaana.” Wele umunyali wa byoosi niye umweene ubiloma.
47007001	Ni nashiryo bakanwa baase, nga ni khuli ni bibyasuubizibwa biryo, khakhwiŋoone fwabeene, khurure mu bye bunyaalu, bibisinyisa kumwoyo ni kumubili, nga khwoolelesa bukhosefu mu khurya Wele.
47007002	Ni mukhukholele shifwo mu myoyo kyeenywe. Ifwe sikhwonekatsaka isi umundu yeesi ta, nalundi sikhulyakhanatsakakho umundu yeesi ta.
47007003	Shinoma shino khubakhalila kumusaango ta, lwekhuba ni namala khaale khubaboolela ndi muli ni shifwo mu myoyo kyeefwe, oba mu khufwa oba mu bulamu.
47007004	Ise imbewulililamo inywe naabi, imbekanilamo naabi, ikhaba nga khuli mu bukosi bukali naabi, ne mwambeele kamaani, nalundi kumwikhoyo kwase kuli mubiririfu naabi.
47007005	Lwekhuba ikhaba nga ni khweetsa i Masedoniya, kimibili kyeefwe kino sikyafuna khuwola ta, ne khwataambisibwa tsimbeka tsoosi, nga ibulafu iliyo busoolo, ni mukari nga mulimo buuri.
47007006	Ne Wele uwikhoyesa babaali mu mutaambo, akhwikhoyesa ifwe lwe khukhwiitsa khwa Tito.
47007007	Ne akhuba lwe khukhwiitsa khweewe khwonyene ta, ne ni lwe khukhwikhoyesebwa khweesi ekhoyesebwa ni nanywe. Lundi akhuboolela khukhwiwuuma khweesi muli nakhwo isiindi, kimitaambo kyeenywe, ni khutsiinikha khweesi muli nakhwo isiise, nisho shishakila khukhwikhoya khwase khwafuurisakho.
47007008	Ikhaba nga ibaluwa yase yabakhalasa, ne ise sinisonesa ndi khali sinakirona ta. Ikhaba nga nesonesamo, lwekhuba ndi yababirisa buubi, ne nabona nga yabakhalasa mu mbuka ifwiiti.
47007009	Ne ana ari, ise nikhoya akhuba ndi lwekhuba mwakhalasibwa ta, ne lwekhuba ndi kumutaambo kweenywe kwabarereera khukhwibiyisa. Lwekhuba mwabirisibwa buubi lwe khukana khwa Wele, nashiryo simwafiilwa shishindu shoosi ta.
47007010	Kumutaambo kweesi Wele araambisa kureera khukhwibiyisa khwe buwonesi, khukhukhesonesekha ta. Ne kumutaambo kwe shibala kureera khuufwa.
47007011	Lwekhuba ni mubone kumutaambo kwe bwa Wele kuno sheesi kubarereera; khukhakakho naabi nga mwisoolanakho mwabeene, ni khukhalala khufwana khuryo, ni khuurya ni khukhwiwuuma bukwalaafu, ni khuuba berekefu khurusawo shiibi lwe khubiiyisa uyo uwoneka. Inywe mwayiŋaŋasa mu byoosi nga babandu babakhalikho ni she khubiiyisibwa mulomo yino ta.
47007012	Ikhaba nga nabaronela ibaluwa, ne sinakirona lw'oyo uwakhola buubi ta, namwe lw'oyo uwakholekhakho buubi ta, ne nakirona lwe khukhwokesana khurabila khweenywe mu moni tsa Wele khulweefwe, nga ni khuli.
47007013	Shino nisho shishakila khwesibwamo kamaani. Ne akhuba khukhwisibwamo kamaani shonyene ta, ne khwasangaala naabi lwe khubona kumwikhoyo kweesi Tito aba nakwo, lwekhuba inywe mweesi mwawosawosa kumwoyo kweewe.
47007014	Ise nebuyila naabi is'ali khulweenywe, muryo nanywe simwamambisa tsisoni ta. Ne nga mu buli lomo yoosi yeesi khwabakanikhayo n'ili iyaŋali, ni mulomo iyo khukhwibuyila khweefwe isi Tito nakhwo khwaba khwelala.
47007015	Ni khukana khweewe khwe mu mwoyo isi muli khwayiloosela naabi, nga wakhebuliile isaambo yeesi mwaba babawulila, lundi nga ni mwamwakaanila ni khuurya, ni khunikina.
47007016	Ni nase nekhoyele naabi khuuba nga imbeyikinila ilala mu byoosi.
47008001	Bebulebe, ari khukana mumanye bibiwaamba khu bweela bwa Wele bweesi awa babandu babafukiilila Yesu babaali mu Masedoniya.
47008002	Baryo ikhaba nga babira mu khutsemebwa khurafu khwe khufukiilila khwabwe, lwe butaambi bwaabwe bubiririfu, ne kumwikhoyo kwawe kwaba kumukali, bakhakakho khuwana bulayi naabi.
47008003	Ise imbaweela bujulilwa ndi bawana nga esi banyala, ni khufuurisakho ni bunyali bwaabwe, nalundi akhali khuwanyiinyibwa ta.
47008004	Baakhuloomba ifwe ni khukhwikontselela khukali, bari nabo babe batweela khu bandu babaawa buyeeti isi bafukiilisi bashaawe.
47008005	Ne shino baashikhola khufuurisa nga ni khwabambaasa, ni khunyoowa bewaanayo babeene isi Umukasya, n'isi ifwe lwe khukana khwa Wele.
47008006	Nafwe khuryo khwaloomba Tito khuri khukhwama nga niye n'ananikhisa kumulimo kuno kwe bubweela mus'inywe khukhwama makiboole, akumalilise.
47008007	Inywe muli bayindifu mu buli shindu: nga mu khufukiilila, mu khukanikha, mu khumanya, mu khurabila lwe buyeeti khwoosi, ni mu khukhukana ifwe, ni mubone muri mubiririsakho ni mu bweela bwe khukabanana buno bwoosi.
47008008	Ne shino ise s'indi khubaloma nga imbalakila ta, ne intsema khukana khweenywe noola khuli khwelala, nga ikhufwananisakho ni khurabila khwe babandi.
47008009	Lwekhuba mwamanya bubweela bw'Omukasya weefwe Yesu Kristo, nga niye ikhaba nga aba umuyindifu, ne khulweenywe ekyela umutaambi, nio akile abakaluse inywe mube bayindifu lwe butaambi bweewe.
47008010	Ni mulomo yino ise imbawa byeesi nambaasa, lwe bulayi bweenywe ndi mumalilise ari byeesi mwasimamakho kumwiiko kukubirire, lundi mube ni kumwoyo kukukana khukhola kuryo.
47008011	Ari ingana mwiloosele mumalilise kumulimo, mube ni khukana mu khukhola nga ni mwerekekha khunyoowa, mumalilisile ilala, lundi muwane nga ni munyala.
47008012	Lwekhuba noola khukana khwe khuwana khubawo, shiwanwa kane shifukiilisikhe khukhwimikha khu byeesi unyala khuwana, ne akhuba khu byeesi ukhali nabyo ta.
47008013	Ise shinoma shino lwekhuba ndi ngana babaandi balye byabusa ne inywe murekane ta, ne shili lwe khukana khulekhaasa.
47008014	Khu mbuka ya ari iyi, inywe byeesi mulinabyo bibifuurisakho biyeete ibo babakhali na khandu ta, nio akile nabyo byeesi baliba nabyo bibifuurisakho biliiba bibayeeta nga nanywe simuli na khandu ta; nio abewo khulekhaanisa,
47008015	nga bibyaronebwa ni biloma biri, “Umundu ubusanisa bikali s'arama na bikali ta, ni nooyo uwabusanisa bikyeekhe s'aba na bikyeekhe naabi ta.”
47008016	Ise isiima Wele uwenjisa mu Tito kumwoyo kukwinaanayo isi muli nga ifwe ni khuli.
47008017	Ne mwilala, Tito s'afukiilila khuloma khweefwe shonyene ta, ne lwe khukana khweewe khukali, ali khukhwiitsa isi muli ni kumwikhoyo nga umweene niye uwirumana.
47008018	Atweela ni naye khwabarumaniile uwebulebe umanyikhile isi bafukiilisi boosi mu Yesu lwe khulaangilila Kamakhuwa Kamalayi.
47008019	Ne akhuba isho shonyene ta, ne warobolebwa ni kamatuuli ke bafukiilisi mu Yesu khukyeenda ni nafwe mulomo iye bubweela buno bweesi khwakaanisilamo Umukasya umweene, khulwe shiriifwa ni khukhwokesanisa kumwoyo kukukana khukhwakaanisa.
47008020	Ne khwitsililisa khuri umundu yeesi alekhe khukhwikiitsa ifwe musaambo yeesi khuwambamo shiwanwa shino shikhulu sheesi khwakaanisilamo ta.
47008021	Lwekhuba shitsilililwa sheefwe mu nisho nikhwo khukhola shilayi, akhuba mu moni ts'Omukasya shonyene ta, ne ni mu moni tse babandu.
47008022	Ne atweela ni nabo, khurumana uwebulebe weefwe ukuundi isi khutsemelekho kimishiimba mikali, ne khwamunyoola nga busheele mwirekefu khuyeeta, ne ari mwirekefu naabi khufuura mataayi lwe bubwiyikinwa bukali bweesi ali nabwo mus'inywe.
47008023	Khwiibyo bibiwaamba khu Tito, niye umusaale wase lundi umuraambi washaase mus'inywe, ni khu bebulebe beefwe babaandi, nibo bali barume be bafukiilisi mu Yesu, lundi bali shiriifwa sha Kristo.
47008024	Nashiryo, ni mubokesane khukana khweenywe, shishokesana khubuyila khweefwe isi muli, ni bafukiilisi boositsana mu Yesu bashibone.
47009001	Ne bibiwaamba khu khwakaanisa buyeeti isi babandu ba Wele, imbaawo ilomo ikila nabaronela ta.
47009002	Lwekhuba namanyile nga ni muli berekefu khuwana lwe khuyeeta, nga esi ni nebuyila khulweenywe isi babandu be Masedoniya, nga mbaboolela ndi inywe babandu be mu Akaya, muli berekefu khuwana khukhwama kumwiiko kukubirire, ni khukana khweenywe khukali, khwakhupilisile bakali khu nibo.
47009003	Ne shitsilililwa shase mu khwakaanisa bebulebe bano isi muli shili ndi nio khukhwibuyila khweefwe khulweenywe khulekhe khuba khwa busa mulomo yino ta, nio munyale khuuba berekefu nga esi nabalomakho ndi kane mube.
47009004	Ne noola netsileyo ni babandu khukhwama i Masedoniya, ne banyoola nga mwakhurekekha ta, akhali khubalomakho inywe, kane khuswale naabi lwe khubebuyililakho naabi.
47009005	Nashiryo nambaasile ndi shilayi khuloomba bebulebe bano, baranjile khukhwiitsa isi muli, baŋooneŋoone nga bushiili biwanwa byeesi mwaloma khuwayo, nio nga netsile inyoole nga shili shiwanwa shiwaanibwileyo mu khukana, ne akhuba nga babawanyiinyibwa khuwanayo ta.
47009006	Ni mukhebulile shino, uyo umiitsa bikyeekhe, alikyesa bikyeekhe, ni nooyo umiitsa bikali alikyesa bikali.
47009007	Ne buli mundu n'akhole nga namalilile mu mwoyo kweewe, akhuba nga esonesa namwe nga awanyinyibwa ta, lwekhuba Wele akana umundu uwanayo ni kumwikhoyo.
47009008	Lundi Wele anyala khubawa bye bubweela bweewe, nio inywe mubaatsake ni bibamala mu bindu byoosi, mu bifukhu byoosi, nio mubiririre mu buli mulimo kumulayi kwoosi.
47009009	Nga ni sharonebwa shiri: “Asalaasa bibindu bilayi, wakabila bataambi. Bukwalaafu bweewe sibuwawo biilo ni biilo ta.”
47009010	Aryo Wele uwa umumiitsi bumiitso, ni biilyo bye khuulya, alibawa lundi alibalaayisa libikhilo lye bumiitso, lundi alooselekho likyesa lye bukwalaafu bweenywe.
47009011	Nanywe muliyindila musaambo tsoosi, nio munyale khuwanayo biseela byoosi, nio khuwanayo khweenywe khubiririre mwiifwe khusiimise Wele.
47009012	Lwekhuba bubwakaanisi buno bwe khuwanayo sibuyeeta mu bikanibwa lwe babandu ba Wele shonyene ta, ne khulooselela ilala khusiima khukali isi Wele.
47009013	Nalundi lwe bubwakaanisi bweesi mwiyokesanilemo mwabeene, babandu balibuyila Wele nga baboone buwolu bwe khuwulila khweenywe, ni mu khwofwasa khweenywe khwe Kamakhuwa Kamalayi ka Kristo, ni buwaani bweenywe bwe khukabanana ni babandu babandi boosi.
47009014	Ni nabo nga ni betubaasa atweela mu khuloomba khulweenywe, kimyoyo kyaawe kibatsiinikhanila, khulwe bubweela bwa Wele bukali bubuuli mwiinywe.
47009015	Wele asiimibwe naabi lwe shiwaanwa sheewe sheesi khukhanyala khwara mu bilomo busa ta.
47010001	Ne ise samweene Paulo, imbekoontselela lwe buwolu, ni shiisa sha Kristo, ise nga esi muloma muri ndi uwe asi, n'imba nga ndi ni nanywe; ne umurafu n'imba nga sindiyo ta.
47010002	Ne imbekoontselela ndi; ni ndiitsa, ni musaasile indekhe khuba murafu isi ibo babaloma bari ifwe khumenya nga shibala ni shikana ta.
47010003	Ne ikhaba nga khumenya mu shibala, ifwe sikhusoolana nga shibala ni shikhola ta.
47010004	Bye khusoolana khweefwe sibili bye kumubili ta, ne bili bye kamaani ka Wele, khufuniakaka tsikhoba tse kamaani.
47010005	Ifwe khufuniaka tsikhaando, ni shishindu shoosi shishiyimisawo shishinjilila khumanya khwa Wele, lundi khura mu bubowe shishambaaso shoosi shibe shishiwulila Kristo.
47010006	Lundi khuli berekefu khuuwa shitaambiso umundu yeesi uminyaala, inywe ni muba mwokesanisile khuwulila khweenywe.
47010007	Inywe mulolelela bibindu khu ngaaki busa. Noola iliyo umundu yeesi uwiyikina ari ali mu Kristo, ni eyambaase lundi mu mwoyo kweewe ari nga naali uwa Kristo, ni nafwe khuli khuryo.
47010008	Lwekhuba ikhaba nga nibuyilakho khakyeekhe lwe bunyala bweesi Umukasya akhuwa ifwe bwe khubombekha inywe, ne akhuba bwe khuhesa ta, ise singane imaambisibwe tsisoni ta.
47010009	Ise khanambaase ndi simbariisariisa busa ni tsibaluwa tsase ta.
47010010	Lwekhuba iliyo babaloma bari, “Tsibaluwa tseewe tsisiro lundi tse kamaani, ne n'abawo umweene mu mubili, s'ali ni kamaani ta, ni khukanikha khweewe khwa busa.”
47010011	Ne babakanikha baryo, ni bamanye bari byeesi khukanikha mu baluwa nga sikhuliyo ta, nibyo bibyeene byeesi khulikhola nga khwetsile khuliwo ni nanywe.
47010012	Ne lwekhuba ifwe sikhukana khwefwananisa, namwe khwekyelaasa fwabeene ni naabo babekanikhakho bye angaaki babeene ta. Ne ni bekyelaasa babeene bonyene na bonyene, baba nga sibali ni khumanya ta.
47010013	Ne ifwe singene khwibuyile khubiririse ta, ne kane khukhwibuyila khweefwe khwoole khu lwakha lweesi Wele akhukhalila, mu mulimo ni kumulimo kweefwe mus'inywe.
47010014	Ifwe sikhulikho khubalaayisa naabi khukhwibuyila khweefwe nga ni khwakhila ta, ifwe khuba nga khukhoola isi muli ta, ne lwekhuba ifwefwe nibo babanyoowa khukhwoola isi muli mu khuboolela Kamakhuwa Kamalayi ka Kristo.
47010015	Namwe ndi sikhwibuyila khwebiririsa nga khubuyila buraambi bwe babaandi ta, ne nga khwiyikina khuri khufukiilila khweenywe ni khutsowa, nafwe buraambi bweefwe mus'inywe kane bubalahe naabi.
47010016	Nio nafwe khunyale khuboolela Kamakhuwa Kamalayi mu bisiintsa bibindi bye aleeyi khufuura esi muli. Ifwe sikhukana khwebuyilila mu mulimo kukumalile khukholikha mu shisiintsa sh'omundu ukuundi ta.
47010017	Noola iliyo umundu uwibuyila, ni ebuyilile mu Mukasya.
47010018	Lwekhuba shiili uyo uwibuyila umweene niye ufukiililwa ta, ne uyo yeesi Umukasya abuyila.
47011001	Khali muntsikhalilikhilekho mu busilu bwase bukyeekhe. Ilala ni muntsikhalilikhekho!
47011002	Libuba lyeesi imbawambila inywe lili lya Wele, lwekhuba nabaselelela umuseetsa mutweela, niye Kristo, nga umukhaana ukhamanyakho umuseetsa ta.
47011003	Ne nariire, nga indemu iyo mu bukyesikyesi bwayo niyawombesa Eva, lukana nanywe bibyambaaso byeenywe binyala khukhwonakisibwa, mwarura mukhwiwaanayo khweenywe khwelala khukwalaafu mu Kristo.
47011004	Lwekhuba ni bayo umundu ukuundi uwiitsa wababoolela Yesu ukuundi, isi ifwe khukhaboolatsakakho ta, namwe noola inywe muweebwa umwoyo ukuundi akhali uyo isi mwanyoowa khuweebwa, namwe noola mufukiilila kamakhuwa kamalayi kakaandi kakakhafwananakho ni naako keesi mwanyoowa khufukiilila, munyalisa bulayi khukhwikhalilikha.
47011005	Ne nase sinambaasa ndi ifuurisibwakho na khafwiiti ni barume beenywe bakhulubo ta.
47011006	Ise nakhaba nga siindi umulayi mu khukanikha ta, ne khumanya ndi ni nakhwo. Mu buli saambo tsoosi, khwabokesanisa bwaŋali bwoosi mu bwitsufu.
47011007	Namwe ise noneka ne niyisa asi nio inywe muniinisibwe angaaki lwe khubaboolela Kamakhuwa Kamalayi ka Wele busa akhali shindu shoosi ta?
47011008	Indyo ise nafwana nga umunuuli isi bafukiilisi babaandi, ni nafukiilila buyeeti khukhwama isi bali, nio imbakaanise inywe.
47011009	Ni naba nga ndi atweela ni nanywe nga ni ndaamba shishindu shoosi, ise sinahangalila umundu yeesi ta, lwekhuba bebulebe babeetsa nga baama i Masedoniya, bandereera bibindu byoosi byeesi naba nga ingana. Naayiliinda bulayi mu byoosi nio indekhe khubahangalila ta, lundi kane niloosele khukholatsaka ndyo.
47011010	Ne nga bwaŋali bwa Kristo nga ni buli mus'ise, imbaawo umundu yeesi ukane anyale khukhwakamisa khukhwibuyila khwase khuno mu bisiintsa bya Akaya byoosi ta.
47011011	Ne lwashiina? Lwekhuba simbakana ta? Ne Wele wamanya ari ni mbakana.
47011012	Ne sheesi ikhola ari nisho sheesi kane niloosele khukholatsaka, nio indusewo tsikhabi tsaabo nabo babakana khukhwibuyila nga baloma bari bakhola nga nafwe.
47011013	Ne babandu bano sibali barume belala ta, bakhola bye bubeeyi, befwananisa busa nga barume ba Kristo.
47011014	Ne mbaawo shishiyaangisa ta, lwekhuba ni Sitaani naye efwananisa nga malayika we buwaanga.
47011015	Ni nashiryo, sishiyaangisa ta, noola babakaanisi beewe nabo babeene befwananisa ni babakaanisi be bukwalaafu. Ibwakamilo balifuna ibyo bibifwaanana nga buraambi bwaabwe ni bwaba.
47011016	Inoma lundi ndi umundu yeesi akhantsambaasakho ari ise ndi umusilu ta, ne noola mwambaasa muryo, ni muntsakaanile nga umusilu, nio nase ni buyilekho khakyeekhe.
47011017	Mu bino byoosi bye khukhwibuyila, shinganikha nga Umukasya n'andakila ta, ne inoma nga umusilu, mukhwibuyila akhali buuri ta.
47011018	Lwekhuba bakali bebuyila nga shibala ni shikana, ni nase kane ni buyile.
47011019	Inywe mwikhaliliikha basilu ni kumwikhoyo, babaandi khu mwabeene muli bakyesi.
47011020	Lwekhuba mwikhaliliikha umundu yeesi nabekyelisa bakulwa, namwe nabalyamo, namwe nabawamba, namwe nabasiindikhilisa iburangisi, namwe nabakhupa khu lusaya.
47011021	Ni tsisoni ngali inoma ndi, khwaba batoro naabi mulomo iyo. Ne mulomo yoosi, umundu ni ebuyila mu shindu shoosi-nase inoma nga umusilu ndi, nase ikhakakho khukhwibuyila!
47011022	Nibo bali ba Heburaniya? Nase ndi ndyo. Nibo ba Isiraeli? Ni nase ndi ndyo. Nibo bali babetsukhulu ba Ibulayimu? Ni nase ndi ndyo.
47011023	Nibo bali babakaanisi ba Kristo? Ari inoma nga ukwiile tsintsoli, ise imbafuura. Mu khukhalaabana kimilimo, imbafuurisa; mu mapuusu ise nabeelemo kimilundi mikali, nakhupiwa tsimiimbo lukali, naaba ambi ni khuufwa kimilundi swa.
47011024	Lundi kimilundi kiraano, Bayudaaya bakhupa tsimiimbo kamakhumi kataru nasyeenda.
47011025	Kimilundi kitaru, banyweekha tsikhoba, lutweela bakhupa kamabaale, kimilundi kitaru likhoŋolo lyefumalikha nga ndimo; nakonakho mu shisiba she nyaantsa shiilo shitweela, namalamo kumuusi kwoosi.
47011026	Imbeele nga injeenda lukali. Nanyoolatsaka bukosi mukhwambukha tsintsitsi; imbeelekho mu buubi bwe batsoonwaki; inyoolele bukosi isi Bayudaaya bashaase, n'isi Banaambo; inyoolele bukosi mu biriimba ni mu byaalo; imbeele mu bikosi khu nyaantsa, ni mu bebulebe be bubeeyi.
47011027	Nakhakakho khuraamba ni kamaani, ni khurekana, tsifuunda ngali nga shingonakho liilo ta; mu khwikhala ntsala ni khuuba bulesa, lukana mu khubuya ntsala kimilundi mikali; lundi nga mbaawo she khukhwibiimba lwe mbewo ta, ni khuuba bukhuna.
47011028	Ne khulekha khurakho bibindu bibindi ta, ibeelewo bufunisi bubumangalila busheele busheele, nga nibwo bwe khukhwiyembelelatsaka lwe babandu ba Wele babafukiilila mu Kristo.
47011029	Ne naanu umutoro, nase nindekha khuuba umutoro? Ne naanu ukhaasikha lwe shiibi, nase nalekha khuwamo kumwoyo?
47011030	Ne noola nga naakha khukhwibuyila, kane ni buyilile ni mu bindu ibyo bibyokesanisa butoro bwase.
47011031	Ni Wele Papa w'Omukasya Yesu, uyo uruuyibwa biilo ni biilo, wamanya ari ise simombesa ta.
47011032	Mu Damasiko, gafana uwaba asi o muyinga Areta, arawo baliindi be kimilyango kye shiriimba bari nio bamaambe.
47011033	Ne bambirisila mu numa iye mwitikiiyi, bantsikhisa asi nga ndi mu shipo, khukhwoolesa ni nawona khukhwama mu mukhono kweewe.
47012001	Ise shintsakhila khukhwibuyila ikhaba nga mbaawo shoosi sheesi inyala khufunamo ta. Ne ari nandikanile khukanikha khu khubonekhelwa ni khubimbulilwa khw'Omukasya.
47012002	Naamanya umundu mu Kristo uwasutibwa wayilibwa mu ngaaki mwikulu lye khataru, kimiiko nga likhumi na kine kikibirire (ne shino oba shabawo mu mubili, namwe akhali mu mubili ta, ise simanya ta, ne Wele umweene niye umanya).
47012003	Lundi naamanya umundu mweeneyo mbo aba mu mubili, namwe akhali kumubili-ise simanya ta, ne Wele niye umanya.
47012004	Ayilibwa mu ngaaki mu shifwo she khukhwikana, ibweeneyo wawulila bilomo bye shimoonyo she angaaki naabi, bilomo byeesi umundu akhafukiililwa khuloma ta.
47012005	Ise kane ni buyile khu lw'omundu nga uyo, ne ise khulwase samweene, shinyala khukhwibuyila ta, khurusakho ni buyila khulwe butoro bwase.
47012006	Lwekhuba ise imba nga uwakhalawo khukhwibuyila, khali simbeele musilu ta, lwekhuba khali mbeele ukanikha byelala, ne shingana khukhwibuyila ta, lwekhuba shingana umundu yeesi khukhuntsambaasa ise khuuba umundu uwe angaaki ta, khufuurisa byeesi ambona ise ikhola namwe byeesi awulila ise inoma ta.
47012007	Ne ise khulekha khuba umundu uwiyiinga lwe bukhulu bwe khubonekhelwa ukhwo khufuura byoosi, nareebwa liiwa mu mubili kwase lilyaba umurume wa Sitaani, khukhumbonabonisa, nio indekhe khukhwiyiinga ta.
47012008	Ni lwe lomo yino, nekontselela Umukasya kimilundi kitaru ndi andusemo liiwa lino.
47012009	Ne niye wanoma ari, “Bubweela bwase bukhumale, lwekhuba kamaani kaase kabonekhela ilala mu butoro.” Nashiryo, ni kumwikhoyo mukali, kane nibuyile lwe butoro bwase, nio kamaani ka Kristo keetse keekhe khusiise.
47012010	Isho shishikila khulwa Kristo nekhoyela butoro, tsikhomo, bihangafu, khukubyeengebwa, ni bikosi, lwekhuba n'imba nga ndi mutoro, ilwo lweesi mbeela ni kamaani.
47012011	Ise nekholile khuuba umusilu, n'embo inywe babakilile, lwekhuba khali inywe mumumbuyiile ise. Lwekhuba ikhaba nga siindi shindu ta, ne ise sifuura barume beenywe bakhulu ibo ta?
47012012	Ilala bubonelo bw'omurume uwelala bwakholekha mwiinywe khubirira mu milimo kyeesi nakhola akari mus'inywe mukhwikhalilikha khwoosi, mu bubonelo, bibiyaangisa ni bye kamakaanga.
47012013	Inywe mwafuuribwa muryeena ni bafukiilisi babaandi mu Yesu, khurusakho ndi ise sinabasitowela lwe buyeeti ta? Ni muntsiyakhile lwe khubonekhela mu shino.
47012014	Bona aluno ise ndi khukhwiŋoonaŋoona khukhwiitsa isi muli kumulundi kwe khataru, ne siindi basitowelela ta, lwekhuba ise simbeentsa buyindifu bweenywe ta, ne imbaweentsa inywe mwabeene. Lwekhuba babaana sibali nibo babaakha khubiikhila basaali ta, ne basaali nibo babaakha khubiikhila babaana baabwe.
47012015	Ni nase khulwase, indikhoya naabi khuwaanayo buli shindu sheesi ndi nasho, ni nase samweene khukhwiwaanayo khulweenywe. Ne noola ise imbakana inywe khufuura, inywe mungane ise khakyeekhe?
47012016	Inywe mwabeene kane mufukiilile muri ise sinabasitowelelakho ta, ne balala baloma bari lwekhuba ise naba umuyungubafu, nabareka mu luwomelo nabawamba.
47012017	Ne khu babandu beesi nabarumanila, naanu khu nibo isi nabiriramo nio inyoole kamafuurisa mus'inywe?
47012018	Ise naloma Tito khukhwiitsa isi muli, narumana n'uwebulebe ukuundi khukhwiitsa ni naye. Tito abalyakhanakho shishindu shoosi? Ifwe sikhwarangililwa n'Umwoyo niye mutweela? Khwakyeenda musaambo niyo ndweela?
47012019	Khukhwoolesa ari inywe mubeele mwambaasa muri abe ifwe khuli khukhwiwotsakho mu moni tseenywe? Ifwe khubeele khulomela mu moni tsa Wele ni Kristo, ni nebyo byoosi byeesi khukhola bebulebe bakanwa, bili bye khuboombekha inywe.
47012020	Ise ndi ni buuri ndi manya nga ni kane niitse isi muli, kane imbanyoole nga simuli nga ni nandikanile mube ta, ni nanywe munyala mwanyoola nga siindi nga ni mwandikanile imbe ta. Nariire ndi manya lukana kane abewo khulomana, libuba, lirima, khukhwikhalamo, khukhoma, khukuta, khukhwiyiinga, ni shisaayumba.
47012021	Nalundi nariire ndi manya ni ndiitsa lundi, Wele wase kane ambose mu moni tseenywe, nio nase indilile bakali babonekha khaale, ne balekha khukhwibiyisa bye khukhola shifwabi, buyeyani, ni lukhobe, byeesi baaba bakholatsaka.
47013001	Luno nilwo lukhaabe lukhola khataru ise khukhwiitsa isi muli. Buli lomo yoosi yaakha khuwandalasibwa ni bujulisi bwe baboni babili namwe bataru.
47013002	Ngana khuboolela ibo baboneka mataayi, ni naabo babaramile boosi, nanyoowa khubareewula mataayi nga niitsa khubakyeniyila kumulundi kwe khabili, ari ngana khu shiloma lundi nakhaba nga siindiyo ta: nga netsile isi muli lundi, mbaawo umundu uliwona shitaambiso ta.
47013003	Ni abweenewo mulifuna shihandalasa sheesi muweentsa, shishokesa shiri Kristo akanikhila mus'ise. Niye s'ali mutoro nga akanikha isi muli ta, ne ali ni kamaani mus'inywe.
47013004	Ilala atsangililwa khu musalaba mu butoro, ne ari mulamu lwe kamaani ka Wele. Ni nafwe khuryo khuli batoro mu niye, ne lwe kamaani ka Wele khuli balamu mu niye lwe khubakaanisa inywe.
47013005	Ni mwitseme mwabeene, mubone noola muli mu khufukiilila, ni mwikhake mwabeene. Inywe mwabeene simumanya muri Yesu Kristo ali mus'inywe? Khurusakho nga mwakhasikhana.
47013006	Ne khaniyikine ndi, mulimanya muri ifwe sikhuli babakhasikhana ta.
47013007	Ne ari khuloomba Wele khuri mulekhe khukholakho shiibi shoosi ta, akhuba ndi nio babandu bakhubone ifwe nga khukhusiimibwa ta, ne njeeba inywe khukholatsaka bulayi, ikhaba nga ifwe khufwanikha nga babakhasikhana.
47013008	Lwekhuba sikhunyala khukhola shishindu shoosi shishikhandisa bwaŋali ta, ne njeeba lwe bwaŋali.
47013009	Ifwe khwikhoya ni khuba nga khuli batoro, ne inywe nga muli ni kamaani. Ni nafwe sheesi khuloomba nisho shino ndi, mube bakwalaafu.
47013010	Nashiryo, shino nisho shishikila narona bibindu bino nga sindiyo ni nanywe ta, nio nga netsile, indekhe khuba murafu naabi isiinywe ta, nga bunyala ni buli bweesi Umukasya amba lwe khuboombekha inywe, ne akhuba lwe khubafuniyaka ta.
47013011	Ne ari shimaliilisi bebulebe, aliinde. Ni mukhakekho naabi lwe bukwalaafu, murekeerese khureewula khwase, mube butweela, mube ni lukoosi. Ni Wele we lukoosi ni khukana, kane abatsake ni nanywe.
47013012	Ni musheesane nga mukwana mu bifuba khwe bakhosefu. Bakhosefu boosi babasheesa.
47013013	Bubweela bw'Omukasya Yesu Kristo, ni khukana khwa Wele, ni butweela bw'Omwoyo Umukhosefu, bibatsake ni nanywe mweesi.
48001001	Ibaluwa yino yaama isi ise Paulo umurume, uwarumanibwa ni Yesu Kristo, ni Wele. Wele uyo niye uwalamusa Yesu Kristo khukhwama mu bafu. Akhuba bari ise ndi umurume khukhwama isi umundu, namwe n'umundu yeesi ta.
48001002	Ise ni bebulebe boosi babaali ni nase, khubasheesa inywe mweesi bafukiilisi mu Yesu, babaali mu Galatiya.
48001003	Bubweela ni lukoosi bibyaama isi Wele Papa weefwe, n'Umukasya Yesu Kristo, bibe khus'inywe.
48001004	Kristo umweene ewaanayo khulwe bibyonako byeefwe, ari nio akhuwonese ifwe mu muboolo kuno kumumooyaani, nga khukana khwa Wele weefwe, nalundi uli Papa weefwe, ni khuli.
48001005	Wele uyo aweebwe shiriifwa, biilo ni biilo. Amiina.
48001006	Ise neyangile khubona nga khangukho mwarurire khu Wele uwabalaanga lwe bubweela bwa Kristo, nga mulikho mwiila khuwulilisa kamakhuwa kamalayi ke isaambo ikiindi.
48001007	Ne nga muŋali, mbaawo kamakhuwa kamalayi kakaandi ta. Ne inoma shino khulwekhuba iliwo babandu babaandi babakosaasa kosaasa inywe, nalundi bakana khuborosa kamakhuwa kamalayi ka Kristo.
48001008	Ne ikhaba ifwe fwabeene, namwe Malayika khukhwama mwikulu, n'ababoolela inywe kamakhuwa kamalayi kakaandi busa akhali iko keesi ifwe khwababoolela ta, umundu uyo khali ewuumile.
48001009	Nga ni khwashiloma khaale, ni aluno ari ishiloma lundi ndi: noola iliwo umundu yeesi ulikhuboolela Kamakhuwa Kamalayi kakandi akhali iko keesi mwaweebwa ta, khali umundu uyo awumibwile atsya mu khuhela.
48001010	Ne shino shibonekha shiri ise ndi khubonekha nga uweentsa khufumisibwa ni babandu namwe ni Wele? Namwe imbonekha nga ukhakakho khukhwikhoyesa babandu? Ne noola ikhakakho khukhwikhoyesa babandu, abe sinakhila khuuba umwakaanisi uwa Kristo ta.
48001011	Lekha mbaboolele inywe bebulebe, indi Kamakhuwa Kamalayi keesi ise nababoolela, sikali ke khola iy'omundu taawe.
48001012	Khulwekhuba ise sinakafuna khukhwama khu mundu yeesi ta. Namwe mbaawo uwakandeekela ta. Yesu Kristo umweene niye uwakamimbulila.
48001013	Mwawulila isaambo isi ise nabamo nga ishiili mu diini iye Shiyudaaya, nga ninakholesa babandu ba Wele shiisa, ni khukhwoola khukana khubahesa boosi.
48001014	Ise imbonekha nga abe niye uminyisa Bayudaaya bashaase be kumuboolo kwase, mu khuliinda kamakambila ke diini iye Shiyudaaya, ni mu khulondelela tsisaambo tsye bakuuka baase.
48001015	Ne Wele, mu bweela bweewe, ni mu shisa sheewe, uwantsawula ise khukhwama mu khusaalikha khwase, anaanga.
48001016	Anaanga wamimbulila umwana weewe ari nio imboolele Kamakhuwa Kamalayi isi Banaambo. Ni nase abweene awo shinereebakho isi umundu yeesi khu she khukhola ta.
48001017	Namwe sinatsya i Yerusalemu khukhwireebakho isi abo babanyoowa khuuba barume ta. Akhali nanyoowa khuutsya i Buwarabu, ne lwanyuma nakobola i Damasiko.
48001018	Ne lwanyuma lwe kimiiko kitaru natsya i Yerusalemu, khubonana ni Petero. Namenyakho iyo ni naye khumala bifukhu likhumi na biraano.
48001019	Nga ndi ibweene iyo, sinabonakho umurume ukuundi yeesi ta, khurusakho Yakobo, yaaya w'Omukasya.
48001020	Ise imbaŋaŋasa inywe mu lisiina lya Wele ndi bilomo bino byoosi byeesi ise mbaboolela bili byaŋali.
48001021	Lwanyuma natsya mu byaalo bibiili i Siriya, ni i Kilikiya.
48001022	Ni mu mbuka iyo, ise naba nga nakhumanyikhakho isi babandu ba Wele, khubirira mu Kristo, babaali mu Buyudaaya ta.
48001023	Baawulila busa byeesi babandu baaba baloma bari: “Umundu uwakhukubyeengatsaka bona ari aboolela khufukiilila tsana khwesi akhakakho khukhwonakisa.”
48001024	Baryo babuyila Wele khulwase.
48002001	Lwanyuma lwe kimiiko likhumi na kine, nelayo lundi i Yerusalemu. Khu mulundi kuno natsya ni Balunaba, nga mbila Tito naye.
48002002	Natsya khulwekhuba Wele antsokesana ari ikhoole ndyo. Naba ni lubusano mushimoonyo ni barangilisi bonyene, naababoolela Kamakhuwa Kamalayi keesi imboolela akari mu Banaambo. Shino nashikhola khulwe khukana ndi buraambi bwase butaayi ni bwe aluno ari, bulekhe khuba bwa busa ta.
48002003	Ne akhaba Tito uli Umuyonaani uwabayo ni nase, s'awanyiinyibwa khukhwinjila imbalu ta.
48002004	Ilekha khuba babandu babaandi babelaanga khuuba bebulebe, ne nga sibali be bebulebe ta, khali bilomo bino sibyamanyikha ta. Bano bakhwiyingisamo khukhurusakho lukoosi lwesi khuli ni nalwo mu Kristo Yesu. Bano bakhukalusa ifwe khuuba bakulwa.
48002005	Ifwe sikhwafukiilisakho na khafwiiti khoosi ta. Khwakhola shino khuri nio bwaŋali bwe Kamakhuwa Kamalayi buliindibwe bulayi khulwenywe.
48002006	Ne khulwaabo babaabonekha nga barangilisi, sishili ndi bukhulu bwaabwe bulikho ni sheesi bunjeetakho ta. Wele s'akhala kumusaango khukhwama khw'ibyo bibibonekha khu ngaaki ta. Ni barangilisi ibo mbaawo ilomo isi balooselakho khu burume bwase ta.
48002007	Ne khu lubeka lulundi bashibona bari Wele wayimambisa ise kumulimo kumukhulu kwe khuboolela Kamakhuwa Kamalayi isi Banaambo, nga n'awambisa Petero.
48002008	Khulwekhuba Wele uyo uwanyalisa Petero khuuba umurume isi Bayudaaya, niye mutweela uwanyalisa nase khuuba umurume isi Banaambo.
48002009	Baryo Yakobo, ni Petero, ni Yohana, bababonekha nga tsintseko tsinyene tse bafukiilisi mu Yesu, ise ni Balunaba, baakhuwa lukoosi. Khuno khwaba khukhwokesanisa butweela ni kumukhono kumulayi, nga babona bubweela bweesi Wele amba ise. Baafukiilisa bari ifwe khutsye isi Banaambo, ne nibo batsye isi Bayudaaya.
48002010	Ne bakhuloomba ifwe shishindu shitweela: bari khulekhe khukhwibilila bataambi ta. Ni nase nisho shishindu shitweela tsana sheesi indeerekho kumwoyo kwase.
48002011	Ne Petero n'etsa i Antiyoki, namukhandisa lubuula khulwekhuba, muŋali aba wakholele buubi.
48002012	Mu khunyoowa khukhweene, Petero alyatsaka biilyo ni Banaambo, nga babandu babaama isi Yakobo abe bashiili khwiitsa ta. Ne basaani bano ni beetsa Petero warakikha khukhwisyeenda andulo, ni khukhwiyawula umweene, bari khulwekhuba arya abo babaaba be mwituuli lye khusheba imbalu.
48002013	Ni Bayudaaya babaandi betubaasa khu Petero khukhola baryo, khukhwolisa ni Balunaba wawombesebwa ni khukhwikholisa khwabwe.
48002014	Ne ise ni nabona nga sibali khukyeendela mu ntsila iye bukwalaafu nga Kamakhuwa Kamalayi ni kaloma ta, nalomela Petero mu moni tsaawe boosi indi, “Iwe uli Umuyudaaya, ne ubeele umenya nga Umunaambo, akhuba nga Umuyudaaya ta. Lwashiina uwanyiinya Banaambo khulondelela tsisaambo tse Bayudaaya?”
48002015	Ifwe fabeene khuli Bayudaaya basaalikhana, akhuba ndi khuli Banaambo babonaki ta.
48002016	Khwamanya khuri umundu s'abaliwa khuuba umukwalaafu khulwe khuliinda kamakambila ta, ne akhali khulwe khufukiilia mu Yesu Kristo. Ni nafwe khuryo, khwara khufukiilila khwefwe mu Yesu Kristo, nio khunyale khubalibwa nga bakwalaafu, khulwe khumufukiililamo, ne akhuba khulwe khulondelela kamakambila ta. Khulwekhuba imbaawo umundu na mutweela ukwalaasibwa mu moni tsa Wele khulwe khulondelela kamakambila ta.
48002017	Ne noola mu khukhakakho khweefwe khulwe khubalibwa bakwalaafu mu Kristo, shibonekha shiri khuli babonaki nga Banaambo ni bali, shino shimanyisa shiri Kristo akhalabaanila bubwonaki? Seshili shiryo ta.
48002018	Ne n'imba nga ingobosawo bye kamakambila byeesi namala khukhwonakisa, shimanyisa shiri ise samweene ndi umufuniaki uwe kamakambila.
48002019	Khulwekhuba khu lubeka lwase, ise ndi umufu isi kamakambila. Nga kamakambila meene niko kakantsira ise, nio imbe umulamu khulwa Wele.
48002020	Aluno ise natsangililwa atweela ni Kristo, nalundi ari ise s'indi niye uli umulamu ta, akhali Kristo niye uli umulamu mus'ise. Bulamu bweesi ise imenya mu mubili kwase, imbumenya khulwe khufukiilila mu Mwana wa Wele, uwangana ise nalundi wawanayo bulamu bweewe khulwase.
48002021	Ise shinyala neesa andulo bubweela bwa Wele ta. Khulwekhuba iba nga bari bukhosefu bunyolikhana khulwe kamakambila, Kristo aba imbaawo sheesi afwiila ta.
48003001	Inywe Bagalatiya nga muli basilu! Naanu uwabaloka inywe? Ise nabokesanisila ilala mu moni tsenywe isaambo isi Yesu Kristo atsangililwa khu musalaba.
48003002	Lekha mbareebe shireebo shitweela shonyene: Mwafuna Umwoyo umukhosefu khulwekhuba mwawamba kamakambila, namwe khulwekhuba mwafukiilila Kamakhuwa Kamalayi nga ni mwakawulila?
48003003	Munyala muryeena khuuba basilu muryo? Munyala muryeena mwarakikha bulamu bushaakha n'Umwoyo wa Wele, ate ari ndi ikhumalilisa mwelayo khu maani ka keenywe?
48003004	Inywe mwabira mu bindu bikali byoosi biryo, ne mbaawo sheesi mweyikamo ta? Ilala mbaawo sheesi mwafunamo ta?
48003005	Mwambaasa muri Wele abawa Umwoyo weewe ni khukhola bye kamakaanga mus'inywe, bari khulwekhuba mwawamba kamakambila? Namwe abawa Umwoyo weewe khulwekhuba mwafukiilila Kamakhuwa Kamalayi keesi mwawulila?
48003006	Nga ni mubona Ibulayimu byeesi abiramo, nga bibyaronebwa ni biloma biri, “Niye ara khufukiilila khweewe mu Wele, ni khulwe khufukiilila ukhwo, mu moni tsya Wele wabalikha khuuba umundu umukwalaafu.”
48003007	Aso, ni mumanye muri babandu babaali ni khufukiilila, nibo babetsukhulu ba Ibulayimu babeene.
48003008	Ni bibyaronebwa byalomakho nga bushiili biri Wele aliwa Banaambo bukwalaafu, khulwe khufukiilila. Shikila Kamakhuwa Kamalayi kaaboolelwa isi Ibulayimu nga bushiili nga kaloma kari, “Khubirira mwiiwe, kamanaambo koosi kalinyoola ikhabi.”
48003009	Nashiryo boosi babafukiilila bakabananila atweela tsikhabi ni Ibulayimu uwaba ni khufukiilila.
48003010	Abo boosi babakhola bikholwa nga beyikina kamakambila, bali asi e shitsubo. Khulwekhuba bibyaronebwa biloma biri, “Umundu yeesi ukhaasikha khulondelela buli shitweela shisharonebwa mu shitabo she kamakambila, baamala khumutsuba.”
48003011	Ilala, shamanyikha lubuula shiri mbaawo ubalibwa mu moni tsa Wele khuuba umukwalaafu khulwe kamakambila ta. Khulwekhuba sharonebwa shiri, “Umundu uli umukhosefu isi Wele khulwe khufukiilila, niye yenyene uliba umulamu.”
48003012	Ne kamakambila sikemikha khu khufukiilila ta. Ne nga bibyaronebwa bikhosefu ni biloma biri, “Uyo yeesi ukhola byoosi byeesi kamakambila kaloma, aliba umulamu.”
48003013	Kristo akhusikula ifwe khwarura mu shitsubo sheesi kamakambila kareera, nga umweene ekyela shitsubo isho khulweefwe. Khulwekhuba nga bibyaronebwa ni biloma biri, “Uyo yeesi utsangililwa khu kusaala aba ali uweshitsubo shishaama isi Wele.”
48003014	Kristo shino ashikhola khulwe khukhusikula ifwe, nio tsikhabi tsitsawebwa Ibulayimu tsinyale khukhwoola khu Banaambo, khubirira mu Kristo Yesu. Nio khulwe khufukiilila nafwe khunyoole shiwanwa sh'Omwoyo, sheesi Wele akhulomela ifwe.
48003015	Bebulebe, lekha imbawe she khubonelakho, khukhwama mu bulamu bwa busheele. Ni mwambaase khu ndakaano ikholebwa ni babandu babili; n'imala khuŋaŋasibwa, imbaawo umundu ufukiilisibwa khukirusamo shishindu shoosi, namwe khukilooselakho ta.
48003016	Ne ari Wele sheesi aloma, alomela Ibulayimu ni lisaaye lyeewe. Ne bibyaronebwa sibiloma biri, “N'isi be lisaaye lyeewe,” nga shiwamba khu bandu bakali ta. Ne biloma biri, “N'isi lisaaye lyeewe,” nga amanyisa umundu mutweela, nga niye Kristo.
48003017	Ne sheesi ise imanyisa nisho shino indi: kamakambila kakaweebwa kimiiko bitoondo bine, ni kamakhumi kataru (430) lwanyuma busa, sikanyala kafuniaka indakaano iyo, iyanyoowa ta. Shikanyala kafuniaka indakaano iyakholebwa ni Wele, karyo kaaba nga karusawo sheesi Wele asuubisa ta.
48003018	Khulwekhuba noola busikha bwimikha khu makambila, buba sibushiimikha ndi lundi khu khusuubisa khwa Wele ta. N'enga ni shili, Wele mu bweela bweewe, awa Ibulayimu busikha khulwe khusuubisa.
48003019	Aso, ne shitsilililwa she kamakambila nisho shili ena? Kamakambila kaareebwawo khukhwokesana nga khukhwoneka ni khuli. Nalundi kaabawo khukhwolesa lisaaye lya Ibulayimu lilyalomebwakho ni lyeetsa. Kamakambila kano kaareebwawo ni bamalayika mu mikhono ky'omundu umutubaasi.
48003020	Ne umutubaasi s'akaniwa ta, khukhwama nga ni shili sh'omundu mutweela, ni Wele ali mutweela.
48003021	Ne ari shimanyisa shiri kamakambila kakhandisa sheesi Wele asuubisa? Taawe! Khulwekhuba iba nga kamakambila kakaareebwawo kakanyala khureera bulamu isi babandu, khali buli mundu wabaliwa khuuba umukwalaafu mu moni tsa Wele, khulwe khulondelela kamakambila.
48003022	Ne bibyaronebwa bikhosefu biloma biri, “Shibala shawulibwa ni kamaani ke shishonako nio ibo babaafukiilila mu bisubiso bya Wele banyale khufuna shiwanwa, khulwe khufukiilila mu Yesu Kristo.”
48003023	Ne nga khufukiilila khuno khushiili khukhwiitsa ta, ifwe fweesi kamakambila kaaba kakhuliinda mu bubowe, khukhwolesa khu mbuka isi khufukiilila khwabimbulilwa.
48003024	Nashiryo kamakambila kabeele nga kakaatsowesa busa, nga kakakhuroongesa ifwe khukhwolesa isi Kristo. Nio khunyale khubalibwa khuuba bakwalaafu mu moni tsa Wele, khulwe khufukiilila.
48003025	Ne nga ari ni shili ndi khufukiilila khwayitsa, ifwe sikhushiliindibwa ni kamakambila ta.
48003026	Khulwekhuba khubirira mu khufukiilila, inywe mweesi muli babaana ba Wele, mu Kristo Yesu.
48003027	Inywe mweesi mumwabatisibwa mu Kristo mwakwaarisibwa ni Kristo nga shikwaro.
48003028	Nashiryo ari mbaawo Umuyudaaya namwe Umuyonaani ta, umukulwa namwe ukhali umukulwa ta, umusaani namwe umukhasi ta. Inywe mweesi muli umundu mutweela mu Kristo Yesu.
48003029	Inywe noola muli ba Kristo, muryo muli lisaaye lya Ibulayimu. Nalundi muli basikha be shisuubiso sheesi Wele asuubisa.
48004001	Ne sheesi ise inoma nisho shino indi, umundu umusikha n'aba nga ashiili umwana, mbaawo shishindu shimwawukhanisakho akari ewe n'umukulwa busa ta, akhaba nga niye uyila bibindu byoosi.
48004002	Niye aba awulibwa ni babamutsoyisa, nalundi baba baaliindi khukhwolesa bifukhu ni byoola byeesi papa weewe arekekha.
48004003	Nashiryo, ni nafwe ni khwaba nga khushiili babaana, khwaba mu bukulwa, nga khuwulibwa ni bye khaale, bye mu shibala.
48004004	Ne bifukhu bibyeene ni byoola, Wele arumana Umwana weewe uwasaalikha n'umukhasi, mu saambo iye kamakambila.
48004005	Nio asikule abo babaaba asi e kamakambila, ari nio manya khunyale khufuna shiifwo shisheene she khuuba babaana.
48004006	Ne khukhwokesana shiri khuli babaana beewe, Wele arumana Umwoyo w'Omwana weewe mu myoyo kyeefwe. Umwoyo uyo nga alaangila angaaki ari, “Abba, Papa.”
48004007	Nashiryo iwe s'ushiili umukulwa lundi ta, akhali ndi uli umwana, nalundi nga n'uli umwana, Wele wakhwikyelisile iwe khuuba umusikha.
48004008	Bifukhu bibyabira, inywe mwaba simwamanya Wele ta. Mwaba muli baraambi be ba wele bakhali Wele umweene ta.
48004009	Ne ari khukhwama nga ni mumanyile Wele, namwe ndi nga Wele n'abamanyile inywe, munyala muryeena khushuukha mwelayo isi kimyoyo kye shitaambi lundi kikikhalimo ta, mwekyela babakaanisi baakyo? Mukana ndi mwileyo mubowebwe ni nakyo lundi?
48004010	Aluno mulikho mulondelela bifukhu bya buraawa, ni kimyeesi, ni bubwiile, ni kimiiko.
48004011	Ni nase ndi umwiyeembelefu naabi, ndi shinyala shonakisa, ni khukhalaabana khwase isi muli khwaba khwa busa.
48004012	Imbekoontselela bebulebe, ni mwikyele nga ise n'indi. Khulwekhuba nase nekyela nga nanywe. Ise simwayikholakho buubi bwoosi ta.
48004013	Nanywe nga ni mumanyile, makiboole bulwaale bwase bwe kumubili nibwo bubwakila nanyoola ikhabi iye khubaboolela inywe Kamakhuwa Kamalayi.
48004014	Ikhaba nga khulwe bulwaale bwase bwe mubili naba shisiro isi muli, ne inywe simwandoba ise ta, namwe mwandekelesa ta. Ne mwantsikhoyela nga malayika wa Wele, namwe nga Kristo Yesu umweene.
48004015	Ne ari kumwikhoyo kweesi mwabatsaka nakwo, kuli ena? Iba nga shishanyalikha khali mwarusamo tsimoni tsenywe mutsiimba ise. Ise ndi umujulisi wenywe khu shino.
48004016	Ne ari ise nakalukhile khuuba umusiku weenywe, khulwe khubaboolela byaŋali?
48004017	Babandu babaandi abo bekholisaka busa khubokesa bari babenaanayo isi muli, ne mbaawo sheesi babayeeta ta. Nibo sheesi baweentsa shili khubawukhanisa inywe khukhwama khusi ifwe, nio inywe mube babenaanayo isi bali.
48004018	Busheele shiba shilayi khukhwinaanayo isi babaandi, singa shitsilililwa shiba nga shilayi; lundi shibatsaka shiryo busheele. Ne akhuba nga ise indiyo ni nanywe shonyene ta.
48004019	Baana baase bakanwa, butsiina bweesi indimo khulwenywe khukhwolisa ni mulikyela nga Kristo, buli busa nga butsiina bwe khusaala umwana.
48004020	Abe ari imba nga ubeele ni nanywe, nandishuusilekho likono lyase, khulwekhuba ari imbekanakana.
48004021	Ni mumboolele inywe babakana khuwulibwa ni kamakambila! Simuwulila sheesi kamakambila kaloma ta?
48004022	Lwekhuba bibyaronebwa bikhosefu biloma biri: Ibulayimu aba ni babaana babili. Mutweela aba uw'omukhasi umukulwa, ne ukuundi uw'omukhasi uwe lukoosi.
48004023	Umwana weewe uw'omukhasi umukulwa, asaalikha mu saambo iya busheele. Ne umwana weewe uw'omukhasi uwe lukoosi, asaalikha khulwe khusuubisa khwesi Wele akhola.
48004024	Bibindu bino binyala byayilibwa nga she khubonelakho busa. Khulwekhuba bakhasi bano nitso tsindakaano tsiibili. Indakaano ndweela yarura khu lukiingi Sinayi. Niyo isaala be bukulwa; niyo Hagali.
48004025	Ari Hagali yuno nilwo lukiingi Sinayi, luluuli mu Buwarabu lulwokesana Yerusalemu uwe shaleelo. Khulwekhuba ali mu bukulwa ni babaana beewe.
48004026	Ne Yerusalemu uwe mwikulu ali uwe lukoosi, nalundi niye maayi weefwe.
48004027	Khulwekhuba bibyaronebwa biloma biri: “Ni wikhoye iwe umukhasi umukuumba, ukhasaalatsakakho babaana ta. Yokesela angaaki iwe yeesi umwana akhalyatsakakho ta. Khulwekhuba umukhasi isi baantsukha aliba ni babaana bakali khufuura b'omukhasi uli n'umuseetsa.”
48004028	Ari bebulebe, ifwe khuli babaana be khusuubisa khwesi Wele akhola, nga Isaaka n'aba.
48004029	Mu bifukhu ibyo, umwana uwasaalikha mu saambo iya busheele akubyeenga umwana uwasaalikha khulwe kamaani k'Omwoyo. Ni aluno ari shili shiryo.
48004030	Ne bibyaronebwa biloma biryeena? Biloma biri: “Timisa umukhasi umukulwa n'umwana weewe. Khulwekhuba umwana w'omukhasi umukulwa s'aliba umusikha, atweela n'umwana w'omukhasi uwe lukoosi ta.”
48004031	Ni nashiryo, bebulebe, ifwe sikhuli babaana b'omukhasi umukulwa ta, ne khuli babaana b'omukhasi uwe lukoosi.
48005001	Khulwe lukoosi, Kristo wakhulekhuula ifwe khuuba be lukoosi. Nashiryo ni mwiime ni kamaani, mulekhe khuba ni bibindu bibibasitowela inywe nalundi ni busiro bwe bukulwa ta.
48005002	Ni mundekeerese bulayi. Ise Paulo imbaloma ndi, ni mulifukiilila khukhwinjila imbalu, Kristo aba s'ashiili uwe lisuno isi muli ta.
48005003	Lundi mboolela buli musaani ufukiilila khukhwinjila imbalu ndi ali ni likobi lye khukhwolelesa kamakambila koosi.
48005004	Inywe babakana khulondelela kamakambila nio bari musiimibwe ni Wele, mweyawuule khu Kristo, mwakwiile ibulafu we bubweela bwa Wele.
48005005	Ne ari ifwe khusuubila khuri Wele alikhukalusa khwikyele bakwalaafu mu moni tseewe. Ni shisheene isho nisho sheesi khuliindilila, khu lwe kamaani k'Omwoyo wa Wele uraambila mu khufukiilila khweefwe.
48005006	Khulwekhuba mu Kristo Yesu khukhwinjila imbalu ni khulekha khwinjila imbalu, byoosi bili shitweela busa. Ne shishindu shitweela shikhulu nikhwo khufukiilila khukhwiyokesanila mu khukana.
48005007	Inywe mwaba mulikho mutima bulayi busa, ne naanu uwabengiilemo wabakhasisa khuwulila byaŋali?
48005008	Khukhongelesa khukhufwana khuryo sikhwama isi Wele uwabalaanga inywe ta.
48005009	Kamamela makyeekhe kari kakila buufu bwoosi bwasiila.
48005010	Ne niyikina ndi mu Mukasya, inywe simulyambaasakho khu shiindu shishindi ta. Ne uyo yeesi uli khubataambisa aryo, aliiwotsa kumusaango kweewe isi Wele, akhaba naanu oba naanu.
48005011	Bebulebe, noola ise ishilangilila bye khukhwinjila imbalu, khulwashiina bangubyeenga ise? Isho shiba shishiili shiryo, khali nga ise ni nangilila khu bye kumusalaba kwa Kristo, khali seshiireera bihangafu byoosi ta.
48005012	Abe nandikanile ndi babeene babataambisa abo khali babeene bewomoole.
48005013	Ne inywe bebulebe mwalaangibwa khuuba balekhuule. Ne mukharaambisa lukoosi lwenywe ulwo khukhola byeesi kumubili kukana ta, ne ni muluraambise mu khukana ni mu khubakalusa inywe khukhwikyela babakaanisi akari a mwabeene ni mwabeene.
48005014	Khulwekhuba kamakambila koosi kolelela mu bwitsufu mu likambila litweela, liliiloma liri, “Kanatsaka umwesanwa woowo nga iwe ni wikana wamweene.”
48005015	Ne noola mwiloosela khukhwibirisa nga tsisolo, nga mulumana kameeno nalundi nga mutsiinisana mwenyene na mwenyene, muli ni khukhwitsililisa, khulwekhuba buli mutweela kane onakise uwashe.
48005016	Ise shino nisho sheesi inoma ndi: khayo Umwoyo arangilile bulamu bwenywe, nio mulekhe khuliliilila byeesi kumubili kwikoomba ta.
48005017	Khulwekhuba khukhwikoomba khwe kumubili khukhandisana ni byeesi Umwoyo akana, n'Umwoyo wakhandisana ni byeesi kumubili kukana. Bino byoombi birekana nio ulekhe khukhola sheesi wandikanile khukhola ta.
48005018	Ne n'uba nga Umwoyo niye ukhurangilila iwe, uba s'uwulibwa ni kamakambila ta.
48005019	Buraambi bwe bye busaalikhana bw'omundu bili bya lubuula, nga nibyo bino: buyeyani, bunyaalu, khukhwibirisa shifwaabi, ni lukhobe.
48005020	Khukhwisaaya bifwaani, bubini, busiku, khulomana, liibuba, lirima, butakha, khukhwiyawulanamo, ikirombooli,
48005021	ni likoko, bumeesi, khuwosiina, ni bibindi bibiili nga ibyo. Imbareewula nga esi namala khubareewulakho makiboole, indi ibo babakhola bibindu bibiili nga bino biri sibaliba ni kumukabo mu Buyinga bwa Wele ta.
48005022	Ne bibyaamo by'Omwoyo nibyo bino: khukana, kumwikhoyo, lukoosi, khukhwikhalilikha, shiisa, bulayi, bubwiyikinwa,
48005023	buwolu, ni khukhwiliinda wamweene. Imbaawo likambila lilyareebwawo khureesa bibindu nga bino ta.
48005024	Ni naabo babaali ba Kristo Yesu baamala khutsangilila kumubili atweela ni khukhwikoomba khwakwo ni kameelu kakwo, khu musalaba.
48005025	Ifwe ni khuba nga khuli mu Mwoyo, khayo khulondelele buli shitweela sh'Omwoyo.
48005026	Khakhulekhe khukhwiniinisaka angaaki, khulekhe khurunyisana, namwe fwenyene na fwenyene khulekhe khuwambila basheefwe liibuba ta.
48006001	Bebulebe, nga umundu yeesi wanyoolekhane nga wonakile, inywe mumuuli be mu mwoyo, mukhakekho mu mwoyo kumulayi khumukobosa khu mukhoosi kumurereefu. Ne ni mwiliinde mwabeene, buli mutweela khus'inywe mulekhe khukhonjelesebwa ta.
48006002	Buli mutweela n'ayeete khusutakho shisiro sh'owashe, nio musaambo yino kane mube nga mwolelesa likambila lya Kristo.
48006003	Ne noola umundu yeesi eyambaasakho umweene khuuba shishindu she angaaki, ate nga ali uwe asi, umundu uyo aba umweene ewombesa busa.
48006004	Ne khayo buli mundu atseme buraambi bweewe. Noola buli bulayi kane umweene eruuye khulwe ibyo byeesi akholile, nga s'elekhaasa ni byeesi ukuundi akholile ta.
48006005	Khulwekhuba buli mutweela ali ni khusuta shisutwa shisheewe umweene.
48006006	Umundu isi baleekela shilomo akha akabanane bibiindu bilayi byoosi ni nooyo umuleekela.
48006007	Mukhewombesa mwabeene nga mwambaasa muri munyala khutsekhelela Wele ta. Khulwekhuba umundu sheesi amiitsa, ni shisheene isho sheesi alikyesa.
48006008	Uyo umiitsa nga khukhwikoomba khwe kumubili ni khuli, alikyesa khuhela khukhwama mu bweene umwo. Ne uyo umiitsa khulw'Omwoyo, alikyesa bulamu bubukhawawo ta, khukhwama isi Umwoyo.
48006009	Nashiryo busheele ni khwiloosele khukhola bibindu bilayi; khukhakamisa ta. Khulekhe khukhwakamisa ta, lwekhuba imbuka inyene iye khuweebwa shiwanwa ikhoole.
48006010	Ni nashiryo, ni khuba nga khushiili ni imbuka, khayo khukhole bilayi isi babandu babaandi boosi. Ne khufuurisa isi ibo babaali muntsu iye bafukiilisi.
48006011	Ni mubone tsinukuta ni tsili tsimboofu, tseesi imbaroneele mu mukhono kwase kumweene.
48006012	Ibo babaakana khukhwiyokesana nga ni bali balayi mu moni tse babandu, nibo babawanyiinya inywe khukhwinjila imbalu. Bakhola baryo bari nio balekhe khubakubyeenga khu lwe kumusalaba kwa Kristo ta.
48006013	Lwekhuba ni nabo babeene benjila imbalu, ne sibaloondelela kamakambila ta. Ne bakana inywe khukhwinjila imbalu, nio bebuyile khulwe khabonelo akho khu mibili kyenywe.
48006014	Ne khu luwande lulwase, s'inyala khukhwibuyila mu lomo yoosi ta. Khurusakho ni buyila khulwe kumusalaba kw'Omukasya weefwe Yesu Kristo. Khubirira mu musalaba ukwo, shibala shatsangiliwa isi ise, ni nase isi shibala.
48006015	Lwekhuba khukhwinjila imbalu namwe khulekha khwinjila imbalu, seshili shiindu ta. Shishiili shilayi nikhwo khuuba shibuumbe shiyaakha.
48006016	Lukoosi ni shiisa bibe isi abo babaloondelela khuleekela ukhwo mu bulamu bwaabwe, nalundi ni khu bandu ba Wele boosi.
48006017	Ni shishakamayo, ikhabayo umundu yeesi khukhuundambisa ise lundi ta. Khulwekhuba tsimbaaso tseesi ndi ni natso khu mubili kwase tsokesana tsiri indi umukulwa uwa Kristo.
48006018	Bebulebe, bubweela bw'Omukasya weefwe Yesu Kristo, bube ni nanywe mweesi. Amiina.
49001001	Ibaluwa yino yaama isiise Paulo, umurume wa Kristo Yesu, lwe khukana khwa Wele, nga ingibaronela inywe babandu ba Wele be mu Efeso, babaali babeyikinwa mu khufukiilila Kristo Yesu.
49001002	Bubweela ni lukoosi bibyaama isi Wele Papa weefwe n'Umukasya Yesu Kristo, bibe khusiinywe mweesi.
49001003	Khakhusiime Wele lundi Papa w'Omukasya weefwe Yesu Kristo, lwekhuba mu butweela ni Kristo, wakhuwa ifwe ikhabi iya buli saambo iye kumwoyo niye mu shibala she mwikulu.
49001004	Lwekhuba akhurobola ifwe khuuba babeewe mu butweela ni Kristo, nga shibala shishiili nakhubuumbibwa ta, nio akile khube bakhosefu, lundi babakhalikho likoondo lyoosi mu moni tseewe ta. Mu khukana khweewe,
49001005	Wele wakhwawula ifwe khaale mu khukana ari khube babaana beewe babeene, khulwa Yesu Kristo, nga shino shikholebwa mu khusiima khweewe, ni shitsilililwa sheewe.
49001006	Shino shili shiryo nio akile ifwe khubuyile shiriifwa she bubweela bwa Wele, lwe shiwanwa shabusa sheesi akhuwa ifwe khubirira mu Mwana weewe umukanwa.
49001007	Ni lwe khuufwa khw'omweeneyo, khwanyoola khusikuliwa khu lwe kamafuki keewe nio bibyonako byeefwe byeyakhilwa. Mu shino nimwo mumuuli buyindifu bwe bubweela bweewe,
49001008	bweesi akhutsukhila ifwe mu makyesi koosi ni khumanya.
49001009	Wele akhumanyisa ifwe shimoonyo she khukana khweewe, lwe khusiima khweesi aŋoonaŋoona khaale mu Kristo,
49001010	khukhuulitabusibwa mu bifukhu bibyeene nga byoolele, khureera bibindu byoosi atweela; bye mwikulu nibye mu shibala, asi e kumurwe mutweela, nga nikwo Kristo.
49001011	Mu Kristo fweesi khwarobolewa, nga ni khwamala khukhwawulibwa khuuba babandu beewe, nga niyaba iŋoonaŋoona yeewe khukhwama makiboole. Khuno khwaba khukana khweewe,
49001012	ari nio ifwe khukhwanyoowa khuuba ni kumwiyikino mu Kristo, khunyale khubuyilisa shiriifwa sheewe.
49001013	Ni nanywe muryo mwenjisibwa mu Kristo nga ni mwawulila burume bwaŋali, niko Kamakhuwa Kamalayi ke buwonesi bweenywe. Ni nanywe ni mwamala khufukiilila, mwareebwakho khabonelo kh'Omwoyo Umukhosefu isi Wele abalomela.
49001014	Umwoyo yuno niye uŋaŋasa busikha bweefwe, khukhwoolesa khu buwonesi bubweene bweesi Wele aliiwa babandu beewe lwe shiriifwa ni lubuyi lweewe.
49001015	Ni lwe lomo yino, khukhwama nga ni namala khuwulila khu khufukiilila khweenywe mu Mukasya Yesu, ni khukana khweesi muli nakhwo isi babandu ba Wele boosi,
49001016	ise sinayakamisakho khusiima Wele khulweenywe ni khubashebulila mu khuloomba khwase ta.
49001017	Inoomba ndi Wele w'Omukasya weefwe Yesu Kristo, Papa uwe shiriifwa abawe inywe Umwoyo we kamakyesi ni khubimbulilwa, nio mumumanye niye bulayi.
49001018	Inoomba lundi ndi tsimoni tseenywe tse mu mwoyo khali tsimokele mubona buwaanga bweewe nio akile mumanye kumwiyikino kweesi abalaangila ni bukali bwe buyindifu bwe shiriifwa sheesi abalomela inywe nga babandu beewe,
49001019	ni butsowe bwe kamaani keewe nga ni buli bubukholela musiifwe babafukiilila. Kamaani iko musiifwe niko bunyala bweewe bwe kamaani,
49001020	keesi araambisa nga n'alamusa Kristo mu bafu, wamwikhasa khu mukhono kweewe kumulayi mwikulu.
49001021	Ibweeneyo isi amura niye khufuura buwuli bwoosi, ni bunyala, kamaani ni bukasya, nga niye ali angaaki e kamasina koosi, akhuba mu muboolo kuno kwonyene ta, ne ni mu muboolo kukwiitsa.
49001022	Wele wara bibindu byoosi khuuba asi ebikyele byeewe, wamuwa niye khuuba kumurwe kwe babandu ba Wele babafukiilila,
49001023	nga nibo kumubili kweewe, ni bubwitsufu bweewe umweene uwitsusilisa bibindu byoosi, osi osi.
49002001	Ni nanywe mwaba muli baafu lwe bumiinyi ni bibyonako byeenywe.
49002002	Khaale mwaba mukyeendatsaka nga mulondelela shibala shino byeesi shikana; nga mulondelela umuwuli we bisimu bye mu mbewo, nga niye umwoyo umubi uraambila akari muubo babamiinyalila Wele.
49002003	Ni nafwe lutweela khwaba nga nibo, nga khulondelela khukhwiwuuma khwe kimibili kyeefwe, khwakhola nga kimibili ni bibyambaaso byeefwe ni byakana. Khuryo mu busaalikhana bweefwe khwaba babandu be khukhaliwila kumusaango ni Wele, nga babandu babaandi boosi ni bali.
49002004	Ne Wele mu buyindifu bwe shiisa sheewe, ni khukana khweewe khukali khweesi akhukanamo ifwe,
49002005	ikhaba nga khwaba baafu mu byonako, wakhuwa ifwe bulamu atweela ni Kristo. Shino shili lwe bubweela bwa Wele kila abawonesa inywe.
49002006	Ni Wele akhulamusa ifwe atweela ni Kristo Yesu, nalundi wakhwikhasa atweela ni Kristo mweene mu shibala she mwikulu.
49002007	Shino ashikhola ari nio manya mu bifukhu bibiitsa mu moni, okesanise buyindifu bukali bwe bubweela bweewe, ni shiisa sheewe isiifwe mu Kristo Yesu.
49002008	Lwekhuba inywe babafukiilila mwawonesebwa lwe bubweela bweewe, akhuba lwekhuba ndi inywe mumwashikhola ta, ne shili shiwanwa sha Wele.
49002009	Shino sishakholebwa lwe buraambi bweenywe bulayi ta, nio ilekhe khubawo umundu yeesi uwibuyila ta.
49002010	Ifwe khuli buraambi bwa Kristo, khukhwabuumbiwa mu Kristo Yesu khuraamba buraambi bulayi, bweesi Wele umweene amala khaale khukhuŋoonaŋoonela ari ifwe khukholatsake.
49002011	Ni mushebulile muri inywe mumuuli Banaambo mu busaalikhana, beesi Bayudaaya balaangatsaka bari basiinde, ni nabo babeene belaanga bari babenjile lwekhuba baaba bayinjila imbalu iye kumubili ni kamakhono ke babandu.
49002012	Ni mushebulile muri khaalekho simwaba ambi ni Kristo, mwaba muli Banaambo busa, nga simuli batweela khu bandu ba Wele ta. Mwaroombolewa isi indakaano iyabamo khusuubisa khwa Wele isi babandu beewe, mwaba mu shibala muno nga simuli ni kumwiyikino nalundi nga simuli ni Wele ta.
49002013	Ne mu Kristo Yesu, inywe mumwaba aleeyi, ari mwareerebwile ambi khulwe khutsukha kamafuki keewe.
49002014	Lwekhuba Kristo umweene niye lukoosi lweefwe, nga akalusa Bayudaaya ni Banaambo khuuba babandu batweela, nga awanayo kumubili kweewe kumweene kukwarusawo shiseenge she bubiyile shishawukhanisa.
49002015	Niye mu mubili kweewe arusawo kamakambila ke Bayudaaya, ni bilakilo ni khuwula khwako khwoosi, nio akile mu manaambo kabili arewo umundu mutweela umuyaakha mu butweela ni naye, areere lukoosi.
49002016	Lwe khuufwa khweewe khu musalaba, Kristo abatubaasa boombi Bayudaaya ni Banaambo mu mubili mutweela wabakobosa isi Wele, wahesa bubiyile bubwabawo.
49002017	Aryo Kristo etsa wababoolela Kamakhuwa Kamalayi ke lukoosi, is'inywe mumwaba aleeyi, n'isi ibo babaaba ambi.
49002018	Lwekhuba khulwa Kristo, fweesi Bayudaaya ni Banaambo khunyala khukhwiitsa isi Papa mu Mwoyo mutweela.
49002019	Nashiryo, inywe simuli lundi Banaambo namwe babeetswa ta, ne muli basaalikhana atweela ni babandu ba Wele, nalundi muli babandu be ntsu ndweela iya Wele.
49002020	Ni nanywe mwayombekhebwa khu luwoongwa lwe barume, ni baŋoosi, ni Kristo Yesu umweene nga niye libaale likhulu lilimisibwile mungoonyo.
49002021	Mu niye nimwo mweesi shishombekhe shoosi shiwambanila atweela sheema, lundi shatsowa, shekyela lisaayilo likhulu ly'Omukasya.
49002022	Lundi mu niye mweesi mwombakhibwila atweela khukhwikyela shishikhalo sha Wele mweesi Umwoyo weewe amenya.
49003001	Ni lwe lomo yino, ise Paulo umubowe khulwa Kristo Yesu khulweenywe Banaambo, imbaloombela isi Wele.
49003002	Lwekhuba ilala mwawulila muri, lwe bubweela bweewe, Wele wayimambisa ise bufunisi khulweenywe.
49003003	Wele wayimimbulila iŋoonaŋoona iye shimoonyo, lundi wakintsokesa nga ni namala khaale khubaronela mu bwiimbi khu bindu ibyo.
49003004	Ne ni kane musome byeesi imalile khurona, kane mumanye muri, ise namalile khumanya bulayi shimoonyo sha Kristo.
49003005	Ne mu muboolo kumutaayi, shino sishamanyikha mu bandu ta, ne ari Umwoyo Umukhosefu washibimbulila barume beewe bakhosefu ni baŋoosi.
49003006	Ne shimoonyo shino nisho ndi, khubirira mu Makhuwa Kamalayi, Banaambo bakabananiile atweela ni Bayudaaya tsikhabi tsa Wele. Nibo babandu be kumubili mutweela, lundi bali babandu babakabananila atweela tsikhabi tseesi Wele abalomela, tsitsolelesebwa mu Kristo Yesu khubirira mu Makhuwa Kamalayi.
49003007	Ise nekyela umwakaanisi we Kamakhuwa Kamalayi lwe shiwanwa she bubweela bwa Wele sheesi amba ise khubirira mu buraambi bwe kamaani keewe.
49003008	Ni nase umukyeekhe mu bandu ba Wele boosi, Wele wayimambisa ikhabi yino lwe bubweela bweewe, iye khuboolela Banaambo kamakhuwa kamalayi ke buyindifu bwa Kristo, bubukhanyala khukyeelasikha ta.
49003009	Nalundi wayiimba ise khukhwokesa buli mutweela ikhola iye shimoonyo sha Wele nga ninyala khureebwa munaamba. Wele umubuumbi wa byoosi abisa shimoonyo sheewe shino khumala kimiiko kino kyoosi kikibirire,
49003010	nio akile khu mbuka yino khubirira mu bandu ba Wele babafukiilila, kamakhuwa keewe ke tsisaambo tsoosi kamanyisibwe isi bawuli, ni bebunyala be mu bifwo bye mwikulu.
49003011	Bino byoosi Wele abirekekha nga emikha khu shitsilililwa sheewe she biilo ni biilo, shisholelela mu Kristo Yesu, Umukasya weefwe.
49003012	Mu butweela ni Kristo ni khubirira mu khufukiilila mu niye, ifwe khwisyende ambi ni Wele mu lukoosi akhali khukhwikanakana ta.
49003013	Ni nashiryo, imbekoontselela ndi, mukhatendemela kimyoyo lwe khutsiinisibwa khwase khulweenywe ta. Bino byoosi biliwo lwe khubareerera inywe shiriifwa.
49003014	Ni lwe lomo yino, ise ifukhamila isi Papa,
49003015	nga niye isi buli shikuuka she mwikulu ni she khu shibala shamisa lisiina lyasho.
49003016	Inoomba ndi khulwe buyindifu bwe shiriifwa sheewe, abesemo inywe kamaani ni bunyala khulw'Omwoyo weewe, mu byambaaso byeenywe bye mukari,
49003017	nio Kristo ekhalatsake mu myoyo kyeenywe lwe khufukiilila. Nalundi inoomba ndi inywe nga mwabeele ni kimili kyeenywe, lundi nga mwawangasiwile mu khukana,
49003018	nio inywe atweela ni babandu ba Wele boosi, munyale khumanya bubalaayi, ni buleeyi, ni buleeyi khuniina mu ngaaki, ni khukhwiikha asi; bye khukana khwa Kristo nga ni khuli.
49003019	Nalundi inoomba ndi mumanye khukana khwa Kristo khukhubiririsa khumanya khwoosi, nio mwitsusibwe bubwitsufu bwoosi bwa Wele.
49003020	Aso, ari Wele uyo unyala khukhola bikali bifuura bukali khu byeesi khunyala khuloomba namwe khwambaasakho, nga kamaani keewe kakakholela musiifwe ni kali,
49003021	aweebwe shiriifwa shoosi mu bandu ba Wele babafukiilila, ni mu Kristo Yesu khukhwama shaleelo khukhwoolesa biilo ni biilo. Amiina.
49004001	Ise nga umubowe mu Mukasya, imbekoontselela ndi ni mumenye bulamu bweenywe mu bwitsililisi, mube nga Wele n'abalaanga.
49004002	Busheele ni mube bawolu, babakheyiinga ta, lundi babekhalilikhi, nga mwokesanisa khukana mwenyene na mwenyene.
49004003	Ni mukhakekho mu buli saambo khuliinda butweela bweesi Umwoyo abawa, mu khuwambanisa khwe lukoosi.
49004004	Iliwo kumubili mutweela kwonyene, n'Umwoyo mutweela, nga n'iliwo khukhwiyikina khutweela khweesi Wele abalaangila inywe.
49004005	Iliwo Umukasya mutweela, khufukiilila khutweela, khubatisibwa khutweela.
49004006	Iliwo Wele mutweela, uli Papa wa boosi, uwula byoosi, uraambila mu byoosi, lundi ali mu byoosi.
49004007	Ne Kristo waha buli mutweela khusiifwe shiwanwa sheewe, nga umweene n'akhalawo.
49004008	Nga bibyaronebwa ni biloma biri; “Nga n'aniina mu ngaaki aleeyi naabi, wayila babowe atweela ni naye, aryo waha babandu biwanwa.”
49004009	Ne shimanyisa shiina khuloma ndi, “Aniina mu ngaaki?” Shino sishimanyisa shiri anyoowa weekha asi abweene mwiloba?
49004010	Aso uyo uweekha asi, niye umweeneyo uwaniina mu ngaaki, khubirisa likulu lyoosi, nio akile etsuse shibala shoosi umweene.
49004011	Umweeneyo niye uwaha babandu biwanwa, balala wabarobola khuuba barume, babaandi khuuba baŋoosi, babaandi khuuba bababoolela Kamakhuwa Kamalayi, ni babaandi khuuba babaayi ni baleekeli.
49004012	Shino ashikhola khuŋoonaŋoona babandu ba Wele lwe buraambi bwe bubwakaanisi, lwe khukhwombekha kumubili kwa Kristo.
49004013	Nio lwanyuma ibumalilisi, fweesi atweela khwiitse mu butweela bwe khufukiilila khweefwe, ni mu khumanya khw'Omwana wa Wele, khukhwoolesa ni khuliba babandu babetsufu, babatsoyile khukhwoolela ilala khu bwitsufu bwa Kristo umweene.
49004014	Ulwo sikhuliba nga babaana lundi ta, babayilibwa iyi ni naayi ni mbewo, ni khupamburusibwa ni buli imbewo iye khuleekela, ni bukyesikyesi ni buwombesi bwe babaandi mu khukhola bibikhaakha ta.
49004015	Ne khube babakanikha byaŋali mu khukana, nio khutsowe mu bindu byoosi mu Kristo, niye uli kumurwe.
49004016	Mu Kristo uyo, kumubili kwoosi kwayitubaasa atweela, lundi kwawambanila atweela na buli nyiingo yoosi ikulimo. Nashiryo kumubili kwoosi kwatsowa, kweyombekha kumweene mu khukana, nga buli shisiintsa shiraamba kumulimo kwasho.
49004017	Aso kila mbaloma lundi nga mbareewula inywe khulw'Omukasya ndi, mukhakyeenda nga babakhamanya Wele ta, nga babandu babaandi be shibala mu byambaaso byaawe bibikhalimo ta.
49004018	Khumanya khwawe khuli mu shiilima lundi bayiyawula khu bulamu bwa Wele lwe khukoraana khwawe ni khusitowa khwe kimyoyo kyaawe.
49004019	Sibawambiwakho tsisoni ta, ne bewaanayo mu buyeyani nga bakhola bye bumoyaani bwoosi, ni kumuluungo nga mbaawo shishibashingilila ta.
49004020	Ne inywe simweyika Kristo muryo ta.
49004021	Ilala mwamuwulila niye umweene, lundi nga baloondeleli beewe, mwaleekelwa byaŋali nga ni bili mu Yesu.
49004022	Nashiryo khwiibyo bibiwaamba khu saambo tseenywe tsikhale, ni mwiyabulekho umundu uyo umukhale, uli umubowe lwe khukhwiwuuma khwe buwombesi.
49004023	Mwaakha mwikyele bashaakha mu myoyo kyeenywe ni mu byambaaso byeenywe.
49004024	Mukwaare umundu uyo umuyaakha uwabuumbiwa mu shifwaani sha Wele, mu bukwalaafu bwaŋali ni mu bukhosefu.
49004025	Ni nashiryo, ni mwiyabule bubeeyi bwoosi. Mukanikhatsake byaŋali buli mundu isi uwashe, lwekhuba ifwe fweesi khuli bisiintsa bye kumubili mutweela.
49004026	Ne noola mukhalala, khukhalala khweenywe khukhabayila mukhwoneka ta, namwe inyaanga ikhakwa nga mushikhalala muryo ta.
49004027	Mukhawatsakakho Sitaani imbuka ta.
49004028	Umundu yeesi abe uweebatsaka alekhe khukhwiiba, ne arakikhe khuraamba ni kamakhono keewe, nio anyoole bibimuyeeta umweene, ni khunyala khuyeeta bataambi.
49004029	Ne ilomo yoosi imbi ikharuratsakakho khukhwaama mukhanwa kheenywe ta, ne ni mukanikhatsake tsilomo tsindayi tsitsombekha, ni naabo babawulila banyale khunyoola tsikhabi.
49004030	Ne mukhakhalasatsaka Umwoyo Umukhosefu wa Wele ta, lwekhuba Umwoyo weewe uyo niye khabonelo khakhokyesana khari inywe muli babeewe, khukhwoolesa khu shifukhu khweesi Wele alibalekhuulilakho.
49004031	Ni mwiyawukhe khu bululu bwoosi, lirima, burafu ni khukhandisana, liyoombo ni khukhoma, atweela ni buubi bwoosi.
49004032	Ne ni mubaatsake be shiisa, lundi balayi buli umundu isi uwashe, nga mwiyakhanila mwenyene na mwenyene, nga Wele n'abeyakhila inywe khubirira mu Kristo.
49005001	Khukhwama nga ni muli babaana ba Wele bakanwa naabi, mwakha mukhakekho mube nga niye umweene n'ali.
49005002	Bulamu bwenywe bube bwe khukana, nga Kristo n'akhukana ifwe, wawanayo bulamu bweewe khulweefwe nga shiwanwa lundi isaayilo iwunya isilikakha indayi isi Wele.
49005003	Ne buyeyani, ni buubi bwoosi, namwe kumulyuulyu, sibyaakha byalomebwakho khwiinywe, nga babandu ba Wele ta.
49005004	Namwe siyaakha khubayo bye tsisoni, namwe inganikha iye bunyaalu, namwe bye busilu ta, ne mwakha busa khusiima Wele.
49005005	Lwekhuba mwakha khumanya muri, mbaawo umuyeyani, namwe umunyaalu, namwe umundu we kumulyuulyu yeesi, namwe uwiwuuma nga esaaya bifwaani, unyala khuuba ni kumukabo mu buyinga bwa Kristo, ni bwa Wele ta.
49005006	Ikhabawo umundu yeesi ubawombesawombesa ni bilomo bye busilu ta, lwekhuba lwe bilomo nga bino, lirima lya Wele liitsa khu bandu babakhawulila ta.
49005007	Nashiryo inywe mu khetubaasa ni nabo ta.
49005008	Ikhaba nga mwabatsakakho mu shiilima, ne ari khukhwama nga ni mwekyela be buwaanga mu Mukasya, ni mukyeende nga babaana be buwaanga.
49005009	Lwekhuba buwaanga nibwo bureera bulayi, bikwalaafu, ni bwaŋali.
49005010	Ni mukhakekho khukhwiyika ibyo bibikhoyesa Umukasya.
49005011	Ne mukhetubaasatsaka ni naabo babakhola bye shishilima ta, ne ni mubireeratsake mu buwaanga.
49005012	Lwekhuba shiili she tsisoni khukanikha byeesi bamiinyi bakhola mu shimoonyo.
49005013	Ne bibindu byoosi bibireerebwa ibulafu mu buwaanga, bibonekha lubuula.
49005014	Lwekhuba buli shishindu shishibonekha shiba buwaanga. Nashiryo kila shilomebwa shiri: “Sisimukha iwe ukona, yinyukha urure mu bafu, ni Kristo kane akhwaburukhile.”
49005015	Nashiryo ni mwitsililise isaambo yeesi mumenyamo, mukhaba nga basilu ta, ne ni mube nga bakyesi.
49005016	Ni muraambise bulayi imbuka isi muli nayo, lwekhuba bifukhu bino biibi.
49005017	Nashiryo, mukhasiluwala ta, ne ni mukhakekho khumanya sheesi Umukasya akana.
49005018	Ni mulekheyo khukhwimeesa ni busela, bubunyala khubahesa, ne ni mwitsusibwe n'Umwoyo.
49005019	Ni mukanikhe buli mundu isi uwashe mu zabuli, ni tsinyiimba, atweela ni kimyeenya kimikhosefu. Ni mwiimbe muruuye Umukasya, mu myoyo kyeenywe,
49005020	nga musiima Wele busheele lwe bibindu byoosi, mu lisiina ly'Omukasya weefwe Yesu Kristo.
49005021	Ni muwulilisane mwenyene na mwenyene lwe khuurya Kristo.
49005022	Bakhasi ni muwulilatsake baseetsa beenywe, nga ni muwulila Umukasya.
49005023	Lwekhuba umuseetsa niye kumurwe kw'omukhasi, nga Kristo naali kumurwe kwe babandu ba Wele babafukiilila, lundi ali umuwonesi wabwe, ate nibo bali kumubili kweewe.
49005024	Nga babandu ba Wele babafukiilila ni bawulila Kristo, ni bakhasi nabo baryo baakha khuwulila baseetsa baawe mu buli shindu shoosi.
49005025	Ni baseetsa nanywe ni mukanaatsake bakhasi beenywe, nga Kristo n'akana babandu beewe babafukiilila, wewaanayo umweene khulwawe.
49005026	Ashikhola aryo nio akile abakhosese inywe nga abasiinga ni kameetsi khubirira mu shilomo,
49005027	nio abareere is'ali nga bali bafukiilisi be shiriifwa, nga sibalikho ni likoondo, namwe khukhwifunyaka khwoosi ta. Ne nga bali bakhosefu, lundi nga sibalikho ni she khukhwikiitsibwa ta.
49005028	Ni baseetsa nabo baryo, baakha khukana bakhasi baawe, nga ni bakana kimibili kyaawe kimyeene, lwekhuba uyo ukana umukhasi weewe aba wekanile umweene.
49005029	Lwekhuba mbaawo umundu unyala khubiyila kumubili kweewe ta, ne akuliisa lundi wakulolelela bulayi, nga Kristo nalolelela bafukiilisi.
49005030	Lwekhuba ifwe khuli bisiintsa bye kumubili kweewe.
49005031	Nga bibyaronebwa ni biloma biri, “Ni lwe lomo yino, umusaani kane alekhatsake papawe ni maayiwe, etubaase n'umukhasi weewe, ni nabo boombi kane bekyele kumubili mutweela.”
49005032	Mu shino mulimo byaŋali bibyabisibwa, ne mukhwambaasa khwase imbona ndi iliwo sheesi shileekela khu Kristo ni bafukiilisi.
49005033	Ne lundi shihaamba khwiinywe, buli museetsa akha khukana umukhasi weewe nga ni ekana umweene, na buli mukhasi akha khukhwisamo umuseetsa weewe lukoosi.
49006001	Babaana, ni muwulilatsake basaali beenywe khulw'Omukasya; lwekhuba shino shilayi inywe khu shikhola.
49006002	“Yiisatsakamo papawo ni maayiwo lukoosi” nilyo likambila lilinyoowa lilimo khusuubisa khwa Wele,
49006003	nio akile iwe ube bulayi lundi umenyewo lukali mu shibala.
49006004	Ne basaali nanywe mukhabirisatsaka buubi babaana beenywe, khubakhalasaka ta. Ne ni mubatsowese nga mubaleekela musaambo tse khufukiilila Yesu.
49006005	Bakulwa, ni muwulilatsake bakoosi beenywe be mu shibala ni khuurya ni khunikina ni kumwoyo mutweela, nga ni mwandikholele Kristo.
49006006	Ne mukhakaanisa lwekhuba imoni yaawe yababoone nio bari babasiime ta. Ne ni mukhole ni kumwoyo mutweela byeesi Wele akana, nga babakaanisi ba Kristo.
49006007	Ni mwakaanise ni kumwoyo mutweela, nga babakaanisa Umukasya, ne akhuba babandu ta.
49006008	Nga mushebulila muri, Umukasya aliiwa buli mundu kumukheemba kweewe; umukulwa ni nooyo ukhali umukulwa ta, nga emikha khu buraambi bulayi namwe buubi bweesi akhola.
49006009	Ni bakoosi nanywe, ni mubirisatsake babakaanisi beenywe musaambo niyo ndweela. Mukhabariisariisa ta, nga mushebulila muri mweesi babakaanisi ni bakoosi muli asi o Mukasya uwe mwikulu, ni naye ayila babandu boosi shitweela.
49006010	Shishakamayo bebulebe, ni mube ni kamaani mu Mukasya, khulwe bunyala bwe kamaani keewe.
49006011	Ni mukware bye busoolo byoosi bya Wele nio akile munyale khushingilila tsimbomelo tsa Sitaani.
49006012	Lwekhuba ifwe sikhusoolana ni kumubili ni kamafuki ta, ne khusoolanisa bawuli ni bebunyala, lundi khusoolanisa kamaani ke shibala ke shishilima, ni kamahe ke kumwoyo kamabi ke shibala she mu ngaaki.
49006013	Nashiryo ni mukware bye busoolo byoosi bya Wele ana ari, nio munyale khuuba nga mwiimikhawo khu shifukhu shiibi nga shoolile. Nalundi ni muba nga mwamalile khukhola byoosi, munyale khuuba nga mwiyimisawo mwabeene.
49006014	Nashiryo ni mwiimikhe nga mwenywesile, nga mweboyile mu bibuno byeenywe bwaŋali nga lukhoba, ni mukware bukhosefu mu bifuba byeenywe,
49006015	nga mwakwaarire bubwirekefu bwe khuboolela Kamakhuwa Kamalayi ke lukoosi mu bikyele byeenywe.
49006016	Ne mu byoositsana, mubukule ingabo ye khufukiilila isi munyala khuraambisa khusimisa buyingo bubwaburukha bweesi Sitaani alasa.
49006017	Ni mubukule ni kuutwa iye buwonesi, ni shilomo sha Wele nga lurima lulwama isi Umwoyo.
49006018	Ni mwiwaneyo mu khuloomba busheele mu maani k'Omwoyo, mube meeso nga mubelelela mu khuloombela babandu ba Wele.
49006019	Ni nase ni munoombelekho, nio nga ninyusa kumunwa kwase khukanikha, inyoole bilomo bye khukanikha, indekhe khuba ni buuri khukhwokesana bye shimoonyo she Kamakhuwa Kamalayi,
49006020	sheesi nakaanisilamo nga umurume uli mu minyololo ta. Ni munoombelekho indekhe khuba umuri mu khuboolela khwase ta, nga ni naakha khukhola.
49006021	Uwebulebe Tikiko lundi umuyeeti umwiyikinwa mu buraambi bw'Omukasya kana ababoolele byoosi bibimaambakho, nio mumanye nga n'indi ni byeesi ndi khukhola.
49006022	Nilwe lomo yino, imurumana isi muli, ababoolele nga ifwe ino ni khuli, nalundi abawandalase kimyoyo kyeenywe.
49006023	Lukoosi lube isi bebulebe mweesi ni khukana atweela ni khufukiilila khukhwama isi Wele Papa n'Umukasya Yesu Kristo.
49006024	Bubweela bwa Wele bube khuubo boosi babakana Umukasya weefwe Yesu Kristo ni khukana khukhakama ta.
50001001	Ibaluwa yino yaama isi ise Paulo, ni Timosewo, babaakaanisi ba Kristo Yesu, nga ingironela inywe babandu ba Wele mu Kristo Yesu, babaali mu Filipi, atweela ni barangilisi ni babandu babayeetakho.
50001002	Bubweela ni lukoosi bibyaama isi Wele Papa weefwe, n'Umukasya Yesu Kristo, bibe ni nanywe.
50001003	Buli lwesi ise imbashebulila inywe, isiima Wele wase khulwenywe mweesi.
50001004	Busheele buli lwesi imbaloombela, inoomba ni kumwikhoyo,
50001005	khulwe'saambo isi munjetilemo khusalanisa Kamakhuwa Kamalayi, khukhwama makiboole, khukhwolesa ari.
50001006	Ni nase niyikina ndi Wele uwananikhisa kumulimo kuno kumulayi mus'inywe, alikumalilisa khu shifukhu sha Yesu Kristo.
50001007	Busheele ise imbambaasakho mu mwoyo kwase, khulwekhuba mwetubila atweela mu bweela bwa Wele ni nase, oba nga ndi mu bubowe, namwe nga ndi umulekhuule mu khuboolela ni khukumisa Kamakhuwa Kamalayi.
50001008	Wele niye umujulisi wase mu byeesi inoma ndi imbatsiinikhila inywe mweesi, mu khukana khwa Kristo Yesu.
50001009	Ni nakhuno nikhwo khuloomba khwase ndi khukana khwenywe khwilooselatsake naabi, atweela ni khumanya khwe khukhwawulawo khwoosi.
50001010	Nio manya munyalise khukhwawulawo bibifuura bulayi, nio munyale khuuba bakwalaafu, namwe babakhekiitsibwa khu shifukhu sha Kristo ta.
50001011	Khali bulamu bwenywe bwitsusibwile ni bubwilama bubwiitsa khukhwama isi Yesu Kristo, khulwe shiriifwa ni lubuyi lwa Wele.
50001012	Bebulebe, ingana mumanye muri bibindu bibyangwakho byeetsa khulwe khubalaayisa Kamakhuwa Kamalayi.
50001013	Ni shishamamo, bubowe bwase bwamanyikha mu basilikhale mu lubili ano osi. Ni babandu boosi bashimanya nga n'indi umubowe, khulwekhuba ndi umwakaanisi wa Kristo.
50001014	Ni khulwe khubowebwa khwase mu mapuusu, khwawandalasa bebulebe bakali mu Mukasya, nio bakila baaba ni kamaani khukanikha ilomo ya Wele, nga sibarya ta.
50001015	Ne muŋali ndi, balala baboolela bibiwaamba khu Kristo, lwe liibuba ni khulomana, ne babaandi baboolelela mu mwoyo kumulayi.
50001016	Nalundi bashikhola mu khukana nga bamanyile bari ise nareebwawo ni Wele khulwe khutseeta Kamakhuwa Kamalayi.
50001017	Ne babaandi babaaramile ibo sibaboola byaŋali bibiwaamba khu Kristo ta, ne baboola khulwe bitsiilililwa bibiindi. Nga bambaasa bari banyala khulooselakho kimitaambo kyase nga n'indi mu bubowe mu mapuusu.
50001018	Ne ari shino shimanyisa shiina? Ari musaambo tsoosi, oba mu khuboolela khulwe bitsiilililwa bibiindi, namwe khulwe muŋali, shitweela busa boosi baboolela bilomo bya Kristo. Ni khulwe lomo nyene iyo, ise ndi umusangaafu. Nalundi, ilala kane niloosele khusangaala.
50001019	Lwekhuba namanyile ndi khulwe khuloomba khwenywe, ni lwe buyeeti bwenywe bubuwebwa n'Umwoyo wa Yesu Kristo, kane shintsamilemo khukangululibwa.
50001020	Ne khukana khwase khukhweene ni khukhwiyikina bili ndi, indekhe khuwambibwa tsisoni mu lomo yoosi ta. Nalundi ifune kamaani, indekhe khuba ni khuurya ta, nio Kristo aboolelwe bifukhu byoosi, ni ana ari mu mubili kwase, ni mu bulamu, namwe mu khuufwa.
50001021	Lwekhuba is'ise, khuuba umulamu, niye Kristo, ne khuufwa nikhwo kamafuurisa.
50001022	Ne noola khukhwiloosela khuuba umulamu mu mubili khuloosela khuraamba kumulimo kumulayi, simanya shiina sheesi inyala khurobolawo ta.
50001023	Indyo nawambibwile tsimbeka tsibili, nga ingana khuutsya imbe ni Kristo, shino nga nisho shishiminyisa bulayi.
50001024	Ne shishifuurisa bulayi khulwenywe, nisho shili ndi ise khuuba umulamu mu bulamu buno.
50001025	Shino nashimanyiile ilala ndi kane iname ni nanywe nalundi kane niloosele. Ni nanywe mweesi muryo mwiloosele ni kumwikhoyo mu khufukiilila.
50001026	Nio shikile nga netsile khuuba ni nanywe lundi, khusangaala khwenywe khwiloosele naabi mu Kristo Yesu.
50001027	Ne ari shishindu shishifuura bukhulu isho nisho shino; injeenda yeenywe ikwangwaane ni Kamakhuwa Kamalayi ka Kristo. Nio nyaanga oba netsile khubabona oba s'indiyo ta, ne imbulile bari mwawandalalila mu shitsilililwa shitweela, nga musoolanila atweela mu khufukiilila khwe Kamakhuwa Kamalayi,
50001028	nga basiku sibabariisa inywe mulomo yoosi ta. Shino kane shibe she khubonelakho isi bali, shiri nibo babaalihela, ne inywe muliwonesebwa. Lwekhuba Wele umweene niye ubawa inywe bunyali ubwo.
50001029	Khulwekhuba Wele wabawa inywe tsikhabi khulwa Kristo akhuba khulwe khubirira mu khumufukiilila shonyene ta, ne ni mu khutaambisibwa khweewe.
50001030	Ari inywe muli atweela ni nase mu khusoolana ukhwo khwesi mwabona lutweela, ni naari khwesi muwulila nga ishisoolana.
50002001	Noola bulamu bwenywe buwandalasibwa khulwe butweela bwenywe ni Kristo, noola khukana khweewe khubesamo inywe kamaani ni butweela bw'Omwoyo, namwe noola khusaasila ni shiisa,
50002002	ni mwitsusilise isangaalo yase nga mweesi mwambaasa ni kumwoyo mutweela. Nalundi nga muli ni khukana khukhufwanana, lundi mube ni kumwoyo mutweela, nga mwambaasa shitweela.
50002003	Mu khakhola shishindu shoosi nga sishiili ndi buli mundu khukhwifwakho umweene yenyene ta, namwe khulwe khukhwibuyila busa ta. Ne buli mundu n'abe umuwolu isi uwashe, nga buli mundu abuyila uwashe khukhwiminyisa niye umweene.
50002004	Buli mundu akhenaanayo khubyeewe yenyene ta, ne ni enaaneyo khu bye babandi.
50002005	Ni mube ni kumwoyo ukwo nga kweesi Kristo Yesu aba nakwo.
50002006	Akhaba nga Kristo aba mu shifwananyi sha Wele, ne s'eyambaasakho umweene khukhwihanyiinya ari elekhaase ni Wele ta.
50002007	Ne eyisa asi wayila shifwani sh'omwakaanisi, wekyela nga babandu ni bali.
50002008	Ne nga n'anyoolekhana khuuba mu shifwani sh'omundu, umweene weyisa asi, ni khukhwolisa khuufwa, khufila khu musalaba.
50002009	Ni lwe lomo yino, Wele wamuniinisa mu shifwo she angaaki, wamuwa lisiina lilifuura kamasina koosi,
50002010	nio akile bibindu byoosi bye mwikulu ni mu shibala, ni bye mwiloba asi, bifukhamilile lisiina lya Yesu.
50002011	Nalundi buli lulimi lurumbule luri Yesu Kristo ali Umukasya, nio shiriifwa shibe isi Wele Papa.
50002012	Nashiryo bebulebe, bakanwa baase, ni mubaatsake babawulila nga ni mubeele mukhola busheele. Ne akhuba ise nga indiyo shonyene ta, ne ari khufuurisa nga ise s'indiyo ta. Inywe mwabeene mwakha khuraambilila buwonesi bwenywe, nga mwokesanisa khuurya ni khukhwisamo lukoosi.
50002013	Lwekhuba Wele busheele araamba nga abirira mus'inywe, nga akana inywe muraambe, nalundi mube babawulila sheesi niye umweene akana.
50002014	Ni mukhole bibindu byoosi akhali khukhwiŋuluŋuunya namwe khukhandisana ta,
50002015	nio mulekhe khubakho ni she khukhwikiitsibwa shoosi ta. Ni mube bakwalaafu, nga babaana ba Wele, babakhalikho likoondo lyoosi ta, akari mu muboolo kuno kukwaborokha nalundi kukukhenaanayo ta. Mweesi mwakha khukhwaburukha mu shibala nga tsinieniesi ni tsikhosesa likulu,
50002016	nanywe muryo mubawe bubakha bwe bulamu. Nanywe nga mwakholile muryo, nio nase inyale khukhwibuyila khu shifukhu sheesi Kristo etsilakho, nga imanya indi naakhutima busa ta, namwe nakhukhalaabana busa ta.
50002017	Akhaba nga kamafuki kaase katsukhiwa nga shiwanwa khusaayilo, shishaama mu khufukiilila khwenywe, ndi ni kumwikhoyo lundi nasaangaliile atweela ni nanywe mweesi.
50002018	Ni nanywe muryo, mwakha mube basangaafu, mukabanane kumwikhoyo kwenywe ni nase.
50002019	Nga Umukasya wakanile, isuubila khubarumanila Timosewo, mu bifukhu bibikhali bye aleeyi ta, nio manya nase isangaale mu mwoyo, nga namanyile bibibamakho.
50002020	Ise s'indikho n'umundu ukuundi uli nga niye ta, unyala khubenaanakho, ta.
50002021	Khulwekhuba buli mundu aweentsa bibyeewe khubweewe, ne akhuba bya Yesu Kristo ta.
50002022	Inywe mwabeene mwamanya nga Timosewo wamala khukhwiŋaŋasa umweene, nga niye ni nase ni khwakaanisatsaka nga papa n'umwana weewe, mu lisiina lye Kamakhuwa Kamalayi.
50002023	Nashiryo umweene uyo nambaasa khumurumana wangu, nga namalile khubona nga bibyase ni bili.
50002024	Ni nase samweene niyikina mu Mukasya, ndi indiitsa isi muli wangu.
50002025	Ne naboone nga shilayi khubarumanila uwebulebe Epafurodito. Ali umusaale mu buraambi buno nalundi umusolani washaase. Ali umurume wenywe esi mwarumana khukhuntsakaanisa mu byeesi ingana.
50002026	Lwekhuba abatsiinikhila naabi inywe mweesi, inywe kumutaambo kwabawamba khulwekhuba mwawulila muri ali umulwaale.
50002027	Ni abweene, khulwala alwala, ambi afwe, ne Wele amuwambila shiisa, ne akhuba niye yenyene ta, ne ni nase, khukhumbonisa kimitaambo kilekhe khukhwiloosela khu mitaambo kikindi.
50002028	Nashiryo nakanile naabi khumurumana isi muli, nio nga mwamuboone mube ni kumwikhoyo. Ni nase inyale khubombesa khu mutaambo kwase.
50002029	Aso, ni mumwakaanile nga uwebulebe mu Mukasya, ni kumwikhoyo kumukali. Lundi babandu babafwana nga yuno ari ni mubesaatsakemo lukoosi.
50002030	Lwekhuba ataambakho khafwiiti afwe khulwe kumulimo kwa Kristo, nga s'enaanayo khulwe bulamu bweewe ta, nio atabusilise abe inywe byeesi mukhanyala khukhola ta.
50003001	Shimalilisi bebulebe, ni mwikhoyele mu Mukasya. Ise seshinduyisa khukhwilaŋanamo khubaronela bibindu nibyo bitweela ta, ne shili she khubawonesa inywe.
50003002	Ni mwiliinde tsimbwa itso, ni buraambi bwatsyo buubi. Ni mwiliinde ibo babakhala kumubili.
50003003	Khulwekhuba ifwe nibo babenjila imbalu iya ŋali, babesaaya Wele mu mwoyo, lundi babekhoyela mu Kristo Yesu, nga sikhuli ni khukhwiyikina mu mubili ta.
50003004	Ikhaba nga ise samweene nandinyalile khuuba ni khukhwiyikina mu mubili, ne umundu yeesi n'ambaasa khukhwiyikina kumubili, ise imufuurisa.
50003005	Ise nengila imbalu khu shifukhu she shinaane. Indi umusaalikhana uwe mu shikuuka sha Isiraeli, uwe muunda iya Benyamini. Indi Umuhebulaniya, urura mu ba Heburaniya. Mu bye khuliinda kamakambila, naba Umufarisaayo.
50003006	Khulwe khukana naabi bye kamakambila, nataambisatsaka babandu ba Wele, ni lwe bukhosefu bwe kamakambila, nabonekha nga s'indikho ni she khukhwikiitsibwa ta.
50003007	Ne ibyo byoosi bibyabonekha nga bye kamafuurisa is'indi, nabibala nga khufiilwa khulwe bulayi bwa Kristo.
50003008	Bibindu byoosi nabibala nga khufiilwa khulwe bulayi bubiririfu, bubuuli mu khumanya Kristo Yesu, Umukasya wase. Khulw'omweene uyo, nafiilwa bibindu byoosi. Nabibala nga kamaandu ke buumbi, nio inyoole kamafuurisa niko Kristo.
50003009	Nalundi inyolekhe nga ndi mu niye ilala, nga s'indi ni bukwalaafu bubwase bubwiitsa lwe khulondelela kamakambila busa ta, ne khurusakho ubwo bubwiitsa khulwe khufukiilila mu Kristo. Bukwalaafu ubwo bubwama isi Wele, nalundi nga bwayimikha khu khufukiilila.
50003010	Ise sheesi ngana nikhwo khumanya Kristo, ni kamaani ke khulamukha khweewe khukhwaama mu bafu, ni butweela bwe khukabananila atweela mu butsiina bweewe. Nalundi khukalukha khuuba nga Kristo, mu khufwa khweewe,
50003011	ni khukhwiyikina ndi noole khu khulamukha khwe khurura mu bafu.
50003012	Ise s'inoma indi namala khaale khunyoola sheesi ise ingana ta, namwe ndi namala khaale khukalusibwa khuuba umulayi ta. Ne ikhakakho ndi nio inyoole isho sheesi Kristo Yesu ambiikhila ise.
50003013	Bebulebe, ise samweene sinambaasa ndi namala khaale khukhwoola khu sheesi ingana ta. Ne shishindu shitweela sheesi ikhola nikhwo khukhwibilila bye mukoongo, n'enga ikhakakho naabi khukhwoola khw'isho shishiili iburangisi.
50003014	Ikhakakho naabi noole khu shitsilililwa, nga nikhwo khunyoola shiwanwa she khulaangibwa khwa Wele, khukhuuli mu Kristo Yesu, khwe bulamu bwe mu ngaaki.
50003015	Nashiryo, ifwe fweesi khukhuuli bakhulu mu bye kumwoyo, khakhufukiilisane khuryo. Ne nibawo babambaasa shishindu sha buraawa khukhwama khu shino, Wele alibabimbulila mu shino.
50003016	Ne isho sheesi khumalile khukhwoolakho, khayo khukyendele mu sheene isho.
50003017	Bebulebe, mweesitsana ni mwiyikile khu she khubonelakho shase. Ni muyile she khubonelakho sh'abo babakhola baryo nga baloondelela ifwe sheesi khwakhola.
50003018	Khulwekhuba nga busheele ise ni mbaboolatsakila, lundi ari imbaboolela nga indila kamasika, ndi bakali bamenya nga basiku be kumusalaba kwa Kristo.
50003019	Babeene abo, intsakamilo yaabwe nikhwo khuhela, ni wele wabwe niyo inda yaabwe. Ni shiriifwa shaabwe shili mu bye tsisoni byaabwe. Ni bibyambaaso byaabwe bili khu bindu bye mu shibala.
50003020	Ne ifwe iweefwe niyo mwikulu. Nalundi khulindiilila umuwonesi, Umukasya Yesu Kristo, khukhwama ibweene iyo.
50003021	Kristo uyo, khulwe kamaani kakamunyalisisa khuura bibindu byoosi asi e buwuli bweewe, alikalusa kimibili kyeefwe kino kimitoro nalundi kikifwa, kifwanane ni kumubili kweewe kwe shiriifwa.
50004001	Nashiryo bebulebe baase, inywe beesi ingana nalundi beesi intsiinikhanila, inywe mumuuli kumwikhoyo kwase nalundi ikuutwa yase, ni mwiime nga mwawandalaliile mu Mukasya, bakanwa baase.
50004002	Nikontseleele Ewudio ni Sutike, ndi bafukiilisane mu Mukasya.
50004003	Ikhuloomba ni nawe umwakaanisi washase uwe ilala, ndi n'uyeete bakhasi bano, bababeele nga barambila atweela ni nase, mu khusalanisa Kamakhuwa Kamalayi. Ni khutubakho ni Kelementi, ni babakaanisi bashaase babaramile boosi, babaali ni kamasina kabwe nga karonebwa mu shitabo sha Wele, she bulamu.
50004004	Ni mwikhoyatsakile mu Mukasya busheele; nalundi inoma ndi ni mwikhoye.
50004005	Kha buwolu bwenywe bumanyikhe isi babandu boosi. Umukasya ali ambi khukobola.
50004006	Mukheyembelelatsaka khulwe lomo yoosi ta, ne mu buli lomo yoosi, ni mukiboolatsakile Wele mu khuloomba, ni mu khwikontselela, atweela ni khusiima.
50004007	Ni lukoosi lwa Wele lulufuura khumanya khw'omundu khwoosi, luliinde kimyoyo kyenywe, ni bibyambaaso byenywe bibe mu Kristo Yesu.
50004008	Ni shishakamayo bebulebe, bibindu byaŋali byoosi, bye shiriifwa byoosi, bye bubwilama byoosi, bikwalaafu byoosi, bibibonekha bulayi byoosi, bibilomebwakho bulayi byoosi, noola iliwo shishindu shishifuurira ilala, noola iliwo shishakhilwa khubuyilibwa, ni mwambaasatsake khu bindu nga bino.
50004009	Bibindu ibyo byoosi byeesi baamala khaale khubaleekela, namwe byeesi mwanyoola, namwe byeesi mwawulila khukhwama is'ise, ni byeesi mwabona mus'ise, ni mubikhole. Ni Wele uwe lukoosi kane abatsake ni nanywe.
50004010	Ise nikhoyela naabi mu Mukasya, khulwekhuba lwanyuma lwe mbuka indeeyi, lundi ndi mwokesanile muri muntsinaanayo. Ilala, mubeele nga mwinaanayo, ne simwaba ni mbuka khushokesanisa ta.
50004011	Inoma shino akhuba ndi lwekhuba nataambile ta, ne lwekhuba namala khukhwiyika khuuba nga buli shindu shoosi sheesi imba ni nasho shimala.
50004012	Naamanya nga ni shifwana khuuba mu butaambi, nalundi naamanya nga ni shifwana khuuba ni bikali. Nayiyika shimoonyo she khuuba mu buli mbuka yoosi, na buli osi esi mba, oba imba nekurire, namwe nga ndi intsala, oba ndi n'abikali, namwe nga ndi na bifwiiti, shoosi shimala.
50004013	Ise inyalisa khukhola byoosi khubirira m'uyo uwamandalasa.
50004014	Ne mwakhola bulayi khukhunjeeta ise mu bihangafu byase.
50004015	Inywe Bafilipi mwabeene mwamanya bulayi muri khukhwama khu bifukhu bibyanyoowa byeesi mwafukiilisilamo Kamakhuwa Kamalayi, nga ni naama i Masedoniya, imbaawo bafukiilisi babandi mu Kristo babatubaana ni nase mu khuwana namwe mu khwakaanila ta, khurusakho inywe mwenyene.
50004016	Khulwekhuba nga ni naba mu Sesalonika, mwantsakaanisa byeesi nakana, khubirisa mu mulundi mutweela.
50004017	Akhuba indi ise ingana naabi biwanwa ta, ne ingana khubona bibyaano bibiloosela khu bukali bwenywe.
50004018	Ise namalile khufuna bibindu byoosi, ni khuminyisakho. Ni nase ari byaamalile, lwanyuma lwe khufuna khukhwama isi Epafurodito biwanwa byeesi mwakaanisile. Bili biwanwa bibiwunya isilikakha indayi, shiwanwa shishiwongebwayo, sheesi Wele afukiilisa.
50004019	Ni Wele wase kane olelese byeesi mukana, khulwe shiriifwa shishiili mu Kristo Yesu.
50004020	Shiriifwa shibe isi Papa Wele weefwe, biilo ni biilo. Amiina.
50004021	Ni musheese babandu ba Wele boosi mu Kristo Yesu. Balebe babaali ni nase babasheesele.
50004022	Babandu ba Wele boosi babaali ano babasheesele, ni khufuura abo babaali mu lumako lwa Kayisaali.
50004023	Bubweela bw'Omukasya wefwe Yesu Kristo, bube ni nanywe mweesi. Amiina.
51001001	Ibaluwa yino yaama isi ise Paulo, umurume uwa Kristo Yesu, khulwe khukana khwa Wele. Nalundi n'isi Timosewo, uwebulebe weefwe.
51001002	Khukironela babandu ba Wele be mu Kolosaayi, bafukiilisi babeyikinwa mu Kristo. Bubweela ni lukoosi bibyaama isi Wele Papa weefwe, bibe isi muli.
51001003	Busheele ni khuba nga khubaloombela, khusiima Wele, Papa uw'Omukasya weefwe Yesu Kristo.
51001004	Lwekhuba khwawulila khu biwamba khufukiilila khwenywe, mu Kristo Yesu, ni khukana khweesi muli ni nakhwo, isi babandu ba Wele boosi.
51001005	Khufukiilila ni khukana ukhwo bibyaama mu mwiyikino kukwababikhibwila bulayi mwikulu. Nalundi mwamala khaale khushiwulilakho mu burume bwa ŋali, nga nibwo Kamakhuwa Kamalayi kakaboolakho.
51001006	Kamakhuwa Kamalayi kano kalikho kaama bibyaamo, lundi kelooselela ilala khubalaayisibwa mu shibala shoosi. Nga ni kabeele mus'inywe khukhwama khu shifukhu sheesi mwakawulililakho, nalundi mwofwasa bubweela bwa Wele mu bwaŋali bwabwo bwoosi.
51001007	Ne bino mwabiiyika khukhwama khu Epafura, umwakaanisi washeefwe esi khukana. Niye ali umuraambi umwiyikinwa uwa Kristo khulweefwe.
51001008	Niye wakhuboolela ifwe khu khukana khwesi muli ni nakhwo isi ifwe, khwesi Umwoyo abawa.
51001009	Ni lwe lomo yino, khukhwama khu shifukhu khweesi khwawulilakho bibibawambakho, ifwe sikhwalekhatsakayo khubaloombela inywe ta. Nga khuloomba khuri Wele abetsuse inywe ni khumanya byeesi akana, nalundi khuri mube ni kamakyesi mu khumanya khwesi Umwoyo abawa.
51001010	Nalundi khuloomba khuryo khuri nio manya mumanye bulamu bweesi Umukasya akana, nalundi mu buli isaambo, mukhole bibiimwikhoyesa nga mutsowela mu khumanya khwa Wele.
51001011	Muhaandalasibwe ni kamaani koosi kakaama isi Umukasya, mu shiriifwa sheewe nga ni shili, nio manya mube ni khukhunyindaalila ni khukhwikhalilikha. Muryo mube ni kumwikhoyo,
51001012	nga musiima Papa uwabatsowesa khukabananila atweela mu busikha bwe babandu ba Wele, mu buyinga bwe buwaanga.
51001013	Wele wakhuwonesa ifwe khukhwama mu bunyala bwe shishilima, wakhukalusa ifwe wakhureera mu buyinga bw'Omwana weewe, umukanwa.
51001014	Umweene uyo wakhusikula ifwe, nga akhwiyakhila bibyonako byeefwe.
51001015	Kristo niye shifwani shisheene shishibonekha sha Wele, nga niye umukiboole mu bibuumbe byoosi.
51001016	Lwekhuba khubirira mu niye, Wele abuumba bibindu byoosi, bibiili mwikulu ni khu shibala; bibiibonekha, ni bibikhabonekha ta. Nga mubweene umwo mulimo bitsoloŋo ni bukasya, ni bawuli, ni be bunyala. Bibindu byoosi byabuumbibwa ni naye nalundi byabuumbibwa khulweewe.
51001017	Niye abawo nga bibiindu byoosi bishiili khubawo ta. Ni bibiindu byoosi bitubaanila atweela mu niye.
51001018	Niye ali kumurwe kwe babandu ba Wele bafukiilisi. Niye ali bunanikhilo nalundi niye ali umukiboole uwalamusibwa khukhwama mu bafu, nio akile mu bindu byoosi niye yenyene ayile shiifwo shishinyoowa.
51001019	Lwekhuba Wele umweene shamwikhoyesa khukhalawo ari bubwitsufu bubweene bwoosi bubonekhele mu mwana.
51001020	Nalundi khubirira mu Kristo, Wele akhalawo khukhwiisa shibala shoosi isi umweene ali. Bibindu byoosi bibiili mu shibala namwe bibiili mwikulu, abiisa isi umweene ali, nga areera lukoosi khu lwe kamafuki k'Omwana weewe, kakatsutsukhila khu musalaba.
51001021	Ni nanywe mwabeene khaale mwaba abe mwayawukha khukhwama khu Wele, lundi nga muli basiku beewe, mu myoyo kyenywe, khulwe buraambi bwenywe buubi.
51001022	Ne ari Wele wabeesile isi umweene ali, mu mubili kwa Kristo, khubirira mu khufwa. Nio akile abareere mu moni tseewe nga muli bakwalaafu, nga simulikho ni likoondo lyoosi ta, nalundi nga simulikho ni sheesi Wele anyala wabeekiitsamo ta.
51001023	Mube nga mwiloosela mu khufukiilila khwenywe, khukhuuli kumusiinji kwe kamaani, nalundi kumuhandalafu. Akhuba babayilibwa ino ni naayi ta, ne murame nga mwiyikina Kamakhuwa Kamalayi keesi mwawulila. Kano niko Kamakhuwa Kamalayi keesi baboolela bibuumbe byoosi, mu shibala shoosi asi e likulu. Ni nase Paulo nakalusibwa khuuba umwakaanisi uwe kamakhuwa ako.
51001024	Ni aluno ari ise isangaala khulwe khubona ndi intsiinisibwa khulwenywe. Ni khulwe khutsiinisibwa khwe mu mubili khwase, injeeta khumalilisa khutsiinisibwa khwa Kristo khukhwarama, khulwe kumubili kweewe, nibo babandu ba Wele babafukiilila.
51001025	Ise nayikyela umwakaanisi uwe bafukiilisi ba Wele, khulwekhuba Wele niye uwamambisa kumulimo kuno. Kumulimo kwesi Wele amba khulwenywe, nikwo kwe khuboolela Kamakhuwa Kamalayi mu bwitsufu.
51001026	Nalundi khumanyisa shimoonyo abe shishabisibwa kimiboolo ni kimiboolo, ne ari Wele washokesanisa isi babandu beewe.
51001027	Babandu bano nibo beesi Wele arobola khukhwama mu Banaambo, ari abamanyise shimoonyo she buyindifu bwe shiriifwa. Shimoonyo shino nisho shili Kristo mus'inywe, nga niye kumwiyikino kwe khufuna shiriifwa.
51001028	Uyo niye uwehaanayo, isi ifwe khuboolelakho, nga khureewula buli mundu, lundi khuleekela buli mutweela mu makyesi koosi, nio khunyale khureera buli mutweela mu moni tsa Wele, nga ilala umuhandalafu mu Kristo.
51001029	Khulwa shino intitiikhana, nga inaamba ni kamaani koosi ka Kristo kakaraambila mus'ise.
51002001	Ise ingana inywe mumanye khurekana khwesi indekanamo khulwenywe, ni khulwe babandu be mu Lawodikiya, ni khulw'abo babashiili khukhumbonakho ise ni tsimoni tsaawe ta.
51002002	Shitsilililwa shase shili ndi bawandalasibwe mu mwoyo, babe mu butweela, mu khukanana, nio akile babe ni buyindifu mu khumanya bulayi shimoonyo sha Wele, sheesi abimbula, nga nisho Kristo.
51002003	Mu Kristo, nimwo mweesi buyindifu bwoosi bwe kamakyesi ni khumanya, biibisile.
51002004	Ni nase imbaboolela shino ndi nio manya mulekhe khuwoombesebwa n'umundu yeesi ta, mu khukhandisana ni bilomo bye bubeeyi.
51002005	Khulwekhuba akhaba nga s'indi ni nanywe mu mubili ta, ne indi ni nanywe mu mwoyo. Nalundi nikhoya khubona nga bibindu byawambiwile bulayi, ni khufukiilila khwenywe mu Kristo nga ni khulikho khuwandalasibwa.
51002006	Ne khukhwama nga ni mwafukiilila Kristo Yesu nga Umukasya, ni mwiloosele khumenya mu niye.
51002007	Ni mwikhise kimili kyenywe mu Kristo, nalundi mwombakhe bulamu bwenywe mu niye. Mutsowe ni kamaani mu khufukiilila khwenywe, nga esi babaleekela, lundi nga mwetsuule ni khusiima.
51002008	Ne ni mwitsililise, umundu yeesi alekhe khubekyelisa babowe khulwe bibyambaaso bye bubeeyi, bibyaama mu makyesi k'omundu kakaama mundeekela iye bibindu bikhale ta, ni kamakyesi ke mu shibala kakakhali ka Kristo ta.
51002009	Lwekhuba mu Kristo nimwo mumuuli bubwitsufu bwe bwa Wele, nga bubonekhela mu mubili.
51002010	Nalundi khubirira mu Kristo inywe mwaweebwa bubwitsufu bwe bulamu nga niye umweene kumurwe kwe bye buwuli byoosi ni bunyala bwoosi.
51002011	Khubirira mu Kristo, nanywe nywe babenjila imbalu, akhuba ni khukhebebwa khukhukholebwa ni kamakhono ke babandu ta, ne khukhebebwa khukhukholebwa ni Kristo, mwarusibwakho kamaani ke shishonako.
51002012	Lwekhuba nga ni mwabatisibwa, mwasiikhibwila atweela ni Kristo. Lwanyuma mwalamusibwila atweela ni naye, khulwe khufukiilila khwenywe, khubirira mu maani ka Wele, uwalamusa Kristo khukhwama mu bafu.
51002013	Ne inywe mumwaba baafu khulwe khukhwoneka khwenywe, ni khulwe khulekha khwinjila imbalu mu mubili ta, ari Wele wabekyelisa balamu atweela ni Kristo umweene. Wele akhwiyakhila ifwe bibyoonako byeefwe byoosi.
51002014	Wakhalamo indakaano iyakholebwa mu makambila kakhukhingilila ifwe. Aryo, wabirusawo byoosi wabiyila wabitsangilila khu musalaba.
51002015	Nga n'amala khuwulila ilala buwuli bwe kamaani ke shishilima ni be bunyala, wabikyelisa she khubonelakho sha lubuula, nga abiwulila mu khuwula khwe kumusalaba.
51002016	Nashiryo mukhafukiilisa umundu yeesi khubawa kamakambila mu byeesi mwakha mwalya, namwe byeesi mwakha mwanywa ta. Namwe umundu akhabawa kamakambila mu bilomo bye khuliinda bifukhu bikhosefu, nga bye kumweesi kumushaakha, namwe bye shifukhu sha Sabato ta.
51002017	Bino byoosi byaba bibiniini busa bye bibindu ibyo bibyaba nga bitsya khwiitsa. Ne shishiindu shisheene nisho Kristo.
51002018	Mukhafukiilisatsaka umundu yeesi uwiyambaasakho khuuba nga niye uwe angaaki, khulwe khubonekhelwa khwa buraawa ta. Namwe khukhwisaaya bamalayika khukhabarusa khu shitsilililwa sheenywe ta. Umundu ufwanana aryo, eniinisa khulwe khukhwambaasa khwe kamakyesi k'omundu busa.
51002019	Umundu uyo aba wakhwihamba khu Kristo ta. Kristo niye kumurwe kwe kumubili, kukwiimisawo byoosi, nalundi kukuhambanisa atweela kimikotyo ni tsinyama, byatsowa nga Wele umweene niye ubitsowesa.
51002020	Ne noola inywe mwafwa ni Kristo, mwekaana kimyoyo kikiwula shibala, lwashiina ndi mumenya nga babandu be mu shibala? Lwashiina muwulibwa ni kamakambila nga kakaloma kari:
51002021	“Mukhahambakho khu shiindu isho ta”, “Isho mukhakhoombakho ta,” namwe “Mukhatiilakho khu shiindu ta?”
51002022	Bino byoosi biwamba khu bindu bibiwawo, lwanyuma lwe khubiraambisa khusintsiila khu makambila ni indeekela iye babandu.
51002023	Bye kamakambila nga kano bibonekha nga bye kamakyesi, musaambo yeesi bihanyiinyamo khukhwisaaya. Khukhwiyisa asi khwe bubeeyi, ni khutsiinisa khwe kumubili ne nga muŋali sibanyala khuyeeta mu khuliinda kumubili, khulekha khukhasikhila mu khwiwuuma khwe bye kumubili ta.
51003001	Ni nanywe noola mwalamusibwa ni Kristo khukhwama mu bafu, ni mure kimyoyo kyenywe khu biindu bye mwikulu, isi Kristo ekhaale khu mukhono kumulayi kwa Wele.
51003002	Ni mure bibyambaaso byenywe khu biindu bye mwikulu, akhuba khu biindu bye mu shibala ta.
51003003	Khulwekhuba bulamu bwenywe bwafwa, ne ari mwabisibwa atweela ni Kristo, mu Wele.
51003004	Kristo nga niye bulamu bwenywe bubweene, n'alibonekha, ni nanywe muryo mulibonekhela atweela ni naye, mukabane khu shiriifwa sheewe.
51003005	Ne nashiryo ni mwiire khukana khwe kumubili khukhuuli mus'inywe, nga buyeyani, bunyaalu, lukhobe, khukhwiwuuma khwe tsisoni, ni kumuluungo. Lwekhuba kumuluungo nasho shili nga khukhwisaaya bifwaani.
51003006	Khulwe bibindu nga bino, lirima lya Wele liitsila ibo babamumiinyaalila.
51003007	Inywe mwabeene khaale mwabatsaka mu bulamu bwe isaambo nga yino, ni mwamenyatsaka ni nabyo.
51003008	Ne ari nga babaloondelela Kristo, mwakha mwiyabulile ilala bibindu nga bino: lirima, burafu, liibuba, lukaambo. Nalundi inganikha iye tsisoni, ikhaama mukhanwa mwenywe ta.
51003009	Mukhawombesana mwenyene na mwenyene ta. Khulwekhuba mwayiyabula bulamu bukhale ni bye tsisaambo tsabwo.
51003010	Ne ari mwakwaarire umundu umushakha, wutsya nga ashuusibwa busheele mu makyesi ke shifwani sh'omubuumbi.
51003011	Ni shishamamo shili ndi, imbaawo lulwakha akari o Muyonaani n'Umuyudaaya ta. Ni akari w'omundu wenjila imbalu n'ukhenjila imbalu ta. Nalundi imbaawo Umunaambo namwe uyo uwibirisaka ni burafu, mbaawo umundu umukulwa namwe umulekhuule busa ta, khurusakho ndi Kristo niye byoosi lundi mu boosi.
51003012	Nashiryo nga babandu ba Wele barobole, babaali bakhosefu lundi bakanwa, ni mukwarisibwe ni khutsiinikhila babandi. Mube be shiisa, bawolu, basile, lundi babekhalilikhi.
51003013	Ni mwikhaliilikhane mwenyene na mwenyene, nalundi mwiyakhanile singa umundu yeesi aba n'ilomo iye khu khwiŋuluŋuunya is'ukuundi. Ni mwiyakhanile nga Umukasya n'abeyakhila inywe.
51003014	Ne khu ibyo byoosi ni murekho khukana, lwekhuba khukana nikhwo khukhubowela ilala bibindu byoosi atweela.
51003015	Ni mulekhe lukoosi lwa Kristo luwule mu myoyo kyenywe. Khulwekhuba inywe mwalaangibwa mu lukoosi luno, khuuba bisiintsa bye kumubili mutweela. Nalundi mwitsusibwe ni khusiima.
51003016	Ni mulekhe ni shilomo sha Kristo shimenye mus'inywe, mu buyindifu bwasho, nga muleekanila lundi nga muwaana kamakhula, mu makyesi koosi. Ni mwiimbe tsi zabuli, ni tsinyimbo, ni kimyeenya kimikhosefu, nga mwimbila Wele ni khusiima mu myoyo kyenywe.
51003017	Ne byoosi byeesi mukhola, khayo bibe mu shilomo, namwe mu bikholwa. Byoosi ni mubikhole mu lisiina ly'Omukasya Yesu, nga muwaanayo khusiima isi Wele Papa, khubirira mu Kristo.
51003018	Inywe bakhasi ni muwulilatsake baseetsa beenywe, khulwekhuba isho nisho shishakhila mu Mukasya.
51003019	Ni nanywe baseetsa ni mukanaatsake bakhasi beenywe. Mukhabarafiyilakila ta.
51003020	Ni nanywe babaana ni muwulilatsake basaali beenywe mu saambo tsoosi, khulwekhuba shino nisho shishikhoyesa Umukasya.
51003021	Nanywe basaali mukhakhalasatsaka babaana beenywe ta, lwekhuba lukana banyala bawamo kamaani.
51003022	Inywe bakulwa ni muwulilatsake bakoosi beenywe be mu shibala mu buli lomo yoosi. Akhuba ndi babaloleelela shonyene khulwe khubekhoyesa ta, ne ni mushikhole ni kumwoyo kwaŋali, khulwekhuba murya Umukasya.
51003023	Mu buli shoosi sheesi mukhola, ni mukhole ni kumwoyo mutweela, nga babaraamba khulw'Omukasya, ne akhuba indi khulwe babandu ta.
51003024	Khulwekhuba ni mumanye muri, mulinyoola kumukheemba khukhwama isi Umukasya, nga shiwaanwa khulwe buraambi. Khulwekhuba Umukasya Kristo niye isi mwakaanisa.
51003025	Ni nooyo uraamba buubi yeesi, alisasulibwa nga buraambi bweewe buubi ni buli, lwekhuba Wele ayila buli mundu nga n'ali.
51004001	Ni nanywe bakoosi ni mubirise bakulwa beenywe bulayi, nga ni shaakhila, nga nanywe mumanya muri muli n'umukoosi wenywe mwikulu.
51004002	Ni murabilatsake mu khuloomba, mube meeso nalundi nga musiima.
51004003	Ni nafwe mukhuloombele nga mwikontselela Wele, khukhwikulilawo ifwe kumukhoosi kwe khuboolela burume bwe shimoonyo sha Kristo, bubwakila ise naaba mu mapuusu.
51004004	Ni munoombele ise nio manya nanyala khuboolela lubuula, nga ni naakha khukhola.
51004005	Ni mube ni kamakyesi musaambo isi mwibirisamo, isi babandu be bulafu, nga muraambisa bulayi ikhabi yoosi isi muba ni nayo.
51004006	Inganikha yenywe busheele khayo ibaatsake iye bubweela, nga ilimo itsamu, nio munyale khumanya nga ni munyala khukobolamo umundu yeesi bulayi.
51004007	Tikiko alibaboolela byoosi bibiimambakho. Niye ali uwebulebe weefwe isi khukana, umwakaanisi umwiyikinwa, lundi umuraambi uwasheefwe mu Mukasya.
51004008	Namurumanile is'inywe muli ndi ababoolele byoosi bibiikhuwamba khus'ifwe, nalundi abawandalase kimyoyo kyenywe.
51004009	Niye alikhukhwiitsa ni Onesimo, umulebe weefwe umwiyikinwa, nalundi umukanwa. Naye ali mutweela khus'inywe. Kane bababoolele byoosi bibiili ino.
51004010	Arisitaluko, uli umubowe washase, wabasheesele. Ni Mariko, wandaaye wa Balunaba, naye wabasheesele. Mwamala khaale khuboolelwa bibimuwambakho, nga wolele isi muli, ni mumwakaanile bulayi.
51004011	Ni Yesua ulaangibwa Yusito, naye wabasheesa. Bano bonyene nibo babaali Bayudaaya bafukiilisi, babaraamba ni nase khulwe Buyinga bwa Wele. Babeene bano banjeetile ise naabi.
51004012	Epafura naye mutweela khus'inywe lundi umwakaanisi uwa Yesu Kristo, naye wabasheesa. Niye warabila khubaloombela inywe, nga ekontselela Wele ari khali mwimile nga muli bakumu mu khukana khwa Wele. Nalundi ari mube babakhatengaasibwa ta.
51004013	Nashiryo ise imbaŋaŋasa nga n'ali umuraambi uwe kamaani khulwenywe, ni khulw'abo babaali mu Lawodikiya, ni nabo babaali mu Hiliapolisi
51004014	Luka umukaangi weefwe umukanwa ni Demasi, nabo babasheesele.
51004015	Ni musheesele bebulebe babaali mu Lawodikiya, musheesele ni Niifa, ni babafukiilisa mu Kristo boosi, bababusanila muntsu yeewe.
51004016	Ne nga bamalile khubasomela ibaluwa yino, ni mubone muri basomela ni bafukiilisi mu Kristo, babaali i Lawodikiya. Ni nanywe mubone muri musoma ibaluwa iyaama i Lawodikiya.
51004017	Ni muboolele Alikipo muri, “Bona uri wolelesa kumulimo kukwakhuwebwa kw'Omukasya.”
51004018	Ise Paulo imbaronela khusheesa khuno, ni kumukhono kwase kumweene. Ni mushebulile muri ndi umubowe. Bubweela bwa Wele bube ni nanywe.
52001001	Ibaluwa yino yaama isiise Paulo ni Silasi ni Timosewo; nga khubaronela inywe bafukiilisi mu Yesu be mu Sesalonika, babaali ba Wele Papa n'Umukasya Yesu Kristo. Bubweela ni lukoosi bibe ni nanywe.
52001002	Ifwe khusiima Wele busheele khulwenywe mweesi, nga khubalomakho mu khuloomba khweefwe.
52001003	Buli busheele mu moni tsa Wele weefwe, khushebulila buraambi bweenywe bubwama mu khufukiilila, ni khukana khweenywe, mwiibyo byeesi mukhola ni kamaani, ni kumwiyikino kweenywe mu Mukasya weefwe Yesu Kristo nga ni kuli kwe khurabila.
52001004	Bebulebe, ifwe khwamanya khuri, Wele abakana inywe, lundi wabarobola inywe khuuba babeewe babeene.
52001005	Lwekhuba Kamakhuwa keefwe Kamalayi shikareerebwa isi muli mu bilomo byonyene ta, ne Kamakhuwa ako ketsila ni mu maani, lundi mu Mwoyo Umukhosefu, ni mukhuŋaŋasa khukhwitsufu. Ni nanywe mwakhumanya nga ifwe ni khuli, nga ni khwaba akari mus'inywe lwe bulayi bweenywe.
52001006	Ni nanywe mwakhakakho khukhwiyikila khusiifwe ni khu Mukasya, ikhaba nga yabawo khutaambisibwa khukali, mwakaanila burume ni kumwikhoyo kw'Omwoyo Umukhosefu.
52001007	Muryo mwekyela she khubonelakho isi bafukiilisi boosi be mu Masedoniya ni be mu Akaya.
52001008	Burume bw'Omukasya bubwama isiinywe sibwawulilikha mu Masedoniya ni mu Akaya mwonyene ta, ne ni khufukiilila khweenywe mu Wele, khwafuma buli andu osi. Nashiryo, ifwe sikhunyala khwashilomakho shishindu shoosi ta.
52001009	Lwekhuba nibo babeene baboola bibiwaamba khusiifwe, isaambo yeesi mwakhwakaanilamo, nga ifwe ni khwaba ni nanywe, nalundi nga ni mwashuukha mweela isi Wele nga mulekha bifwaani, muri nio mwakaanise Wele Umulamu lundi uwaŋali.
52001010	Ni khuliindilila Umwana weewe, khukhwama mwikulu esi alamusa mu bafu, niye Yesu, ukhuwonesa ifwe khukhwaama mu lirima lilikho liitsa.
52002001	Inywe bebulebe, mwamanya muri khukyeniya khweefwe isi muli sikhwaba khwabusa ta.
52002002	Nga ni mumanyile khwaba khwamalile khaale khutaambisibwa ni khukhomebwela mu Filipi, ne lwe Kamaani ka Wele khwababoolela Kamakhuwa Kamalayi, ikhaba nga yabawo khukhandisana khukali.
52002003	Lwekhuba khukambila khweefwe sikhuli khukhwama mu khuborokha ta, namwe khwe bibyambaaso binyaalu ta; namwe ifwe sikhwipalapatsa ta.
52002004	Ne ifwe khukanikha nga babandu baabamala khufukiilisibwa ni Wele, wakhubiikhisa ifwe Kamakhuwa Kamalayi. Ifwe sikhukhakakho khukhwikhoyesa babandu ta, ne khwikhoyesa Wele, ukhakilisa kimyoyo kyeefwe.
52002005	Inywe mwamanya bulayi muri ifwe sikhwaraambisakho lulimi lulubawombelesa inywe ta, namwe khuraambisa bilomo bye khubisilisa kumuluungo kweefwe ta. Wele niye umujulilwa weefwe.
52002006	Ifwe sikhwaweentsakho khuruuyibwa khukhwama isi umundu yeesi ta, namwe khukhwama isi muli, namwe khukhwama isi babandu babandi ta, ikhaba nga abe khunyala khubetyukhisa inywe busiro bweefwe, khukhwama nga ni khuli barume ba Kristo.
52002007	Ne khwaba bawolu akari mus'inywe, nga maayi umusaali umweene natembelesa babaana beewe.
52002008	Ni nafwe khuryo khwabakana naabi, khwaba berekefu khukabanana ni nanywe akhuba Kamakhuwa Kamalayi kakaama isi Wele konyene ta, ne ni bulamu bweefwe bubweene, lwekhuba inywe mwekyelila ilala basaale beefwe.
52002009	Ilala bebulebe mushebulila muri, mu bwakaanisi bweefwe ni khukhalaabana, khwaraambatsaka shiilo ni kumuusi, nio khulekhe khubasitowelela ta, nga khubaboolela Kamakhuwa Kamalayi ka Wele.
52002010	Inywe muli bajulisi beefwe, ni Wele naye aryo, nga ni khwaba ni tsisaambo tseefwe tsindayi tsingwalaafu, nga sitsilikho khukhwikiitsibwa akari mus'inywe babafukiilila ta.
52002011	Lundi mwamanya nga ni khwababoolela buli mutweela khusiinywe, nga papa n'akholela babaana beewe.
52002012	Khwabakhupilisa, khwabesamo kamaani, lundi khwabakaambilila khuri mukyende bulayi mu bulamu bubwakhila babandu ba Wele, uwabalaanga khukhwinjila mu buyinga bweewe, ni mu shiriifwa sheewe.
52002013	Ni lwe lomo yino kila khusiima Wele buli busheele, lwekhuba ni mwafuna shilomo sha Wele sheesi mwawulila khukhwama isiifwe, mwashifukiilila, akhuba nga shilomo she babandu busa ta, ne nga ni shili shilomo sha Wele, shishiraambila mwiinywe babandu babafukiilila.
52002014	Lwekhuba inywe bebulebe, mwekyela babandu babeyikila khu bafukiilisi mu Kristo Yesu babaali mu Buyudaaya. Lwekhuba nanywe mwataambisibwa lwe bibindu nibyo bitweela khukhwama isi babandu be linaambo lyeenywe, nga nibo ni baataambisibwa ni Bayudaaya;
52002015	babeera Umukasya Yesu ni baŋoosi lundi bakhutaambisa ni nafwe. Nibo sibekhoyesa Wele ta, lundi bali basiku isi babandu boosi.
52002016	Nibo baakhakakho ni khukhukhingilila ifwe khulekhe khukanikhakho isi Banaambo ta, nio manya nabo bawonesebwa. Musaambo yino baaba bayimbisa khukhwoneka khwawe, ni lirima lya Wele lyamalile khaale khuboolakho.
52002017	Ne ifwe bebulebe, khukhwama nga ni khwawukhana ni nanywe imbuka ifwiiti, (akhuba mu mwoyo ta, ne mu mubili) khwakhakakho naabi khubona khuri, khubabonekho lundi.
52002018	Khwakana khuri khwiitse isi muli, ni nase samweene Paulo, tsifuunda ngali nakana khukhwiitsa, ne Sitaani walekha khukhufukiilila ta.
52002019	Ne kumwiyikino kweefwe nikwo kuli, namwe kumwikhoyo, namwe lihabi lye shiriifwa mu moni ts'Omukasya weefwe Yesu Kristo nga naliitsa? Simuli nibo inywe, akhuba babandu babandi ta?
52002020	Ilala inywe muli shiriifwa sheefwe, lundi kumwikhoyo kweefwe.
52003001	Ne ni khukhanyala khukhwikhalilikha lundi ta, khwabona khuri shilayi fwenyene khurame i Asene.
52003002	Khuryo khwarumana Timosewo uwebulebe weefwe, lundi umwakaanisi washeefwe mu khuraambila Wele ni mu khuboolela Kamakhuwa Kamalayi ka Kristo, lwe khukana khubahandalasa ni khubayeeta inywe mu khufukiilila khweenywe,
52003003	nio ilekhe khubawo n'umundu na mutweela khuyiyisibwa lwe khutaambisibwa khuno ta. Lwekhuba inywe mwabeene mwamanya bulayi muri khwareebwawo lwe bikosi bino.
52003004	Lwekhuba muŋali nga ni khwaba ni nanywe, khwababoolela nga bushiili khuri, khuutsya khutaambisibwa, ni nasho shaaba shiryo nga ni mumanyile bulayi.
52003005	Ni lwe lomo yino, ise ni khaanyala khukhwikhalilikha lundi ta, narumanisa nga ngana imanye khu khufukiilila khweenywe. Narya nga nambaasa ndi umusiku akhabakhakilisa ni khukhalaabana khweefwe khwaba khwa busa ta.
52003006	Ne ari Timosewo alyoolele isi khuli nga ama isi muli, wakhurereere kamakhuwa kamalayi kakawamba khu khufukiilila ni khukana khweenywe. Wakhuboolele ifwe nga ni mukhushebulila bifukhu byoosi; nga ni mukana naabi khu khubonakho ifwe, nga ndi nafwe ni khukana nanywe khubabonekho.
52003007	Ni lwe lomo yino bebulebe, mu buwangafu ni mu khutaambisibwa khweefwe, ifwe khwesibwamo naabi kamaani khulweenywe, ni khulwe khufukiilila khweesi muli nakhwo.
52003008	Lwekhuba aluno ano, ifwe khuli balamu, inywe ni muba nga muli ni kamaani khukhwiimikha mu Mukasya.
52003009	Ari khusiima shiina khweesi khunyala khuuwa lundi Wele khulwenywe, lwe kumwikhoyo kwoosi kweesi khusangaala khulwenywe mu moni tsa Wele weefwe?
52003010	Khuryo shiilo ni kumuusi khuloomba naabi khuri manya khwababonakho lundi, khwanyala khubalooselakho isho shishiiba shibataambakho mu khufukiilila khweenywe.
52003011	Ari khuloomba Wele weefwe, lundi Papa umweene n'Umukasya Yesu, akhwikulilewo ifwe intsila khwoole isi muli.
52003012	Lundi Umukasya abalooselekho khukana ni khuminyisa khukanana mwenyene na mwenyene, n'isi babandu babandi boosi, nga khukana khweefwe ni khuli is'inywe.
52003013	Aryo abawandalase kimyoyo kyeenywe, nio mubonekhe nga simulikho ni she khubiiyisibwa ta, nga muli bakhosefu mu moni tsa Wele weefwe, lundi Papa, nga Umukasya weefwe Yesu etsila atweela ni bakhosefu beewe boosi.
52004001	Bibyakamayo bebulebe, khubekontselela lundi kubakambilila mu butweela bubuuli mu Mukasya Yesu, khuri mwakha khumenya musaambo iyikhoyesa Wele nga ni khwabaleekela. Bino byoosi mulikho mubikhola, ne khubekontselela khuri mukhole muryo ni khufuurisakho.
52004002	Lwekhuba mwamanya khukambila khweesi ifwe khwabawa khulw'Omukasya Yesu.
52004003	Khuno khuli khukana khwa Wele isi muli: ndi mube bakwalaafu, nalundi khuri mulekhele ilala bye buyeyani.
52004004	Buli mundu mus'inywe akha amanye khuwula kumubili kweewe musaambo ili ikhosefu lundi iye lukoosi.
52004005	Ne akhuba mu muluungo kwe khukhwikoomba, nga Banaambo babashiili khumanya Wele ni bakhola ta.
52004006	Ni mulomo yino umundu yeesi alekhe khukhola yaayawe buubi namwe khumumiinilisa ta. Umukasya aliwa babandu shitaambiso lwe bibyonako nga bino, nga ni khwamala khaale khubaboolela lundi khwabareewula.
52004007	Lwekhuba Wele siwakhulaangila ifwe bunyaalu ta, ne khumenya mu bukhosefu.
52004008	Nashiryo umundu yeesi ulekelesa bino aba s'alekelesa umundu taawe, ne aba alekelesa Wele, ubawa Umwoyo weewe Umukhosefu.
52004009	Ne bibiwaamba khu khukana khwe bebulebe, sishikhwakhila lundi khubibaronela inywe ta, lwekhuba inywe mwabeene mwamala khaale khuleekelwa ni Wele isaambo iye khukanana mwenyene na mwenyene.
52004010	Ne shili ni shisheene, inywe mukanana ni bebulebe boosi babaali mu Masedoniya yoosi. Ne khubekontselela bebulebe khuri, muminyisewo khukhola muryo.
52004011	Khali shibeele shitsilililwa sheenywe khumenya bulamu buwolu, nga buli mundu enaanayo lwe kimiboraniso kyeewe, nga muraambilila bye bulamu bweenywe, nga esi khwanyoowa khubaboolela.
52004012	Ni musaambo yino kane mwisiwemo shiriifwa ni babandu be bulafu, nalundi nga mbaawo sheesi mutaamba ta.
52004013	Ifwe sikhwandikanile inywe khulekha khumanya ta bebulebe, ni khufuura khwibyo bibiwaamba khu bandu babaafwa, nio mulekhe khuuba mu masika nga babandu babandi babakhali ni kumwiyikino ta.
52004014	Ifwe khufukiilila khuri Yesu afwa, lundi walamukha. Nalundi khufukiilila khuri ni naabo babaafwa nga bafukiilila mu Yesu, Wele alibakobosa mu bulamu atweela ni Yesu.
52004015	Ni nashino khubaboolela khulwe shilomo sh'Omukasya, khuri ifwe babashiili balamu, babaaliwo khukhwoolesa khu khwiitsa khw'Omukasya, sikhuliitsya iburangisi waabo babaafwa khaale ta.
52004016	Lwekhuba Umukasya umweene aliikha nga ama mwikulu ni likono lye kamaani, atweela ni likono lya malayika umukhulu, n'ikhoombi ya Wele ni naabo babafwiila mu Kristo, nibo babaalinyoowa khulamukha.
52004017	Ne lwanyuma lwabo, ifwe babashiiliwo balamu khuliyilibwa atweela ni nabo mwifuumbi, khukhwakaanila Umukasya mu ngaaki. Khuryo khubatsake n'Umukasya bifukhu byoosi.
52004018	Nashiryo, ni mwisanemo kamaani mwenyene na mwenyene nga muraambisa bilomo bino.
52005001	Ari bebulebe, bibiwaamba khu bifukhu ni khu bisiintsa esi bino bilibelawo sishikhwakhila ifwe khubibaronela inywe ta.
52005002	Lwekhuba inywe mwabeene mwamanya bulayi busa muri, shifukhu sh'Omukasya shiliitsa nga umwiifwi n'etsa mu shilo.
52005003	Babandu baliba nga baloma bari, “Iliwo lukoosi, mbaawo buubi ta”, nio lubaluba khuhela khwiitse khu nibo nga butsiina bwe khusaala ni bwitsila umukhasi uli shisoombo, ni nabo baryo boosi sibaliwona ta.
52005004	Ne inywe bebulebe, simuli mushiilima nio shifukhu shino shibatundubikhe busa nga umwiifwi ta.
52005005	Inywe muli babaana be buwaanga, lundi babaana be kumuusi. Ifwe sikhuli babandu be mu shilo namwe be shishilima ta.
52005006	Nashiryo ifwe khukhakona liilo nga babandu babandi ni bakhola ta, ne khakhube meeso lundi babamoka.
52005007	Lwekhuba ibo babakona, bakona mu shilo, ni naabo babameela, bameela mu shilo.
52005008	Ne ifwe, ni khuli babaana be kumuusi, khakhube babandu babamoka, nga khwakwaarire khufukiilila, ni khukana nga ingabo ibatseeta mu shifuba, ni kumwiyikino kwe buwonesi nga ikuutwa itseeta kumurwe.
52005009	Lwekhuba Wele s'akhurobola ifwe khubonabona mu lirima lyeewe ta, ne khulwe khunyoola buwonesi mu Mukasya weefwe Yesu Kristo.
52005010	Niye afwa khulweefwe nio akile oba khuba meeso, namwe khukona, khube balamu atweela ni naye.
52005011	Ni nashiryo, ni mwisanemo kamaani mwenyene na mwenyene, lundi mwombekhane mwenyene na mwenyene, nga esi muli khukhola ari.
52005012	Ni naari khubekontselela bebulebe, khukhwisamo shiriifwa ibo babaraamba kumulimo akari mus'inywe, lundi beesi Wele arobola khubarangilila ni khubaleekela.
52005013	Nga mubesamo shiriifwa shifuura bukali ni khukana, lwe buraambi bwaabwe. Ni mube mu lukoosi mwenyene na mwenyene.
52005014	Nalundi khubakambila bebulebe, mureewule ibo babekhala busa, muwandalase ibo babaali ni kimyoyo kimutoro, muyeetatsake ibo babaali batoro, mube babekhalilikhi isi babandu boosi.
52005015	Ni mubone muri mbaawo umundu yeesi uwiliyasa uwashe umukholile buubi nga naye namukholile buubi ta, ne busheele mukhakekho khukhola bulayi akari enywe mwenyene na mwenyene, n'isi babandu boosi.
52005016	Ni mwikhoyatsake bifukhu byoosi.
52005017	Muloombatsake ndaalo tsoosi.
52005018	Mubatsake babasiima mu lomo tsoosi, lwekhuba shino nisho sheesi Wele abakanisa inywe mu Kristo Yesu.
52005019	Mukhasimisatsaka kamaani k'Omwoyo Umukhosefu ta.
52005020	Mukhalekelesatsaka bye buŋoosi ta.
52005021	Ni mutsematsake bibindu byoosi, muwandalalile khu bindu bibiili bilayi.
52005022	Mwiwalabe buli shindu shoosi shishiili shiibi.
52005023	Ni Wele umweene uwe lukoosi, abakhole mube bakhosefu ilala musaambo tsoosi. Muliindibwe bulayi kumwoyo, ni bulamu, ni kumubili; biliindibwe akhali khukhwikiitsibwa ta, khukhwoolesa khu shifukhu she khukhwiitsa khw'Omukasya weefwe Yesu Kristo.
52005024	Uyo uwabalaanga inywe ali umwiyikinwa lundi alishikhola.
52005025	Bebulebe ni mukhuloombelekho.
52005026	Ni musheese bebulebe boosi ni khukwana mu shifuba khukhosefu.
52005027	Imbakhonyakilila mu Mukasya ndi musomele ibaluwa yino bebulebe boosi.
52005028	Bubweela bw'Omukasya weefwe Yesu Kristo bube ni nanywe.
53001001	Ibaluwa yino yaama isiise Paulo, Silasi ni Timosewo, nga khukironela inywe bafukiilisi mu Yesu be Sesalonika, babaali babandu ba Wele Papa weefwe, n'Umukasya Yesu Kristo.
53001002	Bubweela ni lukoosi bibyaama isi Wele Papa n'Umukasya Yesu Kristo, bibe ni nanywe.
53001003	Bebulebe, ifwe shikhwakhila khusiima Wele khulwenywe buli ndaalo tsoosi, lundi shilayi naabi lwekhuba khufukiilila khweenywe khulikho khutsowa naabi, ni khukana khweesi buli mutweela khwiinywe ali nakhwo isi uwashe khulikho khwiloosela.
53001004	Ni nesho nisho shikila ifwe khwebuyila khulweenywe mu bafukiilisi boosi mu Yesu, khulwe khuwandalala ni khufukiilila khweesi muli nakhwo, akari mu khukubyeengebwa ni bitaambiso byeesi mulikho mwikhaliilikha.
53001005	Shino nisho shiŋaŋasa shiri khukhala kumusaango khwa Wele khuli khwaŋali, ni shishamamo inywe mubalibwile khuubo babakhila Buyinga bwa Wele, bubuuli khukila inywe mutaambisibwe.
53001006	Wele ali uwaŋali, umweene alibaliyila ni shitaambiso ibo bababakholesa inywe shiisa,
53001007	ni nanywe babataambisibwa, muliweebwa kumwikhoyo atweela ni nafwe, nyaanga nga Umukasya Yesu wabonekhele ni bamalayika beewe be kamaani khukhwama mwikulu ni kumulilo kukumesamesa.
53001008	Abo babakhamanya Wele ta, ni naabo bakhafukiilila Kamakhuwa Kamalayi k'Omukasya weefwe Yesu ta, alibawa shitaambiso.
53001009	Babeenebo balinyoola shitaambiso she khuhela khwe biilo ni biilo, lundi bekalibwile ibulafu khurura mu moni ts'Omukasya, ni khurura mu shiriifwa she Kamaani keewe.
53001010	Umukasya n'aliitsa khu shifukhu isho, alinyoola shiriifwa mu bandu beewe boosi babafukiilila. Ni nanywe muliba batweela khu nibo, lwekhuba mwafukiilila khuboolela khweefwe.
53001011	Ni lwe lomo yino, khubeele khubaloombela naabi bifukhu byoosi khuri, Wele weefwe abakaluse inywe khuuba babakhila khulaangibwa khweewe, nalundi khuri, lwe kamaani keewe, olelese isho shishiili shilayi ni buraambi bulayi bwe khufukiilila khweenywe.
53001012	Mu shino khuloomba khuri, lisiina ly'Omukasya Yesu linyale khunyoola shiriifwa mus'inywe, lwe bubweela bwa Wele weefwe n'Umukasya Yesu Kristo.
53002001	Ne ari bebulebe, bibiwaamba khu bilomo bye khukhwiitsa khw'Omukasya weefwe Yesu Kristo, ni khubusanisibwila atweela is'ali, khubekontselela khuri,
53002002	mulekhe khuyeŋaana wangu muryo mukhwambaasa khweenywe, namwe khukhwisindukha kimyoyo kyeenywe ta. Nga bino bireerebwa lwe bye buŋoosi, namwe khuboolela, namwe ibaluwa, bibifwaana nga bibyaama isi Mwoyo Umukhosefu namwe nga bibyaama isi khuli nga biloma biri, shifukhu sh'Omukasya shayiitsa khaale.
53002003	Mukhafukiilila umundu yeesi khubawombesa na khafwiiti khoosi ta. Lwekhuba shifukhu isho sishiliitsa ta, khurusakho nga bumiinyi bwanyoowele khukhwiitsa, n'umundu uwe khukhwoneka nga bamalile khumurumbula, niye umundu we khuhela.
53002004	Niye alikhandisana lundi eniinise naabi khufuura buli shindu shoosi shishilaangibwa shiri wele, namwe shishisaayibwa, nio ekhale Mwisaayilo Likhulu lya Wele, nga eyokesana ari niye Wele.
53002005	Inywe simushebulila muri, nga ni naba ni nanywe nababoolela bibindu ibyo byoosi?
53002006	Ne ari mwamanyile muri iliwo shimuwambilile khubonekha ari, nio bari amanyikhe lubuula khu mbuka inyene.
53002007	Lwekhuba ari shimoonyo she kamaani ke bumiinyi shiliwo shiraamba, ni nooyo ushiwambilila kane eloosele khukhola aryo khukhwoolesa ni balimurusawo.
53002008	Ni lwanyuma umundu uwe bumiinyi uyo balimurumbula, n'Umukasya Yesu Kristo alimuhesa nga araambisa kumuukha kwe mukhanwa kheewe, lundi amwiirire ilala ni bukhose bwe khukhwiitsa ni khubonekha khweewe.
53002009	Khukhwiitsa khw'omundu uwe bubwonaki uyo khuliba mu khukhola khwe kamaani ka Sitaani, nga kabonekhela mu khukhola bye kamakaanga byoosi ni bye khukhwiyaangisa bye bubeeyi,
53002010	ni khukhola bye buubi bwoosi, khuborosa ibo babaatsya khuhela. Babeene ibo bahela lwekhuba baayikaana khukana bwaŋali nio manya bawonesebwe.
53002011	Ni lwe lomo yino, Wele abasindikhila khuborokha khwe kamaani khuraambile mu nibo nio akile bafukiilile bye bubeeyi.
53002012	Ni shishamamo babakhalile boosi kumusaango ibo babakhafukiilila byaŋali ne bekhoyela bubwonaki.
53002013	Bebulebe bakanwa mu Mukasya, ifwe shikhwakhila khusiima Wele busheele khulweenywe. Lwekhuba khukhwama makiboole, Wele abarobola inywe ari muwonesebwe khulwe khukhosesebwa n'Umwoyo, ni khulwe khufukiilila mu bwaŋali.
53002014	Wele abalaangila shino khubirira mu Makhuwa Kamalayi keesi khwababoolela, ari nio munyale khunyoola shiriifwa sh'Omukasya weefwe Yesu Kristo.
53002015	Ni nashiryo bebulebe, ni mwiimikhe ni kamaani, lundi muwandalalile mu byeesi khwabawa, nga khubaleekela lukanile mu shilomo, namwe khubirira mu baluwa yeefwe.
53002016	N'Umukasya weefwe Yesu Kristo umweene ni Wele Papa weefwe uwakhukana ifwe, lundi wakhuwa ifwe khuwandalala khukhawawo ta, ni kumwiyikino kumulayi khulwe bubweela,
53002017	abekhoyese kimyoyo kyeenywe, lundi abawandalase mu buli buraambi bulayi ni mu khuloma.
53003001	Ni bibyakamayo bebulebe, ni mukhuloombele manya shilomo sh'Omukasya sheloosela khubalaayisibwa wangu ni kamaani, lundi shiisiwemo shiriifwa nga ni shaba mus'inywe;
53003002	lundi mukhuloombele Wele akhuwonese khu bandu babonaki lundi baabi, lwekhuba sishili ndi boosi bali ni khufukiilila ta.
53003003	Ne Umukasya mwiyikinwa, niye alibawandalasa lundi abaliinde khukhwama isi umusiku.
53003004	Ifwe khuli ni bubwiyikinwa mu Mukasya khuri, inywe mulikho mukhola bulayi, lundi kane mwiloosele khukhola ibyo byeesi khwabalomela.
53003005	N'Umukasya abarangilile kimyoyo kyeenywe mwoole mu khukana khwa Wele ni khukhwikhalilikha khwa Kristo.
53003006	Bebulebe, khubalakila mu lisiina ly'Omukasya Yesu Kristo khuri mwiyawule khukhwama khu buli uwebulebe yeesi ukyendaana busa lundi nga s'amenya nga esi khwabaleekela ta.
53003007	Lwekhuba inywe mwabeene mwamanya nga ni mwakha khulondelela ifwe nga ni khwakholatsaka, lwekhuba ifwe ni khwaba khuli ni nanywe, sikhwakyeendaanatsaka busa,
53003008	namwe sikhwalyakho biilyo by'omundu yeesi busa nga akhusasula ta. Ne shiilo ni kumuusi khwaraambatsaka lundi khwakhalabana, nga sikhukana khwasitowelela umundu yeesi khwiinywe ta.
53003009	Sikhwakhola shino ndi lwekhuba sikhwakana buyeeti buno ta, ne ndi khwashikhola lwe khukana khuuba she khubonelakho shilayi isi muli, nio nanywe mulondelele ikhola yeefwe.
53003010	Lwekhuba, ikhaba nga ni khwaba ni nanywe, khwabalomatsakila khuri, “Noola umundu yeesi s'akana khuraamba ta, ni khuulya, s'akha khuulya ta.”
53003011	Shino khushiloma lwekhuba khuwulila bari, baliyo babandu babandi khusiinywe babakyeendaana busa, babeyukaasa busa ne nga mbaawo sheesi bakhola ta, ne njeeba khutaambisa busa bashaawe.
53003012	Ne babandu babafwana baryo, khubaloma lundi khubakaambila mu lisiina ly'Omukasya weefwe Yesu Kristo khuri, bekhale asi bakhole kimilimo kyaawe mu mbola busa, banyoole bye khuulya byaawe babeene.
53003013	Ne inywe bebulebe, mukhakamisa khukhola bibindu bilayi ta.
53003014	Ne noola umundu yeesi ekaana khuwulilisa bilomo bino byeesi khuloma mu baluwa yino, ni mumwofwase bulayi, mulekhe khuraambakana ni naye ta, nio akile awambisiwe kamaŋaanyu.
53003015	Ne mukhamuyila nga umusiku ta, ne ni mumukaambile nga uwebulebe.
53003016	Ni naari, Umukasya uwe Lukoosi umweene abawe lukoosi imbuka yoosi, ni musaambo tsoosi.
53003017	Ni nase Paulo, indona khusheesa khuno ni kumukhono kwase kumweene, nga nikho khabonelo khaburaawa mu baluwa tsase tsoosi. Ni khurona khwase nikhwo khuno.
53003018	Bubweela bw'Omukasya weefwe Yesu Kristo, bubatsake ni nanywe mweesi.
54001001	Burume buno bwama isi ise Paulo. Wele umuwonesi weefwe atweela ni Kristo Yesu, nibo babandakila ise khuuba umurume uwa Yesu Kristo. Yesu Kristo yuno niye isi ifwe khwiyikina.
54001002	Imburonela iwe Timosewo, uli umwana uwase umweene khulwe khufukiilila mu Wele. Inoomba ndi khali Wele Papa weefwe ni Yesu Kristo Umukasya weefwe, bakhuwambiile shiisa lundi bakhuwa tsikhabi. Khali bakhuweele ikhabi iye khuuba ni lukoosi.
54001003	Nga ni nakhulomela nga ndi khuutsya i Masedoniya, n'urame i Efeso nio unyalise khureesa babandu balala, balekhe khuleekela ni khusalanisa bilomo bibiili bye bubeeyi ta.
54001004	N'ubareewule bakamise khumala busa imbuka yaabwe nga bakanikha bye tsingano bibikhalimo itsamu, ni bye kiminyele kikikhakaama ta, kye bakuuka baawe. Bibindu bino bireera busa khukhandisana khwonyene. Sibiyeeta umundu yeesi khukhola kimilimo kya Wele ta, khulwekhuba khukhola kimilimo kya Wele shikoomba umundu waba ni khufukiilila.
54001005	Shitsilililwa shili ndi babandu baakha babe ni khukana khwa ŋali, ni khukhwambaasa khulayi, ni khufukiilila khwa ŋali.
54001006	Iliwo babandu batweela babamala khurura khu bindu bino, batsya behambila mu bindu bibimala busa imbuka.
54001007	Bekoomba bari babe baleekeli be Kamakambila ka Musa, ne nga sibamanya byeesi bakanikha, namwe bibindu byeesi basontsoola ta.
54001008	Ifwe khwamanya khuri kamakambila kamalayi, nga umundu yeesi wakaraambisile musaambo ikanibwa.
54001009	Nalundi khwashimanya khuri kamakambila sikaarebwawo khulwe babandu bakwalaafu ta; ne khulwe bakhali bakwalaafu ta, ni banabumiinyi, babebirisa buubi, babonaki, babakharya Wele ta, ni n'abo babeera ba papa baabwe ni bamaayi baabwe, ni babeera babandu babandi.
54001010	Nalundi kamakambila kaarewawo khulw'abo babebirisa buubi, nga basaani babashuukhila basaani bashaabwe, ni bakhasi babashuukhila bakhasi bashaabwe, babandu babebuulila bashaabwe khubakumila babakhole buubi, babeeyi, babetsubaka busa mu biikhalimo ta, ni naabo babakhola bibindu bibibonekha nga bikhandisa khuleekela khwa ŋali.
54001011	Khuleekela khuno khunyoolekhana mu Makhuwa Kamalayi keesi Wele uwe angaaki lundi uruuyibwa amaambisa ise khukukuula.
54001012	Ise isiima Umukasya weefwe Kristo Yesu, uwamba ise kamaani khukhola kumulimo kuno. Imusiima lwekhuba mu khukhalawo khweewe, niye abona nga ise ndi umwiyikinwa.
54001013	Ikhaba nga amataayi ise namukhomatsaka, namukubyeenga, nalundi nga imulekelesa; ne amaambila ise shiisa, lwekhuba byeesi nakhola ibyo, nabikholela mu khulekha khumanya ta, nalundi abe s'indi ni khumufukiililamo ta.
54001014	Ne Umukasya weefwe antsukhakho bubweela mu bwitsufu, nga abirira mu khufukiilila ni khukana bibibonekhela mu Kristo Yesu.
54001015	Ni shilomo shino shili shaŋali nalundi buli mutweela akha khushifukiilila, shishiloma shiri: Kristo Yesu etsa mu shibala khuwonesa babonaki. Ni mu beene abo, ise niye ufuura bubwonaki.
54001016	Ni khulwe lomo yino, Wele amaambila ise shiisa, ise ufuurira ilala bubwonaki, ari nio manya Yesu Kristo okesanise shiisa sheewe shikali she angaaki. Shino shikile ise imbe nga she khubonelakho isi abo boosi lwanyuma babaalimufukiililamo nalundi babaalifuna bulamu bubukhawawo ta.
54001017	Shiriifwa ni lukoosi bibe isi Umuyinga ukhawawo ta, uyo ukhanyala wafwa ta, nalundi ukhabonekha ta, uyo yenyene uli Wele, biilo ni biilo. Amiina.
54001018	Mwana wase Timosewo, bufunisi buno indikho imbukhuwambisa iwe. Butsiila atweela ni bilomo byeesi baŋoosi baaloma, nga bikhuwamba khus'iwe. N'uraambise bilomo ibyo bibe nga bye busoolo mu khuraamba kumulimo kwoowo bulayi.
54001019	N'uwandalalile mu khufukiilila nalundi ni khukhwikaambila khulayi. Babandu babandi babakharekeeresa byeesi kimyoyo kyabwe kibakambila ta, bayonaka khufukiilisa khwabwe mu Wele.
54001020	Nga mu beene abo mulimo Himenewo ni Alekizanda. Babeene abo nabawanayo mu mikhono kya Sitaani nga shitaambiso isi bali, nio beyiike khulekha khukhomyaasa Wele ta.
54002001	Nashiryo inoomba ndi, khunyoowela ilala, mwakaanise kamalilo, ni khuloomba, ni khukhwikoontselela ni khusiima isi Wele, nga mubikhola khulwe babandu boosi.
54002002	Mubyakaaniseyo khulwe bayinga ni naabo boosi babaali mu bifwo bye angaaki mu buwuli, nga mubaloombela nio akile fweesi khunyalise khuuba ni bulamu bulayi, bwe lukoosi, nga bulimo khuurya Wele ni khukhwibirisa bulayi mu buli isaambo yoosi.
54002003	Isho nisho nisho shishiili shilayi, nalundi nisho shishikhoyesa Wele, Umuwonesi weefwe.
54002004	Wele akana ari khali babandu boosi boolile khumanya byaŋali, nalundi ari khali buli mutweela awonesebwele.
54002005	Khulwekhuba iliwo Wele mutweela yenyene, nalundi iliwo umundu mutweela yenyene utubaasa Wele ni babandu, nga niye Kristo Yesu. Yesu uyo ekyela umundu nio wakhuwonesa ifwe.
54002006	Shino shaba shishiŋaŋasila ilala shiri Wele akana buli mutweela awonesebwe.
54002007	Ni lwe ilomo yino, ise narobolewa narumaniwa isi Banaambo, khuuba umurume nalundi umuleekeli uwe kamakhuwa kamalayi, nga indeekela burume buno bwe khufukiilila nalundi bwaŋali. Ise s'indikho inoma bye bubeeyi ta; indikho inoma byaŋali.
54002008	Ise nikoomba ndi khali mu buli shifwo she khukhwisaayilamo, basaani baloombile nga benyusile kamakhono kaabwe kamakwalaafu angaaki atweela, akhali khubawo khulomana namwe lirima ta.
54002009	Nalundi ise naandikoombile indi bakyelema khali bakwaaratsakile bulayi, mu bikwaaro bilayi, nga sibabowile litsuune lyabwe ta, nalundi nga sibakwaara birere bye zaabu, namwe bikwaaro bye bukusi bwe angaaki ta.
54002010	Nga balooselakho ni buraambi bulayi, ibyo bibyakhila bakyelema babafukiilila mu Wele.
54002011	Bakyelema bakhiile beyike nga basilile busa, nga bokesana buwolu nga ni bwakha khuuba.
54002012	Ise sinandifukiilile umukyelema yeesi khuuba umuleekeli, namwe khuuba ni bunyala khu basaani taawe; bakyelema bali ni khusila busa.
54002013	Khulwekhuba Wele anyoowa khubuumba Adamu nio welakho Eva.
54002014	Nalundi akhuba ndi Adamu niye uwawoombesebwa ta, ne njeeba umukyelema niye uwawoombesebwa, nio wakila wafuniaka likambila lya Wele.
54002015	Ne Wele aliwonesa umukhasi khubirira mu khusaala babaana, nalundi nga welooseele mu khufukiilila ni khukana, ni khukhwitsililisa.
54003001	Shaŋali shili shiri: “Umundu yeesi n'akana khuuba nabwayi mu mulimo kwa Wele, aba wakanile kumulimo kwe angaaki.”
54003002	Nashiryo nabwayi akhila khuuba uyo ukhalikho ni she khumubiiyisa mu bulamu bweewe ta. Akha khuuba nga wayila umukyelema mutweela, uwitsililisa nalundi umundu uwe kamakhula, uli ni tsisaambo tsindayi, uli ni bubweela, nalundi umuleekeli umulayi.
54003003	Akhiile khuuba umundu ukhali umumeesi ta, lundi umuwolu ukhali uwe bitulungu ta, ukhalomana buli khaseela ta, nalundi ukhali umulyanga mu mapeesa ta.
54003004	Ali ni khuuba umundu unyala khulolelela be mungo mweewe bulayi, ni khutsoyisa babaana beewe musaambo tsindayi nga bamuwulila mu buli saambo.
54003005	Lwekhuba, umundu yeesi n'aba nga s'anyala khuulolelela be mungo mweewe bulayi ta, anyala aryeena walolelela lituuli lye babandu babafukiilila mu Wele?
54003006	Akhila khuuba umundu uwahangala mu khufukiilila mu Wele, akhuba umundu uwekyelile umufukiilisi mu Wele ambi ari ta! N'aba nga ashiili khuwangala mu khufukiilila mu Wele ta, lukana anyala weniinisa angaaki khulwe khukhwibona, wakila bamukhalila kumusaango nga ni baakhalila Sitaani.
54003007	Umundu uyo akha khuuba umundu isi ni nabo babakhali babafukiilila mu Wele ta, besamo lukoosi, nio akile alekhe khukwa mu khukhonjelesebwa ni mumureko kwa Sitaani ta.
54003008	Badiikoni nga bali nibo babandu babayeetakho mu masaayilo, baakha khuuba ni tsisaambo tsindayi, nalundi nga babeyikinwa. Bali ni khuuba babakhali bameesi ta, bakhali be kumuluungo khu mapeesa ta.
54003009	Baakha khuuba nga bali babandu babaloondelela bye kamakaanga bye khufukiilila, mu mwoyo kumulayi.
54003010	Ne babandu bano shaakha banyoowe khubatsema, babone nga sibalikho shiibi shoosi ta, nio babafukiilise khuuraamba nga badiikoni.
54003011	Ni bakyelema baabwe nabo baakha khuuba baryo, nga bali be tsisaambo tsindayi, babaali ni khukhwikhalilikha, nalundi nga bali babeela mu buli shitweela.
54003012	Umudiikoni akha khuuba umundu uli n'umukhasi mutweela, nalundi nga ali umundu unyala khulolelela ango ewe ni babaana beewe bulayi.
54003013	Lwekhuba abo babakaanisa nga badiikoni benyoolela babeene lisuno, nalundi baba bali ni khukhwiyikina mu khufukiilila mu Kristo Yesu.
54003014	Ikhaba nga ndi khukhuronela iwe bibindu bino, ne nambaasa khukhwiitsa wangu isi iwe uli khukhubonakho.
54003015	Ne abe nakhaba nga shineetsile wangu ta, burone buno kane bukhwokesanise nga buli mutweela uli ufukiilila mu Wele, n'akhiile khukhwibirisa. Babandu babafukiilila mu Wele bano nibo lisaayilo lya Wele, nga nibo intseko ili shisiindi shaŋali.
54003016	Imbaawo umundu yeesi unyala wakhandisa nga aloma ari shimoonyo she khufukiilila khweefwe sishili shaŋali ta, lwekhuba: “Yesu ekyela umundu aryo wabonekha nga umundu, Umwoyo Umukhosefu okesana nga niye n'ali umukhosefu, nalundi bamalayika bamubona. Babandu bakali baatsya isi kamanaambo bakukuula bibimuwambakho. Shibala shoosi shamufukiilisamo nalundi waniinisibwa mu ngaaki, mu shiriifwa.”
54004001	Umwoyo Umukhosefu alomela ilala bulayi bubweene ari, bifukhu bibiitsa mu moni babandu balilekha khufukiilila mu Wele ta, baloondelele indeekela iye bubeeyi ni khuleekela khukhwama isi Badayimoni.
54004002	Khuleekela khufwana nga khuno khuli khusalanisibwa ni babandu be bubeeyi, babakhali n'intsambaasa indayi ta.
54004003	Babandu bano baleekela bari bukhwaale bukhabawo ta, nalundi bari babandu bakhalya bibiindu bilala byeesi Wele abuumba ta. Ate nga Wele abuumba bibiliibwa bino ari abo babaali ni khufukiilila nalundi babamanyile byaŋali, banyala babilya nga bamalile khuloomba.
54004004	Khulwekhuba buli shishiindu shoosi sheesi Wele abuumba shili shilayi, nashiryo imbaawo shoosi sheesi umundu akha khuloba ta, ni shiba nga umundu uyo washakaaniile ni khuloomba.
54004005	Lwekhuba shilomo sha Wele ni khuloomba khweesi umundu awanayo bikila Wele wakaanila shishiindu isho.
54004006	Ne n'ukane uwambe khuleekela khwase khuno ukhwakaaniseyo isi babafukiilila mu Wele boosi, kane wokesanile uri uli umwakaanisi umulayi uwa Kristo Yesu. Kane ube nga wamweene ulikho utsowatsowana mu bilomo bye khufukiilila mu Wele nalundi mu khuleekela khulayi khweesi iwe umenyamo.
54004007	Ne ukhehambila mu bye tsingano tsye busilu tsitsikhalimo khuurya Wele ta. Ni winase khukhola bulayi.
54004008	Akhaba nga shili shilayi kumubili kwoowo khumanyiilila khukhola bye kiminyawo, ne khukhola bye khuurya Wele shili she lisuno khuminyisawo, khulwekhuba mulimo khukhwiyikina khwe bulamu bwe aluno ari ni bulamu bubuuli khuutsya khukhwiitsa mu moni.
54004009	Shilomo shino shili shaŋali, buli mutweela akha ashakaanile nalundi ashifuukilile mu bwitsufu.
54004010	Shino nisho shishiikila khwakhalabana nalundi khwatitiikhana, lwekhuba khukhwiyikina khweefwe khwoosi khuli mu Wele, nga niye umuwonesi uwe babandu boosi, ne khuminyisa abo babamufukiilisamo.
54004011	N'ubaleekele, nalundi ubawe khuleekela khwase khuno.
54004012	Umundu yeesi akhakhulekelesa khulwekhuba bari ushiili umwana ta. Ne akhali mu nganikha yoowo, mu ntsibirisa yoowo, mu khukana khwoowo, mu khufukiilila khwoowo, ni mu khwiliinda khwoowo uri nio ube umukhosefu, n'ube she khubonelakho isi babandu boosi.
54004013	N'ure kamaani koowo mu khusoma shilomo sha Wele, ni mu khuboolela shilomo sha Wele, ni khuleekela babandu babandi, khukhwoolisa samweene n'indiitsa.
54004014	Ne ukhakayaalila shiwanwa sheesi wafuna ta; shiwanwa isho sheesi wafuna khubirira mu buŋoosi bubwalomekha nga lituuli lye basakhulu ni lyakhurakho iwe kamakhono lyaakhuloombela.
54004015	Nyikhila khukhola bibiindu bino, nga wihanilayo ilala khulwe bibyeene ibyo, nio buli mutweela abone nga ulikho utsowatsowana.
54004016	Ni witsililise bulamu bwoowo, nalundi ni wimenielese khuleekela khwoowo nga ni khuli. Andalalila khu byeene ibyo, khulwekhuba n'ukhola uryo kane uwonese bulamu bwoowo, ni bwaabo babaaba bakhurekeeresa iwe.
54005001	Ukharafwiila umundu ukhuminyisakho iwe bukhulu ta, ne akhali mukanikheyo nga ni wandikanikhile isi papa woowo. Babashiili bahele boosi babirise busa nga babandaayo.
54005002	Bekhasi bakhulu babirise nga bamaayi boowo, ni be khaana ubabirise nga bakooko boowo. Khola bino byoosi khulwe bukhosefu.
54005003	Banamulekhwa babamenya nga banamulekhwa babeene n'ubawatsake lukoosi.
54005004	Noola namulekhwa ali ni babaana namwe babetsukhulu, bali ni khunyoowa beyike ibyo byeesi Wele akana bakholele be mungo mwabwe. Musaambo iyo, babe nga babaaliyila basaali baabwe; khulwekhuba shino nisho shishikhoyesa Umukasya.
54005005	Ne namulekhwa umenya, nga s'alikho n'umundu umuloleleelela ta, uyo aba wayiyikina Wele nalundi ali ni khukhwiloosela khuloomba ni khukhwikoontselela Wele, kumuusi ni mu shilo.
54005006	Namulekhwa ukyendaanaka busa nga aweentsa bye shibala, akhaba nga ali umulamu, ne ali busa nga umufu.
54005007	Leekela banamulekhwa bilakilo bino, nio balekhe khunyoolekhana nga bali mu byonako ta.
54005008	Noola iliwo umundu yeesi ukhayeeta balebe beewe ta, ni khufuurira ilala be muntsu yeewe babeene, ali busa nga ukhafukiilila mu Wele ta. Umweene uyo aba umubi ni khufuurakho uyo ukhafukiilila mu Wele ta.
54005009	Uyo yeesi uwafwiisa umuseetsa, ne nga s'olisa kimiiko kye bukhulu kamakhumi kasesaba ta, mukhamubala nga namulekhwa ta. Nalundi ali ni khuuba nga akhwalikha khu museetsa mutweela yenyene.
54005010	Ali ni khuuba nga babandu bamukanikhakho bulayi khulwe bikholwa byeewe bilayi; uyo uwatsowesa babaana beewe bulayi, uwe bubweela, uwayeeta bafukiilisi basheewe, uwatimiililatsaka abo babaali mu mitaambo, nalundi ali ni khuuba nga uyo uwewanaatsakayo khukhola bibindu bilayi mu buli isaambo.
54005011	Ne ibo babashiili bahele ukhabara khu luruungo lwe banamulekhwa ta; lwekhuba ni bekoomba nga bakana khukhwalikha, shino sibakhweesa shabarusa khu Kristo.
54005012	Nashiryo shino shikila bafuniaka isho abe sheesi abe banyoowa khulomela Kristo amataayi.
54005013	Sishili isho shonyene ta, ne nalundi beyika khumoola busa, nga batangatanga kimilyango, ni khulooselakho khwisho bekyele be lulelembe nga be bubeeyi, nga bakanikha bibindu bibikhalimo ta.
54005014	Nashiryo ise imbona ndi khali ba namulekhwa babashiili bahele bafunile baseetsa, basaala babaana, baba nga benaanayo khu be muntsu baabwe, nio balekhe khuba n'imbuka iye khukhwihambila mu biindu bibikhalimo ta.
54005015	Khulwekhuba banamulekhwa balala baamala khaale khuborokha khukhwama mu diini, baatsya khulondelela Sitaani.
54005016	Ne noola iliyo umundu ufukiilila mu Wele uli ni banamulekhwa mungo mweewe, niye naabe ubaloleelela; akhawamba busiro buno wabusindikhila be lisaayilo ta, nio shibanyalise nibo khulolelela abo babakhali n'ubayeeta ta.
54005017	Basakhulu babaali barangilisi balayi mwakha khubambaasakho nga abo babakhila khufuna kimikabo kibili, ni khufuurisila ilala abo babatitiikhana nga baleekela nalundi nga bakukuula Kamakhuwa Kamalayi.
54005018	Khulwekhuba bibyaronebwa bikhosefu biloma biri, “Nga ulikho uraambisa iyeeyi khusuta buulo, ukhakibowa imunwa kumukosi ta,” nalundi, “Umuraambi akhila khuwebwa kumukheemba kweewe.”
54005019	Ne umundu umukhulu ukhamala khumukhalakila busa kumusaango ta, akhali nga wemikhile khu bujulisi bwe babandu babili namwe ta bataru.
54005020	Abo babatsiililila mu khukhola bibyonako, n'ubekiitsile mu moni tsye babandu boosi, nio akile babaramile barye.
54005021	Ise ikhukhupilisa iwe mu moni tsa Wele, ni tsa Kristo Yesu, ni tse bamalayika babaali barobole ndi, londelelatsaka khuleekela khuno mu bwitsufu, akhali khukhwokesana ikirombooli ta.
54005022	Yitsililisa naabi mu khuura kamakhono koowo khu mundu wutsya khuraamba nga umwakaanisi uwa Wele; namwe ukhetubaasatsaka ni babandu babaandi nga bali khukhola bibyonako ta.
54005023	Ukheloosela khuunywatsaka kameetsi konyene ta, ne n'unywatsakekho iviini ifwiiti iri nio ikhuyeete mu byeesi uliile, khulwekhuba ulwalilila.
54005024	Bibyonako bye babandu batweela bibonekhela abulafu, nga byokesana biri kumusaango kukhabafuure. Ne bibyonako bye babandi bibonekha lwanyuma lwayo.
54005025	Ni musaambo niyo ndweela bikholwa bilayi nabyo bibonekhela abulafu busa; ne abe akhaba byakhalekha khubonekhela abulafu, imbaawo unyala khubibisa ta.
54006001	Khayo ibo boosi babaali mu bukulwa, bayile bakoosi baabwe nga babandu babaali ni khukhwisibwamo shiriifwa mu bwitsufu, nio alekhe khubawo ulekelesa lisiina lya Wele ta, ni khuleekela khweefwe ta.
54006002	Ni n'abo boosi babaali ni bakoosi baawe babafukiilila mu Wele, balekhe khubaleekelesa ndi khulwekhuba bali babaafukiilila mu Wele ta; ne ndi bali ni khukhwakaanisa ni khuminyisakho awo, khulwekhuba bubwakaanisi bwaabwe balikho babukhola isi ibo babaali bafukiilisi nalundi bali bakanwa. Uli ni khuleekela nalundi ukhupilise khu bindu bino.
54006003	Ne umundu yeesi n'aleekela bibindu bibikhali bya ngali ta, nga s'afukiilisana ni bilomo bye tsamu by'Omukasya weefwe Yesu Kristo ta, ni indeekela iye khuurya Wele ta,
54006004	umundu uyo aba wayitsula bubeeyi ni khukhwiniinisa, ate nga mbaawo sheesi amanyile ta. Aba ali umundu ukana naabi bye khukhandisana ni bye khuulomana bibiwaamba khu saambo isi babandu bakanikhamo bilomo, bibiireera liibuba, tsikhaando, khukhomana, ni khukhwambaasilisila buubi khu bandi.
54006005	Nalundi aba akana naabi khukhandisana ni babandu babakhambaasa bulaayi ta, nga sibali ni bye bwaŋali ta. Bambaasa bari idiini ili ni khubareerera buyindifu.
54006006	Niabweene awo idiini ikhola umundu khuuba umuyindifu, ne khuuba umusangaafu uri byeesi uli ni nabyo bikhumala, ubwo nibwo buyindifu bwaŋali.
54006007	Khulwekhuba mbaawo sheesi ifwe khwareera khu shibala ta, nalundi imbaawo sheesi ifwe khunyala khurusawo khu shibala ta.
54006008	Nashiryo noola khuli ni biilyo ni bikwaaro, ibyo ifwe bikhumala.
54006009	Ne ibo babekoomba khuuba bayindifu bakwa mu khutsemebwa, ni mu mureko, kwe khukhwikoomba khukali nalundi khwe busilu. Khukhwikoomba khuno khuli khuubi nalundi khwonakisa babandu nga khubahesa.
54006010	Khulwekhuba khukana kamapeesa nisho isebele iya buli isaambo iye shiibi yoosi. Babandu babandi khulwe khukhabilila buyindifu, indi shamilakho bakoraana, barura mu khufukiilila, benyoola nga kimyoyo kyaabwe kyatiimisiwile ni kumutaambo kumukali.
54006011	Ne ari iwe, wubeele umundu uwa Wele, ni wisisakule ibyo byoosi. Iwe n'uraambirire bukwalaafu, khuurya Wele, khufukiilila, khukana, khukhwikhalilikha ni buwolu.
54006012	N'usoolane khusoolana khulayi khwe khufukiilila, nio akile ufune bulamu bubukhawawo ta; khulwekhuba ni weema mu moni tse babandu bakali wabuula uri ufukiilila mu Wele, bulamu ubwo nibwo bweesi Wele akhulaangila.
54006013	Ikhukambila mu moni tsa Wele uwa bibindu byoosi bulamu, ni mu moni tsa Kristo Yesu uwema mu moni tsa Pontiyo Pilato wawayo bujulisi bwe khubuula khulayi ukhwo,
54006014	indi n'ulondelelatsake likambila lino nga s'ulifuniakakho ta, nalundi nga s'ukholakho shiibi shoosi ta, khukhwolisa khukobola khw'Omukasya weefwe, Yesu Kristo.
54006015	Khuubonekha khweewe khulibawo mu mbuka inyene iyamanyikha isi Wele, uli ubuyilisibwa nalundi Umuwuli, Umuyinga uwe bayinga nalundi Umukasya uwe bakasya.
54006016	Wele uyo niye ukhalifwa ta; umenya mu buwaanga bweesi umundu akhanyala wesyeenda ambi ta, imbaawo umundu yeesi uwabubonakho namwe unyala wabubonakho ta. Bunyala ni shiriifwa bibikhawawo ta, bibe isi umweene uyo. Amiina.
54006017	Isi ibo babaali ni bye buyindifu bwe bibindu bye mu shibala muno, bakambile balekhe khukhwiniinisa angaaki ta, namwe balekhe khura bubwiyikinwa bwaabwe mu buyindifu bwe khaseela busa ta. Ne ni bare khukhwiyikina khwabwe mu Wele, ukhuwa ifwe bibindu byoosi byeesi khwikanilamo, khulwe bubweela bweewe.
54006018	Bakambile babe babandu balayi, bokesanise buyindifu bwaabwe mu khukhola bibindu bilayi, nga bali babakharomboosa mu bandu ta nalundi nga bali ni bubweela.
54006019	Nio mu saambo yino babe nga bebiikhila babeene buyindifu bubuliba kumusiinji kumweene mu bulamu bubwiitsa mu moni, nga nibwo bulamu bwa ŋali.
54006020	Timosewo, n'uliinde bulayi ibyo byeesi wawambisibwa. Ni wisisakule khukanikha bilomo bibikhalimo ta, ni khukhandisana mu bikhalimo ta, ibyo byeesi balaanga bari bili bye kamakyesi, ne nga sibilimo kamakyesi ta.
54006021	Khulwekhuba iliwo babaloma bari bali ni kamakyesi ke saambo iyo, ni shishamamo ndi bakoraana khukhwama khu mukhoosi kwe khufukiilila. Bubweela bwa Wele bube ni nawe.
55001001	Ibaluwa yino yaama isi ise Paulo, uli umurume uwa Kristo Yesu, khulwe khukana khwa Wele. Ise narumanibwa khukukuula bibiwaamba khu bulamu bweesi Wele akhulomela ifwe, bweesi khukabananila atweela ni Kristo Yesu.
55001002	Ingironela Timosewo, uli nga umwana wase umukanwa. Khali Wele Papa ni Kristo Yesu Umukasya wefwe bakhuweele iwe tsikhabi, shiisa ni lukoosi.
55001003	Akhali khukhwikanakana ta, ise isiima Wele isi nisaaya, nga bakuuka baase nabo khaale ni bakholatsaka. Buli lwaweele, kumuusi ni shiilo nga n'imbaloombela inywe, imba ndikho isiima Wele.
55001004	Ise ishebulila kamasika koowo keesi iwe walila. Shiilo ni kumuusi nikoomba naabi khukhubonakho, nio nase nitsule kumwikhoyo.
55001005	Ishebulila khufukiilila kwesi uli ni nakhwo khukhukhalimo khukhwikanakana khwoosi ta, khukhuuli nga khwesi kuukhu woowo Loyisi aba ni nakhwo, ni khwesi maayi woowo Yunisi naye aba nakhwo. Aluno ari, ishihandalasa ndi khufukiilila ukhwo khuli mus'iwe.
55001006	Nashiryo ari ikhushebusa ndi wikyeleese shiwanwa sha Wele sheesi wafuna nga ise ni nakhurakho kamakhono kaase.
55001007	Khulwekhuba Wele s'akhuwa ifwe Umwoyo ukhureerera khuurya ta; akhali ndi Umwoyo weewe akhwitsusa ifwe ni kamaani, khukana ni khubona khuri buli mutweela awula bulamu bweewe.
55001008	Nashiryo ukhaba ni khuurya mu khukanikha khu biwamba khu Mukasya ta. Namwe ukhaba ni kamaŋaanyu khukanikha khus'ise uli umubowe khulwa Kristo ta. Mu shifwo she khuurya, nawe kabananila atweela mu khutaambisibwa khulwe Kamakhuwa Kamalayi, nga Wele n'aba wakhuwele kamaani khushikhola.
55001009	Wele niye uwakhuwonesa ifwe nalundi wakhulaanga ari khube babandu bakhosefu; akhuba ndi khulwe buraambi bulayi bweesi khwakhola shonyene ta, ne ni khulwe bulayi bwe shitsilililwa sheewe ni bubweela bweewe umwene, byeesi akhuwa ifwe khubirira mu Kristo Yesu khukhwama khaale ni khaale.
55001010	Ne aluno ari, Wele wakhwokesanile ifwe bibindu bino khubirira mu khwiitsa khw'Omuwonesi wefwe, Kristo Yesu. Umweene uyo niye uwarusawo kamaani ke khufwa nalundi khubirira mu Makhuwa Kamalayi warumbula buwaanga bwe bulamu bubukhawawo ta.
55001011	Ni khulwe Kamakhuwa Kamalayi kano, Wele wayindobora ise khuuba ukakukuula nalundi umurume ate nalundi umuleekeli wako.
55001012	Ise indaambisibwa khulwe lomo nyene yino. Ne ise seshimaambisa kamaŋaanyu ta, khulwekhuba ise namanya uyo isi nafukiililamo, ni nase imandalasila ilala lundi siniririkana ta, ndi anyala khukhuniinda ise ni neesho sheesi ambiikhila khukhwolesa khu shifukhu isho.
55001013	Londelela kumukhoosi kwe bilomo bye tsamu byeesi wawulila khukhwama khus'ise, uwandalalile mu khufukiilila ni mu khukana khukhuuli khukhwefwe atweela ni Kristo Yesu.
55001014	Khubirira mu maani k'Omwoyo Umukhosefu umenya mus'ifwe, liinda byaŋali bibyareebwa mu makhono koowo.
55001015	Washimanya bulayi nga boosi be mu shisiintsa she Asiya ni bandurakho, nga nimwo mumuuli Fikelusi ni Helemokene.
55001016	Khali Umukasya aweele be muntsu iya Onesiforasi tsikhabi, khulwekhuba imbuka ingali abe antsisamo kamaani. Sishamuwambisa kamaŋaanyu khubona ari ndi umubowe mu mapuusu ta,
55001017	khurusakho ndi khukhwama lwesi olela mu Roma, akhakakho naabi wameentsa khukhwolisa n'anyoola.
55001018	Khali Umukasya amuwambile shiisa khu shifukhu isho shimaliilisi. Ni nawe wamwene wamanya bulayi bilayi byeesi akholela ise nga ndi mu Efeso.
55002001	Ni nashiryo ari iwe, mwana wase, n'unyindalile mu bweela bubuuli mu Kristo Yesu.
55002002	Ne ibyo byeesi wawulila khukhwama khus'ise nga imbileekela, nawe bileekele babandu babelama, babanyala nabo khubileekela babandi.
55002003	Nawe ni wihambile mu khutaambisibwa nga umusilikhale umwiyikinwa uwa Kristo Yesu.
55002004	Umusilikhale yeesi n'aba mu mahe, s'eyingisa mu bindu bye babandu ba busheele ta; khulwekhuba niye atsiililila khukhola bulayi kumulimo kwooyo uwamuyila mu mahe.
55002005	Imbaawo umundu uli mu masindano ke tsindimo unyala khufuna shiwanwa ta, akhali nga walondelele kamakambila ke kiminyawo.
55002006	Umulimi uraamba ni kamaani niye uli ni khukabana khu byaamo bibinyoowa bye likyesa.
55002007	Yambaasa khu bindu byeesi ise indikho inoma, khulwekhuba Umukasya kane akhunyalise iwe khubimanya byoosi.
55002008	Shebulila Yesu Kristo, uwalamukha khukhwama mu bafu, nalundi uwaba uwe mu shikuuka sha Daudi, nga ni bamukanikhakho mu Makhuwa Kamalayi keesi ise indeekela.
55002009	Ise indaambisibwa nalundi ndi mu bubowe nga umufuniaki we kamakambila, khulwe ilomo iye Kamakhuwa Kamalayi. Ne ise nakhaba umubowe, shilomo sha Wele seshili mu bubowe ta.
55002010	Ni nashiryo ise ninyindaalila buli shitweela khulwe babandu ba Wele babaali barobole, ndi nio nabo banyoole buwonesi bubwama mu Kristo Yesu, bubureera shiriifwa shikhawawo ta.
55002011	Shilomo sha ŋali shili shiri: “Noola ifwe khwafwila atweela ni Kristo, nafwe khulimenya ni naye;
55002012	ni khuba khwelooseele khunyindaalila, nafwe khuliba bawulila atweela ni naye. Ni khumwikaana niye, ni naye akhakhwikaane ifwe.
55002013	Ni khuba nga sikhuli babeyikinwa ta, niye arama nga ali umwiyikinwa. Khulwekhuba niye s'anyala khukhwiyikaana niye umweene ta.”
55002014	Babandu boowo n'ubashebusatsake bino, nalundi ubakhonyakilile mu bulayi mu moni tsya Wele, uri balekhe khusoolana khulwe tsintsawukhana mu byeesi bilomo bimanyisa ta. Khukhandisana khuno imbaawo shilayi sheesi khureera ta, akhali ndi khwonakisa busa abo babarekeeresa.
55002015	Khakakho khubona uri mu moni tsya Wele uli umundu umulayi, umuraambi umulayi ukhawambibwa kamaŋaanyu khu lwe buraambi bweewe ta, umuraambi uleekela bulayi burume bwa ŋali bwa Wele.
55002016	Ukhehambila mu nganikha tsimoyaani nalundi tsye busilu ta. Tsino tsireerera busa babandu khukhwiloosela khukhwawukhana khukhwama khu Wele.
55002017	Tsinganikha tsifwanana nga itsyo tsili busa nga likoontsyo lilikhawona ta, ne lililoosela busa khubalaaha. Himenewo ni Fileto nibo bali bandu batweela khu behambila mu bindu nga ibyo.
55002018	Bano baamala khaale khurura khu mukhoosi kwe byaŋali, nga baleekela bari khulamukha khukhwama mu bafu khwamala khaale khubawo. Bakosaasakosaasa khufukiilila khwe babandu balala.
55002019	Ne kumusiinji kumuwangafu kwesi Wele asimikha imbaawo unyala khukutengaasa ta; nga kulikho biwandikho bibiloma biri “Umukasya umwene wamanya abo babaali babeewe.” Nalundi biri, “Buli umundu yeesi uloma ari ali uw'Omukasya, ali ni khulekha kumukhoosi kwe bibyonako.”
55002020	Muntsu ili imboofu munyolikhanamo tsisowani ni bipwakhuli bya buli saambo: bilala babikhola mu feeza ni bibindi mu zaabu, bilala bibuumbe khukhwaama mu liloba; bilala bye kimikholo kya buraawa bibindi bye khuraambisa buli busheele.
55002021	Umundu yeesi n'emiliisa khukhwama khu byonako, kane araambisibwe mu buraambi bwa buraawa, khulwekhuba aba wehanileyo nalundi aba ali uwe kumukaso isi Umukasya. Aba ali mwirekefu khukhola buraambi bulayi.
55002022	Nashiryo ukhehambila mu bindu bye lusooleli bibikhongelesa ta, ne akhali rabira naabi mu bye bukhosefu, nga ubirira mu khufukiilila, ube uwe khukana, ni lukoosi, nga witubaasa atweela ni naabo babaali ni kimyoyo kimilayi nga beyikina Umukasya.
55002023	Ne ukhehambila mu khukhandisana khwe busilu khukhukhalimo kamakyesi ta, khulwekhuba nga iwe n'umanyile tsikhaando tsino tsireera busa khulomana.
55002024	Nga n'uli umwakaanisi uw'Omukasya, siwakhiile khuuba umundu ulomana ta. Uli ni khuuba uwe shiisa isi babandu boosi, umuleekeli umulayi nalundi uwikhalilikha.
55002025	Abo babakhukhandisa uli ni khubakwalaasa ni kumwoyo kumulayi, manya lukana Wele wabayeeta wabawa ikhabi iye khukhwibiyisa bibyonako byaawe manya boola khu khumanya byaŋali.
55002026	Shino shinyala khubayeeta belamo khu makyesi babimbukha tsimoni nio akile belukhe mu mureko kwa Sitaani, abe uwabawamba baaba nga bakhola byeesi niye akana.
55003001	Ne iwe wakhiile umanye uri bihangafu bilibawo mu bifukhu bimaliilisi.
55003002	Khulwekhuba babandu baliba nga bali batakha, babeyiinga, nga bafwotsola, bakhomyaasa, baminyaalila basaali baabwe, sibasiima ta, sibarya Wele ta.
55003003	Baliba bababirisa bashaabwe buubi, babakhali ni shiisa ta, babetsuule khulekelesa, be bisaayumba, barafu, nalundi babakhakana bibindu bilayi ta.
55003004	Baliba be tsimbomelo, babakhetsililisa ta, babetsuule khukhwiyiinga; nga bakana bibindu bye khaseela busa mu shifwo she khukana Wele.
55003005	Bekholisa busa nga babesaaya Wele, ne ilala mu ŋali sebamufukiililamo ta. Ukhabakho ni khukholakana ni babandu babafwana nga bano bari ta.
55003006	Khulwekhuba mubeene abo mulimo batweela babaatsya beyingisa muntsu tsye babandu babandi, bakwaana bakhasi be tsimoni tsindeeyi, babetsuule bibyonako nalundi babakhonjelesebwa ni bibindu bikhali bitweela ta.
55003007	Bakhasi bano busheele bakhakakho khukhwiyika ne sibanyala boola khu byaŋali ta.
55003008	Shili busa nga Yane ni Yambele ni baakhandisa Musa, musaambo niyo indweela babandu bano bakhandisa byaŋali. Babandu bano bali ni intsambaasa imbi nalundi khufukiilila khwabwe sikhulimo itsamu ta.
55003009	Ne bikholwa byabwe bino imbaawo esi binabayila ta, khulwekhuba buli mutweela akhabone busilu bwaabwe, nga ni shakholikha khu basaani babili abo.
55003010	Ne iwe ari walondelela khuleekela khwase. Nalundi wamanya intsibirisa yase ni shitsilililwa shase mu bulamu. Iwe wamanya khufukiilila khwase, khukhwinyindaalila khwase, khukana khwase, ni khukhwikhalilikha khwase.
55003011	Wamanya khukubyeengebwa khwase, ni khutaambisibwa khwase bibyantsolakho nga ndi i Antiyoki, ni Ikoniyo, ni Lisitura. Wamanya khukhuungubyeenga khwesi ise nekhalilikha; ne shitweela busa Umukasya ambonisa bibindu bino byoosi.
55003012	Ilala, abo boosi babekoomba khumenya bulamu bukhosefu nga bali atweela ni Kristo Yesu, babandu babandi balibakubyeenga.
55003013	Ne babonaki ni naabo babekholisa busa, balilosela bwilooseli busa khukhwonekha babe baabi babeene, nga bawombesa babandi nalundi nga nabo babeene bewombesa.
55003014	Ne iwe ukhaba nga nibo ta, iwe yiloosela khumenya mu byaŋali byeesi weyika nalundi byeesi ufukiililamo. Iwe wamanya abo babaaba baleekeli boowo.
55003015	Nalundi shebulila uri khukhwama mu bwaana bwoowo, iwe abe wasiima Bibyaronebwa Bikhosefu, bibikhuleekela iwe khufukiilila nio unyoole buwonesi bubwiitsa khubirira mu Kristo Yesu.
55003016	Bibyaronebwa bikhosefu byoosi byabiitibwakho ni Wele nalundi nibyo bili bye itsamu khubiraambisa mu khuleekela, khukhwikiitsa, khukwalaasa ni khukambila bibiwaamba khu bulamu bulayi.
55003017	Bino biyeeta umundu uli umwakaanisi uwa Wele khuuba nga wamanya buli shitweela nalundi nga ali na buli sheesi ekoomba mu khukhola buli buraambi bulayi bwoosi.
55004001	Mu moni tsya Wele ni tsya Kristo Yesu, nga niye ulikhalila babandu balamu ni babafwa kimisaango, nalundi khulwekhuba alikho etsa khuwula nga Umuyinga, ikhupilisa iwe ni kamaani ndi:
55004002	oba imbuka ili induufu oba siili induufu ta, iwe boolela shilomo sha Wele. Mu khuleekela khwoowo khongelesa, ubiyise, yisamo babandi kamaani, nalundi yokesanatsaka khukhwikhalilikha khukali.
55004003	Khulwekhuba imbuka ilikho yiitsa isi babandu balilobela khurekeeresa indeekela ilimo itsamu, ne kamaru kabwe kalibakhonjelesa khulondelela bibikhalimo ta, nalundi babeene balibusanisila baleekeli bababwe khubwaabwe khubaleekela byeesi bakana khurekeeresa.
55004004	Balishuukha khukhwama mu khurekeeresa byaŋali batsye khurekeeresa bye tsingano busa.
55004005	Ne iwe ukhaba uryo ta, n'ube mwirekefu busheele, yikhalilika khutaambisibwa, khola kumulimo kwe khuboolela Kamakhuwa Kamalayi, nga wolelesa buraambi bwoowo bulayi.
55004006	Khulwekhuba ari ise imbuka yase yoolile iye khuwanibwayo khulwe babandi; imbuka yase iye khurura mu shibala muno yoolile.
55004007	Ise nakhakilekho khusoolana bulayi nga ni shikanibwa, natimile tsindimo khukhwoola ikhumalilisa, nalondelele bye khufukiilila.
55004008	Nashiryo shishiramile ari ise khufuna lihabi lye bukhosefu, lyeesi Umukasya uli umukayi umwilama, akhaambe ise khu shifukhu shimaliilisi; ne akhuba ise senyene ta, ne ni naabo boosi babaali ni khukana nga baliindilila khubonekha khweewe.
55004009	Khakakho khukhwiitsa khangu isi ndi khukhumbona.
55004010	Lwekhuba Demasi andekha senyene khulwe khukana bibindu bye mu shibala muno, watsya i Sesalonika. Kelesene watsya i Galatiya, ni Tito watsya i Dalumatiya.
55004011	Luka yenyene niye uli ano ni nase. Nga wiitsa yiitsa ni Mariko, khulwekhuba ali umulayi naabi mu khunjeeta ise.
55004012	Tikiko namusindikha i Efeso.
55004013	Nga wiitsa reera ingubo iyo yeesi nalekhela Kalipo i Turowa. Reera ni bitabo ibyo, ni khuminyisila ilala ibyo byeesi bakhola mu mahafu.
55004014	Alekizanda umubasi uwe bibyuuma wayikhola ise ilomo imbi naabi; Umukasya niye uli mwilihasa ibyo byeesi akhola ise.
55004015	Uli ni khumwiliinda naabi, khulwekhuba niye akhandisa naabi ni kamaani burume bweefwe.
55004016	Mu khwiwotsakho khwase khukhwanyoowa, imbaawo umundu uwanjeeta ta; boosi bantsantsukha bandekha senyene. Inoomba ndi khali Wele abawambile shiisa.
55004017	Ne Wele niye uwaba ni nase, wamba kamaani ke khukukuula burume mu bwitsufu, ari nio manya Banaambo boosi bawulile. Ni nashiryo shino shambonesa khukhukhalila ise kumusaango kwe khufwa.
55004018	Namanyile ndi kane Umukasya ambonise ise khukhwama mu bihangafu byoosi, ambile bwela antsolise ise mu Buyinga bweewe bwe Mwikulu. Shiriifwa shibe isi Umukasya biilo ni biilo. Amiina.
55004019	N'usheesele Pulisikila ni Akula, ni be muntsu ya Onesiforasi boosi.
55004020	Erasto arama i Korinso; ne Tulofimu namulekha i Mileto nga ali mutsiina.
55004021	Khakakho naabi wiitse nga imbuka iye bunyifu bubiririfu ishiili khukhwoola ta. Yubulosi, ni Pudeni, ni Linasi, ni Kilawudiya, ni bebulebe boosi bakhusheesele.
55004022	Umukasya abe ni kumwoyo kwoowo. Bubweela bw'Omukasya bube ni nawe.
56001001	Ise Paulo, ndi umwakaanisi uwa Wele, nalundi ndi umurume uwa Yesu Kristo. Ise narumaniwa khukhwiloosela khusalanisa khufukiilila isi barobole ba Wele ni khubayeeta mu khumanya bwaŋali bububoolesa mu khurya Wele.
56001002	Shino ishikhola khulwe khukhwiyikina bulamu bubukhawawo ta, bweesi Wele ukhawombesa ta, akhulomela ifwe, khaale khakheene.
56001003	Khukhwiyikina khuno, Wele akhwokesanisila mu mbuka inyene mu shilomo sheewe, khubirira mu khulaangilila kamakhuwa kamalayi khwesi ise ikhola, khukhwamambisibwa ise khulwe khukhalawo khwa Wele, Umuwonesi weefwe.
56001004	Tito, indikho ikhuronela iwe, uli umwana uwase ilala, mu khufukiilila khwesi khulimo fweesi, nga ikhulomela ndi, bubweela ni lukoosi bibyaama isi Papa Wele, atweela n'umuwonesi weefwe Kristo Yesu, bibe ni nawe.
56001005	Ilomo iyakila nio ise nakhulekha iwe mu Kurete yaba ndi utabusake ibyo bibyaba nga bishiili khutereera ta, nalundi ndi urobole barangilisi mu khufukiilila mu buli shiriimba, nga ise ni nakhulomela.
56001006	Uyo yeesi iwe urobola khuuba umurangilisi akha khuuba umusaani ukhalikho shiibi shoosi ta, nalundi akha khuuba n'umukyelema umufukiilisi mutweela yenyene. Babaana beewe baakha khuuba be tsisaambo tseesi babandu bakhekanakana lwekhuba tsili tsye busilu ta, nalundi sibaakha khuuba be bumiinyi ta.
56001007	Lwekhuba nabwayi ali umuliindi uwe kimilimo kya Wele, akha khuuba umundu umulayi. S'akhila khuuba umundu uwiniinisa, namwe uwikhalalisaka, namwe umumeesi, namwe uwe bisaayumba, namwe uwiwuuma bibindu khulwe kumuluungo ta.
56001008	Ne akhila khuuba umundu umweela, ukana khukhola bibindu bilayi, uwitsililisa naabi mu byeesi akhola, umukwalaafu, umukhosefu, nalundi uwe tsisaambo tsindayi.
56001009	Ali ni khuwandalalila khu shilomo sha Wele shaŋali, nga ni shili, nio akile mu khuleekela khweewe khube khukhulimo itsamu, nalundi nio akile anyalise khutsuntsumilisa abo babakhandisa khuleekela khuno.
56001010	Khulwekhuba iliwo babandu banabumiinyi bakali, babekhoomba busa ni kimilomo, nalundi babeeyi, ni khufuurira ilala, abo babenjila imbalu.
56001011	Babandu bano baakha bakamisibwa. Khulwekhuba balikho bakosaasa babandu be mungo tsingali, nga babaleekela bibindu byeesi bakhandyakhiile khuleekela ta. Bakhola shino khulwekhuba nibo bali n'isaambo yeesi bafunamo kamafuurisa.
56001012	Umundu mutweela khu Bakurete beene, uli mutweela khu baŋoosi baabwe aloma ari, “Bakurete busheele bali babeeyi, bali busa nga tsisolo, be kumuluungo, ate nga bali batoro.”
56001013	Sheesi abalomakho shino shili shaŋali. Nashiryo uli ni khubabiiyisa ni kamaani, nio akile nabo batsowatsowane mu khufukiilila khwabwe.
56001014	Ukheela khurekeeresa tsingano tsye Shiyudaaya tsye bubeeyi, namwe kamakambila ke babandu babakhakana byaŋali ta.
56001015	Isi babandu bakwalaafu, bibindu byoosi bili bikwalaafu. Ne isi ibo babakhali bakwalaafu ta, babaali banyaalu nalundi babakhafukiilila ta, imbaawo shikwalaafu isi bali ta. Bibyambaaso byabwe ni kimyoyo kyaabwe byaborokha.
56001016	Babandu nga babeene abo bekholisa bari barya Wele, ne buraambi bwaabwe bwokesanisa buri sibaamumanya ta. Bali babawuraana, nalundi sibarekeeresa bya Wele ta, lwekhuba mbaawo shikholwa sheesi banyala khukhola shishiili shilayi ta.
56002001	Tito, iwe wakha khuleekela bibindu bibiili bituufu byonyene.
56002002	Boolela basakhulu babe nga betsililisa, babe babandu babaali baŋali, be kamakhula, nalundi babewula babeene. Babe babandu batuufu mu khufukiilila, ni khukana, ni khukhwikhalilikha.
56002003	Boolela bakyelema bakhulu, nabo baryo babe babebirisa bulayi, nga babandu babakana Umukasya. Bakhaba babawaayilisa bashaabwe ta, nalundi bakhaba bameesi ta. Bali ni khuuba babandu babaleekela bibindu bilayi,
56002004	nio akile bakyelema babashiili b'ekhaana nabo banyalise khuuba bakyelema babakana baseetsa baabwe nalundi bamaayi balayi.
56002005	Bakyelema babashiili b'ekhaana bali ni khubona bari babamo kamakhula nalundi be shiisa, babaaliinda ango bulayi, babeyikinwa, babawulila baseetsa baabwe. Shino kane shibayeete nio alekhe khubawo umundu na mutweela ukhomyaasa shilomo sha Wele ta.
56002006	Ni mu saambo niyo ndweela, n'ukhupilise basaani babashiili bahele, khukhwiliinda bulayi.
56002007	Mu buli shitweela iwe ni wiyokesanise nga she khubonelakho isi babaramile boosi. Ni mu khuleekela khwoowo uli ni khukhwokesana uri uli uwa ŋali nalundi urabira.
56002008	Mu khuleekela khwoowo, raambisa lulimi lwesi umanya uri mbaawo umundu namutweela unyala walulekelesa ta. Nga wakholile shino, ni basiku boowo kane kamaŋaanyu kabawambe, balekhe khukhulomakho shishindu shoosi ta.
56002009	Boolela bakulwa uri busheele bali ni khuwulila bakoosi baabwe ni khukhola buli shishikanibwa, mu buli saambo. Bakulwa bakhakambuusa bakoosi baabwe,
56002010	namwe bakheeba shishiindu khukhwama khu bakoosi baabwe ta. Ne akhali ndi nibeyokesanise nga ni bali be tsisaambo tsindayi lundi nga babeyikinwa nio banyale khuweesa shiriifwa ibyo bibileekelwa bibiwaamba khu Wele Umuwonesi weefwe.
56002011	Lwekhuba bubweela bwa Wele bwayiitsa khulwe khuwonesa babandu boosi.
56002012	Wele akhuleekela ifwe khulekha bye bubwonaki ni khulekha khukhwikoomba khwe bibiindu bye mu shibala ta, ari nio khumenye bulamu bulayi bubuuli bwe bukhosefu mu shibala muno.
56002013	Khuli ni khukhwiyikina khukali nga khulindiilila khubonekha khwe shiriifwa sha Wele weefwe umukhulu naabi, nalundi uli niye Umuwonesi weefwe, Yesu Kristo.
56002014	Umweene uyo ewaanayo umweene khukhumusa ifwe khukhwama khu buli shishindu shoosi shishiili shiibi, ari nio akaluse kimyoyo kyeefwe kikyele kimikhosefu. Niye akana ifwe khube babandu babeewe babeene, nalundi ari khube babanyikhila mu khukhola bibindu bilayi.
56002015	Leekela bibindu bino byoosi, khukhwisamo babandu kamaani ni khubakolola mu mikhoosi kyabwe, nga uraambisa bunyala bwoowo bweesi uli ni nabwo. Khakakho ubone uri mbaawo umundu yeesi ukhulekelesa ta.
56003001	N'ushebusaatsake babandu boowo nio babatsake babawulila bawuli ni khuwulila abo boosi babaali ni bunyala. Khayo babe berekefu khukhola kimilimo kimilayi kyeesi bawuli baba babalomele khukhola.
56003002	Bakhakanikha buubi khu bashaabwe ta, balekhe khukhwiwambila mu bye khulomana. Khayo babe bawolu nga bokesanisa intsibirisa indayi isi babandu boosi.
56003003	Lwekhuba nafwe fwabeene khaale khwaba baasilu, nga sikhuwulila ta; khwaba khwawombesebwa, nga khwakoraanisibwa ni khukhwikoomba khwe bibindu khwa buli saambo, khulwe kimikhoyo kikikhalimo ta. Abe khwonakisila imbuka yeefwe mu likoko ni mu libuba, nga babandu baakhubiyila ifwe, ni nafwe nga khwababiyila.
56003004	Ne shiisa ni khukana khukali bya Wele ni byabonekha,
56003005	Wele wakhuwonesa ifwe. Wele akhuwonesa ifwe akhuba khulwe buraambi bukhosefu bweesi khwakhola ta, ne khulwe shiisa sheewe, nga abirira mu khukhusiinga ifwe khwasaalikha bushaakha, nalundi wakhwisa ifwe bushaakha mu Mwoyo Umukhosefu.
56003006	Wele akhutsukhakho ifwe Umwoyo Umukhosefu mu bukali khulwa Yesu Kristo, uli umuwonesi weefwe.
56003007	Wele akhola shino ari nio manya khusiingibwekho bibyonako byeefwe khulwe shiisa sheewe, nio khuryo khwikyele basikha babaali ni khukhwiyikina mu bulamu bubukhawawo ta.
56003008	Burume buno ilala buli bwa ŋali. Ise ingana ndi bibindu bino ubireerekho ilala kamaani, nio manya abo babafukiilila mu Wele betsililise mu bulamu bwaabwe, nga busheele bakhola bibindu bilayi. Bibindu bino bilayi naabi, nalundi biyeeta babandu boosi.
56003009	Ne ukhehambatsakila mu khaando tsye busilu tsitsiwamba khu bakuuka beefwe, namwe tsikhaando ni khulomana bibiwaamba khu makambila ka Musa ta. Bibindu nga ibyo sibiyeeta ta, nalundi sibilimo itsamu ta.
56003010	Ne abo babareera tsintsawukhana, n'ubareewula ifuunda indweela namwe tsibili, lwanyuma nga balobile khukhurekeeresa iwe, wakame khu kholakana ni nabo.
56003011	Lwekhuba wamanya uri umundu uli aryo aba wayonekha, nalundi umweene aba ekhalila kumusaango.
56003012	Nga netsile khurumana Aletema namwe Tikiko is'uli, khakakho naabi wiitse i Nikopoli isi ise ikhaabe. Lwekhuba nakhalilewo khuuba ibweene iyo mu biseela bye kumunaane.
56003013	Khakakho naabi khuyeeta Zena umunamakambila ni Apolo, mu lukyeendo lwabwe, nga ubawa buli shitweela shishikanibwa.
56003014	Boolela babandu beefwe bamanye khuraambisa imbuka yaabwe bulayi, nga bakhola bibindu bibyombekha, nalundi bibiyeeta babandu boosi.
56003015	Abo boosi babaali ni nase baakhusheesele. Nawe n'ukhukheesele abo babaali bafukiilisi basheefwe. Tsikhabi tsa Wele tsibe ni nanywe mweesi.
57001001	Burume buno bwama isi ise Paulo, nga ndi umubowe, khulwa Kristo Yesu; nalundi bwama isi uwebulebe, Timosewo. Khuburonela iwe Filemoni, uli uwe busaale isi khuli nalundi umuraambi uwasheefwe.
57001002	Nalundi khuburonela bafukiilisi boosi bababusana khuloombela muntsu yoowo, ni Apofiya umukooko weefwe, ni Alikipo umuraambi uwasheefwe.
57001003	Khuloomba khuri khali Wele Papa n'Umukasya weefwe Yesu Kristo babaweele inywe tsikhabi ni lukoosi.
57001004	Uwebulebe Filemoni, busheele ni mba nga inoomba isiima Wele nalundi ise ikhuloombelakho iwe.
57001005	Khulwekhuba imbulila naabi khu bindu bibiwaamba khu khufukiilila khweesi uli ni nakhwo mu Yesu Kristo, ni khukana khweesi uli ni nakhwo isi babandu ba Wele boosi.
57001006	Khuloomba khwase khuli ndi butweela bweefwe ni nawe nga babandu babafukiilila mu Wele, khali khukhureerere ifwe fweesi ikholakana indayi iya buli khabi, musaambo yeesi khukananilamo atweela bulamu bweefwe mu Kristo.
57001007	Khulwekhuba uwebulebe, khukana khwoowo khweesi uli ni nakhwo, khwandereere ise kumwikhoyo kumukali, nalundi khwantsisilemo ise kamaani. Iwe wekhoyesele kimyoyo kye babandu boosi babafukiilila mu Wele.
57001008	Nashiryo khulwe lomo yino, nalundi nga uwebulebe khulwa Kristo, nandibeele umunyindalifu naabi khukhulakila iwe khukhola shishindu shishikaniwa.
57001009	Ne khulwekhuba ise naakhusiima iwe, indikho ikhwikoontselela. Ikhola shino mu lisiina lya Kristo Yesu, akhaba nga ise Paulo ari ndi umusaakhulu, nalundi ndi umubowe khulwa Kristo.
57001010	Nashiryo indikho ikhwikoontselela khulwa Onesimo, uli umwana wase umweene, khulwa Yesu Kristo. Ise nekyela umusaali wa Onesimo mu bye kumwoyo nga ndi mu mapuusu.
57001011	Amataayi ako, aba nga s'ali uwe kumukaso isi iwe ta, ne ari ali uwe kumukaso isi iwe ni nase.
57001012	Ni khukana khwase khwoosi, ari imwakaanisa khukobola isi iwe uli.
57001013	Ise nandikoombile khumenya ni naye ino, nga ndi mu mapuusu khulwe khulaangilila kamakhuwa kamalayi, nio aba umwakaanisi wase mu shifwo shoowo.
57001014	Ne ise shingana nakhuwanyiinya iwe khukhola bubwakaanisi ise ndi ta. Ingana wamweene ushikhole nga shaama mu khukana khwoowo. Nashiryo ise shingana ikhole shishindu shoosi sheesi iwe ukhafukiilisile ta.
57001015	Shinyala shaba shiri Onesimo akhururakho khumala imbuka ifwiiti, ari nio akile akobole khu menya ni nawe khumala bifukhu byoosi.
57001016	Ne ari s'ali umukulwa busa nga n'aba amataayi ta; ari afuurisakho umukulwa. Khulwekhuba ari ali uwebulebe umukanwa mu Kristo. Ise ari andikho kumukaso kumukali naabi. Akhaba khus'iwe, kane akhubekho kumukaso kumukali naabi, khuyilila atweela nga umukulwa nalundi nga uwebulebe mu Kristo.
57001017	Nashiryo, noola iwe untsambaasakho ise khuuba uwashoowo, n'umwakaanile musaambo niyo indweela nga abe niwanditsakaaniile ise.
57001018	Abe noola Onesimo wakhukholakho iwe shiibi shoosi, namwe iliwo sheesi umubaantsa, ibyo khayo bibe khus'ise.
57001019	Ise Paulo, urona ni kumukhono kwase kumweene, nga inoma ndi khuliyila. Ne iwe wamweene washimanya uri uliwo khulwase.
57001020	Nashiryo, uwebulebe, n'umambile ise shiisa khulw'Omukasya. Nga uwebulebe uwashaase mu Kristo, n'untsisemo kamaani.
57001021	Ikhaba nga n'indi khurona, namanyile ndi kane ukhole sheesi ndikho ikhuloomba. N'ilala namanyile ndi kane ukhole ni bibiminyisakho byeesi ikhuloombile.
57001022	Mu mbuka niyo indweela, n'unengekhareengekhele shiseenge she khukonamo shitweela. Khulwekhuba niyikina ndi Wele kane arekeerese khuloomba khwenywe mweesi, anyalise khukhungobosa isi muli.
57001023	Epafura, uli umubowe uwashaase khulwa Kristo Yesu, wabasheesele.
57001024	Ni baraambi bashaase, Mariko, Arisitaluko ni Demasi, ni Luka, nabo babasheesele.
57001025	Khayo bubweela bw'Omukasya weefwe Yesu Kristo, bube ni nanywe mweesi.
58001001	Mu bifukhu bye khaale, Wele akanikhatsaka isi bakuuka beefwe kimilundi mikali musaambo tsingali, nga abirira mu baŋoosi.
58001002	Ne mu bifukhu byalwanyuma bino, Wele akanikha ni nafwe nga abirira mu Mwana weewe yeesi arobola khuuba umusikha wa byoosi. Lundi khubirira mu niye abuumba shibala shoosi.
58001003	Mu mwana nimwo mumuuli khumelamela khwe shiriifwa sha Wele, lundi niye shifwananyi sheewe shisheene. Nalundi Umwana mweene niye uwambiliile shibala shoosi ni shilomo sheewe she kamaani. Ne n'amala khukhola kumulimo kwe khusiinga bibyonako, aryo ekhala khu mukhono kumulayi kwa Wele umukhulu we mwikulu.
58001004	Umwana ekyela umukhulu khufuura bamalayika, nga ni lisiina lyeewe lyeesi aweebwa ni lili likhulu naabi khufuura lilyaabwe.
58001005	Lwekhuba mbaawo na mutweela khu bamalayika esi Wele alomakho ari, “Iwe uli umwana wase, shaleelo nekyelile Papawo ta.” Namwe lundi mbaawo malayika isi Wele alomakho ari, “Ise kane imbe papawe, ni naye kane abe Umwana wase ta.”
58001006	Ne Wele nga akaanisa Umwana weewe umukiboole mu shibala aloma, ari, “Lekha bamalayika ba Wele boosi bamwisaaye.”
58001007	Ne isi bamalayika beewe Wele aloma ari, “Niye akhola bamalayika beewe imbewo, ni babakaanisi beewe nga khukhwimemula khwe kumulilo.”
58001008	Ne khu mwana aloma ari, “O Wele, shitsoloŋo shoowo kane shibatsakewo biilo ni biilo, ni khuwula khwoowo khulayi nikhwo khuwula khwe buyinga bwoowo.
58001009	Iwe wakana bukwalaafu, wabiyila buubi. Isho nisho shishakila Wele, Wele woowo akhwawulakho, wakhuwa shiriifwa khufuura bashoowo, nga akhutsukhakho kamafura ni kumwikhoyo.”
58001010	Nalundi aloma ari, “Iwe Umukasya, makiboole warawo shibala, ni likulu nalyo nilyo kumulimo kwe kamakhono koowo.
58001011	Nibyo byoosi biliwawo, ne iwe kane uramewo. Ibyo byoosi bilikora nga shikwaro.
58001012	Ulibifuumba nga shikwaro, nalundi nabyo nga shikwaro bilishuusibwa. Ne iwe kane ubatsakewo nga sushuukhakho ta, ni kimiiko kyoowo sikyakama ta.”
58001013	Ne malayika shiina yeesi Wele alomakho ari, “Yikhala khu mukhono kwase kumulayi, khukhwoolesa ni ndikalusa basiku boowo khuuba kharebe kheesi ulaambisakho bikyele byoowo?”
58001014	Bamalayika boosi sibali nikyo kimyoyo kikyakaanisa, kikyarumaniwa khukhwakaanisa, lwabo babaatsya khusikhila buwonesi?
58002001	Nashiryo ifwe khwakha khukhwinaanayo naabi khu bindu byaŋali byeesi khuwuliile, nio khulekhe khukoraanisibwa ta.
58002002	Lwekhuba noola shilomo shishalomebwa ni bamalayika shaba ni shisheene, ni khukhwoneka khwoosi ni bumiinyi byanyoola shitaambiso shishibyakhila.
58002003	Nafwe khulinyala khuryeena khutitukha, noola sikhwinaanayo isi buwonesi bukhulu bufwana buryo ta? Buwonesi makiboole bwanyoowa khulomewakho n'Umukasya, nio bwaŋaŋasibwa is'ifwe ni naabo babamuwulila.
58002004	Wele umweene aloselakho bujulisi bweewe khu bye kamakaanga, ni bubonelo, ni bibiyaangisa bibiindi swa busa, ni biwanwa by'Omwoyo Umukhosefu bibyakabibwa nga khukana khweewe ni khuli.
58002005	Lwekhuba bamalayika sibali nibo beesi Wele awa khuwula shibala isho shiitsya khwiitsa, sheesi khulomakho ta.
58002006	Ne aliwo isi umundu mutweela alomela ari, “Umundu niye shiina, nio iwe khumushebulila. Namwe Umwana w'Omundu iwe khumwinaanayo?
58002007	Iwe wamubumba khutaambakho khakyeekhe khuuba nga bamalayika, wamukwarisa liyabi lye shiriifwa ni lukoosi.
58002008	Waara bibindu byoosi asi e bikyele byeewe.” Wele khuura bibindu byoosi asi e bikyele byeewe, mbaawo na shitweela sheesi Wele alekha khuura mu bunyala bweewe ta. Ni naari sikhubona nga bibindu byoosi bili mu bunyala bweewe ta.
58002009	Ne khubona Yesu uwakholewa nga ataambakho khakyeekhe khuuba nga bamalayika; ari niye wakwaarisibwa shiriifwa ni lukoosi, lwe khutaambisibwa khwe khuufwa, nio akile lwe bubweela bwa Wele, anyale khutsemakho khuufwa khulwa buli mundu.
58002010	Lwekhuba Wele shamwakhila, nga khulweewe umweene, lundi nga mu niye buli shindu shoosi shareewawo khufukiilila Yesu, uli umweene umurakikhisi lundi umukhulu we buwonesi. Aryo ataambisibwa nio akile areere babaana bakali mu shiriifwa.
58002011	Yesu uyo niye ukhosesa, ni naabo babakhosesebwa bali ni shisina shitweela. Shino nisho shishikila Yesu walekha khuwambiwa tsisoni khubalaanga ari babandaaye ta.
58002012	Niye aloma ari, “Indirumbula lisiina lyoowo isi babandaayase. Indiimba kimyeenya kye khukhubuyila iwe mu lubusano lwe bafukiilisi.”
58002013	Lundi aloma ari, “Indiira bubwiyikinwa bwase mu Wele.” Nalundi ndi ari, “Bona ise ndi ano ni babaana beesi Wele aamba.”
58002014	Lwekhuba nga babaana ni bali ni kumubili ni kamafuki, ni naye aryo akabananila atweela ni nabo mu khuba umundu, nio manya khubirira mu ntsila ye khuufwa, anyale khuhesa kamaani ke khuufwa nga niko Sitaani.
58002015	Ni mu maani kano anyale khukangulula ibo bababowebwa bulamu bwaabwe bwoosi nga barya khuufwa.
58002016	Lwekhuba mwilala sibali bamalayika nibo beesi ayeeta ta, ne njeeba babetsukhulu ba Ibulayimu.
58002017	Ni nashiryo akha khuuba nga babandaaye beewe ni bali musaambo tsoosi, nio anyale khuuba Umusaayi ufuura bukhulu, uwe shiisa lundi umwiyikinwa mu bwakaanisi bwa Wele, lwe khusikula babandu mu byonako byaawe.
58002018	Lwekhuba niye umweene ataambisibwa mu khukhakibwa khweewe, naye aryo ari anyala khuyeeta ibo babaali mu khukhakibwa.
58003001	Ni nashiryo bebulebe bakhosefu babakabananila atweela ni nafwe mu khulaangibwa khwe mwikulu, ni mwomisile bibyambaaso byeenywe khu murume lundi umusaayi ufuura bukhulu uwe khufukiilila khweesi khubuula, nga niye Yesu.
58003002	Niye aba umwiyikinwa isi uyo uwamurobola, nga Musa n'aba umwiyikinwa mu buraambi bwe muntsu ya Wele.
58003003	Ne Yesu niye akhila shiriifwa shikali khufuura Musa, nga ni shili ndi, uyo uwombekha intsu ali ni shiriifwa khufuura intsu inyene.
58003004	Lwekhuba buli intsu ibakho n'umwombakhi wayo, ne umwombakhi wa byoosi niye Wele.
58003005	Ne Musa aba umwiyikinwa mu buraambi bwoosi bwe muntsu ya Wele nga umwakaanisi wamwo, nga akanikha khu bindu ibyo bibyaba bitsya khulomewakho lwanyuma.
58003006	Ne Kristo aba umwiyikinwa nga Umwana ulolelela byoosi bye muntsu ya Wele. Ni nafwe khuli intsu yeewe, ni khuba nga khuwandalalila mu mwiyikino kweefwe ni kumwikhoyo.
58003007	Nashiryo, nga Umwoyo Umukhosefu n'aloma ari, “Shaleelo ni muwulile likono lyeewe.
58003008	Mukhahandalasa kimyoyo kyeenywe ta, nga esi mwaminyaalila khu shifukhu she khukhakibwa nga muli mu mubiimbi.
58003009	Ibweeneyo esi bakuuka beenywe bakhakilisila ise lundi bantsema, ni mu miiko kamakhumi kane babona buraambi bwase.
58003010	Nilwa shino nakhalalila kumuboolo ukwo, naloma ndi, ‘busheele baborokha mu ntsambaasa ye kimyoyo kyaawe, nalundi baakhumanya tsintsila tsase ta.’
58003011	Nga ni netsuba mu lirima lyase ndi, ‘Sibalingila nakhafwiiti khoosi mu shifwo sheesi nandibaweele khuwolelamo ta.’ ”
58003012	Bebulebe, ni mubone muri, mwiliinda mulekhe khubamo na mutweela mus'inywe uwe kumwoyo kumwonaki kukukhafukiilila ta, lukana kukukila umundu wakwa warura khu Wele umulamu.
58003013	Nashiryo, ni mwisanemo kamaani mwenyene na mwenyene busheele, niiba nga iliyo shifukhu shishilaangibwa bari, “Shaleelo.” Nio ilekhe khubawo na mutweela khus'inywe uminyaala khulwe bubeeyi ni khulwe bubwonaki ta.
58003014	Lwekhuba ifwe khwakabananila atweela ni Kristo, ni khuba nga khuwandalalila mu bwiyikino bweesi khwanyoowa khuuba nabwo, khukhwoolesa ikhumalilisa.
58003015	Nga ni shilomewa shiri, “Shaleelo ni muba nga mwawuliile likono lyeewe, mukhahandalasa kimyoyo kyeenywe ta, nga ni mwakhola mu bumiinyi bweenywe.”
58003016	Ne banaanu nibo babaminyaala ni baawulila likono lya Wele? Akhuba ibo beesi Musa arangilila nga baama i Misiri ta?
58003017	Banaanu ndi beesi Wele arunyila khumala kimiiko kamakhumi kane? Sibali ibo baboneka, ni kimilaambo kyaawe kyasalanisiwila mu mubiimbi?
58003018	Nalundi banaanu ndi beesi Wele etsubila ari sibalinjila nakhafwiiti khoosi ta mu shifwo sheesi nandibaweele khuwolelamo, nga akhuba ibo babaminyaala?
58003019	Ni nashiryo, khubona khuri, nibo sibaanyala khukhwinjila mu shifwo isho ta, lwe khulekha khufukiilila khwawe.
58004001	Nashiryo, khukhwama nga khusuubisa khwa Wele khwe khukhwinjila mu shifwo she khuwolelamo ni khushiliwo, khakhube babandu babetsililisi, nio ilekhe khubawo na mutweela khus'inywe unyoolekhana khuuba nga wakhasikhile ta.
58004002	Lwekhuba nafwe khwawulila kamakhuwa kamalayi keesi baakhuboolela ifwe, nga nibo nabo ni baawulila. Ne burume bweesi baawulila sibwabayeeta ta, lwekhuba ibo babaawulila sibatubaasakho khufukiilila ta.
58004003	Babandu babaaba ni khufukiilila bonyene nibo babenjila mu khuwola ukhwo, nga Wele umweene n'aloma ari, “Nga ni netsubila mu lirima lyase ndi, ‘Sibalinjila mu shifwo shase she khuwolelamo ta.’ ” Shino Wele ashikanikha ikhaba nga buraambi bweewe bwaba bwawa khaale khukhwama khu khubuumbibwa khwe shibala.
58004004	Ni khu shifukhu she kumusaafu aliwo ahandi mu byaronebwa isi ashilomelakho ari, “Khu shifukhu she kumusaafu, Wele awola khukhwama khu buraambi bweewe bweesi aba akhola.”
58004005	Nalundi mu bisiintsa byeene ashiloma ari, “Sibalinjila mu shifwo shase she khuwolelamo ta.”
58004006	Nashiryo, nga ni shishiili busa shiryo, baalala balinjila mu khuwola ukhwo. Ni naabo babaaboolelwa kamakhuwa kamalayi makiboole sibalinjilamo ta, lwe khuminyaala khwawe.
58004007	Ari lundi Wele warawo shifukhu nabulebe shishimanyikhaane nga “Shaleelo,” nga n'alomela khubirira mu Daudi lwanyuma lwe bifukhu bikali nga ni sharonebwa makiboole shiri, “Shaleelo ni kane muwulile likono lyeewe, mukhahandalasa kimyoyo kyeenywe ta.”
58004008	Lwekhuba iba nga Yoswa uwabawa shiwolelo shisheene sheesi Wele abalomela, khali Wele lwanyuma s'alomakho bibiwaamba khu shifukhu shishiindi ta.
58004009	Nashiryo, ishiramayo shiwolelo isi babandu ba Wele shishifwaanana nga esi Wele awolela khu shifukhu sha Sabato.
58004010	Lwekhuba buli uyo yeesi uwinjila mu khuwola khwa Wele, naye awola khukhwama khu milimo kyeewe, nga naye Wele umweene n'awola.
58004011	Nashiryo, ifwe khakhukhakekho khukhwinjila mu shifwo she khuwola isho, nio ilekhe khubawo umundu yeesi wukwa lwe khulondelela isaambo ye bumiinyi ta.
58004012	Lwekhuba shilomo sha Wele shiri shilamu, lundi sholelesa byeesi shilomakho. Shamema khufuura lurima lulwamema tsimbeka tsoombi. Shilomo shino shiwulusa, shawukhanisamo kumwoyo ni bulamu, tsinyiingo ni kamafura kakatsilimo, lundi shinyala khumanya bibyambaaso ni khukana khwe kumwoyo kw'omundu.
58004013	Mbaawo ni shishiindu na shitweela mu bibuumbe byoosi shishinyala khubisibwa mu moni tsa Wele ta. Bibindu byoosi bili mu lubuula, lundi bili khwasye busa mu moni tseewe. Nashiryo, isi umweeneyo niyo yeesi buli mutweela akhiile khukhwikanikhakho.
58004014	Nashiryo, nga ni khuli n'Umusaayi ufuura bukhulu, uwatsya wabira mu likulu lyoosi, niye Yesu, Umwana wa Wele, ari khakhwihaambile ilala, khwomiise khubuula khwe khufukiilila khweefwe.
58004015	Ifwe sikhuli n'Umusaayi ufuura bukhulu ukhanyala khutsiinikhila atweela ni nafwe mu butoro bweefwe ta. Ne Yesu niye akhakibwa musaambo tsoosi nga nafwe ni khuli, ne s'akholakho shiibi shoosi ta.
58004016	Khuryo nafwe ni khukhwinyindaalila, khakhwisyeende ambi ni shitsoloŋo sheewe she bubweela, nio khutuye shiisa lundi khunyoole bubweela bubukane bukhuyeete ifwe nga khuli mu biseela byeesi khubukanilamo.
58005001	Buli musaayi ufuura bukhulu yeesi arobolewa khukhwama mu bandu, aryo wareebwawo khulwe babandu mu bindu bya Wele, khuwanayo tsisaayilo ni khuwoonga lwe bibyonako byaawe.
58005002	Umusaayi umukhulu yuno naye umweene ali ni butoro bweewe. Shino shamunyalisisa khuwambila shiisa ibo babakhamanya ta, ni naabo babakoraana.
58005003	Ni lwe lomo yino, umweene awoonga lwe bibyonako byeewe umweene nilwe bibyonako bye babandu babandi.
58005004	Ne mbaawo umundu uwiha lukoosi luno umweene ta, khurusakho nga Wele umweene wamulaangile, nga Aroni n'alaangibwa.
58005005	Ni musaambo yino niyo ndweela, Kristo umweene s'ewa lukoosi lwe khukhwikyela Umusaayi ufuura bukhulu ta, ne areebwawo ni Wele uwamuloma ari, “Iwe uli Umwana wase, khu shifukhu shino ise nekyelile Papa woowo.”
58005006	Ni ahandi aloma ari, “Iwe uli umusaayi biilo ni biilo, khusintsiila khu munyele kwe busaayi bwa Melekizedeki.”
58005007	Mu bifukhu bye bulamu bweewe bwe khuuba umundu mu shibala, Yesu awanatsakayo khuloomba ni khukhwikontselela khweewe nga alilila angaaki ni likono likali, ni kamasika, isi Wele uyo abe unyala khumuwonesa khukhwama mu khufwa. Ne Wele amuwulila lwekhuba Yesu aba umuwolu lundi aryatsaka Wele.
58005008	Ikhaba nga Yesu aba umwana wa Wele, ne eyika khuuba uwuulila khukhwama khwiibyo byeesi atsiinisibwa.
58005009	Ne n'amala khukhwoolelesebwa mu bwitsufu, aryo ekyela burakikhilo bwe buwonesi bukhawawo ta isi ibo babamuwulila.
58005010	Nalundi Wele amuruumbula khuuba Umusaayi ufuura bukhulu mu munyele kwe busaayi kwa Melekizedeki.
58005011	Khulomo yino, ifwe khulikho na bikali bye khuloma, ne shili shihangafu khubisontsoola lwekhuba mwatsiile nga muwetsekhelela mu khukhurekeeresa khweenywe.
58005012	Ikhaba nga ari abe mwakha khuuba baleekeli, mukanayo umundu khubaleekela lundi bibindu bibinyoowa bibiwaamba khu lomo ya Wele. Mukana busa kamabeele ne akhuba biilyo bibyeene ta.
58005013	Umundu yeesi uba nga ashinyweesebwa kamabeele, aba ashiili umwana umukyeekhe, aba s'anyala khuleekewela ilomo ye bukwalaafu ta.
58005014	Ne biilyo bibyeene bili bye babandu babatsoyile, ibo babaaba ni kamakyesi keesi baraambisa khukhwawulawo shilayi ni shiibi.
58006001	Nashiryo khakhulekhe bye khuleekela bibinyoowa bibiwaamba khu Kristo, khutsye mu moni khukhwiyika bibifuurakho lundi bye shikhulu mu khufukiilila. Khwamala khaale khubaleekela bilomo bibiili nga kumusiinji, nalundi sikhwakha khubiilamo ta. Mwamanya nga nashili shikhulu khukhwibiyisa khukhwama mu buraambi bweefwe ni bukhulu bubuuli mu khufukiilila mu Wele.
58006002	Khwabaleekela khaale bibiwaamba khu khubatisibwa ni khureewakho kamakhono. Mwamanya bibiwaamba khu khulamukha khwe baafu, ni khukhalilwa kumusaango khukhawawo ta.
58006003	Ni Wele nga wasiimile, kane khukholatsake khuryo.
58006004	Lwekhuba shili shihangafu isi ibo babaamala khubonekhelwa, bakhoombakho shiwanwa she mwikulu, bakabananila atweela mu Mwoyo Umukhosefu,
58006005	nalundi bakhoombakho khu bulayi bwe shilomo sha Wele, ni kamaani ke kumuboolo kukuutsya khwiitsa,
58006006	ne lwanyuma nga bakwiile, babandu babafwana baryo sishinyalikha khubakobosa mu khwibiyisa lundi ta. Lwekhuba baba babeene batsangilila Umwana wa Wele khu musalaba kumulundi kwe khabili, bamuwambisa tsisoni mu lubuula.
58006007	Liloba lilinywaka ifula ilikwakho buli busheele nalundi lyatsowakho biilyo isi ibo babalilimakho, lifuna tsikhabi khukhwama isi Wele.
58006008	Ne liloba ilyo ni litsowakho kamawa ni bunyaasi busa, liba mbaamo itsamu ta, liba lyaliindiilile khutsubiwa, ni intsakamo yalyo iliiba khukhwokhewa ni kumulilo.
58006009	Ne bebulebe baase, ikhaba nga khuloma khuryo, ifwe khubambaasilamo bibindu bilayi, nibyo bibindu bibibayila inywe mu mukhoosi kwe buwonesi.
58006010	Lwekhuba Wele niye ali uwaŋali, niye s'alinyala khukhwibilila buraambi bweenywe ta, ni khukana khweesi mwokesanisa mu lisiina lyeewe, nga mwakaanisa babandu beewe, lundi nga ni mwiloosela khubakaanisa ari.
58006011	Ifwe khwiwuuma khuri buli mutweela khus'inywe okesane khukana ukhwo khukhwoolesa ikhumalilisa, nio kumwiyikino kweenywe kwolelele.
58006012	Ifwe sikhukana inywe khuuba batoro ta, ne mube babeyikila khuubo bababirira mu khufukiilila ni khukhwikhaliilikha, baryo baafuna isho sheesi Wele asuubisa.
58006013	Wele n'asuubisa Ibulayimu, Wele umweene etsuba mu lisiina lyeewe, lwekhuba s'aba n'umundu umufuura bukhulu isi khali etsubila ta.
58006014	Wele aloma ari, “Ilala indikhuwa tsikhabi, ni lisaaye lyoowo indilibalaayisa.”
58006015	Ni Ibulayimu nga wamalile khukhwikhalilikha nga waliindilila, wafuna sheesi Wele amusuubisa.
58006016	Lwekhuba babandu betsuba nga baloma khuuyo ubafuurakho nibo babeene bukhulu. Ni mukhaando tsoosi, khukhwitsuba nikhwo khukhukhalawo.
58006017	Nashiryo Wele n'akana khukhwokesa bukakafu isi basikha be shisuubiso sheesi aloma nga s'anyala khushishuusamo ta, niye aloselakho khukhwitsuba.
58006018	Shino Wele ashikhola nio khu bindu bibili bibikhashuukha ta, mumuuli ndi Wele s'anyala khuwombeselamo ta, ifwe khukhwanyoola bubwibisilo mu niye khunyale khuuba ni shishikhuwangasa khwiwambile ilala khu mwiyikino kukuuli iburangisi weefwe.
58006019	Ifwe khuli ni kumwiyikino kuno nga shitsaangi shikumu she bulamu bweefwe. Shitsangi shino shiyikinikha lundi shili shihandalafu shishinjila mukari mu ngubo itiimbibwile,
58006020	mweesi Yesu atsya khulweefwe, nga akhurangilila ifwe, wekyela Umusaayi ufuura bukhulu, biilo ni biilo, mu munyele kwe busaayi kwa Melekizedeki nga ni kuli.
58007001	Melikizedeki yuno aba umuyinga wa Salemu, lundi umusaayi wa Wele uli angaaki lukali. Ibulayimu nga n'aba ama mu khusoolana khweesi afuurira bayinga babandi mu busoolo nga akobola, Melekizedeki wamwakanana wamuloombela tsikhabi.
58007002	Aryo Ibulayimu naye waha Melekizedeki shisiintsa shitweela she likhumi she bibindu byeewe byoosi. Khunyoowa lisiina Melekizedeki limanyisa liri, “Umuyinga we Bukwalaafu,” ate nalundi niye akanikhibwakho nga uwaba umuyinga wa Salemu, shimanyisa shiri “Umuyinga we lukoosi.”
58007003	Bibindu bibikanikha khu Melikizedeki, sibikanikha khu papawe namwe maayi weewe, namwe khu bakuuka beewe ta. Niye s'akanikhibwakho nga uli ni burakikhilo bwe bifukhu, namwe intsakamo ye bulamu ta. Shino shimukhola wafwanana n'Umwana wa Wele, nga eloosela bwilooseli khuuba umusaayi ufuura bukhulu biilo ni biilo.
58007004	Ni mubone nga umundu yuno n'aba umukhulu! Ibulayimu kuuka weefwe umukhulu amuwa niye shisiintsa shitweela she likhumi she khu bindu byeesi ayaaya mu busoolo.
58007005	Ni babetsukhulu ba Levi ari bafuna kumulimo kwe busaayi. Likambila libafukiilisa khubusanisa shisiintsa shitweela she likhumi khukhwama khu bandu, ikhaba nga babandu ibo bali balebe baawe, lwekhuba nabo bali babetsukhulu ba Ibulayimu.
58007006	Ne umusaani yuno s'abaliwa khuuba uwama mu shikuuka sha Levi ta, ne shonyene wabusanisa shitweela she likhumi khukhwama khu Ibulayimu, wamala wamuwa tsikhabi, ate nga Ibulayimu niye uwaba wafuna bisuubiso bya Wele.
58007007	Mbaawo khukhwikanakana ta. Umundu uwe asi aweebwa tsikhabi ni nooyo umufuurakho bukhulu.
58007008	Mulomo yino ikhulu iye busaayi, shisiintsa shitweela she likhumi shibusanisibwa khukhwama khwiibyo byeesi babandu bafuna. Basaayi boosi bafwa, khurusakho Melekizedeki isi bibyamuronebwakho biloma biri ashiili mulamu.
58007009	Ne umundu ukuundi anyala khuloma ari Levi umweene ubusanisa shisiintsa shitweela she likhumi, naye arusibwakho shitweela she likhumi khubirira mu Ibulayimu.
58007010	Shino shiba shiryo lwekhuba Levi naye aba ashiili munda mwa kuukawe Ibulayimu nga ni bakanana ni Melekizedeki.
58007011	Ne iba nga bubwitsufu bubweetsila khubirira mu busaayi bwa Levi, (lwekhuba khukhwimikha khu nibwo babandu baweebwa kamakambila), shiina shishekoombisa umusaayi ukuundi wabalikhila mu munyele kwe busaayi kwa Melekizedeki, ne walekha khubalikhila mu munyele kwa Aroni ta?
58007012	Lwekhuba ni bawo khushuukhashuukha khwoosi mu busaayi, akha khubawo khushuukhashuukha mu makambila nako.
58007013	Ne uyo isi bibindu bino bilomakho aba uwe mu shikuuka shiindi busa, shishikhaamatsakamo umundu yeesi uwakaanisakho khu sheeso ta.
58007014	Shamanyikha bulayi shiri Umukasya weefwe ama mu shikuuka sha Yuda, ni Musa s'aboolakho ilomo yoosi khu shikuuka isho iwamba khu busaayi ta.
58007015	Sheesi khukanikhilekho shimanyikha bulayi ni khufuurisakho; Umusaayi enyukha ufwananakho ni Melekizedeki.
58007016	Uyo ukhekyela umusaayi khukhwimikha khu makambila kakokesa shikuuka shiina ta, ne uwekyela umusaayi lwe kamakambila ke bulamu bukhawawo ta.
58007017	Nga bibyaronebwa ni biloma biri, “Iwe uli umusaayi biilo ni biilo, mu lunyilili lwe busaayi lwa Melekizedeki.”
58007018	Nashiryo likambila lilyanyoowa lirusibwawo lwekhuba shilyaba ni kamaani ta, lundi nga shiliyeeta ta.
58007019	Lwekhuba kamakambila mbaawo sheesi kakhola sholelela ta, ne aluno ari, khusuubila khukhufuurisa bulayi khwareerebwelewo, ni nafwe mu bweene umwo nimwo mweesi khunyala khubirira khweetsa ambi ni Wele.
58007020	Ne bino sibyabawo akhali khukhwitsuba ta. Ne Balevi nga nibo babanyoowa khuuba basaayi, bayila kumulimo kuno kwe busaayi akhali khukhwitsuba ta.
58007021	Ne Yesu niye akalusibwa khuuba Umusaayi ni shishitsubo, nga Wele n'amulomakho ari, “Umukasya wayitsuba, s'alishuusakho lundi ta, iwe uli Umusaayi biilo ni biilo.”
58007022	Lwe khukhwitsuba khuno, Yesu akalusibwa khuuba umuliindi uwe ndakaano indayi khuminyisakho.
58007023	Ari basaayi babanyoowa bali bakali, lwekhuba khuufwa sikhwabanyalisisa khurama mu mulimo kwawe imbuka yoosi ta.
58007024	Ne lwekhuba Yesu abawo biilo ni biilo, eloosela khukhola nga umusaayi bifukhu byoosi.
58007025	Nashiryo niye anyala khuwonesa ibo babeetsa isi Wele nga babira mu niye, khukhwama nga niye n'aliwo biilo byoosi khubawotsela khulwawe.
58007026	Nashiryo ifwe shakhwakhila khuuba ni Yesu uli Umusaayi ufuura bukhulu nga niye ukhuyeeta, uli umukhosefu, ukhalikho likoondo lyoosi ta, namwe lisaanda ta. Umweene yuno wayawulibwa khu bandu babonaki, lundi wafumisibwa khufuura bibuumbe byoosi bibiili mwikulu.
58007027	Niye s'afwana nga basaayi bakhulu babandi ta, lwekhuba sishamwakhila khuwanayo tsisaayilo buli busheele ta, nga anyoowela khu tse bibyonako byeewe umweene nio lwanyuma lwe bibyonako bye babandu babandi ta. Ne niye isho ashikhola kumulundi mutweela kwonyene nga n'ewaanayo umweene lwe bibyonako bye babandi.
58007028	Kamakambila karobola babandu babaali mu butoro bwaabwe khuuba basaayi bakhulu. Ne shilomo sha Wele she khukhwitsuba shisheetsa lwanyuma lwe kamakambila, sharobola Umwana. Umwana yuno niye isi Wele akhola khuuba umusaayi ufuura bukhulu ukhalikho shishonako shoosi ta, biilo ni biilo.
58008001	Shifuura bukhulu mu bilomo bino byoosi byeesi khuloma nisho shino: ndi ifwe khuli n'Umusaayi ufuura bukhulu ufwana aryo, niye uwikhaale khu mukhono kumulayi kwe shitsoloŋo she bukhulu bwa Wele mwikulu.
58008002	Lundi niye umwakaanisi mu shifwo shifuura bukhosefu, nga niyo iweema iya ŋali iyareewawo n'Umukasya, ne akhuba n'umundu ta.
58008003	Buli musaayi ufuura bukhulu yeesi areewawo lwe khuwana biwanwa ni tsisaayilo, shikila shimwakhila Umusaayi weefwe Umukhulu naye khuubakho ni sheesi ahaana.
58008004	Ne niye aba nga uli mu shibala khali s'ali umusaayi ta, khukhwama nga n'iliwo khaale basaayi babawanayo biwanwa nga kamakambila ni kaloma.
58008005	Nibo besaaya shifwo shishiili busa shifwananyi, lundi shishiniini she shifwo shikhosefu she mwikulu. Shino shili nga Musa n'areewulibwa nga atsya khukhwombekha i weema. Wele amuloma ari, “Bona uri ukhola bibindu byoosi musaambo yeesi byakhwokesanisibwamo khu lukiingi.”
58008006	Ne ari bubwakaanisi bweesi Kristo aweebwa buli bukhulu khufuurisakho khubwaabwe ubwo bukhale, lwekhuba niye ali umurume we ndakaano ifuura bukhulu, iyakholebwa nga yimikha khu bisuubiso bifuura bulayi.
58008007	Lwekhuba iba nga ikhaabawo she khubiiyisibwa mu ndakaano iyo iyanyoowa ta, khali siyabawo shishikanisa khukhola indakaano ikiindi ta.
58008008	Ne Umukasya khunyoowa anyoola she khubiiyisa isi babandu beewe nga n'aloma ari, “Umukasya aloma ari, ‘bifukhu biliitsa mweesi indikholelamo indakaano imbya ni babandu ba Isiraeli atweela ni babandu ba Yuda.’ ”
58008009	Umukasya lundi aloma ari, “Indakaano iyo shiliiba nga indakaano yeesi nakhola ni bakuuka baawe, khu shifukhu khweesi nabawambila khu mukhono khubarusa mu shibala she Misiri ta. Lwekhuba babeene ibo sibahandalalila khu ndakaano yase ta, nabarurakho nabalekha.
58008010	Ne yino niyo indakaano yeesi intsya khukhola ni babandu ba Isiraeli. Nga Umukasya n'aloma ari, ‘indiira kamakambila kaase mu byambaaso byaawe, lundi indikarona mu myoyo kyaawe. Ni nase kane imbatsake Wele wawe, ni nabo kane babatsake babandu baase.’
58008011	Nalundi s'ilibawo na mutweela ulileekela umwesanwa weewe ta, namwe umundu ulileekela wandaaye nga aloma ari, ‘N'umanye Umukasya’ ta, lwekhuba boosi balimanya ise, khukhwama khu mundu uwe asi khukhwoola khu mukhulu.
58008012	Lwekhuba indibeyakhila buubi bwaabwe, nalundi sindishebulila bibyonako byaawe ta.”
58008013	Wele n'aloma khu ndakaano imbya, aba wakalusile iyo iyanyoowa khuuba ikhale, ni neesho shishiiba shikhale lundi shishikorere, shiba shili ambi khuwawo.
58009001	Indakaano iyanyoowa yaba ni bilakilo byayo bibiwaamba khu khwisaaya ni shiifwo shikhosefu she mu shibala.
58009002	Mu weema iyareebwawo, mu khaseenge khakhanyoowa mwabamo shisiindi she taala, ni meetsa, ni kimikaati kikiwaanibwayo isi Wele. Shino shalaangibwatsaka bari, Shiifwo shikhosefu.
58009003	Ne inyuma we ngubo iyatiimbibwa, yabayo khaseenge khakhalaangibwa bari, Shiifwo shishifuura bukhosefu.
58009004	Mubweenemwo mwabamo shisheeso she zaabu, ni sanduko iye kamakambila iyabiimbiwakho ni zaabu tsimbeka tsoosi. Mu sanduko yino mwabamo inyuungu iye zaabu iyabamo imaanu ni miimbo ya Aroni iyasisinakho kamaru, ni kamabaale kakaronebwakho kamakambila.
58009005	Khu ngaaki khwe sanduko khwabakho bakerubi be shiriifwa, nga tsindaha tsaawe tsabiimbilile shiifwo esi bibyonako biyakhilwa. Ne bino ari sikhunyala khubikanikhakho mu bubalaayi ta.
58009006	Ne bino byoosi ni byaamala khurekekhebwa biryo, basaayi benjilatsaka busheele mu khaseenge khakhanyoowa khukhola kimilimo kyaawe kye khusaaya.
58009007	Ne umusaayi ufuura bukhulu yenyene niye uwenjilatsaka mu khaseenge khe mukari ate nga enjilamo kumulundi mutweela kwonyene buli mwiiko. Ne s'enjilatsakamo akhali ni kamalasile ta, keesi awanatsakayo khulwe bibyonako byeewe umweene, ni khulwe bibyonako byeesi babandu babandi baakhola mu khulekha khumanya ta.
58009008	Ne mu shino Umwoyo Umukhosefu aboola ari, intsila ye khukhwinjila mu shiifwo shikhosefu yaba ishiili khumanyisibwa ta, iweema iyanyoowa n'iba nga ishiliwo.
58009009	Shino shifwani shishokesanisa bisiintsa bya aluno ari, khumanyisa ndi biwanwa ni tsisaayilo bibiwanibwayo byaba sibinyala khupyeluusa kumwoyo kwooyo uwisaaya ta.
58009010	Bilakilo bino byaba busa bye khuulya ni khuunywa, ni bibindi bibiwaamba khu khwimiliisa. Bino byoosi byaba bilakilo bye khu ngaaki bibyaba biraamba khukhwoolesa imbuka ye bibindu khukalusibwa bushaakha.
58009011	Ne Kristo n'etsa nga umusaayi ufuura bukhulu, uwe bibindu bilayi bibyamala khukhwiitsa, nga abira mu weema ifuura bukhulu lundi iyoolelela ilala, ikhaakholewa ni kamakhono kye babandu ta, shishimanyisa ndi, iweema yino shiili niyo iye mu shibala muno ta.
58009012	Niye s'enjila mu shifwo shifuura bukhosefu ni kamalasile ke tsimbusi, namwe ke tsikhaafu ta, ne niye enjilamo kumulundi mutweela kwonyene khulwa boosi ni kamafuki kakeewe kameene, aryo wakhunyoolela khusikulibwa khukhawawo ta.
58009013	Lwekhuba noola kamalasile ke tsimbusi ni ke tsiwuunwa, ni likokhe lye tsikhaafu tsitsokhebwa lyawanyibwatsaka khuubo babaaba babonaki, nio babe bakhosefu khu ngaaki,
58009014	kamafuki ka Kristo umweene uwehaanayo isi Wele mu Mwoyo ukhawawo, nga s'alikho ni lisaanda lyoosi, shikalifuurira ilala khusiinga kimyoyo kyeefwe ni khurusamo bibikholewa bibikhuyila mu khufwa, nio manya nafwe khwisaayatsake Wele weefwe Umulamu?
58009015	Nilwe lomo yino, Kristo niye umurume we ndakaano imbya nio ibo babaalaangibwa ni Wele banyale khufuna busikha bukhawawo bubwalomelwa mu ndakaano iyanyoowa, khukhwama nga niye n'afwa nga shisikulo khukangulula babandu khukhwama mu byonako byaawe, bibyakholebwa nga bashiili asi e ndakaano iyanyoowa.
58009016	Lwekhuba awo ali shilaamo, akha khubawo khuufwa khwooyo uwashikhola, nio shanyala khukhwoolelesebwa.
58009017	Lwekhuba shilaamo she busikha shireebwa mukhola nga umundu uwashikhola wafiile, ne nga sishinyala shareebwa mukhola nga uyo uwashikhola ashiili mulamu ta.
58009018	Shikila indakaano iyanyoowa siyanyala khuraamba akhali kamafuki ta.
58009019	Aryo Musa n'amalatsaka khuloma likambila isi babandu boosi nga kamakambila ni kaloma, ayilatsaka kamalasile ke tsikhaafu ni tsimbusi, atweela ni kameetsi, ni bubwooya bubesemu, ni shishangwe, wakawanyaka khu shitabo shisheene, ni khu bandu boosi,
58009020	nga aloma ari, “Kano niko kamafuki ke ndakaano yeesi Wele abalakila inywe khuwamba.”
58009021	Ni musaambo niyo ndweela, awanyaka kamafuki khu weema atweela ni khu bindu byoosi bibyaba biraambisibwa mu khwisaaya.
58009022	Mwilala khusiintsila khu makambila, buli shindu shoosi shimilisibwa ni kamafuki, nalundi akhali khutsutsukha khwe kamafuki, s'abawo khukhwiyakhilwa khwe bibyonako ta.
58009023	Nashiryo shiba shilayi shifwani busa sh'ebyo bye mwikulu byaŋoonebwa musaambo yino iye tsisaayilo, ne bibindu bye mwikulu bibyeene bikana khuŋoonebwa ni tsisaayilo tsitsifuurisa tsino.
58009024	Lwekhuba Kristo s'enjila mu shiifwo shikhosefu shishakholebwa ni kamakhono kye babandu busa ta, shishiili busa shifwani she shiifwo shisheene ta, ne niye atsya mwikulu mubweene, esi ari abonekhela khulweefwe mu moni tsa Wele.
58009025	Akhuba ndi atsya mwikulu khukhwiwaanayo kimilundi mikali ta, nga esi umusaayi ufuura bukhulu n'enjilatsaka mu shiifwo shifuura bukhosefu buli mwiiko, nga atsyatsakamo ni kamafuki kakakhaaba kakeewe kameene ta.
58009026	Isho shimanyisa shiri khali Kristo wataambisibwa kimilundi swa busa khukhwama khu khubuumbibwa khwe shibala. Ne ari niye abonekha kumulundi mutweela khulwa boosi ibumaliliso we shibala khurusawo bibyonako lwe khukhwiwaanayo umweene.
58009027	Ne nga ni shareebwawo shiri babandu khuufwa bafwe, bafwa kumulundi mutweela, lwanyuma lwayo kumusaango.
58009028	Kristo naye aryo, n'amala khukhwiwaanayo kumulundi mutweela lwe khukhwityuukha bibyonako bye bakali, alibonekha kumulundi kwe khabili, akhuba lwe khukhwityuukha bibyonako lundi ta, ne khureera buwonesi isi ibo babamuliindilila.
58010001	Khukhwama nga kamakambila ka Musa ni kali shishiniini busa she bibindu bibiitsya khwiitsa, akhuba shifwani shisheene shaŋali ta, sikanyala kapyeluusa ibo babeetsa khukhwisaaya ni tsisaayilo tsikhashuukhakho tseesi bawanayo buli busheele, buli mwiiko ta.
58010002	Lwekhuba kamakambila kaba kakanyala kasiinga bibyonako khali bibiwanibwayo byakhwakamisibwa khuwanibwayo? Lwekhuba babesaaya Wele iba nga babaŋoonebwela ilala bibyonako byaawe kumulundi mutweela, khali sibewulila lundi mu myoyo kyaawe bari bali babonaki ta.
58010003	Ne mu bibiwanibwayo bino, mulimo bibikhebusa babandu bibyonako byaawe bya buli mwiiko.
58010004	Lwekhuba kamafuki ke tsiwuunwa ni tsimbusi sikanyala khurusawo bibyonako ta.
58010005	Ni lwe lomo yino, Kristo n'etsa mu shibala, akanikha isi Wele ari, “Biwongebwayo ni biwanwa s'ubikana ta, ne njeeba kumubili kweesi waŋoonaŋoonela ise.
58010006	Shiwikhoyela biwanwa lwe silikakha namwe bibiwongebwayo lwe bibyonako ta.”
58010007	Nio Kristo tsana waloma lundi ari, “Ise ndi ano uyusi o Wele, netsile khukhola byeesi ukana, nga ni byandonewakho mu shitabo she kamakambila.”
58010008	Khunyoowa Kristo aloma ari, “Siwasiima namwe siwekhoyela biwanwa namwe bibiwongebwayo, ni bibyokhebwa lwe silikakha ta, ni nebyo bibiwanibwayo lwe khurusawo bibyonako ta,” ikhaba nga bino byawanibwayo nga kamakambila ni kaloma lwe bibyonako.
58010009	Lundi waloma ari, “O Wele ise ndi ano uyusi, netsile khukhola byeesi ukana.” Shino Kristo ashiloma lwekhuba niye arusawo bibyanyoowa, nio arewo bibilakho.
58010010	Ni lwe khukana ukhwo, ifwe khwakhosesebwa lwe khubirira mu khuwanibwayo khwe kumubili kwa Yesu Kristo, kumulundi mutweela kwonyene khulwa boosi.
58010011	Ne buli musaayi emikha buli shifukhu nga akhola kumulimo kweewe kwe bubwakaanisi, nga awanayo busheele, busheele bibiwongebwayo bye saambo niyo ndweela bibikhanyala khurusawo bibyonako ta.
58010012	Ne Kristo niye nga awanayo isaayilo indweela lwe bibyonako bya ndaalo tsoosi, ekhala asi khu mukhono kumulayi kwa Wele,
58010013	nga aliinda khukhwoolesa basiku beewe ni balikalusibwa khuuba shitsoloŋo she khulaambisakho bikyele byeewe.
58010014	Lwekhuba lwe saayilo yeewe ndweela yonyene, Kristo wakhosesa ibo boosi beesi areera isi Wele.
58010015	N'Umwoyo Umukhosefu naye akhuweelakho bujulisi khu lomo yino. Khunyoowa nga aloma ari,
58010016	“Eyino niyo indakaano yeesi intsya khukhola ni nabo, lwanyuma lwe mbuka iyo. Ise samweene indiira kamakambila kaase mu myoyo kyaawe, lundi indikarona mu byambaaso byaawe.”
58010017	Lundi aloselakho ari, “Shindishebulila lundi bibyonako byaawe, ni biibi byeesi bakhola ta.”
58010018	Ne awo aba khukhwiyakhila bibyonako, sishikaniwa lundi she khuwoonga lwe khurusawo bibyonako ta.
58010019	Ni nashiryo bebulebe, ifwe khuli ni lukoosi khukhwinjila mu shifwo shifuura bukhosefu, khulwe kamafuki ka Yesu,
58010020	khubirira mu ntsila imbya ikhuyila mu bulamu. Nalundi intsila yino inamu niyo yeesi Yesu akhwikulilawo mu ngubo inandiitse, niyo kumubili kweewe.
58010021	Nalundi khukhwama nga ni khuli n'umusaayi ufuura bukhulu ulolelela intsu ya Wele,
58010022	khakhwisyeende ambi ni Wele ni kumwoyo kwaŋali ni khufukiilila khwaŋali, ni kimyoyo kyeefwe atweela ni kimibili kyeefwe nga kyamalilile khusiingiwa ni kameetsi kamakwalaafu khurusawo bibyambaaso biibi.
58010023	Lekha khuwandalalile mu khwiyikina khweefwe khweesi khwafukiilila akhali khuyengaana ta, lwekhuba Wele uwakhulomela niye ali umwiyikinwa.
58010024	Nalundi khakhwambaase khubone isaambo yeesi khunyala khwekhupilisamo khukanana ni khukhola bulayi.
58010025	Ifwe khukhakamisa khubusana atweela nga babaandi ni bakhola ta, ne khakhuwangasane fwenyene na fwenyene, ni khufuurakho nga ni mubona ndi shifukhu sh'Omukasya shili ambi khukhwoola.
58010026	Ne ni khuŋalilamo khwoneka lwanyuma lwe khumanya bwaŋali, mbaawo lundi shishiwanibwayo shishiramileyo she khuwoonga lwe bibyonako ta.
58010027	Khurusakho khuurya isho shishiramileyo shishiitsya khwiitsa nikwo kumusaango, ni kumulilo kwe kamaani kukulihesa ibo babakhandisa Wele.
58010028	Umundu yeesi uwaminyalila kamakambila ka Musa eribwa akhali khuwambilwa shiisa ta, khukhwiimikha khu bajulisi babili namwe bataru.
58010029	Ne shiliiba shiryeena isi mundu ulekelesa Umwana wa Wele, wamura asi ebikyele byeewe? Uyo ukhenaanayo khu mafuki ke ndakaano kakamukwalaasa, nalundi wakhoma Umwoyo we bubweela. Yambaasa khu shitaambiso shishakhila umundu uyo.
58010030	Ifwe khwamanya Wele uyo uwaloma ari, “Khusasula khukhwase, ise indiliha.” Nalundi waloma ari, “Umukasya alikaya babandu beewe.”
58010031	Shili shishindu shishiriisaka naabi khuukwa mu mikhono kya Wele umulamu.
58010032	Ni mushebulile bifukhu bibyabira lwanyuma lwe buwaanga khubamulikhila nga ni mwatsiinisibwa ni bibindu bikali, ne mwekhalilikha.
58010033	Imbuka ikiindi mwakhomewa lundi mwakubyeengebwa mu lubuula, mu mbuka ikiindi mwemikha atweela ni naabo babataambisibwa.
58010034	Nalundi mwawambila shiisa ibo babaaba mu bubowe, mwafukiilila ni kumwikhoyo khurusibwakho bibindu byeenywe lwekhuba mwabeene mwaba mwamanyile nga ni muli ni bibindu bibifuura bulayi lundi bibimenyawo.
58010035	Ni nashiryo mukhatuuma kumwiyikino kweenywe ta, lwekhuba kuli ni shiwanwa shikhulu.
58010036	Inywe shibakhila khukhwikhalilikha nio nga mwakholile sheesi Wele akana, mulifuna sheesi abalomela.
58010037	Nga ni shiloma lundi shili, “Lwekhuba ishiramayo khasiintsa khakyeekhe, ni Wele alyoola, s'alikhalayo ta.
58010038	Ne umukwalaafu wase aliiba mulamu lwe khufukiilila, ne nakobolayo inyuma, kumwoyo kwase sikumwikhoyela ta.”
58010039	Ne ifwe sikhuli batweela khuubo babelayo inyuma mu khuhela ta. Ne khuli batweela khuubo babafukiilila, lwe khuwonesa bulamu bweefwe.
58011001	Khuuba ni khufukiilila nikhwo khuwandalasa byeesi khusuubila, ni khumanya ibyo byeesi khukhabonakho ta.
58011002	Lwe khufukiilila khuno, babandu be khaale bafuna khufumisibwa isi Wele.
58011003	Lwe khufukiilila khumanya khuri, shibala shabuumbibwa ni shilomo sha Wele, nio ibyo bibibonekha byarura khukhwama mu bikhabonekha ta.
58011004	Lwe khufukiilila Abeli awanayo isi Wele isaayilo indayi khufuura iya Kayini. Lwe shiwanwa shino shamufumisa khuuba umukwalaafu. Lwekhuba Wele asiima shiwanwa sheewe. Ni lwe shisheenesho, akhaba nga wafwa, ne ashikanikha.
58011005	Lwe khufukiilila Enoka asutiwa wayilibwa mu bulamu bubuundi nga s'abira mu khufwa ta. Mbaawo umundu uwamunyoola lwekhuba Wele aba wamuyilile. Lwekhuba niye n'aba nga ashiili khuyiliwa ta, amanyikhana nga ekhoyesa Wele.
58011006	Nalundi akhali khufukiilila, sishili shaangu khukhwikhoyesa Wele ta. Lwekhuba buli mundu yeesi uwiitsa isi Wele, akha khumufukiilila ari aliwo, nalundi ari, niye umuwani wabo babamuweentsa.
58011007	Lwe khufukiilila, Nowa n'areewuliwa ni Wele khwiibyo bibyaba bikhabonekha ta, awulila Wele wombekha likhoŋolo khuwonesa be ntsu yeewe.Lwashino niye akhalila shibala kumusaango, ne niye wabalikha nga umusikha we bukwalaafu bubwiitsa lwe khufukiilila.
58011008	Lwe khufukiilila, Ibulayimu awulila Wele nga wamulaangile khuutsya mu shaalo abe shiitsya khuba busikha bweewe. Niye afukiilila warura watsya akhaba nga s'amanya ena esi atsya ta.
58011009	Lwe khufukiilila, Ibulayimu uyo akyeendaana nga umukyeni mu shibala shisuubise shikhaaba shisheewe ta, wamenyatsaka mu weema ni Isaaka ni Yakobo, babaaba basikha atweela ni naye mwiibyo byeesi Wele abalomela tsana.
58011010	Lwekhuba Ibulayimu aliindilila shiriimba shishiili ni kumusiinji kumuwangafu, nga umwombakhi lundi umukholi we shiriimba shino niye Wele umweene.
58011011	Lwe khufukiilila khuno, Ibulayimu ikhaba nga abe wahangala mu miiko, ni Sara naye nga umukuumba, Wele amwikyelisa papa we babaana. Lwekhuba lwe khufukiilila, Sara abe akhaba nga naye umukore, afuna kamaani ke khusaala, lwekhuba eyikina uyo uwamulomela.
58011012	Nashiryo khukhwama mu Ibulayimu abe ikhaba nga ali ambi khuufwa, mu niye mwamamo lisaaye likali busa babaali nga tsinieniesi tse mwikulu, lundi nga kumuyekhe kukuuli khu ndulo khwe nyaantsa kukukhabalikha ta.
58011013	Babandu bano boosi baamenya mu khufukiilila nga bashiili khufwa ta. Nibo sibaafuna ibyo bibyabalomelwa ta, ne babibonela aleeyi, baabikhoyela, ne shonyene babuula nga ni baaba bakyeni lundi bakyeendaani mu shibala.
58011014	Babandu babaloma bibindu nga bino bokesanisa bari, baweentsa shibala shishaawe shisheene.
58011015	Ne nibo baba nga babashebulila shibala esi baama, khali banyoola ikhabi ye khukhwilayo.
58011016	Ne baaba bewuuma shibala shishiindi shishifuurisa bulayi, nisho she mwikulu. Nashiryo, Wele s'awambibwa tsisoni nibo khumulaanga bari Wele wabwe ta, lwekhuba abarekekhela nibo shiriimba.
58011017	Lwe khufukiilila Ibulayimu n'akhakilisibwa ni Wele, awanayo Isaaka nga isaayilo. Niye uwaba wafuna khusuubisibwa, aba mwirekefu khuwanayo umwana weewe mutweela yenyene.
58011018	Ikhaba nga abe Wele wamulomela ari, “Khubirira mwisaaye lya Isaaka, ulifuna babetsukhulu mwisiina lyoowo.”
58011019	Ibulayimu amanya ari Wele anyala khukhwinyusa Isaaka khukhwama mu bafu, ne shino shoosi shifwanikha nga Ibulayimu uwafuna Isaaka khukhwama mu bafu tu.
58011020	Lwe khufukiilila, Isaaka aloombela Yakobo ni Esau tsikhabi mwiibyo bibyaba biitsya khubawo iburangisi.
58011021	Lwe khufukiilila, Yakobo n'aba nga ali ambi khuufwa, aloombela babaana ba Yosefu boombi tsikhabi, wesaaya Wele nga weyikamilile imurwe we miimbo yeewe.
58011022	Lwe khufukiilila Yosefu n'aba nga ali ambi khuufwa, akanikha khu khurura khwe babaana ba Isiraeli khukhwama mu Misiri, aryo wabakaambilila bibiwaamba khu makuumba keewe.
58011023	Lwe khufukiilila basaali ba Musa bamubisila kimyeesi kitaru, lwanyuma lwe khusaalikha khweewe, lwekhuba baabona nga s'ali busa umwana uwa busheele ta, balekha khurya likambila lyeesi umuyinga aba walakiile ta.
58011024	Lwe khufukiilila Musa n'aba nga watsoyile, ekaana khulaangiwatsaka umwana w'omukhaana wa Farawo.
58011025	Naye akhalawo khutaambisibwila atweela ni babandu ba Wele, khuminyisa khusaangalila kimikhoyo kimibi kikiwawo khaangu.
58011026	Niye Musa ashambaasakho ari khutaambisibwa khu lwa Kristo shifuurisa buyindifu bwe Misiri. Lwekhuba abona shiwanwa sheewe nga shishiili aleeyi.
58011027	Lwe khufukiilila Musa arura mu Misiri, nga s'arya lirima ly'omuyinga wayo ta, lwekhuba aba abona uyo ukhabonekha ta.
58011028	Lwe khufukiilila khweesi aba nakhwo akhola Kamayiiya ke Khubirakho, ni khuwanyaka kamafuki, nio akile uyo uhesa bakiboole alekhe khutiilakho khu baana bakiboole ba Isiraeli ta.
58011029	Lwe khufukiilila babandu ba Isiraeli baambukha Inyaantsa Imbesemu nga bakyeendela khu lwoomu, ne ba Misiri ni bakhakakho nabo khukhwambukha, kameetsi kabamila boosi.
58011030	Lwe khufukiilila litikiiyi lye Yeriko lyakwa, nga babaana ba Isiraeli ni bakyeenda nga balibotokhelela bifukhu musaafu.
58011031	Lwe khufukiilila Rakabu uwaba malaaya busa, s'afiila atweela ni naabo babaaba bamiinyi ta, lwekhuba akaanila mu ntsu yeewe ni lukoosi ibo babeetsa khuyama.
58011032	Ne shiina shishiindi sheesi inyala khuloma? Lwekhuba s'indi ni mbuka ye khukanikha khu Gidioni, namwe khu Baraka, namwe khu Samusoni, namwe khu Yefusa, namwe khu Daudi, namwe khu Samweli, ni khu baŋoosi ta.
58011033	Lwekhuba khufukiilila khwawe khwabanyalisisa khuwula buyinga bukali, bakhola bye bukwalaafu bafuna ibyo byeesi Wele abalomela. Baryo banyalisa ni khukhwikalawo kiminwa kye tsitalanyi,
58011034	khusimisa kimililo kye kamaani kikitindiima, bewoma ni bubwoki bwe tsindima. Nibo baaba batoro, ne bekyela be kamaani. Baryo baaba be kamaani mu busoolo, bawoona kamahe kakaaba kabaluumba.
58011035	Bakhasi balala baaba baafiilwa babandu baawe, lwanyuma babefunila nga balamusibwile. Babandi baataambisibwa ne balekha khukana khulekhuulibwa ta, bari nio manya bafuna khulamukha khukhwaama mu bafu khufuura bulayi.
58011036	Babandi batsekhelelwa naabi, lundi bakhupiwa, ni khubowebwa kiminyololo, ni khureewa mu mapuusu.
58011037	Ni babandi bakhupiwa kamabaale, namwe khukhaliwamo khabili ni kimisumeeno, namwe beeribwa ni tsindima. Balala bakyeendatsaka busa nga bakwaarire kamahaafu ke tsisheese ni tsimbusi, nga bali bataambi busa, bakubyeengewa lundi babirisibwa buubi.
58011038	Shibala shalekha khubabeela shilayi ta. Bakyeendanila mu mibiimbi, ni khu njiinji, ni mu mafuluma, ni mu malowo ke mwiloba.
58011039	Bano boosi bekhoyesa Wele lwe khufukiilila khwawe, ne nibo sibaafuna sheesi balomelwa tsana ta.
58011040	Lwekhuba Wele akhubonela ifwe shishifuura bulayi, nio ifwe atweela ni nabo khunyale khukhwoolela mu butweela.
58012001	Ni nashiryo, ifwe khukhwama nga ni khwibotokhelelwe bukali bwe bajulisi babaali nga namufweeli, khayo khure alubeka buli shindu shoosi shishikhusitowelela, ni shiibi shishikhwibowelelakho, ne khakhutime nga khwamaliliile mu mwoyo tsindimo itso tsitsiili iburangisi weefwe.
58012002	Khakhwomisile tsimoni tseefwe khu Yesu, umurakikhisi lundi umumalilisi we khufukiilila khweefwe, niye khulwe kumwikhoyo kukwaba kwamulindiliile, aryo ekhalilikha kumusalaba, waleekelesa tsisoni tsakwo, ne ari wekhaale khu mukhono kumulayi kwe shitsoloŋo sha Wele.
58012003	Ni mumwambaase khu niye nga n'ekhalilikha bubiyile khukhwama khu bonaki, nio manya nanywe mulekhe khuwamo kamaani ni khukhwiwusa ta.
58012004	Inywe mu khusoolana khweenywe ni shishonako mushiili khurekana khukhwoolesa ni khutsukha kamafuki ta.
58012005	Nalundi mwayibilila khukambila khukhubakanikhakho inywe khuri, “Mwana wase, ukhalekelesatsaka khulatsakakho khw'Omukasya ta, namwe ukhawatsakamo kamaani n'aba nga akhwikiitsakho ta.
58012006	Lwekhuba uyo yeesi Umukasya akana, amulatsakakho, nalundi awa shitaambiso uyo yeesi isi afukiilila nga umwana.”
58012007	Ni mwikhalilikhe byeesi mutaambisibwa nga khulatsakakho, Wele aba ali khubayila inywe nga babaana. Lwekhuba mwana shiina isi papawe akhalatsakakho?
58012008	Inywe ni mulekha khulatsibwakho nga babaana boosi ni baba, muba nga simuli babaana babeene belala, ne muba muli babaana babeetswa.
58012009	Nalundi ifwe khuli ni ba papa beefwe be kumubili babakhulatsakakho, ne khwabesamo shiriifwa. Ne sishifuurisa naabi ifwe khukhwiwaanayo isi Papa we kimyoyo kyeefwe nio khube balamu!
58012010	Lwekhuba ba papa beefwe be kumubili bakhulatsakakho mu mbuka ifwiiti nga ni bakana, ne Wele ashikhola lwe bulayi bweefwe, nio khunyale khukabanana khu bukhosefu bweewe.
58012011	Khulatsakakho isi khubelawo khuba khwe butsiina, ne akhuba khwe kumwikhoyo ta, ne lwanyuma ibo babalatsakiwakho banyoola shishaamo she bukwalaafu ni lukoosi.
58012012	Ni nashiryo, ni muwandalase kamakhono keenywe kakatendemeele, ni kamesikamo keenywe kakafiliile nako mukakolole.
58012013	Ni mwikholele tsintsila tsingwalaafu tse khukyendelakho, nio akile umuleme alekhe khulemalila ilala ta, ne awonesewe.
58012014	Ni mukhakekho khuuba mu lukoosi ni babandu boosi, ni khuuba bakhosefu, lwekhuba akhali bukhosefu mbaawo umundu namutweela ulibona khu Mukasya ta.
58012015	Ni mubone muri mbaawo umundu yeesi urusibwakho bubweela bwa Wele ta, nalundi shisina she bululu shilekhe khusisina khubareerera bikosi ni khukhwonakisa bakali.
58012016	Nalundi ni mwitsililise mubone muri, siibawo umundu umuyeyani namwe umukafwili ufwana Esau uwakulisa bukhulu bwe khusaalikhana bweewe bwe khuuba umwana umukiboole lwe liwuumba lye biilyo.
58012017	Lwekhuba mwamanya muri lwanyuma lwayo niye n'akana khulaamilwa busikha bwa papawe, alobewa lwekhuba s'afuna ikhabi ye khushuusamo ta, ikhaba nga alila kamasika nga akana ikhabi iyo.
58012018	Inywe simwayitsa khu lukiingi lulunyala khuuwambikhakho, nalundi luluburukha ni kumulilo, ni shishilima namukoto, ni ikhuungu, nga babandu ba Isiraeli ni beetsa ta,
58012019	khukuula khwe khoombi, namwe isi likono lye bilomo lyeesi bawulila, bekontselela bari balekhe khuliwulila kumulundi kwe khabili ta,
58012020	lwekhuba sibanyala khukhwikhalilikha khulakila khukhwaloma khuri, “Abe ikhaba isolo ni yiitsa yatiilakho khu lukiingi luno, yaakha ikhupiwe kamabaale.”
58012021	Ibyo bibyabonekha byaba bye shiriisa naabi, ni khuloma Musa waloma ari, “Indikhunikina naabi lwe khuurya.”
58012022	Ne mwetsile khu lukiingi Sayuuni, ni mu shiriimba sha Wele umulamu, Yerusalemu she mwikulu, isi bikana ni bikana bye bamalayika mu lubusano lwe kumwikhoyo,
58012023	ni libusanilo lye babandu ba Wele bakiboole babaronebwa mwikulu ni Wele umweene umukayi wa boosi, n'isi kimyoyo kyaabo babapyeelusibwa,
58012024	n'isi Yesu umutubaasi we Ndakaano imbya, n'isi kamafuki kakahanyiwa, kakanikha bilomo bilayi khufuuriisakho kamafuki ka Abeli.
58012025	Ni nashiryo mwitsililise mubone muri, simwikaana byeesi aloma ta. Lwekhuba nga ibo ni bakhanyala khukhwilukha shitaambiso shooyo uwabareewula khu shibala, ne ifwe khulinyala khuryeena khukhwilukha ni khuba nga sikhuwulila khureewula khwooyo khukhwama mwikulu.
58012026	Khu mbuka iyo, likono lyeewe lyanikinisa shibala, ne ari waloma ari, “Ishiramayo kumulundi kuundi mutweela inikinise, ne akhuba shibala shonyene ta, ne ni likulu lyeene.”
58012027	Tsilomo tsino tsitsiloma tsiri, “Ishiramayo kumulundi kuundi mutweela,” tsokesa khurusawo bibindu ibyo bibinikinisibwa nga nibyo bibyambuumbibwa nio ibyo bibikhanyala khunikinisibwa biramewo.
58012028	Ni nashiryo, khukhwama nga ni khuli khufuna buyinga bubukhatengasibwa ta, khakhube babandu babasiima, khuryo khwihaaneyo isi Wele mu khwisaaya khukhukaniwa mu buwolu ni khuurya.
58012029	Lwekhuba Wele weefwe niye kumulilo kukuliliba kwahesa!
58013001	Ni mwiloosele khukanana nga bebulebe.
58013002	Mukhebililatsaka khukhwikhoyela bakyeni ta, lwekhuba mu khukhola khuryo, babandu balala bekhoyela bamalayika nga sibashimanyile ta.
58013003	Ni mushebulile babaali mu bubowe, mufwanikhe nga nanywe bababowebwa atweela ni nabo, ni naabo bababirisibwa buubi; mufwanikhe nga nanywe babaali mu khubonabona.
58013004	Bukhwale bwakha bureebwemo lukoosi ni babandu boosi, ni bulili bwe bakhwalikhe bwakha buliindibwe mu bukwalaafu, lwekhuba Wele alikhalila kumusaango be lukhobe ni bayeyani.
58013005	Ni mube babandu babaali ni bulamu bubukhekoombakoomba tsinusu ta, ne byeesi muli nabyo bibamalatsake, lwekhuba Wele aloma ari, “S'indibalekha namwe s'indibantsukha ta.”
58013006	Nashiryo, khuloma akhali khukhwikanakana khuri, “Umukasya niye umuyeeti wase, s'indiiryakho shishindu shoosi ta. N'umundu anyala khukhukholakho ise shiina?”
58013007	Ni mushebulilatsake barangilisi beenywe, babakanikha shilomo sha Wele isi muli. Ni mwambaase ibyo bibyaama mu bulamu bwaabwe, ni nanywe mulondelele khufukiilila khwawe.
58013008	Yesu Kristo arama shitweela busa, ingoloobe, shaleelo, ni biilo ni biilo.
58013009	Mukhayilibwayilibwa ni khuleekela khukhubonekha nga khukyeni isi muli ta. Shiba shilayi kimyoyo kyeefwe khuwangasibwa ni bubweela, ne akhuba lwe khuwamba kamakambila kakawamba khu biilyo ta, lwekhuba ibo babawamba kamakambila kano sibayeetebwa ni nako ta.
58013010	Ifwe khuli ni shisheeso khweesi ibo babesaaya mu weema bakhafukiilisibwa khuulya khubyakhwo ta.
58013011	Umusaayi ufuura bukhulu areera kamafuki ke bisolo mu shifwo shifuura bukhosefu lwe khurusawo bibyonako, ne kimilaambo kyatso kyokhebwela ibulafu we tsiweema.
58013012	Nashiryo Yesu naye aryo, atsiinisiwila ibulafu we kumulyango kwe shiriimba nio apyeluuse babandu lwe kamafuki keewe.
58013013	Aso, khakhutsye ibulafu we tsiweema is'ali, nga khwetyuukhile kumutaambo kweesi aba nakwo.
58013014	Lwekhuba ano sikhuli ni shiriimba shishimenyelawo ilala ta, ne khuweentsa shiriimba shishiitsya khubawo mu bulamu bubwiitsa.
58013015	Nashiryo, khubirira mu Yesu, khakhuwaneyo busheele isi Wele khusaaya khwe khubuyila, nibyo bibyaano bye kiminwa kyeefwe, kikiruumbula lisiina lyeewe.
58013016	Ne mukhebilila khukholatsaka bulayi, ni khukabanana ni basheenywe bye muli nabyo ta, lwekhuba ni mukhola muryo mwikhoyesa Wele.
58013017	Ni muwulilatsake barangilisi beenywe, mukholatsake byeesi babaloma. Nibo bababoolela inywe nga babandu babakhaabe ni she khukhwilomakho. Ni mubawulilatsake nio banyale khukhwoolelesa kumulimo ni kumwikhoyo, ne akhuba khubasitowelela ta, lwekhuba shino mbaawo sheesi shibayeetakho ta.
58013018	Ni mukhuloombelekho. Ifwe khwiyikina khuri, khuli ni bibyambaaso bikwalaafu, lundi khukana khukhole ni lukoosi mu buli saambo yoosi.
58013019	Ni musaambo ya buraawa, imbekoontselela muloombe, nio inyale khukobosebwa isi muli khaangu.
58013020	Ari inoomba Wele uwe lukoosi, uwabakobosa khukhwama mu bafu khubirira mu mafuki ke ndakaano ikhawawo, niye Umukasya Yesu, lundi, niye Umwaayi Umukhulu we kamasheese,
58013021	abawe byoosi bibiili bilayi lwe khukhola byeesi akana. Lundi khali akholile mus'inywe ibyo bibimwikhoyesa khulwa Yesu Kristo. Shiriifwa shibe isi niye, biilo ni biilo. Amiina.
58013022	Bebulebe, imbaloomba mwikhalilikhe burume bwase buno bububawandalasa, lwekhuba nabaroneele mu biimbi.
58013023	Ingana khubaboolela ndi yaaya weefwe Timosewo bamukangulula. N'aliba nga wolile, indiitsa ni naye khubabona.
58013024	Ni mukhusheesele barangilisi beenywe boosi, ni babandu ba Wele boosi. Bebulebe khukhwama mu Italiya babasheesa.
58013025	Bubweela bube ni nanywe mweesi.
59001001	Ibaluwa yino yaama isiise Yakobo, umuraambi wa Wele, nalundi uw'Omukasya Yesu Kristo. Mbasheesa inywe bikuuka likhumi na bibili, bibisalaniile mu shibala shoosi.
59001002	Bebulebe, ni mushiyilatsake nga she kumwikhoyo kumukali naabi, buli lweesi mwakaananila bibindu bibibakhakilisa,
59001003	lwekhuba mwamanya muri, khukhakilisibwa lwe khufukiilila khweenywe khureera khukhwikhalilikha.
59001004	Ni khukhwikhalilikha khwakha khwokesanisibwila mu buraambi, nio akile mwikyele bakhosefu babetsufu babeene, babakhekhililakho musaambo yoosi ta.
59001005	Ne noola mutweela khusiinywe s'ali ni kamakhula ta, n'aloombe Wele, ni Wele naye kane akamuwe. Wele akabila busa babandu boosi kamakhula khulwe bubweela bweewe, nalundi nga s'ekiitsa umundu yeesi ta.
59001006	Ne uloomba aryo, akhila khuloomba ni khufukiilila, nga s'ali ni khukhwikanakana ta. Lwekhuba umundu uli ni khukhwikanakana afwana nga khuyeŋaana khwe kameetsi khu nyaantsa, khukhureerebwa ni mbewo.
59001007	Umundu uyeŋaana aryo, ukhanyala wakhalawo shishindu na shitweela ta, nalundi nga ayeŋaana mu buli sheesi akhola,
59001008	akheyikina khutuya shishindu shoosi khukhwama isi Umukasya ta. Aba ali ni kimyoyo kibili, nga buli mbuka ekanakana.
59001009	Shiba shilayi umundu umutaambi khuuba umusangaafu, nga Wele wamutsoyisile angaaki.
59001010	N'umuyindifu naye akha khuuba umusangaafu, nga Wele wamwikhisile asi. Lwekhuba umuyindifu amenyawo imbuka njeekhe, nga shimuli she mwiirome.
59001011	Inyaanga n'irura, ni bukhafu bukali, yoosha bunyaasi bwooma, ni shimuli shalakala, ni bumiliwu bwasho bwakoraana. Ni musaambo niyo ndweela, umuyindifu naye aliniala aryo, nga ali mwiibyo byeesi ayayaanila.
59001012	Ali ni khabi umundu uwikhalilikha mu khukhakibwa khweewe, lwekhuba nga wakhakiwile, ne wekhalilikha wabiramo, alifuna shiwanwa she bulamu, sheesi Wele alomela ibo babamukana.
59001013	Noola umundu yeesi akhakibwa, akhaloma ari, “Wele niye uwusindikhiile khukhakibwa khuno” ta. Lwekhuba Wele s'akhakibwa ni shiibi ta, nalundi niye umweene s'akhakilisa umundu yeesi ta.
59001014	Ne khurusakho ndi umundu umweene, akhongelesebwa nalundi wawambikha khulwe khukhwiwotooma khweewe umweene.
59001015	Khukhwiwotooma khuno nga khwahesile, khusaala shishonako; ni shishonako nasho nga shatsoyile, shisaala khuufwa.
59001016	Nashiryo, bebulebe baase bakanwa, mukhawombelesebwa ta.
59001017	Buli shiwanwa shoosi shilayi, nabuli shiwanwa shoosi shikwalaafu, shaama mwikulu, nga shiikha khukhwama isi Wele Papa, uwabuumba bibyaburukhila mu ngaaki byoosi. Mu niye imbaamo khukalukhakalukha namwe shishiniini shishikalukhakalukha ta.
59001018	Khulwe khukana khweewe khukhweene, Wele akhubuumba ifwe, wakhurawo nga abirira mu shilomo she bwaŋali, ari nio manya nafwe khube nga bakiboole mu bibuumbe byeewe byoosi.
59001019	Balebe baase bakanwa, ni mushimanye shino muri, buli mundu abe uwakhangu khurekeeresa, nga emenielesa byeesi akanikha nalundi alekhe khukhwikhalalisaka khangu ta.
59001020	Lwekhuba lirima ly'omundu shilireera bukwalaafu bwa Wele ta.
59001021	Nashiryo, ni mwisisakule bye bunyaalu byoosi, ni tsisaambo tsiimbi tsoosi, mwakaanile ni buwolu shilomo sha Wele sheesi abyaala mus'inywe, nisho shishinyala khuwonesa kimyoyo kyeenywe.
59001022	Ne mwakha mwakhola byeesi shilomo sha Wele shibaboolela, nga shino shibonekhela mu buraambi bweenywe, akhali khukhwiwombesa nga mwakama khukhurekeeresa busa ta.
59001023	Lwekhuba umundu n'arekeeresa shilomo sha Wele, ne walekha khushira mu buraambi, afwana busa nga umundu uwilolela mu ndolelo, wabona nga n'afwana.
59001024	Ne khangukho n'arurawo watsya, webilila nga n'eboneele mu ndolelo, nga n'afwana.
59001025	Ne uyo ulondelela bulayi bubweene likambila lya ŋali lundi liliwonesa, waliandalalilakho, nga s'ali busa urekeeresa, ne webilila ta; umundu uyo alifuna ikhabi mwibyo byoosi byeesi akhola.
59001026	Ne noola umundu yeesi eyambaasa khulweewe ari ali uwe diini, n'enga s'anyala khuwula lulimi lweewe ta, aba ewombesa busa mu mwoyo kweewe umweene. Idiini y'omundu uyo iba mbaawo sheesi ilikhumuyeeta ta.
59001027	Idiini ili iyaŋali inyene mu moni tsa Wele Papa weefwe niyo yino: khuyeeta bafuubi, ni banamulekhwa mu bihangafu byaawe, nalundi umundu umweene khukhwiliinda alekhe khuwakhibwakho lisaanda lyoosi lye shiibi she shibala ta.
59002001	Bebulebe, nga ni muli babafukiilila mu Mukasya weefwe Yesu Kristo uwe shiriifwa, mukhaba ni kirombooli mu bandu ta.
59002002	Lwekhuba singa umundu umuyinda etsa mwisaayilo nga wakwaarire bulayi, nga ali ni ntsiyi iye zaabu, ni mu mbuka niyo ndweela, umundu umutaambi nga wakwaarire tsingubo tsindabukhake naye wenjilamo.
59002003	Ne mwesamo lukoosi umundu ukwarire bulayi nga mumuloma muri, “Iwe yiitsa, wikhale akhulayi ano,” ne mwalomela umutaambi muri, “Iwe, yiima itaayi iyo,” namwe muri, “Yikhala asi mu bikyele byase ano,”
59002004	simubona muri muba mwareerewo ikirombooli akari enywe ta? Lundi muba mwakhalilewo nga mwiima khu bitsilililwa biibi?
59002005	Bebulebe bakanwa, ni murekeerese, Wele akhurobola babandu bataambi be mu shibala muno, khuuba bayindifu mu khufukiilila, ni khuuba basikha be buyinga bweesi alomela ibo babamukana ta?
59002006	Ne inywe mwaleekelesa umutaambi. Sibali bayindifu nibo bababamiinilisa inywe? Sibali nibo bababakhurura babayila mu moni tsaabo babakhala kimisaango ta?
59002007	Sibali nibo babakhomyaasa lisiina lye shiriifwa lilyakila inywe mwalaangibwa ta?
59002008	Shishindu shilayi sheesi mwandikholile, shandibeele nisho khukhwoolelesa likambila lye Buyinga bwa Wele lilyaronebwa liri, “Kanatsaka umundu washoowo, nga iwe ni wikana wamweene.”
59002009	Ne ni muba ni kirombooli mu bandu, muba mwakholile shishonako, lundi kumusaango kubafuura khulwe khufuniaka likambila.
59002010	Lwekhuba buli umundu ulondelela kamakambila koosi, ne wafuniakakho litweela, aba wafuniakile kamakambila koosi.
59002011	Lwekhuba Wele uwaloma ari, “Ukhayeyana ta,” niye mutweela mweene uyo uwaloma ari, “Ukheera ta.” Nashiryo, abe wakhalekha khuyeyana ta, ne weera umundu, shitweela busa uba uli umwonaki ufuniakile kamakambila.
59002012	Ni nashiryo, ni mukanikhatsake nga babandu beesi balikhalila kumusaango, khukhwiimikha khu makambila kakakhukangulula ifwe khukhwama mu bubowe bwe shishonako nga ni kali.
59002013	Lwekhuba Wele alikhala kumusaango nga s'okesanisa shiisa isi ibo babakhokesa shiisa isi babandi ta. Shiisa shiwonesa umundu abe isi kumusaango kutsya khufuura.
59002014	Bebulebe, shiyeeta shiina, umundu khuloma ari, ali ni khufukiilila, n'enga buraambi bweewe sibwokesanisa shino ta? Khufukiilila ukhwo khunyala khumuwonisa?
59002015	Ni shinyolikhana nga iliwo uwebulebe ukhali ni tsingubo ta, namwe nga s'ali ni she khuulya shishimumala ta,
59002016	shiyeeta shiina umundu uyo, nibawo mutweela khusiinywe umulomela ari, “N'utsye mu lukoosi, ukware bulayi, lundi ulye bulayi wikure,” ate nga siwamuweele bibikanibwa mu bulamu ta?
59002017	Ni khufukiilila khweenywe nakhwo khuryo. Nga khuli khwonyene busa akhali buraambi bubwokesanisa, khuba khuufu.
59002018	Ne umundu ukuundi anyala khuloma ari, “Iwe uli ni khufukiilila, ne ise ndi ni buraambi bwase.” N'untsokese khufukiilila khwoowo khukhalikho buraambi, ni nase kane ikhwokese khufukiilila khwase khubirira mu buraambi bwase.
59002019	Mufukiilila muri Wele ali mutweela. Isho shilayi. Ne ni kimisaambwa kimibi nakyo kifukiilila kiryo, nalundi kinikina ni khuurya.
59002020	Iwe umundu umusiru, ukana wokesanisiwe uri khufukiilila khukhalikho buraambi khuba mbaawo sheesi khuyeeta ta?
59002021	Umukuuka weefwe Ibulayimu s'abaliwa khuuba umukwalaafu khu lweesho sheesi akhola, nga n'awanayo umwana weewe Isaaka khu sheeso khumwoosha?
59002022	Awo ubona uri, khufukiilila khweewe khubonekhela atweela ni buraambi bweewe. Khufukiilila khweewe khwiyokesanisila mu buraambi bweewe.
59002023	Nalundi bibyaronebwa byoolelesebwa bibiloma biri, “Ibulayimu afukiilila mu Wele, ni khulwe khufukiilila khweewe, Wele amufukiilila nga umundu umukwalaafu.” Ni nashiryo, Ibulayimu walaangiwa ari, umusaale wa Wele.
59002024	Muryo mubona muri, shamila khu buraambi bw'omundu nibwo bubukila walaangiwa khuuba umukhosefu isi Wele, ne akhuba khulwe khufukiilila khwonyene ta.
59002025	Nisho shitweela busa ni malaaya Rahabu. Niye s'anyoolekhana khuuba umukhosefu khulwe buraambi bweewe, nga n'akaanila barume mungo mweewe, lwanyuma lwayo wabayeeta banyololokha busa khubirira mu ntsila ikiindi?
59002026	Nasho shili shiryo; nga kumubili kukukhalimo kumwoyo ni kuli kumufu, ni khufukiilila khukhalikho buraambi, nakhwo khuba khuufu.
59003001	Bebulebe, bakali mwiinywe bakhakhakhana khuuba baleekeli ta, lwekhuba mwamanya muri ifwe babaleekela, khulikhalilwa kumusaango kumusiro, khufuura babandu babaandi.
59003002	Lwekhuba fweesi khukwa mu byonako kimilundi mikali. Ne noola umundu yeesi s'akholakho shishindu shiibi shoosi mu byeesi aloma ta, aba umundu umukhosefu, nalundi aba anyala khuwula kumubili kweewe kwoosi.
59003003	Ni khura biibya mu minwa kye tsifalaasi, khushikhola khuri nio tsikhuwulile, ni lwe bibyeene ibyo, khunyala khuyila ifalaasi osi esi khukana.
59003004	Namwe ni mubonele khu meeri. Ikhaba nga tsili tsimboofu tsirye, lundi tsitimisibwa ni mbewo iye kamaani, ne iyilibwa ni khakaango khafwiiti khari, khakila imeeri yaatsya osi esi ukitimisa akana ari itsye.
59003005	Shili shitweela busa ni lulimi. Nilwo khakhandu khafwiiti khari mu mubili, ne lwiruuya mu bindu biboofu. Yambaasa khu shisaali shiboofu, nga ni shokhewa ni khalilo khafwiiti busa khari.
59003006	Ni lulimi nalwo luli kumulilo kwe khuufwa. Nilwo shibala she kamawuusu mu mibili kyeefwe. Nilwo lulwonakisa kumubili kwoosi. Nilwo luluwambisa kumulilo mu bulamu bw'omundu bwoosi, nalundi lulweene luuwambisakho kumulilo kukhasima ta.
59003007	Mwamanya muri, umundu wabaya, nalundi shamanyikhana shiri, wabaya nalundi wawula bibuumbe bibiramile byoosi; nga bisolo bye mwiiswa, binywiinywi, bisolo bibikhuluulila asi, ni bisolo bye mu meetsi.
59003008	Ne mbaawo umundu yeesi unyala khuwula lulimi ta. Nilwo luli lulwonaki, lwayitsula butsiba bubwiira, nalundi luyuukayuuka busa.
59003009	Lulimi lweene nilwo lweesi khuraambisa nga khuruuya Umukasya weefwe nalundi uli Papa weefwe; ne ndi ni nalwo khwaluraambisa khutsuba babandu bababuumbiwa mu shifwananyi sha Wele.
59003010	Mukhanwa mweene mutweela nimwo mumwamamo tsikhabi atweela ni khutsuba. Bebulebe, bino sibyaakha byaaba biryo ta.
59003011	Isebele ndweela inyala khutubukhamo kameetsi kakaŋaaha ni kakakhaŋaaha mu mwanya mutweela?
59003012	Bebulebe, namwe iliwo kusaala kukhuyu kukunyala kwamakho kimizabibu, namwe kusaala kumuzabibu kwamakho kamakhuyu? N'isebele naye iryo, irusa kameetsi kakhali kamalayi ta, s'inyala yarusa kameetsi kamalayi ta.
59003013	Naanu mus'inywe uli ni kamakhula ni khumanya? Noola alimo, n'okesanise bino nga abirira mu bulamu bweewe bukhosefu ni mu buraambi bweewe bulayi bweesi akholela mu buwolu ni kamakhula.
59003014	Ne mu myoyo kyeenywe ni muba mwetsuule libuba, lirima ni butakha, mukheruuyakho ni khukhwiwombesa nga mukhandisa bwaŋali ta.
59003015	Kamakhula ke saambo nga yino sikaama mwikulu ta, ne njeeba kaama mu shibala, ke babandu busa nalundi ka Sitaani.
59003016	Lwekhuba buli andu osi ahaaba libuba, ni butakha, abweene awo niwo ahaaba khutumbuukha ni bibindu byoosi bye bumoyaani.
59003017	Ne kamakhula kakaama mwikulu, khunyoowela ilala, kali kamakwalaafu, lundi ke lukoosi, kamawolu, kalimo khukhwimenielesa, kaayiitsula shiisa, nalundi kaayiitsulamo bibindu bibindi bilayi, nga sikalimo khuromboola namwe bubeeyi ta.
59003018	Babandu babareera lukoosi nibo babamiitsa mu lukoosi, ni likyesa lyaawe lili bibyaano bye bukwalaafu.
59004001	Busoolo bwoosi ni khulomana bibiili mus'inywe, byaama waheena? Sibyamila mu muluungo kwe khukhwikoomba kukuuli khusoolanila mus'inywe?
59004002	Mwikoomba bibindu n'enga simunyala mwabifuna ta. Nashiryo mwakhalawo mwiire umundu nio mushifune, ne simunyala mwafuna ta. Isho shikila mwalomana lundi mwasoolana. Inywe simufuna byeesi mukana ta, lwekhuba simuloomba isi Wele ta.
59004003	Ne nga mwaloombile simufuna byeesi muloombile ta, lwekhuba bitsilililwa byenywe bye khuloomba bili biibi. Muloomba bibindu bari nio mubiraambise mu muluungo kweenywe.
59004004	Inywe babandu babakhali baŋali ta, simumanya muri khukhola busaale ni shibala khuba nikhwo khurawo busiku ni Wele ta? Buli mundu yeesi ukhalawo khukhwikhola umusaale ni shibala, umweene aba wekholile umusiku wa Wele.
59004005	Namwe mwambaasa muri bibyaronebwa bikhosefu sibili byaŋali ta, bibiloma biri, “Umwoyo yeesi Wele akhuwa akhutseeta ifwe ni libuba lye khukana khukali?”
59004006	Ne bubweela bweesi Wele awana isi babandu nibwo bubufuura. Nisho shikila bibyaronebwa bikhosefu biloma biri, “Wele akhandisa babeyiinga, ne bawolu abawa bubweela bweewe.”
59004007	Nashiryo, ni mwiwaneyo mube bawolu isi Wele. Mukhupanise Sitaani, ni Sitaani kane elukhe atsye.
59004008	Ni mwisyende ambi ni Wele, ni Wele naye kane esyende ambi ni nanywe. Inywe mumuuli babonaki babambaasila eyi ni neeyi, ni musaabe kamakhono keenywe, mupyeluuse kimyoyo kyeenywe.
59004009	Ni mube mu mutaambo, mwilile mwabeene, lundi musole. Khayo khutsekha khweenywe khwikyele kumutaambo.
59004010	Ni mube bawolu mu moni ts'Omukasya, ni naye kane abaniinise inywe angaaki.
59004011	Bebulebe, mukhakanikhatsaka khu bandu basheenywe buubi ta. Uyo yeesi ukanikha buubi khu mundu washe, namwe ukhalila umundu washe kumusaango, aba wafwotsoolile kamakambila lundi aba wakakhaliile niko kumusaango. Ne noola ukhalila kamakambila kumusaango, iwe s'uba ulondelela kamakambila ta, ne njeeba uba ukakhalila busa kumusaango.
59004012	Uwarawo kamakambila, lundi umukayi wako ali mutweela yenyene, nalundi niye unyala khuwonesa namwe khukhwonakisa umundu. Ne iwe niye naanu ukhalila umundu washo kumusaango?
59004013	Aso, ni murekeerese inywe babaloma bari, “Shaleelo namwe kumukaamba, khukhaatsye mu shiriimba nabulebe, khumaleyo kumwiiko mutweela, nga khukhola bye khukulaana, khulwe kamafuurisa kamakali.”
59004014	N'enga simumanya bulamu bweenywe ni bukhaabe kumukaamba ta. Bulamu bweenywe nibwo shiina? Muli busa nga namufweeli, ubonekha busa imbuka ifwiiti iri, lwanyuma watamuukha wawawo.
59004015	Inywe khali mwandilomele muri, “Nga Umukasya wakanile, kane khube balamu, khukhole shino namwe isho.”
59004016	N'endi inywe she mukhola, mwiyiinga lundi mwekana busa. Ne khukhwiyiinga khwe isaambo iyo khuba khwe bubwonaki.
59004017	Nashiryo, uyo yeesi umanyile shilayi sheesi akhiile khukhola, ne walekha khushikhola ta, aba wakholile shishonako.
59005001	Ne ari inywe bayindifu, ni murekeerese sheesi inoma. Ni mulile, lundi mukhupe kimibala, khulwe kimitaambo kikinabeetsila.
59005002	Bye buyindifu byeenywe byabola, ni bikwaaro byeenywe kimisilili kyabiliile.
59005003	Izaabu yeenywe ni ifeeza yeenywe yakhupile ingikhina, ni ingikhina yeenywe kane ibe bajulisi babatsuntsumilisa inywe. Nalundi ingikhina yino kane ilye kimibili kyeenywe nga kumulilo. Inywe mwebikhiile buyindifu bwe bifukhu bimaliilisi.
59005004	Inywe simwaweele baraambi bababakyesela kimikuunda kyeenywe kumukheemba kwawe ta. Bona nga balikho balila lwe kumukheemba kweesi mwabalyakhana. Ni khulila khw'abo bababakyesela bilimwa byeenywe khwoolile mu maru ka Wele, Umukasya uwe kamahe.
59005005	Bulamu bweenywe khu shibala khuno bwabeele bubwitsuule kumwikhoyo, ni khulekha khwitsililisa ta. Mwabeene mwayinesa busa kimyoyo kyenywe nga mwirekekhela shifukhu she khuhelelakho.
59005006	Mwakhalile kimisaango, mwerire umundu umukhosefu ukhali ni lomo yoosi ta, ate nga s'alikho ni saambo iye khubasoolanisamo inywe ta.
59005007	Nashiryo bebulebe, ni mwikhalilikhe khukhwoolisa Umukasya n'aliitsa. Bonela khu mulimi nga ni ekhalilikha nga n'aliinda bibyaano bye lisuno bibyaama mwiloba. Niye ekhalilikha nga aliinda ifula ingiboole ni n'eyo iyiitsa lwanyuma.
59005008	Ni nanywe muryo, nimwikhalilikhe, mwihandalase kimyoyo kyeenywe, lwekhuba khukhwiitsa khw'Omukasya khuli ambi.
59005009	Bebulebe, mukheŋuluŋuunya nga mwikiitsa basheenywe ta. Lwekhuba shibareerera busa khukhaliwila kumusaango ni Wele. Bona umukayi ali ambi khukhwoola.
59005010	Bebulebe, ni muyile baŋoosi babakanikha mu lisiina lya Wele nga she khubonelakho mu khutaambisibwa khwaabwe, ne nga bekhalilikha.
59005011	Ibo babekhalilikha khubalaanga khuri bali ni tsikhabi. Mwawulilakho khukhwikhalilikha khwa Yobu, nalundi mwabona shiina shishaba shitsilililwa sh'Omukasya, nga n'okesanisa shiisa ni khukana.
59005012	Ne khufuurisa byoosi bebulebe, mukhetsubatsaka nga iliyo sheesi musuubisa ta. Mukhetsubatsaka khulwe likulu ta, namwe khulwe shibala ta, namwe khulwe shishindu shishiindi shoosi ta. Ne ni mulomatsake busa muri, “E e” nga mumanyisa “E e” namwe muri, “Taawe” nga mumanyisa “Taawe.” Nio muryo, Wele alekhe khubakhalila kumusaango ta.
59005013	Iliwo umundu yeesi mus'inywe utaambisibwa? N'aloombe isi Wele. Iliwo uyo yeesi usangaalile? Ni embe kimyeenya nga aruuya Wele.
59005014	Iliwo mus'inywe utsiinikhana? N'alaange barangilisi be lisaayilo, kane bamuloombele, nalundi bamuwakhe kamafura mu lisiina ly'Omukasya.
59005015	Ni khuloomba khuno nga khwakholiwile ni khufukiilila, kane khuwonese umundu umutsiina uyo. N'Umukasya kane amwinyuse, nalundi nga ali ni bibyonako, kane Umukasya amwiyakhile.
59005016	Nashiryo, ni mwibiyise bibyonako byeenywe, buli mutweela isi uwashe, nalundi buli mutweela aloombele uwashe, nio manya muwonesewe. Khuloomba khw'omundu umukhosefu khuli ni kamaani khulondekhana ni bibyaamamo.
59005017	Eliya mu busaalikhana bweewe, aba umundu busa nga ifwe ni khuli, ne aloomba ni khukhwiyikina ari ifula ikhakwa ta, n'ifula yalekha khukwa khu shibala ta, khumala kimiiko kitaru, ni kimyeesi kisesaba.
59005018	Ne n'aloomba lundi, likulu lyakangulula ifula, ni shibala shaana bibyaamo.
59005019	Bebulebe, noola mutweela khus'inywe akoraana khukhwama khu bwaŋali, ne ukuundi wamukobosa,
59005020	ni mukhebulile shino muri, buli uyo yeesi ukobosa umwonaki khukhwama mu khukoraana khwe ntsila yeewe, umundu uyo aba wawonesile kumwoyo kw'oyo ukoraanile, khulekha khufwa ta. Nalundi aba wareerewo khukhwiyakhilwa khwe bibyonako by'omundu umwonaki.
60001001	Ibaluwa yino yaama isiise Petero umurume wa Yesu Kristo. Ingironela barobole ba Wele babaawuyisibwa baasalanila mu bibala nga Pontusi, Galatiya, Kapadokiya, Asiya, ni Bisiniya.
60001002	Babandu babarobolewa lwe shitsilililwa sha Wele Papa, babakhosesebwa lw'Omwoyo weewe, khuuba babawulila Yesu Kristo, lundi babamiliisibwa lwe kamafuki keewe. Bubweela ni lukoosi bibe mus'inywe mu bukali bwoosi.
60001003	Khakhusiime Wele lundi Papa w'Omukasya Yesu Kristo, lwe shiisa sheewe shikali, uwakhuwa ife khusaalikha bushaakha mu bulamu bwe kumwiyikino khulwe khulamusibwa khwa Yesu Kristo khukhwama mu bafu.
60001004	Lwashino, kane khufune busikha bubukhanyala khubola ta, namwe bubukhonekha ta, namwe bubukhasiwukha ta, bubwababikhiwila mwikulu.
60001005	Inywe mwaliindibwa bulayi ni kamaani ka Wele khubirira mu khufukiilila, khukhwoolesa buwonesi bubwirekefu ni bulibonesebwa khu mbuka imalilisi.
60001006	Ni mwikhoyele shino naabi, ikhaba nga imbuka iyaari ifwiiti iyi, mwatsiinisibwa mu bye khukhakibwa bikali bibikhali bitweela ta.
60001007	Shitsilililwa shabyo nikhwo khukhaka khufukiilila khweenywe noola khuli khwaŋali. Ikhaba ni zaabu nayo iwawo, ikhakibwa ni kumulilo, ni khufukiilila khweenywe khukhuuli khwe lisuno khukhufuurisa izaabu, khwakha nakhwo khwakhakibwa, nio manya mwikhalilikhe. Ulwo nio lwanyuma munyoole lubuyi, ni shiriifwa ni lukoosi khu shifukhu khweesi Yesu Kristo alibonesebwa.
60001008	Inywe ikhaba nga mushiili khumubonakho ta, mumukana. Ikhaba nga simumubonakho ari ta, ne mumufukiilisamo lundi mwitsusibwa ni kumwikhoyo kumukali kwe shiriifwa kukukhanyala khulomewakho mu bilomo ta.
60001009	Lwekhuba mulikho mufuna shitsilililwa she khufukiilila khweenywe, nikhwo khuwonesebwa khwe kimyoyo kyeenywe.
60001010	Yaba khulwe buwonesi buno kila baŋoosi baareebelesa, lundi baawentselesela ilala, lundi bakanikha khu shiwanwa shino shishaba shitsya khubaweebwa.
60001011	Bakhakakho khumanya imbuka shiina, na saambo shiina isi Umwoyo wa Kristo mu nibo aba okesanisa, nga n'aboola nga bushiili khubonabona khwa Kristo, ni shiriifwa shishaba shitsya khwiitsa.
60001012	Shino shabonesebwa isi baŋoosi shiri sibaaba beyakaanisa babeene khu bwaabwe ta, nenjeeba khulwe bulayi bweenywe, nga ni bakanikha khu bindu ibyo ari byeesi muwulila nga bibaboolelwa ni naabo babaababoolela Kamakhuwa Kamalayi khulw'Omwoyo Umukhosefu uwakaanisibwa khukhwama Mwikulu. Bibindu byeenebyo nibyo byeesi bamalayika nabo bakana khumanya.
60001013	Nashiryo ni mwirekekhe kimyoyo kyeenywe, nga mwiliindila ilala. Ni mureere ilala khukhwiyikina khweenywe khu bweela bubuutsya khubaweebwa nga Yesu Kristo atsya khubonesebwa.
60001014	Ni mube babaana babawulila Wele, mukhayilibwayilibwa ni khukhwiwotooma khweenywe khukhwanyoowa khweesi mwaba nakhwo nga mushiili khumanya byaŋali ta.
60001015	Ne nga uwabalaanga n'ali umukhosefu, nanywe ni mube bakhosefu mu byoosi byeesi mukhola.
60001016	Lwekhuba bibyaronebwa biloma biri, “Ni mube bakhosefu lwekhuba ise ndi umukhosefu.”
60001017	Ni muba nga muloomba, mumulaanga muri Papa, umweeneyo niye ukhala kimisaango, nga bibikholewa bya buli mutweela ni bili, nga s'aromboola ta. Ni mumenye bulamu bweenywe ano mu shibala nga mumurya niye.
60001018	Lwekhuba mwamanya bulayi muri, simwasikuliwa ni bibindu bibiwawo nga ifeeza, namwe izaabu, khukhwama musaambo tseenywe tsiimbi tsitsikhalimo tseesi mwaweebwa khukhwama khu bakuuka beenywe ta.
60001019	Ne mwasikuliwa ni kamafuki ke lisuno ka Kristo, uwaba nga lisheese lilikhaabakho lisaanda namwe likoondo lyoosi ta.
60001020	Niye arobolewa khaale nga shibala shishiili khubuumbibwa ta, ne abonesebwa khu mbuka imalilisi yino khulwe bulayi bweenywe.
60001021	Khulweewe mufukiilila mu Wele, uwamulamusa mu bafu, wamuwa shiriifwa. Ni lweesho khufukiilila khweenywe ni kumwiyikino bili mu Wele.
60001022	Ne ari nga ni shili ndi mwayimiliisa kimyoyo kyeenywe nga muwulila bwaŋali nio mube ni khukana khwaŋali khwe bebulebe beenywe. Ni mukanane mwenyene na mwenyene ni kimyoyo kyeenywe kyoosi.
60001023	Lwekhuba mwasaalikhile bushaakha, akhuba ni miitso ibola ta, ne ikhabola ta, lwe shilomo sha Wele shilamu lundi shishikhawawo ta.
60001024	Lwekhuba bibyaronebwa biloma biri; “Babandu boosi bafwana nga bunyaasi, ni shiriifwa shaawe shoosi shili nga bimuli bye mwirome, bunyaasi buniala, ni bimuli bikwa.
60001025	Ne shilomo sh'Omukasya shibawo biilo ni biilo.” Ni shilomo shino niko kamakhuwa kamalayi kakaboolelwa isi muli.
60002001	Nashiryo, ni mwirusekho bumoyaani bwoosi, bubeeyi, libuba, ni kamakuto koosi.
60002002	Ni mufwane nga babaana babasaalikhile baŋaalye, mwiwuume kamabeele kamakwalaafu k'Omwoyo, nio kabatsowese khuboolesa khu buwonesi bweenywe.
60002003	Ilala mwatsemakho mwamanya muri Umukasya umulayi.
60002004	Ni mwiitse isi Umukasya, niye libaale lilamu lilyalobewa ni babandu, ne isi Wele nilyo lirobole, lye lisuno.
60002005	Ni nanywe muryo, muli nga kamabaale kamalamu, mulikho mwombekhewa khukhwikyela intsu iye kumwoyo, khuuba busaayi bukhosefu, bubuwayo tsisaayilo tse kumwoyo tsitsifukiilisibwa isi Wele khulwa Yesu Kristo.
60002006	Lwekhuba bibyaronebwa bikhosefu biloma biri, “Bona, naara libaale mu Sayuuni, libaale lirobole, lye lisuno, lye mu soonda, ni nooyo umufukiililamo, s'aliwambisibwa tsisoni ta.”
60002007	“Nashiryo, isi inywe babafukiilila, libaale lino lili lye lisuno. Ne isi ibo babakhafukiilila ta, libaale tsana lyeesi babombekhi baloba nilyo lilyekyela likhulu lye musoonda.”
60002008	Ni shisharonebwa shishiindi shiloma shiri, “Libaale lino nilyo lyeesi babandu betuyakho nalundi nilwo lulwanda lulubakila bakwa.” Betuya bakwa lwekhuba ikwo nikwo kumutaambo kwabwe kweesi abe baakha batsyamo.
60002009	Ne inywe muli babandu barobole, basaayi be buyinga, linaambo likhosefu, babandu ba Wele babeene, nio munyale khuboola bye kamakaanga bya Wele uwabalaanga khurura mu shilima mwinjile mu buwaanga bweewe bwe kamakana.
60002010	Yabawo lutweela nga simumanyikha nga babandu ta, ne ari muli babandu ba Wele. Khaalekho simwawambilwa shiisa ta, ne ari mwawambiwiile shiisa.
60002011	Bebulebe bakanwa, imbekoontselela nga ni muli bakyeni lundi bakyeendaani mu shibala, mukhewaanayo isi khukhwiwuuma khwe kumubili kukusoolana ni kumwoyo ta.
60002012	Tsisaambo tseenywe mu Banaambo tsibatsake tsindayi, nio bari ikhaba nga babawaabila lwe khukhola buubi, banyale khubona buraambi bweenywe bulayi, babuyile Wele khu shifukhu khweesi alikobolelakho.
60002013	Ni muwulilatsake buli buwuli bwoosi bubwarebwawo ni babandu khulw'Omukasya. Namwe isi umuyinga nga niye umukhulu,
60002014	namwe isi ba gafana babarumaniwa n'umuyinga khuuwa shitaambiso ibo babakhola buubi, ni khubuyila ibo babakhola bulayi.
60002015	Lwekhuba khuli khukana khwa Wele ndi iwe khukhola bulayi usilisa inganikha iye busilu iye babandu babakhamanya ta.
60002016	Ni mumenye nga babandu balekhuule, ne mukharaambisa lukoosi lweenywe khubiimbilila buubi bwoosi ta. Ne ni mumenye nga babakaanisi ba Wele.
60002017	Ni mwisatsakemo babandu boosi shiriifwa, mukane bebulebe bafukiilisi, muryatsake Wele, mukoosatsake umuyinga.
60002018	Inywe babakaanisi, ni muwulilatsake bakoosi beenywe, lundi ni mubawatsake lukoosi lwoosi, akhuba isi ibo babaali balayi babenaanayo bonyene ta, ne n'isi barafu.
60002019	Lwekhuba shino nisho shishisiimibwa, noola umundu ekhalilikha butsiina bubumwitsila akhali ilomo yoosi ta, ne nga mu mwoyo kweewe wamanyile sheesi Wele akana.
60002020	Lwekhuba bulayi shiina bweesi unyoola, n'uba nga bakhupile lwe shiibi sheesi ukholele, ne wekhalilikha? Ne n'utsiinisibwa lwe khukhola bulayi, nalundi wekhalilikha, shino shisiimibwa mu moni tsa Wele.
60002021	Shino nisho sheesi mwalaangibwila, lwekhuba Kristo atsiinisibwa khulweenywe, aryo wabalekhela she khubonelakho, ari nanywe mulondelele mu bikyele byeewe.
60002022	Niye s'akholakho shishonako shoosi ta, namwe mbaawo uwawulilakho bubeeyi bwoosi khukhwama mukhanwa mweewe ta.
60002023	Nga n'akhomewa s'elamo ilomo yoosi ta; nga n'atsiinisibwa s'ariisariisa ta, ne ewaanayo isi uyo ukhala kimisaango bulayi.
60002024	Kristo umweene asuta bibyonako byeefwe mu mubili kweewe khu musalaba, nio akile ifwe khube bafu isi bibyonako, ne khube balamu mu bukwalaafu. Lwe kamakoontsyo keewe, inywe mwawonesebwa.
60002025	Lwekhuba mwaba nga kamasheese kakatiimatiima busa, ne ari mwakoboole isi umwaayi lundi umuliindi we kimyoyo kyeenywe.
60003001	Inywe bakhasi musaambo niyo ndweela, ni muwulilatsake baseetsa beenywe, nio balala khu nibo ikhaba nga sibafukiilila shilomo sha Wele ta, bakalusiwe lwe tsisaambo tseenywe tsindayi.
60003002	Lwekhuba kane babone bukwalaafu ni bubwitsililisi bwe bulamu bweenywe.
60003003	Bumiliwu bweenywe bulekhe khuba bwe khu ngaaki busa ta; nga khubowa litsuune, namwe khukwaara bubuuma bwe zaabu, namwe lwe bikwaaro byonyene ta.
60003004	Ne bumiliwu bweenywe bwakha khuuba bwe mukari bubukhabonekha ta. Bumiliwu bukhasyangukha bwe kumwoyo kwe buwolu, kukwitsililiisa. Ikwo nikwo kumwoyo kwe lisuno mu moni tsa Wele.
60003005	Lwekhuba eyino niyo isaambo yeesi bakhasi bakhosefu be khaale babaara khukhwiyikina khwawe mu Wele ni bakhakatsakakho khukhwimiliisa, nga bawulila baseetsa bawe.
60003006	Umukhasi Sara naye aba aryo nga awulilatsaka Ibulayimu umuseetsa weewe nga amulaanga ari, “Umukoosi.” Inywe muryo muli bakhaana ba Sara, ni muba nga mukhola bibiili bilayi, nga mbaawo shishindu shoosi shishibariisa ta.
60003007	Ni nanywe baseetsa musaambo niyo ndweela mube babamanya nga ni mumenya ni bakhasi beenywe, nga mubesamo lukoosi, nga mumanya muri nibo bali shibuumbe shitoro. Ni nalundi nga mumanya muri nabo balisikhila atweela ni nanywe shiwanwa sha Wele she bulamu bukhawawo ta, nio ilekhe khubawo shishindu shishishinjilila khuloomba khweenywe ta.
60003008	Shishakamayo bebulebe, inywe mweesi ni mumenyatsake mu butweela buli mundu n'uwashe. Mukanane nga bebulebe, mube be kumwoyo kumulayi lundi bawolu.
60003009	Mukhasasulatsaka buubi lwe buubi ta, khukhoma lwe khukhoma ta. Ne muloombatsake tsikhabi lwekhuba isho nisho shishabalaangisa nio musikhile tsikhabi.
60003010	Lwekhuba shisharonebwa shiloma shiri, “Uyo ukana khuuba ni bulamu bulayi ni khubona bifukhu bilayi, akha aliinde lulimi lweewe isi buubi bwoosi, ni kumunwa kweewe kulekhe khukanikha bye bubeeyi ta.
60003011	Umundu akha arure mu khukhola buubi akhole bulayi, akha aweentse lukoosi lundi alulondelele.
60003012	Lwekhuba tsimoni ts'Omukasya tsili khu bakwalaafu, ni kamaru keewe kamekule isi khuloomba khwawe, ne mu moni mweewe mukhandisa ibo babakhola buubi.”
60003013	Naanu unabakhola buubi ni muba nga mwiwuuma khukhola bulayi?
60003014	Ne ikhaba nga mutsiinisibwa lwe khukhola bye bukwalaafu muli ni khabi. Mukharya ta, nalundi mukheyembelela ta.
60003015	Ne mu myoyo kyeenywe, ni mukoose Kristo nga Umukasya. Buli ndaalo ni mube berekefu khukhwiilamo buli umundu yeesi ubareeba lwashiina muli ni kumwiyikino kuno. Ne shino mushikholatsake ni buwolu ni khukhwisamo lukoosi.
60003016	Kimyoyo kyenywe mukari kilekhe khubakho ni she khukhwikiitsibwa ta, nio akile ibo bababakhoma ni bababawambila libuba lwe tsisaambo tseenywe tsindayi mu Kristo, bawambibwe tsisoni lw'ebyo byeesi baloma.
60003017	Lwekhuba shilayi khutaambisibwa lwe khukhola bulayi, noola shino nikhwo khukana khwa Wele, khufuurisa khukhola buubi.
60003018	Lwekhuba Kristo afwa lwe bibyonako kumulundi mutweela kwonyene lwa boosi. Kristo oyu niye umundu uwaba umukwalaafu lwe bakhali bakwalaafu nio abareere inywe isi Wele. Niye afwa mu mubili ne mu mwoyo wekyela umulamu.
60003019	Ni mu mwoyo mweeneyo watsya waboolela kimyoyo kikyaba mu bubowe.
60003020	Khaalekho kimyoyo kino kyaba kikikhawulila Wele ta, ne niye wekhalilikha nga waliindile mu bifukhu bya Nowa byeesi ombekhelamo likhoŋolo. Ni mu likhoŋolo mweenemwo babandu bafwiiti bari, baboola nga shinaane bonyene, nibo babawona khuufwa kameetsi.
60003021	Ni kameetsi kano kaba shifwani shishokesana khubatisibwa khukhubawonesa nanywe ari, akhuba ndi kameetsi mu khubatisibwa khuno kakhusiinga bumali bwe kumubili ta, ne buli busa bubwiyamo isi Wele lwe kimyoyo kyenywe mukari, ni mu byambaaso, nalundi shireera buwonesi khubirira mu khulamukha khwa Yesu Kristo.
60003022	Yesu oyu niye uwenjila likulu, lundi nga ari wekhaale khu mukhono kumulayi kwa Wele. Ibweeneyo bamalayika, ni be bunyala, ni be kamaani boosi bamufukhamilila.
60004001	Aso, khukhwama nga Kristo n'atsiinisibwa mu mubili, nanywe ni mwikumise ni kumwoyo, nga kumweenekwo nikwo kweesi aba nakwo. Lwekhuba buli mundu utsiinisibwa mu mubili kweewe aba sashikholakana lundi ni shiibi ta.
60004002	Ni khukhwama abweenewo, umundu uyo s'amenya lundi bulamu bweewe buburamileyo bwe mu shibala lwe khukhwiwuuma khwe kumubili ta, ne lwe khukhola ibyo byeesi Wele akana.
60004003	Lwekhuba khaale mwamala imbuka yeenywe nga mukhola bibindu ibyo byeesi Banaambo bakana khukhola. Bulamu bweenywe bwaba bwe buyeyani, khukhwiwuuma, bumeesi, kimikhoyo kye shibala, kamayiiya ke bisaambwa, ni khukhwisaaya bifwaani bye kimisilo.
60004004	Ne ari Banaambo ibo babakhamanya Wele beyaanga lwe khubona nga simwitubaasa ni nabo mu bulamu bwe bumoyaani ta. Isho shakila babakhoma.
60004005	Ne baliwotsakho babeene isi uyo uwileekekhele khukhalila balamu ni baafu kumusaango.
60004006	Ni lwe lomo yino, kila kamakhuwa kamalayi kaboolelwa ikhaba n'isi bafu nabo, nio ikhaba nga kumusaango kwabakhalilwa mu mubili nga babandu, ne mu mwoyo babe balamu nga Wele umweene n'ali umulamu.
60004007	Intsakamo iye bibindu byoosi ili ambi. Ni nashiryo, ni mube babetsililisi, mube meeso nio munyale khuloomba.
60004008	Ne khufuura byoosi, ni mukanane mwenyene na mwenyene, lwekhuba khukana khubiimba khu byonako bikali.
60004009	Ni mwikhoyanatsakile mungo mweenywe akhali khukhwiŋuluŋuunya khwoosi ta.
60004010	Buli mundu n'araambise shiwanwa sheesi aweebwa khukhwakaanisa babandi, nga babiikhi balayi be bubweela bwa Wele bubukhali butweela ta.
60004011	Buli mundu yeesi uboolela akha khuboolela bilomo bya Wele. Na buli uyo yeesi uwakaanisa, akha khukhwakaanisa ni kamaani keesi Wele amuwa, nio akile mu bindu byoosi Wele aboolelesewe khulwa Yesu Kristo. Umweeneyo aweebwe shiriifwa ni kamaani, biilo ni biilo. AMIINA.
60004012	Bakanwa baase, mukheyaanga lwe khutsiinisibwa khukali khukhuboolelekho nga khubakhakilisa ta. Shino shikhafwana nga shishindu shikyeni ta.
60004013	Ne ni mwikhoye lwekhuba mulikho mukabananila atweela ni Kristo mu khutsiinisibwa khweewe, nio kumwikhoyo kweenywe kube kumukali naabi nga shiriifwa sheewe shabonekhele.
60004014	Ne nga muli ni khabi ni muba nga mukhomewa lwekhuba muli ba Kristo! Shino shimanyisa shiri Umwoyo wa Wele uwe shiriifwa ali khwiinywe.
60004015	Ni muba nga mutsiinisibwa, shikhaba nga ndi umundu yeesi khwiinywe alikho atsiinisibwa lwekhuba ali umwiiri, namwe umwiifwi, namwe ukhola buubi, namwe uwikhupila mu bye baashe ta.
60004016	Ne umundu yeesi n'ataambisibwa khulwekhuba ali uwa Kristo, akhawambiwa kamaŋaanyu ta, ne n'abuyile Wele lwe lisiina lya Kristo.
60004017	Ari imbuka ye khukhala kimisaango yoolile, ili khuutsya khurakikha ni be muntsu ya Wele. Ne kumusaango ukwo ni kurakikha ni nafwe, intsakamo yaabo babakhawulila kamakhuwa kamalayi, iliiba iryeena?
60004018	Nga ni sharonebwa shiri, “Ni shiba nga shili shihangafu babandu bakwalaafu khuwonesebwa, ne shiliiba shiryeena isi babakharya Wele, babonaki?”
60004019	Ni nashiryo ibo babatsiinisibwa nga khukana khwa Wele ni khuli, ni beloosele khukhwiwaanilayo ilala isi umubuumbi, lundi beloosele khukhola bulayi. Wele niye alyoolelesa sheesi asuubisa.
60005001	Imbakhonyakilila inywe basakhulu babaali mu bandu ba Wele, ise samweene umusaakhulu washeenywe, lundi umujulisi we khutsiinisibwa khwa Kristo, nalundi nga uli khukabananila atweela mu shiriifwa isho shishiitsya khubonekha.
60005002	Ni mube babaayi balayi be kamasheese keesi Wele abawambisa. Mukalolele bulayi, akhuba ndi mwakha bwakhi ta, ne ni khukana nga Wele n'abakana inywe mube muryo. Akhuba lwe khukhwiwuuma kamafuurisa ta, ne ni kumwoyo kukukana khukhwakaanisa.
60005003	Mukhabirisaka buubi ibo beesi muwambisiwile khulolelela ta. Ne ni mube she khubonelakho isi kamasheese.
60005004	N'umwaayi Umukhulu n'alibonekha, mulinyoola liyabi lye shiriifwa likhafumbuukha ta.
60005005	Ni nanywe basaani basooleli, musaambo niyo ndweela, ni muwulilatsake ibo bababafuura bukhulu. Ni mukware shikwaro she buwolu, mwakaanisane mwenyene na mwenyene, lwekhuba bibyaronebwa bikhosefu biloma biri, “Wele akhandisa ibo babeyiinga, ne bawolu abawa bubweela.”
60005006	Nashiryo ni mube bawolu, nga muli asi e kumukhono kwa Wele kwe kamaani, nio anyale khubenyusa angaaki mu mbuka ikhali iye aleeyi ta.
60005007	Ni mulekhele Wele bye khukhwiwuuma khweenywe byoosi, lwekhuba niye abenaanayo naabi.
60005008	Ni mube meeso, mube berekefu. Lwekhuba umusiku weenywe Sitaani akyeendakyeenda, nga ali nga italanyi ibuutsa, nga iweentsa isi kane alye.
60005009	Umweeneyo ni mumushinjilile, nga muli bahangafu mu khufukiilila khweenywe. Lwekhuba ni mumanye muri, khutsiinisibwa khweene ukhwo nikhwo khweesi bebulebe boosi mu shibala bakanana.
60005010	Ne ni muliba nga mwamalile khutsiinisibwakho khafwiiti, Wele uwe bubweela bwoosi, uwabalaanga khukhwinjila mu shiriifwa sheewe shikhawawo mu Kristo, umweene aliboolesa, abawangase, abawe kamaani.
60005011	Bunyala bube bubweewe biilo ni biilo. AMIINA.
60005012	Imbaronela ibaluwa yino inyiimbi nga injeetebwakho ni Silwano, isi nambaasa khuuba uwebulebe umwiyikinwa, nga mbakhonyakilila lundi nga imbaboolela ndi; ibwo nibwo bubweela bubweene bwa Wele. Ni mubuwaangalilemo.
60005013	Bafukiilisi basheenywe mu Kristo be Babuloni, nabo babarobolewa ni Wele atweela ni nanywe, babasheesa. N'umwana wase Mariko naye wabasheesa.
60005014	Ni musheesane mwenyene na mwenyene, nga mukwana mu bifuba ni khukana. Lukoosi lube khusiinywe mweesi babaali mu Kristo.
61001001	Ibaluwa yino yaama isi ise Simoni Petero, umwakaanisi nalundi umurume uwa Yesu Kristo. Ingironela abo boosi babanyoola khufukiilila khwe lisuno nga khuno, atweela ni nafwe. Khufukiilila khukhuleekhaana ni khukhwefwe, mu bukwalaafu bwa Wele wefwe nalundi niye uli umuwonesi wefwe, Yesu Kristo.
61001002	Bubweela ni lukoosi mu bukali bibe mus'inywe, nga bibirira mu khumanya Wele, ni mu Yesu Umukasya wefwe.
61001003	Khulwe kamaani ka Wele, ifwe khwaweebwa bibiindu byoosi bibiwaambakana ni bulamu bukhosefu, nga khubirira mu khumanya uyo uwakhulaanga ifwe ari khukabanane khu shiriifwa sheewe ni bulayi bweewe.
61001004	Ni musaambo nyeene iyo, wakhuwa ifwe biwanwa bye angaaki nalundi bye lisuno, byeesi akhulomela ifwe. Akhola aryo ari nio khulwe biwanwa ibyo, akhumuse ifwe khukhwama mu bumoyaani bubuuli mu shibala shino. Nalundi nio mwikyele babakabananila atweela ifwani iya Wele.
61001005	Ni khulwe ilomo inyene yino, mwakha mukhakekho naabi khulooselakho bulayi mu khufukiilila khwenywe. Ni khu bulayi bwenywe ni mulooselekho khumanya,
61001006	ni khumanya khwenywe ni mulooselekho khuwula kimibili kyenywe. She khuwula kimibili kyenywe, ni mulooselekho khukhwikhalilikha, ni khukhwikhalilikha mulooselekho khuurya Wele.
61001007	Ni khu khurya Wele mulooselekho khukhwinaanayo isi basheenywe, ni khukhwinaanayo isi basheenywe mulooselekho khukanana.
61001008	Khulwekhuba ni muba nga muli ni bibindu bino byoosi mu bukali, bibayeeta khuuba ni kamaani nalundi muba babandu babaama bibyaamo mu khumanya Umukasya wefwe, Yesu Kristo.
61001009	Uyo yeesi ukhali ni bibindu byeesi inganikhilekho angaaki bino ta, aba umubofu nalundi abuukabuuka busa. Nalundi aba webiliile ari wasiingibwakho bibyonako byeewe bikhale.
61001010	Nashiryo bebulebe, ni mukhakekho naabi khuwandalalila mu khurobolebwa ni khulaangibwa khwenywe. Khulwekhuba ni muba mwakholile muryo, simulikhaasikha mu khufukiilila khwenywe ta.
61001011	Ni musaambo iyo, muliweebwa bunyali bwe khukhwinjila mu buyinga bubukhawawo ta, bw'Omukasya wefwe, nalundi niye Umuwonesi wefwe, Yesu Kristo.
61001012	Ni khulwe lomo yino, kane busheele imbashebusatsake bilomo bino, abe akhaba nga mwabimanya khaale, nalundi nga byaamanyikhanila ilala mu byaŋali byeesi muli ni nabyo.
61001013	Ise nambaasa ndi shili shilayi, nga ise nishiili umulamu mu mubili, busheele khubashebusa.
61001014	Khulwekhuba namanyile nga Umukasya wefwe Yesu Kristo n'amboolela lubuula, ndi mu mbuka ikhali iye aleeyi ta, kane nirusekho kumubili kuno kukubola.
61001015	Ne kane ikhole shoosi sheesi inyala khubona ndi imbareerawo kumukhoosi, nio abe ise nakhaba nga nafwiile, imbone ndi mushebulila bilomo bino byoosi.
61001016	Mu khubaboolela inywe bye kamaani ni khukobola khw'Omukasya wefwe Yesu Kristo, ifwe sikhwababoolela nga khulondelela bye tsingano tsitsarewawo busa ni kamakyesi ke babandu ta. Ne ifwe khwaba bajulisi khu bye shiriifwa sheewe.
61001017	Khulwekhuba ifwe khwabawo nga Yesu n'afuna lukoosi ni shiriifwa khukhwama isi Wele Papa. Nga likono ni lyeetsa esi aba nga lyama mu shiriifwa she angaaki nga liloma liri, “Uyuno niye umwana wase umukanwa; niye esi nikhoyela.”
61001018	Ifwe fwabeene khwawulila likono ilyo nga lyama mwikulu, khulwekhuba ifwe khwaba ni naye khu lukiingi lukhosefu.
61001019	Bino byoosi byaba nga bihandalasa burume bweesi baŋoosi baakukuula. Ni nanywe ni kane murekeerese bibindu bino, kane mube mwakholile bulayi. Khulwekhuba bili nga itaala ni yaburushila mu shiilima, khukhwolisa antsye ni bubuluukha. Nalundi bili nga buwaanga bwe inieniesi nabwo bubwaburushila mu myoyo kyeenywe.
61001020	Ne khunyoowa muli ni khumanya muri, imbaawo umundu unyala khusontsoola khu bweewe, musaambo iyeewe busa, bye buŋoosi ta.
61001021	Khulwekhuba imbaawo burume bwe buŋoosi bubweetsa khulwe khukana khw'omundu ta. Ne khurusakho ndi Umwoyo Umukhosefu niye uwarangilila babandu nio wakila bakanikha bibyaama isi Wele.
61002001	Amataayi ako, akari mu bandu mwabamo baŋoosi be bubeeyi nabo. Ni musaambo niyo indweela, mus'inywe ilibawo baleekeli be bubeeyi, babaalireera mu shimoonyo busa indeekela ikosaasakosaasa babandu babandi. Babeene abo balibarereera khuhela khwa khangu, nga bakhakakho khukhwikaana Umukoosi uwabasikula.
61002002	Ni babandu bakali balilondelela kumukhoosi kwe babeene abo. Ni khulwe babeene abo, babandu balikanikha tsilomo tsiimbi tsitsiwamba khu mukhoosi kwe bwaŋali.
61002003	Khulwe kumuluungo kwabwe, baŋoosi babeeyi bano balibakhonjelesa inywe nga baraambisa bilomo bye bubeeyi. Umukayi uli ni khukhala kumusaango kwabwe wabuyile busa nga alindilila babandu abo, ni nooyo utsya khukila babandu abo bahele ali meeso.
61002004	Ne oba nga bamalayika nga ni boonaka Wele s'abalekha busa ta, ne wabatuuma mu mulilo, esi bali nga babowe mu lilowo lye shishiilima khukhwolisa khu shifukhu she khukhalilakho kimisaango.
61002005	Nalundi Wele s'alekha shibala she babonaki khuramawo baryo ta, ne areera khusalasala khwe kameetsi babonaki baafwa, ne wawonesa Nowa, uwaba umurangilisi mu bukwalaafu, ni babandu babaandi musaafu.
61002006	Mu khwosha biriimba bye Sodoma ni Gomora byekyela likoshe, Wele abikhalila kumusaango kwe khubihesa. Nalundi wabihesa nga she khubonelakho isi boosi babaali babonaki.
61002007	Ne awonesa Loti uwaba umukwalaafu, isi abe kumutaambo kwawamba khulwe tsisaambo tsye babandu tsiimbi.
61002008	Khulwekhuba Loti uwaba nga amenya mu bandu bano, atsiinikha naabi mu mwoyo kweewe nga n'abonatsaka, nalundi nga n'awulilatsaka bye tsisaambo tsiimbi byeesi bakholatsaka.
61002009	Ne ni khufuurira ilala, Wele wamanya khumusa abo babakhola bilayi, nga abarusa mu khukhakilisibwa khwabwe. Nalundi wamanya khuuwa shitaambiso abo babakhakhola bilayi ta, khukhwolisa khu shifukhu she khukhalilakho kimisaango.
61002010	Ni khuminyisa abo babakhola bibyonako nga batsiililila khu byeesi kimibili kyaabwe kikana, nalundi nga baleekelesa bunyala bwa Wele. Baleekeli be bubeeyi bano bali bahangafu kimirwe, nalundi bebona. Bali babandu babakhesamo shiriifwa mu bakhosefu babaali mu ngaaki ta.
61002011	Akhaba nga bamalayika bafuura baleekeli be bubeeyi bano kamaani ni bunyala, bamalayika sibabarakho kumusaango kukubakhomyaasa isi Umukasya ta.
61002012	Ne babandu bano babaali nga tsisolo tsye mukyeewa, tsitsikhali ni khukhwambaasa ta, tsitsiliwo bari babandu bawambe ni beera, bakhomyaasa ni mu bindu byeesi bakhamanyile ta. Babandu beene abo balibawamba babeere nga tsisolo tsye mukyeewa,
61002013	nio bafune butsiina khulwe khukhola buubi khwabwe. Shili she kumwikhoyo isi babandu beene abo khukholela abulafu busa shoosi sheesi kimibili kyaabwe kikana. Khukhwikhala atweela ni nanywe, mwaliila biilyo atweela ni nabo, babarereera inywe khuwambibwa kamaŋaanyu, khulwekhuba imbuka yoosi bekhoyela tsisaambo tsaabwe tsye bubeeyi.
61002014	Bali ni tsimoni tsye buyeyani, nalundi bali naabi ni kameelu ke khukhola bibyonako. Bakhongelesa abo babakhali banyindaalifu mu myoyo ta, baakwa mu mireko kyaabwe. Bali ni kimyoyo kikyamanyilila kumuluungo. Khulwe bibindu bino, bali beesi baatsuba!
61002015	Baakoraana khulwekhuba balekha kumukhoosi kumukwalaafu. Mu bikholwa byaabwe, bayibirisa nga Balamu, umwana uwa Beyoli, n'ebirisa. Balamu ambaasa ari kane afune bibindu bikali nga abirira mu khukhola bibyonako,
61002016	khukhwolisa n'ekiitsibwa khulwe bibyonako byeewe. Isolo ipunda niyo iyamwakamisa mu khwoneka khweewe, nga yamalile khumukanikhayo nga umundu n'akanikha. Niyo iyakamisa umuŋoosi uyo khukhola bibyonako khweewe.
61002017	Babandu abo bali busa nga tsisebele tsitsooma, tsitsikhalimo kameetsi ta. Nalundi bali busa nga namufweeli isi ikhuungu iwuutsa yayila. Babeene bano Wele wababikhila shishilima shibiririfu.
61002018	Bakanikha tsilomo tsitsikhalimo ta, nga tsili tsye khukhwiruuya nalundi tsili tsye busilu. Baraambisa kimibili kyaabwe khukhwokesanisa intsibirisa imbi, baryo bakhonjelesa abo babashiili bashaakha mu khufukiilila, babakobosayo mu bandu babonekha.
61002019	Babasubisa bari nga babetubaasilekho kane bafune lukoosi, ne ate nibo babeene bali bakulwa isi tsisaambo tsimbi tsye khuhela. Khulwekhuba shishindu shoosi ni shiwula umundu, aba wekyelile umukulwa uwe shishindu isho.
61002020	Khulwekhuba babandu ni baba bamalile khukhwilukha khukhwama mu maani ke bibyonako bye shibala lwanyuma lwe khumanya byeesi Umukasya lundi Umuwonesi wefwe Yesu Kristo akana, ne lwanyuma ndi belayo mu byonako tsana lundi, bayilibwa ni nabyo lundi, ikhumalilisa baaba baabi naabi khufuurisakho makiboole.
61002021	Manya khali shaba shilayi babandu nga babeene ibo khulekha khumanyilakho ni ilala intsila iye bukwalaafu ta, khufuura khukimanya ne ndi lwanyuma bashuukhakho balekha kamakambila keesi baweebwa.
61002022	Shishaboolakho shokesana nga lusimo luno luli lwa ŋali ni luloma luri, “Imbwa ishuukha yaalya byeesi inyene imalile khulusaka.” Namwe luri, “Imbiitsi isi bamalile khusiinga yilayo khukhwikalaangasila mu lutuumbi lundi.”
61003001	Bakanwa baase, ari yino niyo ibaluwa yase ikhola khabili khubaronela. Ne mu baluwa tsino tsombitsana ikhakakho khusisimusa bibyambaaso byenywe bikwalaafu mu myoyo kyenywe, nga imbashebusa khu bindu bino.
61003002	Ingana ndi mushebulile byeesi baŋoosi bakhosefu baaloma khaale, ni likambila khukhwama isi Umukasya, uli umuwonesi wefwe lyeesi barume babawa inywe.
61003003	Khunyoowa imbashebusa indi, mu bifukhu bimaliilisi babandu babaali ni ikileki baliitsa nga baleekelesa. Intsibirisa iye babandu bano ilondelela kumuluungo kwabwe. Balibatsekhelela inywe
61003004	nga babareeba bari, “Nga n'aloma ari aliitsa, aliitsa liina? Khulwekhuba khukhwama nga bakuuka ni baafwa, bibindu byoosi bili nga ni byaba khukhwama shibala ni shibuumbibwa.”
61003005	Baŋalilamo busa khuloba khufukiilila sha ŋali shishiloma shiri khaale, likulu lyabuumbibwa khulwe lomo iya Wele. Nalundi shibala shabuumbibwa khukhwama mu meetsi khulwe kameetsi.
61003006	Ni khulwe kameetsi tsana, shibala sishabawo mu bifukhu ibyo ta. Khusalasala khwe kameetsi khwashimila shoosi.
61003007	Likulu ni shibala bibiliwo aluno ari, biliindibwa ni shilomo sha Wele shatsana isho, nga biliindilila khu byoosha kumulilo khu shifukhu she khukhalilakho kimisaango, ni khukhwonakisa babandu baboonaki.
61003008	Inywe bakanwa baase, ni mushebulile ilomo yino indweela muri, mu moni ts'Omukasya shifukhu shitweela shili nga kimiiko shikana shitweela. Ni kimiiko shikana shitweela kili nga shifukhu shitweela.
61003009	Umukasya s'alikho akhola mbola nga babandi ni bambaasa, khukhwolelesa sheesi aloma khukhola ta. Ne shitsilililwa she khukhwikhalilikha khweewe isi babandu boosi shili shiri, s'akana umundu yeesi khukoraana ta. Ne akhali akana buli mundu ebiyise arure mu byonako byeewe.
61003010	Shifukhu sh'Omukasya shiliitsa nga umwiifwi. Khu Shifukhu isho mu liyoombo lye angaaki, likulu lilikoraanawo. Bibindu byoosi bibinyoolikhana mu ngaaki bilyoshebwa ni kumulilo byonakisibwe. Kumulilo kulyoosha shibala ni bibishilimo byoosi.
61003011	Ne khukhwama bibindu byoosi ni bilyonakisibwa mu saambo iyo, inywe mwandyakhiile khuuba babandu babaali mu bulamu bwa saambo shiina? Bulamu bwenywe bwashiile bube bukhosefu nga bulondelela byeesi Wele akana. Nalundi nga mulindilila ni kameelu khukhwoola khwe khukhwiitsa khwe shiriifwa sha Wele.
61003012	Khu shifukhu sheene isho khweesi Wele alikhalilakho kumusaango, likulu ni bibindu byoosi bibiili mu ngaaki biliyengukhila mu mulilo.
61003013	Ne khulondekhana ni byeesi umwene akhulomela, ifwe khulindiilila khukhwiitsa khwe likulu lishaakha, ni shibala shishaakha, bibiitsuule bukwalaafu.
61003014	Nashiryo bakanwa baase, khukhwama nga ni mushilindiilila ibyo, ni mukhakekho mubone muri Wele s'abanyoola nga mulikho lisaanda lyoosi namwe shishonako shoosi ta. Ne lekha abanyoole nga muli mu lukoosi.
61003015	Ni mwambaase khu she khukhwikhalilikha khw'Omukasya wefwe, nga shishindu shishikhuwa ifwe ikhabi iye khufuna buwonesi. Shili busa nga uwebulebe umukanwa Paulo n'abaronela inywe, nga araambisa kamakyesi keesi Wele amuwa.
61003016	Ni tsibaluwa tseewe tsoosi natso arona khu bilomo bino. Mu baluwa tsa Paulo mulimo bibiindu bitweela byeesi umundu akhamanya wangu ta. Bibyeene bino nibyo byeesi babandu babakhamanya ta, ni babakhalikho luwande lutuufu ta, byeesi baraambisa mu khwiyonakisa babeene, nalundi ni khukhwonakisa bibyaronebwa bikhosefu bibiindi.
61003017	Ne nashiryo bakanwa baase, ni mumanye shino: ni mube nga mwamala khukhwirengarengekha nio balekhe khubakoraanisila mu byonako bye babandu babakhalondelela kamakambila ta. Mukharura khu bilayi byeesi mulikho ta.
61003018	Ni mwiloosele khutsowa mu bweela bw'Omukasya ni mu khumanya Umukasya wefwe, uli umuwonesi wefwe, Yesu Kristo. Shiriifwa shibe isi Yesu ari ni biilo byoosi. Amiina.
62001001	Khubaronela inywe khu biwamba khu Shilomo shishireera bulamu, shishabawo khukhwama makiboole. Shilomo shino khwashiwulila, khwashibonakho ni tsimoni tseefwe khwashilolakho, lundi khwashiwambakho ni kamakhono keefwe. Nisho sheesi khukanikhakho.
62001002	Bulamu ubwo nibwo bubwabonekha, ni nafwe khwabubona, khwabuwakho bujulisi nga khubukanikhakho, nalundi khwababoolela inywe bye bulamu ubwo bubukhawawo ta, bubwabawo ni Papa, bwakhubonekhela ni nafwe.
62001003	Ifwe byeesi khwabona, lundi khwawulila, nibyo byeesi khubaboolela nanywe, nio mube mu butweela ni nafwe, ni butweela bweefwe ibwo buli ni Papa, n'Umwana weewe, Yesu Kristo.
62001004	Khubaronela bino nio kumwikhoyo kweefwe kube kumwitsufu.
62001005	Buno nibwo burume bweesi khwawulila khukhwaama isi Umwana weewe Yesu Kristo, lundi nibwo bweesi khwababoolela inywe; khuri, Wele niye Buwanga, ni mu niye simulimo shishiilima na khafwiiti khoosi ta.
62001006	Ne nikhuloma khuri khuli ni butweela ni Wele, n'enga khukyendela mushiilima, khuba khuli babeeyi, lundi khuba sikhukyendela mu bwaŋali ta.
62001007	Ne ni khuba nga khukyendela mu buwaanga, nga naye n'ali mu buwaanga, khuba khuli mu butweela fwenyene na fwenyene. Ni kamafuki ka Yesu, Umwana weewe, kakhusiingakho ifwe bibyonako byoosi.
62001008	Ni khuloma khuri sikhulikho ni shishonako ta, khuba khwiwombesa busa fwabeene, nalundi khuba nga sikhulimo bwaŋali ta.
62001009	Ne ni khwibiyisa bibyonako byeefwe, Wele niye ali umwiyikinwa lundi umukwalaafu. Niye kane akhwiyakhile ifwe bibyonako byeene, lundi akhumiliise ifwe khukhurusa mu bulamu bukhali bukhosefu bwoosi.
62001010	Ni khuloma khuri, khushiili khwonekakho ta, khukalusa Wele khuuba umubeeyi, ni shilomo sheewe shiba sishili ni shiifwo mu bulamu bweefwe ta.
62002001	Baana baase, imbaronela bino lwe shitsiilililwa ndi, mulekhe khukhwoneka ta. Ne noola abawo umundu yeesi ukhola shishonako, khuli n'umwimiilili weefwe isi Papa, niye Yesu Kristo umukwalaafu.
62002002	Kristo uyo niyo imboselo lwe khukhurusakho ifwe bibyonako byeefwe, ne akhuba lwe bibyonako byeefwe fwenyene ta, ne ni khulwe bibyonako bye babandu boosi be mu shibala.
62002003	Lwashino nisho shishikila khwamanya khuri khwamanya Wele: ifwe noola khuwamba kamakambila keewe.
62002004	Ne umundu yeesi uloma ari, “Naamanya Wele,” n'enga s'awamba kamakambila keewe ta, uyo aba umubeeyi ni bwaŋali buba sibuli mu niye ta.
62002005	Ne buli umundu uwulila shilomo sheewe washolelesa, ilala mu mweeneyo, nimwo mweesi khukana khwa Wele khukhwitsufu khuba. Shino nisho shishinyala shakhuwangasa ifwe shiri, khuli babandu ba Wele.
62002006	N'umundu yeesi uloma ari, ali mu Wele, akha khukyenda nga Kristo n'akholatsaka.
62002007	Bakanwa baase, ise s'indi khubaronela likaambila liyaakha lyoosi ta, ne lili likaambila likhale lyeesi mwawulila khukhwaama makiboole. Likaambila likhale ilyo, nilyo shilomo sheesi mwawulila.
62002008	Ne lundi likambila lyeesi imbaronela lili liyaakha, lwekhuba bwaŋali bwalyo bubonekhela mu Kristo ni mus'inywe, lwekhuba shishiilima shitsya khuwawo, ni buwaanga bubweene ari bulikho bwaburukha.
62002009	Umundu yeesi uloma ari ali mu buwaanga n'enga wabiyila umundu washe, aba ashiili mu shiilima.
62002010	Ne uyo yeesi ukana umundu washe, aba ali mu buwaanga, ni mu niye mbaamo shishindu shoosi shishimwituyisa ta.
62002011	Ne uyo ubiyila umundu washe aba ali mu shiilima, lundi akyeendela mu shiilima nga s'amanya ena esi atsya ta, lwekhuba shishiilima shiba shamubofwasile tsimoni.
62002012	Baana baase, imbaronela inywe lwekhuba bibyonako byeenywe byabeyakhilwa lwe lisiina lya Yesu.
62002013	Imbaronela inywe babandu bakhulu, lwekhuba mwamanya uyo ubeelewo khukhwama makiboole. Imbaronela nanywe basooleli, lwekhuba muli ni kamaani khuwula umusiku.
62002014	Imbaronela inywe babaana, lwekhuba mwamanya Papa. Imbaronela inywe babandu bakhulu lwekhuba mwamanya uyo ubelewo khukhwama makiboole. Imbaronela inywe basooleli lwekhuba muli be kamaani, ni shilomo sha Wele shimenya mus'inywe, lundi mwawula umusiku.
62002015	Inywe mukhemalila kimyoyo kyeenywe khukana bibindu bye shibala ta. Umundu ukana shibala aba sashiilimo ni khukana khwa Wele ta.
62002016	Lwekhuba buli shindu shoosi she mu shibala; nga khukhwiwuuma khwe kumubili, khukhwiwuuma khwe tsimoni, ni n'ebyo byoosi byeesi babandu bebuyililamo: bino byoosi sibyaama isi Papa ta, ne bili bye mu shibala.
62002017	Shibala ni khukhwiwuuma khwasho khwoosi khuwawo, ne uyo ukhola byeesi Wele akana amenyawo bifukhu byoosi.
62002018	Baana baase yino niyo isaawa imalilisi, nga ni mwawulila bari umusiku wa Kristo atsya khwiitsa, ne ni naari basiku ba Kristo bakali beetsile, nashiryo khumanya khuri eyi niyo isaawa imalilisi.
62002019	Babandu bano baama mus'ifwe baatsya, ne mwilala sibaaba babeefwe ta. Lwekhuba baba nga ilala babaaba babeefwe, khali baarama ni nafwe. Ne ni baarura baatsya, shokesanisa shiri, mbaawo na mutweela khu nibo uwaba uweefwe ta.
62002020	Ne inywe mwatsukhiwakho Umwoyo Umukhosefu, nashiryo inywe mweesi mwamanya bwaŋali.
62002021	Ise mbaronela bino akhuba ndi lwekhuba inywe simumanya bwaŋali ta, ne lwekhuba mwabumanya, nalundi nga mwamanya muri mbaawo bubeeyi bubunyala bwarura mu bwaŋali ta.
62002022	Ne naanu niye umubeeyi? Umubeeyi niye umundu uwikaana ari, Yesu s'ali niye Kristo ta. Umundu nga uyo niye umusiku wa Kristo, lundi niye uwikaana Papa n'Umwana.
62002023	Uyo yeesi uwikaana Umwana, aba wekaanile ni Papa naye. Ne uyo ufukiilila Umwana, aba wafukiiliile ni Papa naye.
62002024	Nashiryo ni mubone muri, ibyo byoosi byeesi mwawulila khukhwama makiboole, birama mus'inywe. Noola ibyo byoosi birama mus'inywe, ni nanywe kane murame mu Mwana ni mu Papa.
62002025	Ne shino nisho sheesi Kristo akhulomela khukhuwa ifwe: nibwo bulamu bukhawawo ta.
62002026	Ise imbaronela inywe bibindu bino byoosi, lwekhuba iliyo babakana khuubaborosa inywe.
62002027	Ne inywe, Kristo wamala khaale khubatsukhakho Umwoyo weewe; ni khukhwama nga Umwoyo n'ali mus'inywe, sishibakanisa lundi umundu ukuundi khuubaleekela inywe ta. Lwekhuba Umwoyo abaleekela bibindu byoosi. Ni n'ebyo byeesi abaleekela bili byaŋali, s'ibili bye bubeeyi ta. Nga Umwoyo n'abaleekela aryo, ni muwulilise byaloma, muryo mube mu niye.
62002028	Ne ana ari baananywe, ni mwiloosele muryo khuuba mu Kristo, nio nyaanga nga wabonekhele, khube ni bunyali, khulekhe khuwambiwa tsisoni mu moni tseewe nga wolile ta.
62002029	Inywe mwamanya muri niye ali Umukwalaafu, lundi mushimanye muri, buli mutweela ukhola bye bukwalaafu, aba umwana wa Wele.
62003001	Ni mubone khukana khwa Papa nga esi khuli khukali isi ifwe: ifwe khulaangiwa bari babaana ba Wele. Ni ilala ifwe khuli khuryo. Shino nisho shishikila shibala shalekha khukhumanya ifwe ta, lwekhuba sishaamanya Wele ta.
62003002	Bakanwa baase, ifwe ari khuli babaana ba Wele, ne shishiili khumanyikhana bulayi nyaanga nga ni khuliba ta. Khurusakho khwamanya khuri nyaanga Kristo n'alibonekha, khuliba nga niye, lwekhuba khulimubona nga n'ali.
62003003	Nabuli mundu yeesi uli ni khukhwiyikina khuno mu Kristo, epyeluusa umweene, nga Kristo n'ali uwapyeluukha.
62003004	Buli mundu uwoneka, aba umufuniaki we kamakambila ka Wele, lwekhuba khukhwoneka nikhwo khufuniaka kamakambila.
62003005	Ne mwamanya muri, Kristo niye etsa khulwe khurusawo bibyonako byeefwe, nalundi mu niye mbaamo bubwonaki bwoosi ta.
62003006	Buli mundu yeesi uba mu Kristo s'eloosela ni khukhwoneka ta. Ne uyo yeesi uwiloosela khukhwoneka, aba ashiili khumubona namwe khumumanya ta.
62003007	Baananywe, umundu yeesi alekhe khubawombesa ta. Umundu ukhola bye bukwalaafu, aba umukwalaafu nga Kristo umweene n'ali umukwalaafu.
62003008	Ni nooyo uwoneka aba uwa Sitaani, lwekhuba Sitaani wayoneka khukhwama makiboole keene. Ni lwe lomo yino, Umwana wa Wele okesanisibwa lubuula, nio anyale khumalawo buraambi bwa Sitaani.
62003009	Buli mundu yeesi uli n'Umwana wa Wele s'oneka ta, lwekhuba imiitso ya Wele umweene iba ili mu niye, ni naye s'anyala waba nga oneka ta, lwekhuba aba wasaalikha ni Wele.
62003010	Ni mu shino nimwo mweesi babaana ba Wele ni babaana ba Sitaani bamanyikhila: buli mundu yeesi ukhakhola bye bukwalaafu ta, namwe uyo ukhakana umundu washe ta, s'aba umwana wa Wele ta.
62003011	Buno nibwo burume bweesi mwawulila khukhwama makiboole, nga buloma buri: khwakha khukananatsake fwenyene na fwenyene.
62003012	Khulekhe khuuba nga Kayini, uwaba uwa Sitaani, weera wandaaye ta. Ne lwashiina amwiira? Lwekhuba buraambi bweewe bwaba buubi, ne bwa wandaaye bwaba bulayi.
62003013	Bebulebe, mukheyaanga ta, shibala ni shibabiiyila.
62003014	Ifwe khwamanya khuri khwarura mu khufwa, khwayingila mu bulamu, lwekhuba ifwe khukana babandu basheefwe. Uyo yeesi ukhakana baashe ta, aba warama mu khufwa.
62003015	Buli mundu yeesi ubiiyila umundu washe, aba umwiiri. Ni nanywe mwabeene mwamanya muri, mbaawo umwiiri yeesi, uli ni bulamu bukhawawo mu niye ta.
62003016	Lwashino shikila khwamanya khukana nga ni khuli: Kristo awanayo bulamu bweewe khulweefwe, ni nafwe khuryo shikhwakhila khuwanayo bulamu bweefwe khulwe babandu basheefwe.
62003017	Noola umundu yeesi umuyindifu mu bindu bye shibala abona umundu washe ali mu butaambi walekha khumwinaanayo, walekha khumuyeeta ta, khukana khwa Wele khuba khuryeena mu mundu nga uyo?
62003018	Baananywe, khukana khweefwe sikhwakha khuuba busa mulomo namwe munganikha mwonyene ta, ne khwakha khuuba khukana khwaŋali, khukhubonekhela mu byeesi khukhola.
62003019	Lwe khukana khuno nisho shinakhumanyisa shiri khuli be bwaŋali, ni kimyoyo kyeefwe nga kyawandalasiwile mu moni tsa Wele.
62003020	Ne noola kimyoyo kyeefwe kikhukhalila ifwe kumusaango kwakhufuura, ifwe khuba khwamanya khuri, Wele mukhulu khufuura kimyoyo kyeefwe, nalundi khuri wamanya buli shindu shoosi.
62003021	Bakanwa baase, noola kimyoyo kyeefwe sikikhukhalila ifwe kumusaango khukhufuura ta, khuba khuli ni khukhwiyikina mu moni tsa Wele.
62003022	Na buli shindu shoosi sheesi khuloomba, khushifuna khukhwama isi niye, lwekhuba khuwulila kamakambila keewe, khwakhola ibyo bibimwikhoyesa.
62003023	Ni nalino nilyo likambila lyeewe, ari ifwe khwakha khufukiilila mu Mwana weewe Yesu Kristo, ni khukanana fwenyene na fwenyene nga niye umweene n'akhulakila.
62003024	Buli mundu yeesi uwulila kamakambila keewe aba mu Wele, ni Wele aba ali mu niye. Ni lwashino khumanya khuri Wele aba mus'ifwe, khulw'Omwoyo uyo esi akhuwa ifwe.
62004001	Bebulebe bakanwa, mukhafukiilisatsaka buli mundu yeesi uloma ari, ali n'Umwoyo wa Wele ta. Ne ni mutseme Umwoyo uyo khubona nga noola ama isi Wele namwe ta, lwekhuba baŋoosi bakali be bubeeyi baarurire, basalaniile mu shibala.
62004002	Mu shino nimwo mweesi kane mumanyile Umwoyo wa Wele: Umwoyo uyo ubuula ari Yesu Kristo wayiitsila mu mubili, aba ama isi Wele.
62004003	Ne buli mundu uwikaana khubuula aryo khu Yesu, aba s'ali ni Mwoyo uwama isi Wele ta. Umwoyo uyo aba uwa Sitaani, umusiku wa Kristo esi mwawulilakho bari, alikhukhwiitsa, ni na ari ano wayiitsa khaale ali mu shibala.
62004004	Baana baase, inywe muli babaana ba Wele, lundi mwamala khaale khuwula baŋoosi be bubeeyi, lwekhuba Umwoyo uli mus'inywe uwe kamaani khufuura uyo uli uwe shibala.
62004005	Basiku bano nibo bali be shibala, nashiryo buli sheesi bakanikha shiba she shibala busa, ni shibala shibarekeeresa.
62004006	Ifwe khuli ba Wele. Nabuli mundu umanyile Wele akhurekeeresa ifwe. Ne uyo ukhali uwa Wele ta, s'akhurekeeresa ifwe ta. Musaambo yino niyo mweesi khumanyilamo Umwoyo wa ŋali ni mwoyo we bubeeyi.
62004007	Bakanwa baase, khakhukanane fwenyene na fwenyene, lwekhuba khukana khwama isi Wele, na buli mundu uli ni khukana aba wasaalikha ni Wele lundi aba wamanya Wele.
62004008	Buli mundu ukhali ni khukana, aba ashiili khumanya Wele ta, lwekhuba Wele niye khukana.
62004009	Mu shino nimwo mweesi khukana khwa Wele khwokesewela isi khuli ndi: Wele arumana umwana weewe mutweela yenyene mu shibala ari nio ifwe khunyale khuuba balamu khubirira mu niye.
62004010	Khukana ukhwo nikhwo khuno: akhuba ndi ifwe khukhwakana Wele ta, ne ndi Wele niye akhukana ifwe, warumana Umwana weewe khuuba imboselo ye bibyonako byeefwe.
62004011	Bebulebe bakanwa, Wele nga n'akhukana ifwe aryo, nafwe khwakha khukanane fwenyene na fwenyene.
62004012	Mbaawo umundu yeesi uwabonakho khu Wele ta. Ne ni khukanana fwenyene na fwenyene, Wele aba ali mus'ifwe, ni khukana khweewe khwoolelela mus'ifwe.
62004013	Ifwe khwamanya khuri, ifwe khuli mu Wele, ni Wele naye amenya mus'ifwe, lwekhuba wakhuwa ifwe Umwoyo weewe.
62004014	Ni nafwe khwabona, lundi khwawakho bujulisi isi babandi khuri, Papa arumana Umwana weewe khuuba Umuwonesi we shibala.
62004015	N'umundu yeesi ubuula ari Yesu ali Umwana wa Wele, Wele aba ali mu mundu uyo, ni naye aba mu Wele.
62004016	Nafwe khwamanya lundi khwayiyikamilila khu khukana khweesi Wele ali nakhwo isi khuli. Wele niye khukana, na buli mundu yeesi uba mu khukana, aba mu Wele, ni Wele aba ali mu niye.
62004017	Mu shino nimwo mweesi khukana khwoolelesewela mus'ifwe, nio khunyale khuuba ni kamaani khu shifukhu she khukhalilakho kumusaango, lwekhuba bulamu bweefwe mu shibala muno khubumenya nga Kristo n'aba.
62004018	Mu khukana khwaŋali mbaamo khuurya khwoosi ta, ni khukana khwelala khurusawo khuurya khwoosi, lwekhuba khuurya khwiitsa lwe shitaambiso. Umundu uba ni khuurya s'aba olelela mu khukana ta.
62004019	Ifwe khuli ni khukana lwekhuba Wele anyoowa khukhukana ifwe.
62004020	Umundu yeesi n'aloma ari, “Ise ngana Wele,” ne wabiiyila umundu washe, aba umubeeyi. Lwekhuba umundu ukhakana umundu washe isi abonakho ni tsimoni, s'anyala khukana Wele esi akhabonakho ni tsimoni ta.
62004021	Likambila lyeesi Kristo akhuwa nilyo lino ndi: “Buli mundu ukana Wele, akha khukana n'umundu washe naye.”
62005001	Buli mundu yeesi ufukiilila ari, Yesu niye Kristo, aba wasaalikha ni Wele. Na buli mundu yeesi ukana Papa aba akana n'umwana weewe naye.
62005002	Ni khuba nga khukana Wele, lundi khwakhola byeesi kamakambila keewe kaloma; ikhwo khuba nikhwo khweesi khumanyila khuri khukana babaana ba Wele.
62005003	Khukana Wele, nikhwo khuwulilatsaka kamakambila keewe, ni kamakambila keewe kano sikali kamasiro ta.
62005004	Lwekhuba buli mundu uwasaalikha ni Wele, awula shibala. Ifwe khuwula shibala lwe khufukiilila khweefwe.
62005005	Ne naanu unyala khuwula shibala, khurusakho uyo ufukiilila ari, Yesu niye Umwana wa Wele?
62005006	Yesu Kristo oyu niye uweetsa nga abirira mu meetsi ke khubatisibwa khweewe nalundi nga abirira mu mafuki ke khuufwa khweewe. Ne niye sishili bari etsa nga abirira mu meetsi ke khubatisibwa ako konyene ta, ne ni kameetsi ni khutsukha kamafuki.
62005007	N'Umwoyo niye uwa bujulisi ari bino bili byaŋali. Lwekhuba Umwoyo niye Ŋali.
62005008	Waliwo bataru babaawa bujulisi khu shindu shino, nibo bano; Umwoyo, kameetsi, ni kamafuki, nalundi bataru bano bafukiilisana.
62005009	Noola khufukiilila bujulisi bwe babandu, bujulisi bwa Wele nibwo bukhulu khuminyisa, lwekhuba buli bujulisi bweesi awa bubuwaamba khu Mwana weewe.
62005010	Buli mundu yeesi ufukiilila Umwana wa Wele, aba ni bujulisi buno mu mwoyo kweewe. Ne uyo ukhafukiilila Wele ta, aba wakalusile Wele khuuba umubeeyi, lwekhuba aba wakhufukiilila bujulisi bweesi Wele awa bubuwaamba khu Mwana weewe ta.
62005011	Ni bujulisi tsana nibwo buno: Wele wakhuwa ifwe bulamu bukhawawo ta, ni bulamu ubwo buli mu Mwana weewe.
62005012	Buli mundu yeesi uli n'Umwana, ali ni bulamu, ne uyo yeesi ukhali n'Umwana wa Wele ta, s'ali ni bulamu ubwo ta.
62005013	Ise mbaronela bilomo bino, inywe babafukiilila mu lisiina ly'Omwana wa Wele, nio munyale khumanya muri, muli ni bulamu bukhawawo ta.
62005014	Buno nibwo bubwiyikinwa bweesi khuli nabwo nga khwisyeenda ambi ni Wele, khuri ni khuloomba shishindu shoosi nga khukana khweewe ni khuli, akhuwulila.
62005015	Ne ni khumanya khuri Wele akhuwulila ifwe mu buli shoosi sheesi khuloomba, khumanya khuri khwafunile byeesi khumuloombele.
62005016	Umundu yeesi n'abona yaayawe nga akhola shishonako shikhalimuyila mu khuhela ta, akha amuloombele, ni Wele kane awe umundu uyo bulamu. Shino shiwamba khuubo bonyene babakhola shishonako shikhabayila mu khuhela ta. Iliwo shishonako shishiyila umundu mu khuhela. Isho sishili nisho sheesi inomakho ndi umundu aloombe isi Wele ta.
62005017	Buli shindu shoosi shikhali shikwalaafu shiba shishonako, ne iliwo shishonako shikhayila umundu mu khuhela ta.
62005018	Ifwe khwamanya khuri umundu yeesi uwasaalikha ni Wele, s'eloosela mu khwoneka ta, lwekhuba Umwana wa Wele amuliinda bulayi, ni Sitaani s'amukholakho bukosi ta.
62005019	Ifwe khwamanya khuri, khuli babaana ba Wele nalundi khuri, shibala shoosi shili asi e bunyala bwa Sitaani.
62005020	Nalundi khwamanya khuri, Umwana wa Wele wamala khaale khukhwiitsa, wakhuwa ifwe khumanya, nio nafwe khumanye uyo uli uwaŋali; niye Umwana weewe Yesu Kristo. Uyo niye Wele uwaŋali, lundi niye ali bulamu bukhawawo ta.
62005021	Baana baase, ni mwiliinde mwabeene bulayi isi bawele be bubeeyi.
63001001	Ibaluwa yino yaama isi ise Umusakhulu, nga injironela umukyelema umurobole ni babaana beewe beesi ingana muŋali, akhuba ise senyene ta, ne ni naabo boosi babamanya bwaŋali.
63001002	Lwekhuba bwaŋali ibwo buba mwiifwe, lundi kane bubatsake ni nafwe biilo ni biilo.
63001003	Bubweela, shiisa, ni lukoosi, bibyaama isi Wele Papa, ni isi Yesu Kristo umwana wa Papa, kane bubatsake ni nafwe mu ŋali ni mu khukana.
63001004	Ise shayiimba kumwikhoyo naabi ni nanyoola nga batweela khu baana boowo baloondelela bwaŋali nga Papa n'akhulomela ifwe.
63001005	Ni ana ari, mukyelema we, ikhwikoontselela iwe akhuba nga ikhuronela likambila lishaakha ta, ne njeeba ilyo lyeesi khubeele nalyo khukhwama makiboole lililoma liri-khukananatsake fwenyene na fwenyene.
63001006	Ne khukana nikhwo khuno: khukyeendatsakila mu khuwulila kamakambila ka Wele. Nga ni mwawulila khukhwama makiboole, lino nilyo likambila lyeene; khukyendatsakila mu khukana.
63001007	Lwekhuba babeeyi bakali baarura baatsya mu shibala, ibo babakhafukiilisa khukhwiitsa khwa Yesu Kristo mu mubili ta. Umundu uwe saambo iyo niye umubeeyi lundi umusiku wa Kristo.
63001008	Inywe ni mwiyaye mwabeene, nio mulekhe khufiilwa ibyo byeesi mwakholelela ta, ne nio munyoole kumukabo kumwitsufu kumweene.
63001009	Buli mundu yeesi uwirangilisa mu moni ne walekha khurama mu khuleekela khwa Kristo ta, aba s'ali ni Wele ta. Ne uyo urama mu khuleekela khuno aba ali ni Papa n'Umwana.
63001010	Umundu yeesi n'etsa isi muli, ne walekha khwiitsa ni khuleekela khuno umundu uyo mukhamwakaanila muntsu mweenywe namwe mwamusheesa ta.
63001011	Lwekhuba uyo yeesi umwakaanila aba wakabananiile atweela ni naye mu biibi byeewe byeesi akhola.
63001012	Abe ikhaba nga ndi na bikali bye khukhuronela, sinandikanile khuraambisa lupapula ni bwiino ta, ne nambaasa khukhwiitsa khubabonakho, ni khukanikhakho ni nawe khu moni, nio manya kumwikhoyo kweefwe kwaba kumwitsufu.
63001013	Babaana b'omukooko woowo umurobole bakhusheesa.
64001001	Ibaluwa yino yaama isi ise Umusakhulu, nga injironela Gayo, umukanwa wase mu ŋali.
64001002	Umukanwa wase, ise inoomba ndi khali bibindu byoosi bikhutsiliile iwe bulayi, nalundi ndi ube ni bulamu bulayi. Namanyile ndi mu mwoyo uli bulayi.
64001003	Naba ni kumwikhoyo kumukali nga bafukiilisi batweela ni beetsa bamboolela nga n'uli umwiyikinwa mu byaŋali, nalundi n'ulondelela byaŋali mu bulamu bwoowo.
64001004	Imbaawo shishisangaasa ise khuminyisa ni mbulila bari babaana baase bamenya mu ŋali ta.
64001005	Umukanwa wase, uli umwiyikinwa mu buraambi bweesi ukholela bafukiilisi, akhaba nga lukana bali beesi iwe ukhabonatsakakho ta.
64001006	Babandu bano baamala khuboolela bafukiilisi babaali ino, khu bindu bibiwaamba khu khukana khwoowo. Ikhuloomba ndi wiloosele khubayeeta beloosele khumenya mu mikhoosi kikikhoyesa Wele.
64001007	Khulwekhuba basimama lukyeendo lwabwe lwe khukhwakaanisa Kristo nga sibafunakho buyeeti bwoosi khukhwama isi abo babakhali bafukiilisi ta.
64001008	Nashiryo ifwe babamala khaale khufukiilila mu Kristo khuli ni khuyeeta babandu bano, nio banyalise khukabanana khu buraambi bwe khuleekela byaŋali.
64001009	Ise namala khaale khuronela bafukiilisi mu Kristo burume bubuumbi buri. Ne namanyile ndi Diotelefe ukana naabi khuuba nga umurangilisi wabwe, singane enaaneyo ibyo byeesi inoma ta.
64001010	Nashiryo nga neetsile khwiitsa iyo, indiruumbula bibindu byoosi byeesi akhola, nga ni bili bye bunyaalu byeesi akhukanikha khusi ifwe, ni bye bubeeyi byeesi akanikha. Sishili isho shonyene ta, ne s'akana wakanila bafukiilisi basheefwe ta, nalundi akhakakho khushinjilila abo babakana khuubakaanila ate ndi wabatimisa khukhwama mu Lisaayilo.
64001011	Umukanwa wase, ukhalondelela bibindu biibi byeesi babandi bakhola ta. Londelela bibindu bibiili bilayi. Buli mutweela yeesi ukhola bibindu bilayi aba alondelela Wele; ne uyo yeesi ukhola bibindu biibi aba siwamanya Wele ta.
64001012	Demeturiyo, buli mutweela amukanikhakho bulayi; ni khukhwamila mu byaŋali byeesi akanikha. Akhaba ni nase imukanikhakho indi ali umulayi. Ne nga n'umanyile, bujulisi buli bwaŋali.
64001013	Imbeele ni bibindu bikali byeesi inganile ikhukanikhile, ne shinyala nabirona busa ta.
64001014	Khukhwama nga ni nambaasa khukhwakaanana iwe mu mbuka ikhali iye aleeyi ta, khukhabikanikhekho nga khuli atweela.
64001015	Lukoosi lube ni nawe. Basaale boowo babaali ino boosi bakhusheesele. N'usheesele buli mutweela khu basaale beefwe.
65001001	Burume buno bwama isi ise Yuda, umwakaanisi uwa Yesu Kristo, nalundi nga ndi wandaaye uwa Yakobo. Imburonela abo beesi Wele alaanga, babamenya mu khukana khwa Wele Papa ate nga babaalindibwa khulwa Yesu Kristo.
65001002	Imbakanisa ndi khali shiisa, ni lukoosi, ni khukana bibabelekho mweesi mu bwitsufu.
65001003	Bakanwa baase, abe ishikhakakho naabi khubaronela khu biwamba khu buwonesi bweesi fwesi khukabananakho, ne nashiboone nga shaakha khubaronela wangu. Ikhola shino nga imbakhupilisa ndi musoolanile naabi khufukiilila ukhwo khukhwawambisibwa bafukiilisi kumulundi mutweela kwonyene.
65001004	Khulwekhuba iliwo babandu bababetubaasilemo mu mbola busa nga inywe simumanya ta. Bibiwamba khu bandu bano mwafuna khubareewula makiboole, khubirira mu burone, nga ni bakhalilwa kumusaango. Khulwekhuba sibarya Wele ta, nalundi bashuusangana bubweela bwa Wele wefwe, babwikyesamo intsibirisa imbi. Nalundi bekaana Umuleekeli wefwe yenyene ate nga niye Umukasya wefwe, Yesu Kristo.
65001005	Ne akhaba nga bibindu bino mwabimanya, ne ngana khubashebusa nga Umukasya khaale akho n'amusa babandu ba Isiraeli khukhwama i Misiri. Ne shitweela busa lwanyuma lwayo wonakisa abo abe babakhamufukiilisamo ta.
65001006	Shishilakho khayo imbashebuse khu bamalayika babaaba ni bunyala bwe angaaki naabi ne balekha khuliinda bukhulu bwaabwe ta, nga barura mu bifwo byabwe. Shino shakila Wele wabaliindila mu shilima she makoombe, nga babowe ni kiminyololo kikikhakhalikha ta, khukhwolisa shifukhu shikhulu she khukhalilakho kimisaango ni shilyoola.
65001007	Isho shili busa nga babandu be mu Sodoma ni mu Gomora, ni be mu biriimba bibibebotokhelele ni baakhola. Nabo bebirisa nga bamalayika abo, bakhola bibindu bye buyeyani nalundi bewambila mu bikholwa bibikhali bya busheele ta. Babandu bano bali mu shitaambiso she mu mulilo kukukhasima ta, nga she khubonelakho isi ifwe babaramile.
65001008	Ni babandu beesi inganishilekho nabo boosi bali shitweela busa baryo. Khulwekhuba babandu bano nga babirira mu byambaaso byabwe, bakhola bibindu bye bubwonaki isi kimibili kyabwe, bafwotsola buwuli bwa Wele nalundi bakhomyaasa bakhosefu babaali mu ngaaki.
65001009	Akhaba ni malayika umukhulu ulaangibwa Mikayili, s'akhola shino ta. Nga bakhandisana ni Sitaani bari oba naanu ukane ayile kumulaambo kwa Musa, Mikayili s'araambisa lulimi luwalafu khu Sitaani ta. Ne aloma busa ari: “Khali Umukasya akhwikiitsile.”
65001010	Ne babandu bano bakhoma bukhomi buli sheesi bakhamanyile ta. Ne bibindu byeesi bamanya mu busaalikhana bwaawe, nga tsisolo tsikhali ni kamakhula ni tsikhamanya ta, nibyo bibyeene ibyo bibikila bahela.
65001011	Nga she kumutaambo isi bali! Khulwekhuba baloondelela intsibirisa ya Kayini. Khu lwe kumuluungo kwe kamapeesa, benyoola bari bakholile kumusaango nikwo mutweela kwe khukoraana nga Balamu n'akoraana. Nabo baminyaalile nga Kora n'aminyaala, nabo baryo bahela.
65001012	Babandu bano babataambamo khuswala muntsibirisa yabwe ni beetsa khu mayiiya keenywe ke busaale baliila atweela ni nanywe, ate nga bamenya bonyene, bali busa nga kamasaanda. Bali nga namufweeli isi imbewo ikyendisa ne nga s'areera ifula ta; nga kimisaala kikikhaama bibyaamo mu mbuka yakyo induufu ta. Bali busa nga kimisaala kyeesi tsiindi tsimalile khukhuulibwa, nashiryo kyoomela ilala.
65001013	Khulwe bikholwa byabwe bye tsisoni bibirekereere nga lifulo, babandu bano bali nga bibuli bye kameetsi khu nyaantsa. Bali busa nga tsinieniesi tsitsiyiiya busa, tseesi Wele abiikhila shifwo she mu shilima she makoombe she biilo ni biilo.
65001014	Shaba khu lwe babeene abo kila Enoka, uli umukuuka uwe kumusaafu khukhwama khu Adamu, akhola buŋoosi nga aloma ari, “Bona Umukasya aliitsa ni kimikaanda kye bamalayika beewe bakhosefu.
65001015	Aliitsa khukhalila babandu boosi kumusaango, khukhalila abo boosi kumusaango babakhola bikholwa bye tsisoni, ni bilomo byoosi byeesi babonaki boosi babakharya Wele ta, bamukanikhakho.”
65001016	Babandu bano buli busheele beŋuluŋuunya nalundi nga bekiitsa bashaabwe. Balondelela bye kameelu kabwe; bali babebona nalundi bali babalomaka kimilomo kimikali nga babuyila babandi nio banyalise khufuna kimikhoosi kyabwe.
65001017	Bakanwa baase, ne ni mushebulile byeesi barume b'Omukasya weefwe Yesu Kristo bababoolela khuliindilila.
65001018	Bababoolela bari: “Nga bifukhu bimaliilisi byoolile, ilibonekhawo babandu babaali batsekhelela, nalundi ilibawo babandu babaloondelela bye kameelu kabwe.”
65001019	Babandu bano nibo babarereera inywe khukhwawukhanamo nga benaanayo khu byeesi kimibili kyabwe kikana, nga sibali n'Umwoyo ta.
65001020	Ne inywe bakanwa baase, ni mwiyombakhe mwabeene mu khufukiilila khwenywe khukhosefu naabi, nga muloombatsaka mu maani k'Omwoyo Umukhosefu.
65001021	Ne mwiyayile mwabeene mu khukana khwa Wele; nga mulindilila shiisa sh'Omukasya weefwe Yesu Kristo shishiliboolisa khu bulamu bubukhawawo ta.
65001022	Noola iliwo babandu babekanakana, ni mubahandalase.
65001023	Ni babandi ni mubawonese nga mubayula khurura mu mulilo, ne babandi ni bokesanise shiisa nga mwitsililisa, nga simwitiila ni khu bikwaaro byabwe ta, khulwekhuba bilikho kamasaanda ke bibyonako.
65001024	Ari shiriifwa ni buyinga, ni bunyala, ni kamaani bibe isi Wele, uyo unyala khubaliinda mulekhe khukwa mu byonako ta. Nalundi niye unyala khubawanayo akhali lisaanda ta, isi shiriifwa sheewe ni kumwikhoyo.
65001025	Shiriifwa shibe isi Wele uyo yenyene Umuwonesi weefwe, khubirira mu Mukasya weefwe Yesu Kristo, bibyeene ibyo byeesi aba ni nabyo khukhwama khaale ni aluno ari, bibe bibyeewe, biilo ni biilo. Amiina.
66001001	Burume buno nibwo khubimbulilwa khweesi Wele awa Yesu Kristo, khububoolela babakaanisi beewe. Burume buno buwamba khu bindu bibiitsya khubawo mu mbuka ikhali iye aleeyi ta. Kristo naye arumana malayika weewe khuboolela burume tsana isi umwakaanisi, ulaangibwa Yohana.
66001002	Yohana naye waboola bibindu byoosi byeesi abona, nalundi wakanikha lubuula bibiwaamba khu burume bwa Wele ni khu bujulisi bwa Yesu Kristo.
66001003	Umundu yeesi usoma bibindu bye buŋoosi buno, aba ali ni khabi. Ni naabo boosi babarekeeresa nalundi bawamba bulayi bilomo bye buŋoosi buno, bali ni khabi. Lwekhuba imbuka isi bibindu bino binakholikhilamo, ili ambi khukhwoola.
66001004	Burume buno bwama isi ise Yohana, nga imburonela kamatuuli musaafu, kakaali mu Asiya, ke babandu babafukiilila mu Kristo. Bubweela ni lukoosi bibyaama isi Wele uyo uliwo, uwabawo, nalundi ulibawo, ni bubweela khukhwama isi ba mwoyo musaafu babaali iburangisi we shitsoloŋo sha Wele, bibe ni nanywe mweesi.
66001005	Nalundi bubweela ni lukoosi khukhwama isi Yesu Kristo, uli umwiyikinwa mu bujulisi, bibe ni nanywe mweesi. Uyo niye uwanyoowa khulamusibwa khukhwama mu bafu, nalundi ali umuyinga uwe bayinga be mu shibala shoosi. Kristo uyo akhukana ifwe, nalundi niye uwewaanayo khuufwa nga atsukha kamafuki keewe, nio akile akhukangulule ifwe khukhwama mu byonako byeefwe.
66001006	Shino shakila Kristo wakhukalusa ifwe khuuba lituuli lye basaayi babakaanisa Wele weewe, nalundi uli niye Papa weewe. Shiriifwa ni bunyala bibe isi Yesu Kristo, biilo ni biilo. Amiina.
66001007	Bona uyoshiina alikho etsila mu mafuumbi. Buli mundu yeesi akhamubone. Akhaba ni nabo babamuwuna lifumo, nabo bakhamubone. Ni kamanaambo koosi kakaali mu shibala nako kalilila khulweewe. Ilala shikhaabe shiryo. Amiina.
66001008	Umukasya Wele umunyali wa byoosi, aloma ari, “Ise niye Alufa, nalundi niye Omega. Ise niye Uliwo, nalundi niye Uwabawo, nalundi niye Ulibawo.”
66001009	Ise ndi Yohana yaaya wenywe, nalundi ndi ufukiilila mu Kristo. Ise ingabananila atweela ni nanywe khukhwikhalilikha mu khutaambisibwa khweesi abo babaali mu Buyinga bwa Wele, balimo. Ise naba nga ndi umubowe khu shikelemeesi sheesi balaanga bari Patimosi. Bambowa bari lwekhuba naboolela shilomo sha Wele, nalundi nokesana nga ndi ufukiilila mu Yesu.
66001010	Ni naba nga ndi ibweene iyo, ni lwoola khu shifukhu she khukhwisaayilamo Umukasya, Umwoyo Umukhosefu wantsikhakho. Kila imbulila likono likali nga lili nga lye khoombi, nga lyamila inyuma wase.
66001011	Nga likono liloma liri, “Byeesi ubona, birone mu shitabo, ushakaanise kamatuuli ke babafukiilila mu Wele, kakaali mu bifwo musaafu. Nga bano nibo babaali i Efeso, ni babaali i Simulina, ni babaali i Pelugamumu, ni babaali i Siyatila, ni babaali i Sarudi, ni babaali i Filadelifiya, ni babaali i Lawodikiya.”
66001012	Ni neshebukha khubona naanu uwaba nga ali khukhunganikhayo, nabona kimisiindi musaafu nga kili kye zaabu, nga buli kusiindi kulikho itaala.
66001013	Akari e kimisiindi kye tsitaala kino, abawo ufwana nga Umwana w'Omundu. Aba wakwaarire shikwaro shileeyi, shisholela ilala asi e bikhandakilo byeewe, nga webowele lukhoba lwe zaabu mu shifuba.
66001014	Litsuune lye khu murwe kweewe abe lili liwanga tselelele, nga fwamba, namwe nga kamabeele. Tsimoni tseewe nga tsifwana nga kumulilo kukuuli khukhwaburukha.
66001015	Bikyele byeewe abe bimulikha nga shiibya sheesi basiimulile bamiliisa. Ni likono lyeewe abe lili busa nga luluutsi lulwitsuule ni luwolola.
66001016	Mu mukhono kweewe kumulayi abe wawambile tsinieniesi musaafu. Abe iliwo lurima luluuli lulwooki tsimande tsoombi, nga lwama mukhanwa mweewe. Mu moni mweewe abe mulikho mwaburukha nga inyaanga ni yaburukha mwihangilwe.
66001017	Ni namubona, ise nakwa asi, mu bikele byeewe, nafwana busa nga ufwile. Ne niye wareera kumukhono kweewe kumulayi, wamambakho, wanoma ari, “Ukharya ta. Ise niye umukiboole, nalundi ise niye umumalilisi.
66001018	Ise niye uli umulamu. Ise abe naafwa, ne bona ari ndi umulamu biilo ni biilo. Ise niye uli umuwuli uwe khuufwa nalundi umuwuli uwe kamakoombe.
66001019	Nashiryo rona byoosi byeesi ubona, bibiliwo ana ari ni nebyo bibiitsya khubawo lwanyuma.
66001020	Tsinieniesi musaafu ni kimisiindi musaafu kye zaabu nga kilikho tsitaala bimanyisa shino: tsinieniesi musaafu nibo bamalayika musaafu be kamatuuli musaafu ke babandu babafukiilila mu Wele. Ne kimisiindi musaafu kye zaabu nga kilikho tsitaala, nibo babandu babafukiilila mu Wele babaali mu bifwo musaafu.”
66002001	N'uronele malayika uwe babandu babafukiilila mu Wele babaali i Efeso uri, “Buno nibwo burume bubwama is'uyo uwambile tsinieniesi musaafu mu mukhono kweewe kumulayi, nalundi nga niye umenya akari e kimisiindi musaafu kye zaabu, kikilikho tsitaala.
66002002	“Naamanya byeesi ukhola. Naamanya nga n'ukhalaabana nalundi nga n'uli ni khukhwikhalilikha khukali. Naamanya nga iwe n'ukhakholakana ni babandu babonaki ta. Nalundi naamanya nga ni wafumbula abo abe babekholisa busa bari bali barume, ne nga muŋali sibali barume ta.
66002003	Naamanyile nga wayikhalilikha lukali khulwe khukhwiwaanayo wataambisibwa mu lisiina lyase. Akhaba ni bili biryo, shitweela busa iwe siwayiwusa ta.
66002004	“Ne ilomo ndweela yonyene yeesi ise ikhwiŋuluŋuunyakho ili ndi, khukana khwoowo khwesi waba ni nakhwo amataayi, sikhuli nikhwo khwesi uli ni nakhwo aluno ari ta. Makiboole khukana khwoowo khwaba khukali.
66002005	Uli ni khushimanya uri khukana khwoowo ari khuli khufwiiti naabi. Ni wibiyise khulwe bibyonako byoowo. Ni wileyo mu khukana khwesi waba ni nakhwo makiboole. Ne noola walobele khukhwibiyisa, ne welooseele khukhola bibyonako, kane niitse is'uli isyuule kusiindi kwe itaala yoowo.
66002006	Ne she khabi indayi, uliyo ni shishindu shilayi sheesi ukhola. S'ukana bikholwa bye babandu babaloondelela khuleekela khwa Nikolawo ta. Mu shino uli busa nga ise n'indi.
66002007	“Khayo uyo yeesi unyala khurekeeresa, arekeerese byeesi Umwoyo alikho aboolela kamatuuli ke babafukiilila mu Wele. Uyo yeesi ulinyalisa khunyindaalila afuure mu busoolo, indi muwa bunyala bwe khuulya khu shisaala shishireera bulamu, shishiili mu mukuunda kwa Wele.”
66002008	N'uronele malayika uwe babandu babafukiilila mu Wele babaali i Simulina uri, “Burume buno bwama isi uyo uli umukiboole nalundi niye umumalilisi. Uyo niye uwafwa, ne ari lwanyuma walamukha khukhwama mu bafu.
66002009	Naamanya biwangafu byoowo, nalundi naamanya nga n'uli umutaambi. Naamanya khukhoma khweesi abo babelaanga khuuba Bayudaaya, akhaba nga sibali Bayudaaya ta, bakhukhomamo iwe. Babandu abo bali busa lituuli lya Sitaani.
66002010	“Ukharya lwekhuba wutsya khubira mu bihangafu ta. Khulwekhuba Sitaani alikhukana khuwamba batweela khus'inywe abare mu bubowe, nio akile mumale bifukhu likhumi nga mutaambisibwa, nga abakhakilisa. Ni mube babeela, mulobe byeesi Sitaani alikho akhola, nio akile nase imbawe lihabi lye bulamu.
66002011	Khayo uyo unyala khurekeeresa, arekeerese byeesi Umwoyo alikho aboolela babandu babafukiilila mu Wele. Uyo ulinyindaalila afuure mu busoolo, s'alifwa kumulundi kukukhola khabili ta.”
66002012	N'uronele malayika uwe babandu babafukiilila mu Wele babaali i Perugamumu uri, “Buno nibwo burume bubwaama isi uyo uli ni lurima lumeme tsimbeka tsoombi.
66002013	Aloma ari, Naamanya ndi esi umenya nio esi shitsoloŋo sha Sitaani shili. Naamanya nga iwe wayimandalalilakho. Shiwayintsawukhakho ta. Akhaba mu mbuka yeesi beeriramo umwiyikinwa wase Antipasi abe uli akari mus'inywe, nalundi esi Sitaani amenya, siwantsawukhakho ta.
66002014	“Ne iliwo bibindu bifwiiti biri byeesi ukhola bibikhali bilayi ta. Iwoowo iyo, uli ni babandu babaloondelela khuleekela khwa Balamu. Balamu uyo niye uwaleekela Balaka khutsuba babandu ba Isiraeli khukhola bibyonako. Akhola shino musaambo yeesi abaleekela khuulya byeesi babandu bawanayo, nga besaaya ba wele baabwe. Nalundi Balamu wabaleekela khukhola bibindu bye buyeyani.
66002015	Ni musaambo niyo indweela, iliwo babandu batweela mus'inywe babaloondelela khuleekela khwe babafukiilisana ni Nikolawo.
66002016	Nashiryo ni wibiyise. Ne n'ukane ulekhe khukhwibiyisa, kane niitse is'uli ikhusoolanise nga inaambisa lurima lulwama mukhanwa mwase.
66002017	“Khayo uyo yeesi unyala khurekeeresa, arekeerese byeesi Umwoyo alomela abo babafukiilila mu Wele. Uyo yeesi ukane enyindaalile khukhwolisa n'afuura mu busoolo, indi mumekela khu biilyo bibyaama mu ngaaki. Nalundi buli mutweela indi muwa libaale liwanga lyeesi indiba namalile khuronakho lisiina liyaakha. Lisina liyaakha lino, imbaawo umundu ukuundi uli limanya ta, khurusakho uyo yeesi indiba naliweele.”
66002018	N'uronele malayika uwe babandu babafukiilila mu Wele babaali i Siyatila uri, “Buno nibwo burume bubwama isi Umwana wa Wele, uyo uli ni tsimoni tsitsiili nga kumulilo kukuuli khukhwaburukha. Nalundi niye uli ni bikyele bibiili nga biibya byeesi baaseenile.
66002019	“Ise naamanya byeesi iwe ukhola. Naamanya ndi uli umweela nalundi uli ni khufukiilila. Naamanya ndi akhaba nga ukhalaabana, ne uli ni khukhwikhalilikha khukali. Nalundi naamanya nga bikholwa byoowo byanyuma ni bifuurakho bikholwa byoowo bikiboole.
66002020	Ne shitweela busa, ikhwikiitsa khulwe ilomo ndweela: isaambo yeesi ufukiilisa khukholakanamo n'umukhasi uyo, Yesebeli, uwilaanga ari ali umuŋoosi. Iwe walekha khumanya uri araambisa khuleekela khweewe khuborosa babakaanisi baase ta. Abaleekela khukhola bikholwa bye buyeyani ni khuulya biilyo byeesi babandu besaayilekho isi ba wele baabwe.
66002021	Namuwa imbuka imala ndi ebiiyise bibyonako byeewe, ne waloba khushuusakho buyeyani bweewe ubwo.
66002022	Khulwa shino, kane imusiindikhile bulwaale bumure asi, khukhwolisa nga webiyisile. Akhaba babandu beesi akhola ni nabo buyeyani, nabo nga sibebiiyisile ta, kane imbatuume mu butsiina bwe kamaani.
66002023	Kane niire baloondeleli beewe boosi, nio akile babafukiilila mus'ise boosi bashimanye bari ise namanya bibyambaaso ni khukhwikoomba khwa buli mutweela. Buli mundu sheesi alifuna shililondekhana ni bikholwa byeewe nga ni bili.
66002024	“Ne isi inywe babaali mu Siyatila babaramile, babakhalondelela khuleekela khuubi ukhwo ta, namwe babakheyika bibindu byeesi babandu babandi balaanga bari bibindu bya Sitaani ta, singane imbatwiikhe busiro bubundi ta.
66002025	Khurusakho ni mukumise isho sheesi muli ni nasho, khukhwolisa samweene n'indiitsa.
66002026	Ne buli mundu yeesi ulisoolana afuure mu busoolo, nalundi weloosela khukhola byeesi ise ingana khukhwolisa khu ntsakamo, ise indimuwa bunyala bwe khuuba umuwuli uwe kamanaambo.
66002027	Nga Wele Papa wase n'amambisa ise bunyala buno, ni nase indibawa inywe bunyala bwe khuuba bawuli mu manaambo. Mu buwuli bwenywe muwule nga simwokesanisa shiisa shoosi ta, nio akile babandu babulungukhe nga n'ubulungula tsinyuungu tse liloba.
66002028	Khukhwokesana indi bafuurire mu busoolo, indibawa inieniesi irura nga antsye busha.
66002029	“Umundu yeesi unyala khurekeeresa, n'arekeerese byeesi Umwoyo aboolela babandu babafukiilila mu Wele.
66003001	“N'uronele malayika uwe babandu babafukiilila mu Wele babaali i Sarudi, uri, “Burume buno bwama isi uyo uliinda ba mwoyo musaafu ba Wele ni tsinieniesi musaafu. Aloma ari, naamanya bibindu bibikhuwambakho byoosi. Naamanya nga ni bakhufumisa bari uli umulamu, ne nga wamala khufwa khaale.
66003002	N'usisimukhe, manya osi wawambilisa shishindu shitaayi shishikhulimo. Khulwekhuba ni shilayi shishishiikhulimo nasho shikana khufwa. Khukhwolisa ari Wele s'asiima byeesi iwe ukhola ta, khulondekhana n'isaambo yeesi umenyamo, nga shiwokyesanisa bukhosefu ta.
66003003	“Shebulila nga ni waba ni kameelu ke khufukiilila mu Wele nga nio uliwulile burume bwa Wele. Ni wikumisile khu burume bweene ubwo, wibiyise bibyonako byoowo. Ne noola siwebiyisile bibyonako ta, kane niitse is'uli nga umwiifwi, nga s'ikhurewula isaawa yeesi kane niitsilemo ta.
66003004	“Ne she khabi indayi ushilikho ni babandu bakyeekhe bari mu Sarudi babakhakhola bibyonako ta. Babeene abo kane bakyeende ni nase nga bakwaarire bikwaaro biwanga, khulwekhuba bali bakhosefu.
66003005	Umundu yeesi ukhamalekho busoolo nga wafuurire, naye alikwaara bikwaaro biwanga nga bano ni bakwaara. Shindisangula kamasina kaabwe khukhwama mu shitabo she bulamu ta. Ne khurusakho ise indiruumbula kamasina kaabwe isi Papa wase, atweela ni bamalayika beewe.
66003006	Khayo umundu yeesi unyala khurekeeresa, arekeerese byeesi Umwoyo aboolela abo boosi babafukiilila mu Wele.
66003007	“N'uronele malayika uwe babandu babafukiilila mu Wele babaali i Filadelifiya, uri, “Burume buno bwama isi uyo uli Umukhosefu nalundi uli uwaŋali. Umweene uyo niye uli ni shifungo sha Daudi. Niye n'aba nga wekulewo kumulyango, imbaawo umundu yeesi unyala wakwikalawo ta. N'aba nga wekalewo kumulyango, imbaawo unyala wekulawo ta.
66003008	“Ise namanya byeesi iwe ukhola. Ne bona ari ibweeni woowo nareereyo lulwiitsi lulwikule, lwesi umundu yeesitsana akhanyala khukhwikalawo ta. Namanya indi, akhaba nga uli ni kamaani makyeekhe, ne siwayikaana lisiina lyase ta.
66003009	Kane indeere abo babaali mu lisaayilo lya Sitaani, beetse is'uli bakhwinamile nalundi bafukhamile mu bikyele byoowo. Nio shino shikile bamanye bari ise ikhukana iwe. Babeene abo nibo babelaanga bari bali Bayudaaya, ne nga sibali Bayudaaya ta. Khulwekhuba baboola bubeeyi.
66003010	Khukhwama iwe ni waliinda shilomo shase nga ubirira mu khwikhalilikha, ni nase indikhutseeta iwe nga wakwiile mu bihangafu bibikhukhonjelesa. Bihangafu bibikhongelesa bino bili khuutsya khukwa khu shibala shoosi, khukhakilisa abo boosi babamenya mu shibala.
66003011	Indi ambi khukhwiitsa. Nashiryo kumisila ilala isho sheesi uli ni nasho. Ukhafukiilila umundu yeesi wabukula lihabi lyoowo ta.
66003012	“Uyo yeesi ulinyindalila khukhwolisa n'alifuura mu busoolo, indimukalusa ekyele nga intseko iye mu Lisaayilo likhulu lya Wele. N'umweene uyo alimenya mu Lisaayilo likhulu umwo, biilo ni biilo. Indi muronakho lisiina lya Wele wase, atweela ni lisiina lye shiriimba sha Wele wase, nga lisiina ilyo nisho shiriimba Yerusalemu, umushaakha uwikha khukhwama mwikulu isi Wele. Nalundi indi muronakho lisiina lyase lishaakha.
66003013	Khayo uyo yeesi unyala khurekeeresa, arekeerese ibyo byeesi Umwoyo aboolela babandu babafukiilila mu Wele.”
66003014	N'uronele malayika uwe babandu babafukiilila mu Wele babaali i Lawodikiya uri, “Burume buno bwama isi uyo ulaangibwa ari Amiina. Umweene uyo uli umwiyikinwa, nalundi ali uwayo bujulisi khu byaŋali. Khubuumba bibindu khweesi Wele akhola khurakikhila mu mweene uyo.
66003015	“Ise naamanya byoosi byeesi iwe ukhola. Naamanya indi uliwo busa uryo, nga uli uwe suuya busa. S'ulimo bukhafu namwe bunyifu ta. Ubakho umukhafu namwe umunyifu, khali shifuurire.
66003016	Ne khukhwama n'ukhali umukhafu namwe umunyifu ta, nga n'ukhalimo isuuya ta, kane ikhufuutse khukhwama mukhanwa mwase.
66003017	Khulwekhuba iwe wiyambaasakho uri, ‘Indi umuyindifu, nayitsusa bye buyindifu bikali, nalundi indi nabuli shitweela shoosi sheesi ingana.’ Walekha khumanya nga uli mu mutaambo ta. Nalundi uli utiimatiima busa, s'uli ni shishindu shoosi ta, uli ukhabona ta, nalundi uli busa bukhuna.
66003018	“Nashiryo ikhurewula ndi, n'ukule izaabu khukhwama isi ise. Izaabu yino yeesi bamala khuŋoonela mu mulilo, nio akile wikyele umuyindifu. Nalundi n'ukule bikwaaro biwanga khukhwama isi ise ukware, nio akile wirusekho khuswala khwesi ulimo khulekhe khubonekha ta. Nalundi n'ukule kamasuuswa khukhwama isi ise. Kamasuuswa kano ukare mu moni tsoowo nio akile tsibone bulayi.
66003019	“Ise inomakho nalundi nikiitsakho abo beesi ingana. Nashiryo n'uremo kamaani wibiyise.
66003020	Bona, nemikhile khu mulyaango, indikho ikhonyaka. Umundu yeesi n'awulila likono lyase wekulawo kumulyango kweewe, kane ise ningile muntsu yeewe, indye ni naye, ni naye alye ni nase.
66003021	Uyo yeesi n'aba umunyindalifu mu busoolo wasoolana lwanyuma wafuura, indi mufukiilila khukhwikhala ni nase khu shitsoloŋo shase she buwuli. Naye abe busa nga ise ni nenyindaalila khukhwolisa ni nafuura mu busoolo, lwanyuma natsya nekhala ni Papa wase khu shitsoloŋo sheewe she buwuli.
66003022	Khayo uyo yeesi unyala khurekeeresa, arekeerese ibyo byeesi Umwoyo aboolela babandu babafukiilila mu Wele.”
66004001	Lwanyuma lwa bino, nesheenga nabona kumulyango mwikulu nga kumwikule. Kila likono tsana abe liliili nga ikhoombi, abe lyeesi nanyoowa khuwulila nga linganikhayo, nga liloma liri, “Yiitsa ino, ikhwokese bibindu bibyakhiile khubawo lwanyuma lwa bino nga byaweelewo.”
66004002	Khaangu akho, Umwoyo wantsikhila wamamba. Naabona shitsoloŋo nga shili mwikulu. Naabona n'umundu nga washiikhaalekho.
66004003	Umundu abe uwikhaale khu shitsoloŋo isho, abe abonekha nga amelamela, nga ali nga kamabaale ke kumukaso naabi. Abe lufutu lulukhali lwa busheele ta, nga luno lumelamela nalundi luli lwe raangi iye lubookha, lwabotokheleele shitsoloŋo isho.
66004004	Abe iliwo bitsoloŋo bibiindi kamakhumi kabili na bine nga byebotokheleele shitsoloŋo isho. Ne khu bitsoloŋo kamakhumi kabili na bine ibyo, nga khwekhaalekho basakhulu kamakhumi kabili na bane. Basakhulu bano abe bakwaarire bikwaaro biwanga, ni khu mirwe kyabwe nga buli mutweela wakwaarire lihabi lye izaabu.
66004005	Abe iliwo khumulikhaka khukhuuli khukhwama khu shitsoloŋo isho. Nalundi abe iliwo tsimbeni nga tsimulikha, ni khukuula khukali nga khwe ifula. Ibweeni we shitsoloŋo nga iliyo tsitaala musaafu, nga tsilikho tsaburukha. Tsitaala tsino tsyaba ba mwoyo musaafu ba Wele.
66004006	Ibweeni we shitsoloŋo yabayo shishindu abe shishifwanana nga inyaantsa ibonekha nga indolelo. Abe inyaantsa yino ili nga kamararara. Abawo tsisolo tsine nga tsyebotoshelele shitsoloŋo, khu maande tsoosi tsine. Tsisolo tsino abe tsaayitsula tsimoni, nga tsimoni tsino tsili iburangisi n'imukoongo we tsisolo.
66004007	Isolo ingiboole abe ifwanana nga italanyi. Isolo ikhola khabili abe ifwanana nga ikhaafu iwuunwa. Isolo ikhola khataru abe ili ni mu moni nga mw'omundu. Isolo ikhola khane abe ifwanana nga ikhosi.
66004008	Buli isolo, khu solo tsino tsoosi tsine, yaba ni tsindaha tsisesaba, ni tsimoni nga tsetsuule khu mubili kwoosi, khu ngaaki ni mukari. Abe kumuusi ni mu shilo, tsikhala tsiimba tsiri, “Umukasya Wele Umunyali wa byoosi, ali Umukhosefu, lundi Umukhosefu, lundi Umukhosefu. Uyo niye uwabawo makiboole, uliwo ni aluno ari, nalundi ulibawo biilo ni biilo.”
66004009	Abe buli isi tsisolo tsino tsine tsokesanila shiriifwa, ni lukoosi, n'imbuyila is'uyo abe uwekhala khu shitsoloŋo, uyo uliwo biilo ni biilo,
66004010	abe basakhulu tsana kamakhumi kabili na bane bakwa beyalisa asi mu moni ts'oyo uwikhale khu shitsoloŋo, bamwisaaya. Umweene uyo niye uliwo biilo ni biilo. Abe nga bamwisaaya baalisa kamahabi kabwe asi, mu moni we shitsoloŋo nga beemba bari,
66004011	“Umukasya wefwe, nalundi Wele wefwe, iwe wakhila khuwebwa lubuyi, ni shiriifwa, ni bunyala. Khulwekhuba iwe niye uwabuumba bibindu byoosi. Wabuumba bibindu khulwe khukana khwoowo nalundi byoosi bili ni bulamu khulwe khukana khwoowo.”
66005001	Lwanyuma ise nabona lupapula lwesi bawulukusile, nga lulikho burone mukari ni khu ngaaki, nga luli mu mukhono kumulayi kw'oyo abe uwikhaale khu shitsoloŋo. Abe lupapula luno balufundikhakho kamafundikho musaafu.
66005002	Naabona malayika uwekamaani nga akukuula ni likono lye angaaki, nga aloma ari, “Naanu uli ni lisuno, unyala khutingula kamafundikho, ekule lupapula lwesi bawulukusile luno?”
66005003	Ne alekha khunyoolekhanawo umundu yeesi oba mwikulu, namwe khu shibala, namwe mwiloba asi ta, abe unyala khukangulula lupapula lwesi bawulukusa. Namwe akhaba khulolamo busa ta.
66005004	Shino shakila ise naalila lukali, khulwekhuba siyabonekhayo umundu yeesi uwe lisuno abe uwakhila khukangulula lupapula ulwo, namwe khululolamo busa ta.
66005005	Kila mutweela khu basakhulu abo wanoma ari, “Ukhalila ta. Khulwekhuba italanyi iye mu shikuuka sha Yuda, uwe munda iya Daudi, wamala khusoolana ni khuwula mu busoolo. Nashiryo umweene uyo anyala khukangulula lupapula ulwo, ni khutingula kamafundikho musaafu kakalulikho.”
66005006	Lwanyuma ise nabona Khasheese khemikhile akari we shitsoloŋo, nga tsisolo tsana tsine ni basakhulu batsana bamwibotokheleele. Khasheese khabonekha nga khakhamala khukhwiiribwakho khaale. Abe khali ni tsintsika musaafu, ni tsimoni musaafu, nga bino nibyo bibyaba ba mwoyo musaafu ba Wele beesi arumana mu shibala shoosi.
66005007	Khasheese khatsana khaatsya khabukula lupapula lwesi abe bawulukusile khukhwama mu mukhono kumulayi, kw'oyo abe uwikhaale khu shitsoloŋo.
66005008	Khasheese ni khaaba nga khabukula lupapula ulwo, tsisolo itsyo tsine ni basakhulu abo kamakhumi kabili na bane, beyalisa asi mu moni tse Khasheese tsana. Buli mutweela khu basakhulu abo, aba abe ali ni lituungu, ni bibuumba bye izaabu nga byetsuulemo bubaani bwe khukhwoosha. Bubaani buno bwaba nikhwo khuloomba khwe babandu ba Wele babaali bakhosefu.
66005009	Kila beemba kumweenya kumushaakha bari, “Iwe uli ni lisuno, unyala khubukula lupapula lwesi bawulukusile watingula kimikosi kikilulikho. Khulwekhuba iwe bamala khukhwiira, nalundi khulwe khukhwikanisa iwe wehanayo khutsukha kamafuki koowo, wareera isi Wele babandu khukhwama mu buli shikuuka, ni mu buli lulimi, ni mu buli linaambo, ni mu buli babandu boosi.
66005010	Iwe wakalusa babandu bano boosi khuuba basaayi babaali mu buyinga bwoowo nga bali babakaanisi ba Wele weefwe. Ni nashiryo babandu bano baliba bawuli be khu shibala.”
66005011	Lwanyuma indi ndola lundi, nawulila kamakono ke bikana ni bikana bye bamalayika nga balikho beemba. Abe bemikhile nga babotookheleele shitsoloŋo, atweela ni tsisolo tsana tsine, ni basakhulu batsana.
66005012	Abe boosi balikho beembela mu likono lye angaaki nga baloma bari, “Khasheese kheesi beera khakhiile khuwebwa bunyala, ni buyindifu, ni kamakyesi, n'imbuyila, ni shiriifwa, ni lukoosi ni khubuyilibwa.”
66005013	Nio nawulila bibuumbe byoosi bibyabuumbibwa, ibyo bibiili mwikulu, ni bibiili khu shibala, ni bibiili asi mwiloba, ni bibiili mu nyaantsa, nga byoosi bilikho byeemba biri, “Lubuyi, ni lukoosi, ni shiriifwa, ni buyinga, bibe is'uyo uwikhaale khu shitsoloŋo n'isi Khasheese, biilo ni biilo.”
66005014	Kila tsisolo tsana tsine tsiloma tsiri, “Amiina.” Ni abweene awo, basakhulu batsana beyalisa asi, besaaya.
66006001	Lwanyuma nabona Khasheese nga khatingula lifundikho likiboole, khu mafundikho katsana musaafu. Ni abweene awo nawulila isolo indweela khu solo tsine tsana nga iloma ni likono lilyafwanana nga ifula n'ikuula, nga iloma iri, “Yiitsa.”
66006002	Ni nalola, khangukho nabona ifalaasi iwanga. Abe ukikhaalekho wawambile buyingo. Bamuwa liyabi, warurawo watsya nga umalile khufuura mu busoolo nalundi aweentsa ari abe niye ufuura.
66006003	Khasheese ni khatingula lifundikho lilikhola khabili, naawulila nga isolo ikhola khabili iloma iri, “Yiitsa.”
66006004	Ifalaasi ikindi yawulukha. Iyino yaba imbesemu. Uyo abe ukikhaalekho abe waweebwa bunyala bwe khureera busoolo khu shibala, ari nio akile babandu beerane. Baamuwa lurima lwe kamaani.
66006005	Khasheese ni khaatingula lifundikho lilikhola khataru, naawulila nga isolo ikhola khataru iloma iri, “Yiitsa.” Ni nalola, khangukho ifalaasi imali yawulukha. Abe ukikhaalekho wawambile mu mukhono kweewe shishindu shishipiima busiro.
66006006	Nio nawulila shishindu shishafwana nga likono lilyaama mu solo itso tsoosi tsine nga liloma liri, “Shipimo shitweela she iŋaano shimala kumukheemba kwe shifukhu shitweela. Ni bipiimo bitaru bye kamahemba, bimala khuuba kumukheemba kwe shifukhu shitweela. Ne ukhonakisa bisaala bibyaamamo kamafura ni bibyaamamo iviini ta.”
66006007	Khasheese ni khaatingula lifundikho lilikhola khane, nawulila likono lye isolo ikhola khane, nga liloma liri, “Yiitsa.”
66006008	Ni nesheenga nabona ifalaasi iyabuukha nga likoshe. Lisiina ly'oyo uwaba wakikhaalekho, bari “Luufu.” Abe ukuundi bari “Imakoombe,” wamulondilekho imukoongo. Abano baweebwa bunyala khu shisiintsa shitweela sha khane she shibala shoosi, khukhwiira nga baraambisa lurima, ni khurawo intsala, ni khureerawo luufu, ni khukhwiira babandu nga baraambisa tsisolo tse mwiiswa.
66006009	Khasheese ni khaatingula lifundikho lilikhola kharaano, ise nabona mu lwalo mwe shisheeso, kimyoyo kye babandu boosi babeeribwa khulwe khuuba bajulisi, nga mu bulamu bwaabwe baloondelela khufukiilila khwawe nga bakhola byeesi Wele n'akana.
66006010	Abano bayokesa ni likono lye angaaki nga baloma bari, “Wele Umunyali wa byoosi, iwe uli umukhosefu nalundi uli uwaŋali! Abo babaali khu shibala babakhwiira ifwe, ulibakhalila liina kumusaango nga wilihasa khufwa khwefwe?”
66006011	Buli mutweela khu beene abo awo bamuwa shikwaro shiwanga. Bababoolela bari bekhalilikhekho khakyeekhe, khukhwolisa nga bashaabwe babaali babakaanisi, nabo bamalile khukhwiribwa nga nibo ni beeribwa.
66006012	Lwanyuma Khasheese ni khatingula lifundikho lilikhola khasesaba, abawo khunikina khwe kamaani khu shibala. Inyaanga yekyela imali tii, nga imbilu. Ni kumweesi khashuukha kwekyela kumubesemu nga kamafuki.
66006013	Tsinieniesi khukhwama mu ngaaki tsaakwa asi khu shibala ni kimiwuulo nga kamakhuyu kamabisi ni kakwa, nga imbewo yatengasile kukhuyu.
66006014	Likulu lyakoraanawo nga umundu n'afuumba lusaamba walusuta walurusawo. Buli lukiingi na buli lukoongo byarusibwawo khukhwama mu bifwo byabyo.
66006015	Abawo babandu babebisa mu mafuluma ni mu mabaale kakaali mu ngiingi. Babebisa baaba bayinga be mu shibala, ni babandu be angaaki, ni babandi babaaba bakulwa ni babakhali bakulwa ta.
66006016	Boosi bekoontselela tsinjiinji bari, “Ni mwiitse mukhukwekho, mukhubiimbilile, nio khulekhe khubonekha mu moni tsy'oyo uwikhale khu shitsoloŋo ta. Nalundi nio mukhuwonese khukhwama mu lirima lye Khasheese.
66006017	Lwekhuba shifukhu sheesi Wele ni Khasheese batsya khukhwokesanilamo lirima shoolile. Ne naanu unyala wawona shifukhu isho?”
66007001	Lwanyuma lwa bino nabona bamalayika bane, nga bemikhile mu koona tsine tsye shibala. Abe bawambile tsimbeka tsine tsye shibala tseesi imbewo yitsila, bari nio imbewo yoosi ilekhe khuwutsa khu shibala namwe khu nyaantsa, namwe khu misaala ta.
66007002	Nelakho nabona malayika ukuundi nga enyukha khukhwama ibwama Nyaanga, nga ali umwirekefu khuura khabonelo khu bandu ba Wele balamu. Nga araambisa likono lye angaaki, malayika yuno walaanga bamalayika bataayi bane beesi Wele awa bunyala khukhwonakisa shibala ni likulu, nga abaloma ari,
66007003	“Ni mulindekho! Mukhonakisa shibala, namwe inyaantsa, namwe kimisaala ta, khukhwolisa nga khwamalile khuura khabonelo mu bweeni bw'abo babaali babakaanisi ba Wele weefwe.”
66007004	Nio nawulila bukali bw'abo beesi barakho khabonelo mu bweeni baabwe. Abe boola 14,000 (kimyeeka likhumi na kine, ni bikana bine). Nga boosi baama mu buli shikuuka she ba Isiraeli.
66007005	Khukhwama mu shikuuka sha Yuda, babandu beesi barakho khabonelo baaba kumukaanda mutweela ni bikana bibili. Khukhwama mu shikuuka sha Rewubeni, beesi barakho khabonelo, baaba kumukaanda mutweela ni bikana bibili. Ni khukhwama mu shikuuka sha Gadi baaba kumukaanda mutweela ni bikana bibili.
66007006	Babaama mu shikuuka sha Aseri, baaba kumukaanda mutweela ni bikana bibili. Ni bikuuka bino: sha Nafutaali baaba kumukaanda mutweela ni bikana bibili, sha Manase baaba kumukaanda mutweela ni bikana bibili,
66007007	sha Simeoni baaba kumukaanda mutweela ni bikana bibili, sha Levi baaba kumukaanda mutweela ni bikana bibili, sha Isaakali baaba kumukaanda mutweela ni bikana bibili,
66007008	sha Zebuloni baaba kumukaanda mutweela ni bikana bibili, sha Yosefu baaba kumukaanda mutweela ni bikana bibili, sha Benyamini baaba kumukaanda mutweela ni bikana bibili.
66007009	Lwanyuma lwa bino nabona lituuli lye babandu babakhabalikha ta. Babandu bano abe baama mu buli linaambo, mu buli ifwani, mu buli shikuuka nalundi mu buli lulimi. Abe bemikhile mu moni tse shitsoloŋo nalundi mu moni mwe Khasheese. Abe bakwaarire bikwaaro biwanga, nga bawambile kamashendu mu mikhono kyaabwe.
66007010	Abe balikho bayokesela angaaki bari, “Wele weefwe uwikhaale khu shitsoloŋo niye umuwonesi weefwe, nalundi Khasheese nikho khakhakhuwonesa ifwe.”
66007011	Ni abweene awo, bamalayika boosi abe babemile khu ngaaki nga babotookheleele shitsoloŋo, ni basakhulu, ni tsisolo tsana tsine, beyalisa asi, befumalikha mu moni tsye shitsoloŋo, besaaya Wele.
66007012	Baamwisaaya nga baloma bari, “Amiina! Tsikhabi, ni shiriifwa, ni kamakyesi, ni khusiima, ni lukoosi, ni bunyala, ni buwuli bibe isi Wele, biilo ni biilo, Amiina!”
66007013	Kila mutweela khu basakhulu wandeeba shireebo ari, “Banaanu babakwaarire bikwaaro biwanga bano? Wamanyile esi baama?”
66007014	Nase namwiilamo indi, “Musakhulu, manya iwe wamanyile n'umboolele.” Wanoma ari, “Babandu bano nibo babamala khubira mu bikosi bikali naabi. Bikwaro byabwe bili biwanga lwekhuba baamala khubisiingila mu mafuki ke Khasheese.
66007015	Nashiryo isho shishikila kumuusi ni mu shilo beema mu moni tsye shitsoloŋo sha Wele, nga bamwisaaya. Ni n'oyo uwikhala khu shitsoloŋo abatseeta nga araambisa kamaani keewe.
66007016	Babeene abo, intsala namwe bulesa, sibilibalya lundi ta.
66007017	Lwekhuba Khasheese khakhaali akari we shitsoloŋo, khaliba niye umukayi wabwe. Khasheese khalibaayisa khukhwolisa ni khalibayila khu sebele tsye kameetsi kakareera bulamu. Ni Wele alibeeya kamasika khukhwama mu moni tsabwe.”
66008001	Khasheese nikhaaba nga khatingula lifundikho lilikhola musaafu, abawo khusila mwikulu khumala ambi shisiintsa she saawa.
66008002	Abweene awo ise nabona bamalayika musaafu bababuya nga bemikhile mu moni tsa Wele. Kila babawa tsikhoombi musaafu.
66008003	Lwanyuma malayika ukuundi wetsa wemikha esi shisheeso shili. Abe ali ni shibuumba she khukhwokhelamo bubaani, nga shili she izaabu. Kila bamuwa bubaani buno bukali, bari atubaasile atweela ni khuloomba khwe bakhosefu mu shibuumba isho, nga wemikhile ibweeni we shitsoloŋo.
66008004	Lisuusi lye bubaani ubwo lyetuukha nga lyaama mukhono mwa malayika uyo, lyaniina atweela ni khuloomba khwe bakhosefu, byaatsya isi Wele.
66008005	Lwanyuma malayika uwatsana wabukula shibuumba tsana she khukhwokhelamo bubaani, wetsusamo kumulilo kwesi abukula khukhwama khu sheeso, kila ashikholowa asi khu shibala. Abweene awo abawo khukuula khukali, ni kamakono, ni khumulikhaka khwe tsimbeni, ni khutengaala khwe shibala.
66008006	Khu mbuka iyo, bamalayika musaafu batsana babaaba ni tsikhoombi, beŋoonaŋoona khutsifuura.
66008007	Malayika uwanyoowa wafuura ikhoombi iyeewe. Khaangukho, kamararara ni kumulilo byeetsa, nga byatubaanile ni kamafuki. Bino byakwa khu shibala. Bino byoosha shisiintsa shitweela she khaataru she shibala shoosi, byoosha ni shisiintsa shitweela she khaataru she bisaala, ni bunyaasi bubisi bwoosi nabwo bwasha.
66008008	Lwanyuma malayika ukhola khabili wafuura ikhoombi yeewe. Abweene awo shishindu shishifwana nga lukiingi luboofu luluwambile kumulilo, shatuumibwa mu nyaantsa.
66008009	Kila shisiintsa shitweela she khaataru she inyaantsa shikyela kamafuki. Shisiintsa shitweela she khataru she bibuumbe bibimenya mu nyaantsa byafwa. Ni shisiintsa shitweela she khataru she kamakhoŋolo konakisibwa.
66008010	Malayika ukhola khataru wafuura ikhoombi yeewe. Kila kunieniesi kuboofu kukweene, nga kumulikha nga kutoki, kukwa asi khukhwama mwikulu. Kuno kwakwa khu shisiintsa shitweela she khataru she tsintsitsi ni tsisebele.
66008011	Lisiina lye kunieniesi ukwo bari Khuululuwa. Ni shisiintsa shitweela she khataru she kameetsi shakalukha shaluluwa. Babandu bakali baafwa, lwekhuba abe kameetsi kekyelile kamalulu.
66008012	Lwanyuma malayika ukhola khane wafuura ikhoombi yeewe. Kila shisiintsa shitweela she khataru she inyaanga shaminiangukha, ni she kumweesi, ni she tsinieniesi. Shino shakila shishilima shawamba shisiintsa shitweela khu she khataru shabyo, abe isi buwaanga bwaba. Shisiintsa shitweela she khataru she shifukhu shalekha khuba ni buwaanga ta, akhaba shisiintsa shitweela she khataru she mu shilo nasho.
66008013	Ne ni nalola, nabona lundi nawulila nga ikhosi abe ili khupamburukhila mu ngaaki, nga ilangilila ni likono lye angaaki iri, “Kumutaambo, kumutaambo, kumutaambo isi abo boosi babamenya khu shibala, nga kamakono ke tsikhoombi tseesi bamalayika bataru bali ambi khufuura, nga kawulilikhaane!”
66009001	Lwanyuma malayika ukhola kharaano wafuura ikhoombi yeewe. Ise nabona nga inieniesi yakwiile khu shibala asi khukhwama mwikulu. Kila bawa malayika uyo shifungo shishikula kumwanda kukuutsya asi wa naleme.
66009002	Malayika uyo wekulawo kumwanda kukuutsya asi wa naleme iyo. Lisuusi lyarura khukhwama mu mwanda ukwo likali nga lilyaama mu mukuba kumuboofu. Lisuusi lilyaama mu mwanda ukwo, lyakila inyaanga ni imbewo byekyela bimali.
66009003	Ari tsisike tsaama mu lisuusi ilyo tseetsa khu shibala. Batsiwa bunyala bubwoola nga ubwo bweesi kimiremu kimiboofu kili ni nabwo khu shibala.
66009004	Tsisike tsino batsilomela khulekha khukhwonakisa bunyaasi, namwe shishindu shoosi khu shibala namwe shishindu shoosi shibisi, namwe shisaala shoosi ta. Ne akhali khukhwonakisa babandu babakhaaba ni khabonelo kha Wele mu bweeni bwaabwe bonyene.
66009005	Tsisike tsino batsifukiilisa khukholisa babandu shiisa khumala kimyeesi kiraano. Ne sibatsifukiilisa khukhwiira babandu ta. Isaambo yeesi tsabakholisamo shiisa abe ili busa nga umundu n'akhola shiisa nga wanami wamulumile.
66009006	Ni mu bifukhu ibyo babandu balihentsa khuufwa, ne sibalikhunyoola ta. Balikana naabi bari bafwe, ne khufwa khulilukha khukhwama isi bali.
66009007	Ne mu khubonekha khwatso, tsisike itsyo tsafwanana nga tsifalaasi tseesi bamalile khurengekharengekha khuutsya mu busoolo. Khumirwe khwatsyo khwabakho bibyabonekha nga kamahabi ke izaabu. Mu moni mwatso mwafwanana nga mu moni mwe babandu.
66009008	Litsuune lyatso lyafwanana nga litsuune lye bakhasi, ni kameeno kaatso abe kafwanana nga kameeno ke tsitalanyi.
66009009	Ni khu bifuba khwatso khwaba khwabiimbibwilekho ni bibindu bibifwaanana nga ingabo iye shiibya. Abe tsindaha tsatso tsilikho tsikhupa liyoombo liliili nga lye tsifalaasi tsingali ni tsilikho tsikhweesa kamakaari, nga tsitima tsitsya mu busoolo.
66009010	Tsili ni kimishinga nga kya wanami ni tsimboola tsatso tsili nga tsya wanami. Mu mishinga kyatso mwabamo tsimboola tsitsaba ni kamaani ke khutsiinisa babandu khumala kimyeesi kiraano.
66009011	Malayika uwe mwilowo lye asi wa naleme niye uwaba umuyinga utsiwula. Nga lisiina lyeewe mu lulimi Luheburaniya bari, “Abadoni,” ne mu Luyonaani bari, “Apoleno.”
66009012	Ingunyi ingiboole yabirire. Ne bona ishiiliyo tsingunyi tsitsiindi tsibili tsitsiitsya khwiitsa.
66009013	Lwanyuma malayika ukhola khasesaba wafuura ikhoombi yeewe. Kila ise imbulila likono nga lyaama mu maande tsoosi tsine, tse shisheeso she izaabu shishaba ibweeni wa Wele.
66009014	Likono ilyo lyalomela malayika ukhola khasesaba uwaba n'ikhoombi uyo liri, “Lekhuula bamalayika bane batsana abo, beesi babowela khu luutsi luboofu Efulati.”
66009015	Kila bamalayika batsana abo bane, abe beesi barekekha khulwe isaawa iyo, ni khulwe shifukhu isho, ni khulwe kumweesi ukwo, ni khulwe kumwiiko ukwo, balekhuulibwa, khukhwiira shisiintsa shitweela she khataru she babandu khu shibala.
66009016	Nio nawulila bukali bwe basilikhale nga ni bwaba. Basilikhale babaaba nga bakyeendela khu falaasi abe mu bukali boola tsifuuma bitoondo bibili.
66009017	Ni nafwana nga uli mu marooro, tsifalaasi tsino tsambonekhela musaambo yino: abe babeekhaale khu falaasi tsana bakwaarire bikwaaro bye bibyuuma, nga bibonekha iraangi nga iye kumulilo. Nalundi nga bibonekha iraangi imbesemu, iye bunoro. Kimirwe kye tsifalaasi itsyo abe kifwana nga kimirwe kye tsitalanyi. Abe kumulilo ni lisuusi ni bunoro bilikho birura khukhwama mu khanwa mwatso.
66009018	Khulwe tsindwale tsino tsitaru, iye kumulilo, ni iye lisuusi, ni iye bunoro, nga tsoosi tsaama mukhanwa mwe tsifalaasi, shisiintsa shitweela she khataru she babandu khu shibala baafwa.
66009019	Kamaani ke tsifalaasi itso kaaba mukhanwa mwatso, ni mu mishinga kyatso mwabamo buutwa nga kye tsindemu tse buutwa khutsiinisa babandu.
66009020	Babandu babaramilewo khu shibala beesi tsindwale tsino tsikheera ta, balekha khukhwibiyisa ta. Balekha khukhwibiyisa bikholwa byabwe biibi ta, ni khukhwisaaya kimisaambwa kimibi, ni khukhwisaaya bifwaani bye izaabu, ni bye ifeeza, ni bye birere, ni bye kamabaale, ni bye bisaala. Baryo beloosela khukhwisaaya bibindu bibikhalimo bulamu ta, bibikhanyala khubona, namwe byawulila, namwe khukyenda ta.
66009021	Nalundi baloba khukhwibiyisa khulwe bubwiiri bwaabwe, ni khulwe bulosi bwaabwe, ni khulwe buyeyani bwaabwe, ni khulwe bubwiifwi bwaabwe ta.
66010001	Lwanyuma nabona malayika uwe kamaani nga ekha asi khukhwama mwikulu. Abe bamuboweleele mu namufweeli, ne nga khu murwe khweewe abe wakwaarire lufutu. Mu moni mweewe abe mufwanana nga inyaanga, ni bikyele byeewe abe bili nga bisiindi bye kumulilo.
66010002	Mu mukhono mweewe abe wawambile khatabo khawulukuse, ne nga khali khakhekule. Kila asaamba shikyele sheewe shilayi mu nyaantsa, ne shinyeletsi washisaamba khu lwoomu.
66010003	Kila akhookha ni likono lye angaaki naabi, liliili nga italanyi n'ibuutsa. Nga n'akhookha, khukuula khwe kimilundi musaafu khwawulilikhana.
66010004	Nga khukuula khwe kimilundi musaafu ukhwo khwamalile khuwulilikhana, abe ise indi ambi khurona. Ne nawulila likono khukhwama mwikulu nga liloma liri, “Ukharona byeesi khukuula khulomile ta. N'ubiliinde mu shimoonyo.”
66010005	Ari malayika isi nabona nga wemikhile khu nyaantsa ni khu lwoomu, wenyusa kumukhono kweewe kumulayi isi likulu.
66010006	Kila etsuba mu lisiina ly'oyo uli umulamu biilo ni biilo, uyo uwabuumba likulu ni bibililimo byoosi, uyo uwabuumba shibala ni bibishilimo, nalundi uyo uwabuumba inyaantsa ni bibikilimo byoosi, nga aloma ari, ikhabawo khuliindakho lundi ta!
66010007	Waloma ari, mu bifukhu byeesi malayika uwe kumusaafu alifuuriramo ikhoombi yeewe, she kamakaanga shishaama isi Wele, nga ni shakukuulibwa ni babaakaanisi beewe baŋoosi, shili ni khukhwolelesebwa.
66010008	Lwanyuma likono lyeesi abe nanyoowa khuwulila khukhwama mwikulu, lyanganikhayo lundi nga liloma liri, “N'utsye isi malayika uwimikhile khu nyaantsa ni khu lwoomu, ubukule shitabo shiwulukuse shishikule shishiili mu mukhono kweewe.”
66010009	Nase ndyo ni naatsya isi malayika uyo, namulomela indi ambe khatabo tsana khafwiiti. Wanomela ari, “N'ukhabukule, ukhalye. Mukhanwa mwoowo kane khabe khatokotile nga bubuushi, ne munda yoowo kane khabe khaluluwile.”
66010010	Nase nabukula khatabo khafwiiti khukhwama mu mukhono kwa malayika, nakhalya. Mukhanwa khatokota nga bubuushi, ne ni namala khukhamila, munda mwaluluwa.
66010011	Malayika wanoma ari, “Uli ni khukanikha bibindu bibikhakholikhe khu bandu bakali, ni kamanaambo kamakali, ni tsinimi tsingali, ni bayinga beene.”
66011001	Lwanyuma malayika wamba shishipiima shishifwanana nga imiimbo. wanomela ari, “Ni winyukhe upiime Lisaayilo Likhulu lya Wele, ni shisheeso, ubale ni naabo boosi babaalisaayilamo.
66011002	Ne ukhapiima lulwanyi luluuli ibulafu we Lisaayilo Likhulu ta, lekha lube. Khulwekhuba baaluwa Banaambo, ni babeene abo balisambakilila shiriimba shikhosefu khumala kimyeesi kamakhumi kane na kibili.
66011003	Ni nase indiwa bajulisi baase babili kamaani ke khukhola buŋoosi, khumala bifukhu shikana shitweeela, ni bitoondo bibili, ni kamakhumi kasesaba. Balikhola shino nga bakwaarire bitsina, khukhwokesana khukhwibiyisa.”
66011004	Bajulisi babili bano nibo kimisaala kimizabibu kibili nalundi nibo kimisiindi kibili kye tsitaala kikiili mu moni ts'Omukasya, umuwuli uwe shibala.
66011005	Ne umundu yeesi n'aloma ari abakholekho shishindu shiibi, kumulilo kwama mukhanwa mwabwe kwonakisa umusiku uyo. Uyo yeesi abe uwambaasa ari anyala wabakholakho shikosi, uyo amanya busa ari kane eribwe.
66011006	Bali ni bunyala bwe khukhwikalawo likulu, nio ifula ilekhe khukhupa ta, mu bifukhu byeesi bakhaabe nga bakhola buŋoosi bwaabwe. Bali ni bunyala khu meetsi, bwe khukakalusa kekyelamo kamafuki, ni bunyala bwe khukhwonakisa shibala, nga baraambisa luufu lwa buli shikuuka shoosi ni kimilundi kyeesi bakana.
66011007	Ne ni baliba bamalile khuuwa bujulisi bubuwaamba khu Wele, isolo iyaama mwilowo liliili asi wa naleme, ilibebwakala, ibasoolanise, ibafuure mu busoolo, nalundi ibeere.
66011008	Ni kimilaambo kyaabwe kiliba mu mikhoosi kye shiriimba shikhulu, shishilaangibwa musaambo iye tsisimo bari Sodoma namwe Misiri. Ibweene iyo niyo isi batsangilila Umukasya wabwe khu musalaba.
66011009	Babandu khukhwama mu bikuuka bibikhali bitweela ta, ni khukhwama mu nimi tsitsikhali indweela ta, ni kamanaambo kakakhali matweela ta, balilolelela kimilaambo ikyo khumala bifukhu bitaru ni shisiintsa. Sibalifukiilisa kimilaambo ikyo kisiikhibwe mu ŋani ta.
66011010	Babandu babamenya khu shibala baliikhoya khulwe khufwa khwe baŋoosi abo, basangaale nga bahana biwanwa. Khulwekhuba baŋoosi babili abo abe bekiitsa babandu babaali khu shibala khulwe bikholwa byaabwe.
66011011	Ne lwanyuma lwe bifukhu bitaru ni shisiintsa, kumuukha kukureera bulamu, kwama isi Wele kulingila mu milaambo tsana. Kilinyukha kimikhe khu ngaaki, ni naabo babaalikibona baliba ni khuurya khukali.
66011012	Lwanyuma bawulila likono khukhwama mwikulu nga libaloma liri, “Ni mwinyukhe mwitse ino.” Ni abweene awo nga basiku baabwe balolelele, baniina mu ngaaki nga bali mu lifuumbi.
66011013	Ni mu nyaanga nyene iyo, alibawo khunikina khwe shibala khwe kamaani. Shisiintsa shitweela she likhumi she shiriimba shilikwa asi. Babandu baboola bikana musaafu bafwiila mu khunikina khwe shibala ukhwo. Babandu babaramile baarya naabi, kila babuyila Wele uwe mwikulu.
66011014	Ingunyi ikhola khabili yaweele; ne ingunyi ikhola khataru ili ambi, ilikho yiitsa.
66011015	Lwanyuma malayika ukhola musaafu wafuura ikhoombi yeewe. Abawo kamakono ke angaaki mwikulu, nga kaloma kari, “Buyinga bwe mu shibala ari bwekyelile buyinga bw'Omukasya wefwe atweela ni Kristo weewe. Umukasya wefwe aliba umuwuli khumala biilo ni biilo.”
66011016	Abweene awo, basakhulu kamakhumi kabili na bane babekhala khu bitsoloŋo byabwe mu moni tsa Wele, beyalisa asi mafumala, besaaya Wele.
66011017	Besaaya nga baloma bari, “Khukhusiima iwe Wele, Umukasya Umunyali wa byoosi, uliwo nalundi uwabawo. Khulwekhuba iwe wekoboseele buyinga bwoowo bwe kamaani, nalundi warakikhile khuuba umuwuli.
66011018	Kamanaambo nga ni kokesanisa lirima, ni nawe wokesanisa lirima lyoowo. Ni imbuka iye khukhalilakho babafwa kimisaango, nga uwa babakaanisi boowo baŋoosi ni bakhosefu boowo biwanwa yoolile, bakhaba nga bali basaambo shiina. Ari iyi niyo imbuka ye khuhesa shibala.”
66011019	Lwanyuma bekulawo Lisaayilo lya Wele Likhulu, liliili mwikulu. N'isaandukhu iye Ndakaano yabonekha nga ili mu Lisaayilo Likhulu ilyo. Abawo khumulikha khwe tsimbeni, ni liyoombo, ni khukuula, ni khunikina khwe shibala, ni kamararara kamakali kameene.
66012001	Lwanyuma abonekhawo khabonelo khaboofu mwikulu: Umukhasi nga wakwaarire inyaanga, ni kumweesi nga kuli asi e bikele byeewe, ni lihabi lye tsinieniesi likhumi na tsibili nga lili khu murwe kweewe.
66012002	Umukhasi yuno aba ali shisoombo. Walilila angaaki naabi mu butsiina, khulwekhuba abe ali ambi khusaala.
66012003	Lwanyuma abonekhawo khabonelo khakhandi mwikulu. Bona kuuremu kubesemu, kukwaba ni kimirwe musaafu, ni tsintsika likhumi, ni kamahabi musaafu nga kali khu mirwe kyakwo.
66012004	Kumushiinga kwe kuuremu ukwo kweeya shisiintsa shitweela she khataru she tsinieniesi tse mwikulu, kwatsikwiisa asi khu shibala. Lwanyuma kuuremu tsana kweema mu moni tsy'omukhasi uwaba ali ambi khusaala, nga kukana kwiire umwana, khangukho, lwanyuma lwe khusaalikha khweewe.
66012005	Aryo umukhasi wasaala umwana umusiinde, umwana uwaba atsya khuwula kamanaambo koosi, nga araambisa imiimbo iye shiibya. Umwana uyo bamuwutula bamuyila isi Wele, ni isi shitsoloŋo sha Wele.
66012006	N'umukhasi welukhila mu mubiimbi, iyabayo shiifwo sheewe sheesi abe Wele amurekekhela. Waba ibweene iyo nga bamuliinda khumala bifukhu shikana shitweela, bitoondo bibili, ni kamakhumi kasesaba.
66012007	Lwanyuma abawo busoolo mwikulu. Mikayili ni bamalayika beewe basoolanisa kuuremu. Kuuremu nakwo ni bamalayika baakwo basoolanisa Mikayili ni lihe lyeewe.
66012008	Ne Mikayili ni bamalayika beewe ni bafuura busoolo, kuuremu ni bamalayika baakwo babatimisa khukhwama mwikulu.
66012009	Kuuremu kukwabawo khukhwama khaale ukwo, kukulaangibwa kuri Sitaani namwe Umusiku, Umuwombesi uwe shibala shoosi, bakutuuma asi. Kuryo kwatuumibwa asi khu shibala, ni bamalayika baakwo nabo baatumibwa asi ni nakwo.
66012010	Lwanyuma ise nawulila likono lye angaaki nga lyaama mwikulu, nga liloma liri, “Ari buwonesi, ni kamaani, ni Buyinga bwa Wele weefwe, ni bunyala bwa Kristo weewe byetsile. Khulwekhuba abe uyo uwabila bebulebe beefwe, nga niye ubawabila kumuusi ni shiilo, watuumibwile asi.
66012011	Bafuura Sitaani mu busoolo khulwe kamafuki ke Khasheese, ni shilomo she bujulisi bwaabwe. Khulwekhuba akhaba khufwa khwaba khwolile, ne bawanayo bulamu bwaabwe.
66012012	Nashiryo ni wikhoye iwe likulu ni babaalimenyamo. Ne she kumutaambo isi inywe shibala ni inyaantsa. Khulwekhuba Sitaani wekhile asi isi inywe muli, nga ali ni lirima likali. Sitaani wamanyile ari imbuka yenywe ili inyiimbi.”
66012013	Lwanyuma kuuremu kukali tsana ukwo ni kwabona kuri bakutuumile asi khu shibala, kweloosela khutaambisa umukhasi uwasaala umwana umusiinde.
66012014	Ne umukhasi waweebwa tsindaha tsibili nga tsye kunyuunyi kuwasu kukali, nio bari apururukhe atsye mu shifwo sheewe, sheesi bamuŋoonela. Shiifwo shino shili mu mubiimbi, esi aba atsya khulisiwila khumala imbuka iye kimiiko kitaru ni shisiintsa. Nga ibweene iyo kuuremu sikunyala khukhwoolayo ta.
66012015	Ne kuuremu kwatsana kwahaanya kameetsi katima nga luluutsi kaloonda khu mukhasi, nio bari kamumile kamwiikhise.
66012016	Ne shibala shatimilila khuyeeta umukhasi. Shasama mukhanwa mwasho, shamila luluutsi lweesi kuuremu kukali kwahaanya khukhwama mukhanwa mwakwo.
66012017	Khulwashino, kuuremu kwakhalalila naabi umukhasi uyo. Kwaatsya khusoolanisa babandu babaaba b'omukhasi uyo babaramawo, nga nibo babaaliinda kamakambila ka Wele, nalundi nibo babaaba ni bujulisi bwaweebwa ni Yesu.
66012018	Kuuremu kwatsana kwemikha khu muyekhe, khu ndulo khwe inyaantsa.
66013001	Lwanyuma nabona kusolo nga kwama mu nyaantsa kuniina. Kusolo kuno kwaba ni kimirwe musaafu ni tsintsika likhumi. Khu ntsika tsakwo khwabakho kamahabi likhumi. Ni khu buli kumurwe khwabakho lisiina lye khukhomebwa khwa Wele.
66013002	Kusolo kwesi nabona abe kufwana nga ingwe. Ni bikyele byakwo abe bifwaana nga bye liŋu. Kumunwa kwe isolo iyo abe kufwana nga kwe italanyi. Kuuremu kwatsana kwawamba kwawa kusolo ukwo bukhulu bwakwo, ni bunyala bukali naabi.
66013003	Kumurwe mutweela khu mirwe kye kusolo kuno kwafwana nga kukwapibwa likuma liboofu naabi. Ne likuma lyeene ilyo abe lyawona. Shibala shalondelela kusolo tsana ni khukhwiyaanga khukali.
66013004	Babandu besaaya kuuremu khulwekhuba kwaba kwaweele kusolo ukwo bunyala bwakwo. Nalundi besaaya kusolo nga bareeba bari, “Ufwana nga kusolo kuno ali ena? Naanu unyala khusoolanisa kusolo kuno?”
66013005	Kusolo kwaweebwa bunyala mukhanwa mwakwo khuloma bilomo bye khukhwiyiinga ni khukhoma Wele. Bafukiilila kusolo ukwo khuuba ni bunyala khumala kimyeesi kamakhumi kane na kibili.
66013006	Lwanyuma kusolo kwatsana kwenyusa mukhanwa mwakwo khukhomyaasa Wele, ni khukhoma lisiina lya Wele, ni shiifwo sheesi Wele amenyamo, ni khukhomyaasa ni naabo babamenya mwikulu.
66013007	Lwanyuma kusolo bakufukiilila khukhwibwakala babandu ba Wele bari nio kube kuwuli kwabwe. Nalundi kwaweebwa bunyala khu buli bikuuka byoosi, ni babandu boosi, ni tsinimi tsoosi, ni buli linaambo lyoosi.
66013008	Babandu boosi babamenya khu shibala nyaanga balisaaya kusolo kuno. Abo boosi beesi kamasina kabwe kakharonebwa mu shitabo she bulamu ta, shitabo she Khasheese, khakheribwa khukhwama nga khubuumbibwa khwe shibala ni khubawo.
66013009	Umundu yeesi uli ni kamaru kakarekeeresa, n'arekeerese.
66013010	Noola iliwo umundu uwakhila khuyiliwa mu bubowe, aliyilibwa mu bubowe. Noola ali uwe khukhwiribwa ni lurima, aliiribwa ni lurima. Khuno nikhwo khunyindaalila ni bubwiyikinwa khu lubeka lwe babandu ba Wele bakhosefu.
66013011	Lwanyuma nabona kusolo kukuundi nga kurura khukhwama mwiloba. kusolo kuno kwaba kuli ni tsintsika nga tsye lisheese, ne nga kukanikha nga kuuremu.
66013012	Kusolo ukwo yaba kuraambisa bunyala bwoosi bwe kusolo kukwanyoowa mu moni tsakwo. Kusolo ukwo kwakalusa shibala ni babandu boosi babashiilimo khukhwisaaya kusolo kukwanyoowa, ukwo kukwaba ni imbala iye likuma.
66013013	Kusolo ukwo nga kukhola ni bibiyaangisa bikali. Kukhola ni kumulilo kweekha asi nga kwama mu ngaaki, nga babandu boosi baboone.
66013014	Kusolo kuno kwawombesa babandu babaaba mu shibala khulwe bye kamakaanga byeesi kwanyalisa khukhola, khulwe kusolo kukwanyoowa. Kusolo ukwo kwakila babandu boosi be mu shibala bombekha shifwani she kusolo isi bawuna lurima, ne nga kwalekha khufwa ta.
66013015	Kusolo kuno kwe khaabili kwaweebwa bunyala khuheela kumuukha kukureera bulamu mu shifwani she kusolo kukwanyoowa, nio akile shifwani isho shinyale khukanikha, ni khukhwiira abo babaloba khukhwisaaya shifwani she kusolo ukwo.
66013016	Lundi kwahanyiinya babandu boosi, bakyeekhe ni bakhulu, bayindifu ni bataambi, be lukoosi, balekhuule ni bakulwa, khurebwakho khabonelo khu mukhono kumulayi, namwe mu bweni.
66013017	Shino shikholikha ari nio manya ilekhe khubawo umundu ufukiilisibwa khukula namwe khukulisa, khurusakho nga ali ni khabonelo akho. Ilyo nilyo lisiina lye kusolo ukwo, namwe inaamba iye lisiina lyakwo.
66013018	Ano ukanibwa khuuba ni kamakyesi. Uli ni kamakyesi n'afumbule kamakhulu ke inaamba iye kusolo, khulwekhuba inaamba yino, niyo ili inaamba iy'omundu. Inaamba yino niyo 666.
66014001	Lwanyuma nesheenga iburangisi wase nabona Khasheese nga khemikhile khu lukiingi Sayuuni. Abe khali ni babandu baboola kumweeka mutweela, ni kimikaanda kine ni bikana bine. Bano nibo babaaba ni lisiina lyeewe, lundi nga bali ni lisiina lya Papa weewe, byoosi nga byaronebwa mu bweeni bwaabwe.
66014002	Ise nawulila likono nga lyama mwikulu nga liwulilikha nga khuyilila khwe kameetsi kamakali, ate lundi nga khukuula khukali. Likono lyeesi nawulila lyafwana nga lye babakhupa kamatuungu kaawe.
66014003	Baaba beemba kumweenya kumuyaakha mu moni tsye shitsoloŋo ni mu moni tsye tsisolo tsine, ni mu moni tsye basakhulu. Imbaawo umundu na mutweela uwanyala khukhwiyika khukhwiimba kumweenya ukwo ta. Khurusakho abo 144,000 (Kimyeeka likhumi na kine ni bikana bine) babamala khuwonesebwa khukhwama khu shibala.
66014004	Babeene bano atweela ni babandu babakheyonakisa nga betubaasa ni bakhasi ta, nibo babaaba bayiliinda nga bakwalaafu, nibo babaloondelela Khasheese buli osi esi khatsya. Nibo babawonesebwa khukhwama mu bandu be shibala, lundi bawanibwayo nga biwanwa bikiboole isi Wele ni isi Khasheese.
66014005	Sibakanikhatsakho bye bubeeyi ta. Abe sibalikho n'ilomo yoosi.
66014006	Lwanyuma nabona malayika ukuundi nga alikho apururukha mu ngaaki. Abe ali ni Kamakhuwa Kamalayi, kakakhawawo ta, nga ali ni khukaboolela abo babekhala khu shibala. Ali ni khukaboolela isi kamanaambo koosi, ni bikuuka byoosi, ni tsinimi tsoosi, ni babandu boosi.
66014007	Waloma ni likono lye angaaki ari, “Ni murye Wele, mumuwe shiriifwa, lwekhuba imbuka yeewe iye khukhalilakho kimisaango yoolile. Ni mumwisaaye, uyo uwabuumba likulu ni shibala, n'inyaantsa, ni tsisebele tse kameetsi.”
66014008	Malayika ukuundi ukhola khabili waloondakho nga aloma ari, “Shakwiile, Babuloni shiriimba shikhulu shakwiile. Nisho shishakila kamanaambo koosi wakila keyika buyeyani bwasho.”
66014009	Malayika ukuundi ukhola khataru, wabaloondakho nga aloma ni likono lye angaaki ari, “Umundu yeesi n'esaaya kusolo ukwo ni shifwani shakwo, nalundi wafukiilila khabonelo khe mu bweeni bweewe, namwe khu mukhono kweewe,
66014010	umundu uyo naye kane okesanisibwe lirima lya Wele. Lirima lya Wele lino lili lye kamaani. Umundu uyo alitaambisibwila mu mulilo kwe bunoro, mu moni tse bamalayika bakhosefu, ni mu moni tsye Khasheese.
66014011	Ni lisuusi lye kumulilo kukuboosha, liliniina mu ngaaki biilo ni biilo. Ni nabo babesaaya kusolo ni shifwani shakwo sibalikho ni shiwolelo ta, kumuusi ni shiilo. Akhaba abo babafuna khabonelo khe lisiina lyakwo.”
66014012	Ano nio isi khunyindaalila khuli khu lubeka lwe bakhosefu, nga nibo babawulilatsaka kamakambila ka Wele, lundi nga bali babeyikinwa isi Yesu.
66014013	Lwanyuma nawulila likono nga lyaama mwikulu nga liloma liri, “Rona uri: Bali ni tsikhabi baafu babafwa nga bakhola ibyo byeesi Umukasya akana, khukhwama shaleelo ni biilo byoosi.” Umwoyo aloma ari, “Ilala, ilala, baliwola khukhwama khu buraambi bwaabwe lwekhuba batsya ni buraambi bwaabwe bulayi.”
66014014	Lwanyuma ni nesheenga, nabona namufweeli umuwanga. Khu namufweeli khweene ukhwo, abe ufwanana nga Umwana w'Omundu wekhaalekho, nga ali ni lihabi lye zaabu khu murwe kweewe, n'injeso mu mukhono kweewe.
66014015	Malayika ukuundi warura mu Lisaayilo Likhulu nga alaanga ni likono lye angaaki, isi uyo uwekhala khu namufweeli. Walaanga nga aloma ari, “Bukula injeso yoowo ukyese. Khulwekhuba imbuka iye likyesa yoolile, nalundi likyesa lye shibala lyoleele ilala.”
66014016	Aryo uyo uwekhala khu namufweeli khu ngaaki, wakalusa injeso yeewe isi shibala, wakyesa shibala.
66014017	Malayika ukuundi warura khukhwama mu Lisaayilo Likhulu lye Mwikulu, naye nga ali ni injeso iyamema.
66014018	Lwanyuma khu mbuka inyene iyo, malayika ukuundi uwaba ni bunyala khu mulilo, warura khukhwama khu sheeso, walangilila ni likono lye angaaki isi uyo uwaba ali ni injeso iyamema. Waloma ari, “Bukula injeso yoowo iyamema iyo ukhalake tsifuusi tsye kimizabibu kikiili khu shibala. Khulwekhuba kimizabibu kikilikho kyamalile khuroba.”
66014019	Malayika wakalusa injeso yeewe isi shibala, wakhalaka tsifuusi tsye bibyaano abe bibiili khu shibala. Byeesi akhalaka wabitsukutsa mu likhoŋolo lye khusuura iviini, nga nilyo lilyaba lirima lya Wele.
66014020	Likhoŋolo lyeesi basuuriramo ilyo baliyila ibulafu we shiriimba balikhandakilila. Ni kamafuki karura khukhwama mu likhoŋolo ilyo, khukhwolisa khu lukhoba luluraambisibwa khu falaasi, ni khukhwolisa buleeyi nga tsi kilomita bitoondo bitaru.
66015001	Lwanyuma ise nabona khabonelo khakhandi mwikulu, nga khakali lundi nga khakheyangisa. Naabona bamalayika musaafu nga bali ni bitaambiso musaafu, nga nibyo bibyaba bimaliilisi, nalundi nga bibyeene ibyo nibyo bibiireera intsakamo iye lirima lya Wele.
66015002	Lwanyuma nabona shishafwana nga inyaantsa iye indolelo nga bakitubaasilemo ni kumulilo. Abo babasoolanisa kusolo, ni shifwani shakwo, ni inaamba iye lisiina lyakwo, baaba bemikhile khu ndulo khwe inyaantsa iyo. Baaba bawambile kamatuungu keesi Wele abawa, mu makhono kaabwe.
66015003	Beemba kumweenya kwa Musa, uwaba umwakaanisi uwa Wele, ni kumweenya kwe Khasheese, nga baloma bari, ‘Umukasya Wele Umunyali wa byoosi, nga bikholwa byoowo bikhulu, nalundi nga biyaangisa. Iwe Umuyinga uwe kamanaambo, nga tsintsila tsoowo tsingwalaafu, nalundi nga tsili tsya ŋali.
66015004	Umukasya, naanu ukane alekhe khukhurya iwe, ni khukhwisamo lisiina lyoowo lukoosi? Khulwekhuba iwe wenyene niye Umukhosefu. Kamanaambo koosi kaliitsa khukhwisaaya iwe mu moni tsoowo, khulwekhuba iwe wokesanisile bikholwa byoowo bikwalaafu.’
66015005	Lwanyuma lwa bino, ise nabona Lisaayilo Likhulu, nga niyo iweema iye bujulisi mwikulu, nga intsikule.
66015006	Ni mu Lisaayilo Likhulu tsana mwamamo bamalayika musaafu, nga bali ni bitaambiso musaafu. Baaba bakwaarire tsingubo tsiwanga tselelele, nalundi nga tsikhoba tseesi baboyile mu bifuba byabwe tsili tsye zaabu.
66015007	Shitweela khu bisolo bine shakaanisa bamalayika musaafu abo bibuumba musaafu bye zaabu, nga byetsuulemo lirima lya Wele, ubawo biilo ni biilo.
66015008	Lisaayilo Likhulu lyetsula lisuusi lilyaama mu shiriifwa sha Wele ni kamaani keewe. Nalundi alekha khubawo umundu yeesi uwanyala khukhwinjila mu Lisaayilo Likhulu ta, khukhwolisa nga bitaambiso musaafu bibyareerebwa ni bamalayika ni byamala khukhwolelesebwa.
66016001	Lwanyuma nawulila likono khurura mu Lisaayilo Likhulu nga liloma bamalayika musaafu liri, “Ni mwiitse, mutsukhe bibuumba musaafu bye lirima lya Wele khu shibala.”
66016002	Malayika uwanyoowa watsya watsukha shibuumba sheewe khu shibala. Abonekhawo kamakoontsyo kamakali kakawunya buubi, khu bandu babaaba ni tsimbaaso tse kusolo nalundi babesaayatsaka shifwani shakwo.
66016003	Malayika uwakhola khabili watsukha shibuumba sheewe khu nyaantsa. Iyo yekyela kamafuki nga k'omundu ufwile, ni n'ebyo byoosi bibyaba mu nyaantsa byaafwa.
66016004	Malayika ukhola khataru watsukha shibuumba sheewe mu ntsitsi ni musebele tsye kameetsi. Natsyo tsashuukha tsekyela kamafuki.
66016005	Lwanyuma nawulila Malayika ukhola khu bye kameetsi nga aloma ari, “Iwe uli uwaŋali, iwe uli umukhosefu, iwe uliwo, lundi uwabawo, khulwekhuba khuno khwaba khukaya khwoowo.
66016006	Khulwekhuba beera bakhosefu ni baŋoosi, ni nawe wabaweele kamafuki khuunywa nga nishibakhila.”
66016007	Nalundi nawulila shisheeso shisheene nga shiloma shiri, “Ni abweene, Umukasya Wele iwe unyala byoosi, bukayi bwoowo buli bwaŋali nalundi buli bukwalaafu.”
66016008	Malayika ukhola khane watsukha shibuumba sheewe khu nyaanga. Inyaanga tsana yawebwa kamaani khukhwoosha babandu ni kumulilo.
66016009	Babandu bookhebwa naabi ni bukhafu bukali. Kila bakhomyaasa lisiina lya Wele uwaba ni bunyala khu bitaambiso bino. Ne balekha khukhwibiyisa namwe khumuwa shiriifwa ta.
66016010	Malayika ukhola kharaano watsukha shibuumba sheewe khu shitsoloŋo she buyinga bwe kusolo. Abweene awo, buyinga bwakwo bwekyela shishilima. Ni babandu belumaka kameeno khulwe butsiina.
66016011	Khulwe butsiina ni kamakoontsyo kaabwe, baryo bakhomyaasa Wele we mwikulu. Ne balekha khukhwibiyisa ta khulwe bikholwa byabwe biibi.
66016012	Malayika ukhola khasesaba watsukha shibuumba sheewe khu luutsi luboofu, lululaangibwa Efulati. Kameetsi ke luluutsi ulwo komelela, khuŋoonaŋoona intsila iye bayinga babaama Ibwama Nyaanga.
66016013	Lwanyuma nabona kimisimu kimibi kitaru, kikifwana nga tsikhele, nga kirura mukhanwa khe kuuremu, ni mukhanwa mwe kusolo, ni mukhanwa kh'omuŋoosi uwebubeeyi.
66016014	Kino nikyo kimisimu kye badayimoni babakholatsaka bye kamakaanga. Nalundi nikyo kikyatsya isi bayinga be shibala kyababusanisa atweela khulwe busoolo, khu shifukhu sha Wele, Umunyali wa byoosi.
66016015	Umukasya aloma ari, “Ne bona indikho niitsa nga umwiifwi. Umundu uyo uba meeso, nga aliinda bikwaaro bye bukwalaafu bweewe, aba ali n'ikhabi. Lwekhuba singene anyoolikhane khuuba bukhuna ta.”
66016016	Lwanyuma kimisimu kyabusanisa bayinga atweela, mu shifwo shishalaangibwa mu lulimi Luheburaniya bari, “Arimagedoni.”
66016017	Malayika ukhola musaafu watsukha shibuumba sheewe mu mbewo busa. Ni likono lye angaaki lyarura mu Lisaayilo Likhulu nga lyaama mu shitsoloŋo, nga liloma liri, “Shakholikhile.”
66016018	Lwanyuma abonekhawo khumulikha khwe tsimbeni, ni khukuula, ni khunikina khwe shibala khwabawo khukali naabi, khukhukhabatsakawo khukhwama nga shibala ni shibawo ta.
66016019	Shiriimba shikhulu bashikhalamo bisiintsa bitaru, ni biriimba bye kamanaambo byonakisibwa. Wele washebulila Babuloni shiboofu, aryo washimalilakho lirima lyeewe.
66016020	Buli shikelemeesi shatima shakooranawo. Ni tsinjiinji natso tsakoraanawo.
66016021	Kamararara ke kamaani, kakaaba busa nga kamabaale kamaboofu kaakwa khu bandu, nga kaama mu ngaaki. Khulwe shitaambiso shino shishaba shishiriisa naabi, babandu bakhomyaasa Wele.
66017001	Lwanyuma mutweela khu bamalayika musaafu, babaaba bawambile bibuumba musaafu, wiitsa wanganikhayo. Waloma ari, “Ni wiitse ano. Kane ikhwokese khukhalila malaaya umukhulu uwikhaale ambi ni tsintsitsi kumusaango.
66017002	Bayinga be shibala baakhola bye buyeyani ni naye, ni babandu babamenya khu shibala bameela ni iviini iye khuyeyana khweewe.”
66017003	Lwanyuma malayika wasutila ise mu Mwoyo, nafwana busa nga uli mu marooro, wambila iyo, mu mubiimbi. Ibweene iyo nabona umukhasi nga wekhaale khu solo imbesemu. Ni isolo nyene iyo nga yetsuulekho kamasina ke khukhomyaasa, nalundi yaba ili ni kimirwe musaafu, ni tsintsika likhumi.
66017004	Umukhasi yuno aba wakwaarire ingubo inandaafu, n'ikindi nga imbesemu. Abe umweene wesaayile bibyuuma bye zaabu, bibimulikhamulikha, ni kamabaale ke bukusi bwe angaaki, ni tsilulu. Ni mu mukhono kweewe nga wawambiilemo shikopo she zaabu, nga shetsuulemo bye kimisilo ni bunyaalu, ni bye khuyeyana khweewe.
66017005	Mu bweeni mweewe mwaba mwaronewilemo lisiina lye shimoonyo lililoma liri, “Ise shiriimba Babuloni shiboofu, Maayi uwe bumoyaani bwoosi, lundi Uwe kimisilo kyoosi kye shibala.”
66017006	Nase nabona umukhasi uyo nga wamelile ni kamafuki ke bakhosefu ba Wele, ni kamafuki ke bajulisi ba Yesu. Ni nabona bino, nase neyaanga naabi.
66017007	Lwanyuma Malayika wanoma ari, “Khulwashiina wiyaanga? Kane ikhuboolele shimoonyo sh'omukhasi, ni she solo imusutile ili ni kimirwe musaafu ni tsintsika likhumi.
66017008	Isolo yeesi uboone yabakho inamu ne ari s'iliwo ta. Lutweela ilirura mu lilowo liliili asi wa naleme itsye mu khuhela khwayo. Babandu babamenya khu shibala, babakhali ni kamasina kaabwe nga kaaronebwa mu shitabo she bulamu khukhwama nga shibala ni shibuumbibwa ta, baliyaanga ni balibona isolo iyo. Khulwekhuba lutweela yabawo, ne ari s'iliwo ta, ate nyaanga ilikobola ibewo lundi.
66017009	Shino shikanisa umundu waba ni kumwoyo kwe kamakyesi. Kimirwe musaafu nikyo bukoongo musaafu khweesi umukhasi ekhaalekho. Nalundi shokesanisa bayinga musaafu.
66017010	Baraano khu nibo baamala khuukwa khaale. Mutweela ashiiliwo, ne ukuundi ashiili khukhwiitsa ta. Ne ni kane etse, kane abewo khumala imbuka injeekhe.
66017011	Ne isolo iyabawo iyo, ne ari nga s'iliwo ta, niyo umuyinga uwe shinaane. Ne nga ali mutweela khu bayinga musaafu abo, nalundi alikhuutsya khwonakisibwa.
66017012	Ni tsintsika likhumi tseesi uboone, nibo bayinga likhumi, babashiili khunanikha khuwula nga bayinga ta. Ne kane baweebwe buyinga imbuka ndweela yonyene, atweela n'isolo iyo.
66017013	Abo bali ni shitsilililwa shitweela. Bakana bawe kamaani kaabwe ni bunyala bwaabwe isi isolo iyo.
66017014	Basoolanisa Khasheese, ne Khasheese khalibafuura mu busoolo. Khulwekhuba niye Umukasya uwe bakasya, nalundi ali Umuyinga uwe bayinga. Ni naabo babaali ni naye balilaangibwa bari barobole, lundi babeyikinwa.”
66017015	Lwanyuma lwayo, Malayika wanoma ari, “Kameetsi keesi uboone, khweesi malayika ekhala, nibo babandu, ni kamatuuli, ni kamanaambo, ni tsinimi.
66017016	Ni tsintsika likhumi tseesi uboone, n'isolo iyo, bilibiiyila malaaya uyo. Bilimurusakho bibindu byoosi byeesi ali ni nabyo, bimulekhe bukhuna. Bilimulya niye umweene, bimuhesele ilala ni kumulilo.
66017017	Khulwekhuba Wele wara mu mwoyo kwabwe khukhola sheesi akana, nga shifukiilisibwa khuuwa isolo bunyala khuuba umuwuli, khukhwolisa bilomo bya Wele ni bililyoolelesebwa.
66017018	N'umukhasi yeesi uboone, nisho shiriimba shiboofu shishiwula bayinga be mu shibala.”
66018001	Lwanyuma lwa bino, nabona malayika ukuundi nga n'ekha khukhwama mwikulu. Abe ali ni bunyala bukali, nalundi khulwe shiriifwa sheewe, wamulikha shibala shoosi shakhosa.
66018002	Malayika uyo walomela angaaki ni likono likali ari, “Shiriimba Babuloni shakwiile! Shakwiile! Shakwiile! Shakalukhile khuuba shishaalo shishimenyamo kimidayimoni, lundi shekyelile bumenyo bwa buli shisimu shoosi shiibi, na buli khanywinywi khoosi khakhekyelile khaabiyile.
66018003	Lwekhuba kamanaambo koosi kanyweele khu viini iye buyeyani bwa Babuloni. Bayinga boosi be shibala bakholile buyeyani ni naye, ni babakulisa boosi be mu shibala bafuna buyindifu khulwe kamaani ke lukhobe lweewe.”
66018004	Lwanyuma nawulila likono liliindi nga lyaama mwikulu nga liloma liri, “Inywe babandu baase, ni murure mu Babuloni, ni mulekhe khutsiila atweela ni naye mu byonako byeewe ta. Nalundi nio mulekhe khunyoola kumutaambo mu shitaambiso sheewe ta.
66018005	Khulwekhuba bibyonako byeewe bili bikali, byetsuule khukhwoola mwikulu, ni Wele siwebiliile bibyonako byabwe ta.
66018006	Ni mumuliyile niye nga naye n'abaliyila inywe. Ni mumuliyile kimilundi kibili muminyisekho isho sheesi niye umweene akhola. Inywe ni mumwitsusilemo niye kimilundi kibili she khuunywa, mu shikopo sheewe shisheene mweesi niye abetsusilamo inywe lutweela.
66018007	Nga n'ebuyila, nga etikitya, ni nanywe muryo ni mumuwe shitaambiso ni kumutaambo. Lwekhuba niye umweene elomela mu mwoyo kweewe ari, ‘Ise nikhala nga Umuyinga Umukhasi. Ise s'indi namulekhwa ta, namwe s'indibonakho kumutaambo kwoosi ta.’
66018008	Nashiryo mu shifukhu shitweela bitaambiso byeewe biliitsa. Khuufwa, tsindwale, kimitaambo, ni intsala. Ni naye alyokhebwa ni kumulilo, khulwekhuba Umukasya Wele Umweene uwe bunyala, niye umukhaliile kumusaango, nalundi kwamufuura.”
66018009	Bayinga be mu shibala babayeyanatsaka ni naye, bekhala atweela ni naye mu mwikhoyo, babeene abo balilila, bantsuwe khulweewe, ni balibona lisuusi lilyaama khu mulilo kukumwoosha, nga lituukha.
66018010	Baliimikha aleeyi khulwe shiriiso she khukhwokhebwa khweewe, beyaange nga baloma bari, “Woowe, woowe! Babuloni shiriimba shiboofu, Babuloni shiriimba she kamaani! Itaambayo isaawa indweela yonyene iwe bakhukhalile kumusaango.”
66018011	Ni babandu be khu shibala babakhola bye khukulisa, balilila, bewunamile khulweewe. Khulwekhuba s'ilibawo umundu na mutweela ukula bibindu byabwe ta.
66018012	Bibindu bibiili bye izaabu, ni bye ifeeza, ni kamabaale ke bukusi bwe angaaki, ni tsilulu, ni tsingubo tsiwanga, ni tsinandaafu, ni tsimbaawo tse bukusi bwe angaaki, ni bibindu byoosi bibyakholebwa mu masaanga ke intsofu, ni biibya bye kumukaso, ni kamabaati, ni kamabaale kamalayi mbaawo ulibikula ta.
66018013	Nalundi mbaawo ulikula bibiwunya bulayi, ni bibiŋaayisa tsinyenyi, ni bubaani, ni bye khukhwiyakha bibiwunya bulayi, ni iviini, ni kamafura, ni buufu, ni iŋaano, tsikhaafu, kamasheese, tsifalaasi ni kamakaali kaatso, ni bulamu bwe babandu, nga bano nibo babaali bakulwa.
66018014	Babakulisa bano baliloma bari, “Bibyaano byeesi kumwoyo kwoowo kwewuumatsaka byakhururirekho. Ni nebyo bye buyindifu bwoowo, ni bibindu byoosi bye angaaki byaweelewo. S'ulibinyoola lundi ta.”
66018015	Ni babakulisa bibindu bino, babafuna buyindifu khulweewe, baliimikha aleeyi khulwe shiriisa she khutaambisibwa khweewe. Balilila, bewunamile.
66018016	Balilomela angaaki bari, “Woowe, woowe! Shiriimba shikhulu shishakwaarisibwatsaka tsingubo tsiwanga, ni tsinandaafu, ni tsimbesemu, nalundi shakwaarisibwa ni bibindu bye izaabu, ni kamabaale ke bukusi bwe angaaki, ni tsilulu!
66018017	Musaawa indweela yonyene buyindifu buno bwoosi bwonakisibwa!” Nio bakhulu be tsimeeli boosi, ni naabo babakyeendela khu meetsi boosi, ni naabo boosi abe babakhola bye bukusi nga bakyeendela khu meeri, bemikha aleeyi.
66018018	Ni babona lisuusi lilituukha khukhwama khu mulilo kukwoosha shiriimba, bakukuulila angaaki nga baloma bari, “Shiriimba shiina shishinyala shalekhaasibwa khu shiriimba shikhulu shino?”
66018019	Kila behanyakila lifukhuulu mu mirwe kyaabwe, nga balila. Beewunamila nga baloma bari, “Woowe, woowe! Shiriimba shikhulu mweesi abo boosi babaaba ni tsimeeli khu nyaantsa nga nimwo mweesi baamisa buyindifu, khulwe buyindifu bubwaba mu shiriimba isho, mu saawa indweela yonyene shonakisibwa!
66018020	Iwe likulu ni wikhoye, khulwe khukhwonakisibwa khwasho. Akhaba inywe bakhosefu ni barume beewe, ni baŋoosi, ni mwikhoye. Khulwekhuba Wele wakhaliile shiriimba isho kumusaango khulwesho sheesi shabakhola inywe.”
66018021	Lwanyuma malayika uwe kamaani wabukula libaale liboofu lilifwana nga lusisi luboofu, walituuma mu nyaantsa nga aloma ari, “Babuloni shiriimba shikhulu shilituumibwa asi ni kamaani kakafwana karyo. Sishilibonekhakho lundi na khari ta.
66018022	Ni kamakono ke babakhupa kamatuungu ni babeemba, ni babakhupa kimilele, ni babafuura tsikhoombi, sikaliwulilikhanakho lundi mus'iwe ta! Mbaawo babakhola bye bukusi babalibonekhakho mu shiriimba isho ta, nalundi silibawo likono lye lusisi lililiwulilikhakho mus'iwe ta.
66018023	Shilibonekhawo lundi buwaanga bwe itaala iyaburukha mus'iwe ta! Imbaawo kamakono ke kamayiiya ke bukhwaale kakaaliwulilikhana mus'iwe lundi ta! lwekhuba abe ukholakana ni babandu bakhulu naabi mu shibala muno, ni kamanaambo koosi kawombesebwa khulwe liloko lyoowo.
66018024	Mu shiriimba shino Babuloni, mwanyoolekhanamo kamafuki ke baŋoosi ni bakhosefu, ni naabo boosi be khu shibala babaaba nga bayiribwa.”
66019001	Lwanyuma lwa bino, nawulila shishawulilikha khukhwama mwikulu nga likono lya wanamundu, nga liloma liri, “Aleluya Umukasya! Buwonesi, ni shiriifwa, ni kamaani bili bya Wele weefwe.
66019002	Lwekhuba khukhalawo khweewe khwe kimisaango khuli khwa ŋali, nalundi khuli khukwalaafu. Wele wamalile khukhalila malaaya umukhulu kumusaango. Malaaya uyo, uwonakisa shibala khulwe buyeyani bweewe. Wele wamuweele shitaambiso khulwe khufwa khwe babakaanisi ba Wele.”
66019003	Nalundi bayokesela angaaki nga baloma bari, “Aleluya Umukasya! Malaaya isi boosha ekhala etuukha lisuusi biilo ni biilo.”
66019004	Kila basakhulu kamakhumi kabili na bane atweela ni tsisolo tsine beyalisa asi, khukhwisaaya Wele uwikhaale khu shitsoloŋo, nga baloma bari, “Amiina! Aleluya!”
66019005	Nio likono khukhwama khu shitsoloŋo lyakukuula liri, “Inywe babakaanisi ba Wele, babamwiisamo shiriifwa, inywe babandu babusheele ni be biriifwa, ni muruuye Wele weefwe!”
66019006	Lwanyuma naawulila likono liliwulilikhana nga lye babandu bakali, nga liwolola nga kameetsi kamakali, nga liloma liri, “Aleluya, Umukasya Wele wefwe, Umunyali wa byoosi, niye umuwuli!
66019007	Lekha khwikhoye, khusangaale, khumuwe shiriifwa, khulwekhuba bukhwaale bwe Khasheese bwolele. N'umweha weewe werekekhelele.
66019008	Bamufukiilisile khukwaara shikwaro shiwanga, shishimwekhamwekha, nalundi shimiliwu. Shikwaro shiwanga niyo bikholwa bye bakhosefu ba Wele byeesi bakhola.”
66019009	Lwanyuma malayika wanomela ari, “N'urone bino: Abo babalaangibwile khu mayiiya ke bukhwaale bwe Khasheese bali n'ikhabi.” Lundi malayika wanoma ari, “Bilomo bili byaŋali khulwekhuba byaama isi Wele.”
66019010	Khulwa bino byoosi, nakwa asi mu bikele byeewe khukhwisaaya. Ne wanoma ari, “Ukhakhola uryo ta. Ise indi umwakaanisi uwashoowo, atweela ni bayaaya boowo, babaali ni bujulisi bubuwamba khu Yesu. Ni wisaaye Wele, khulwekhuba bujulisi bweesi Yesu areera nibwo Umwoyo uwe buŋoosi.”
66019011	Lwanyuma nabona likulu nga lyekukhile. Abonekhawo ifalaasi iwanga. Ni n'oyo uwakikhalakho nga alaangibwa ari, Umwiyikinwa lundi Uwaŋali. Akhala kimisaango nga emikha khu bukwalaafu nalundi niye ureera busoolo.
66019012	Tsimoni tseewe tsifwana nga kumulilo kukuliliba. Ni khu murwe khweewe nga khulikho kamahabi kamakali. Abe baamuronakho lisiina lyeesi umundu yeesi akhamanya ta, khurusakho umweene yenyene.
66019013	Abe wakwaarire shikwaro sheesi bamalile khusenya mu mafuki. Ni lisiina lyeewe abe bari Shilomo sha Wele.
66019014	Kamahe ke mwikulu kaamuloondakho nga kekhaale khu falaasi tsiwanga, lundi nga bakwaarire bikwaaro bimiliwu, nga biwanga tselelele.
66019015	Mukhanwa mweewe mwamamo lurima lulwamema, nga nilwo lwesi ali ni khuraambisa khuurema kamanaambo. Aliba umuwuli uwe kamanaambo nga araambisa burafu bukali, ni naye umweene alisambakilila likhoŋolo lyeesi barokelamo iviini iye lirima lya Wele, Umunyali wa byoosi.
66019016	Khu shikwaro sheewe ni khu liraango lyeewe, iliyo lisiina lilyaronebwakho liri, “Umuyinga uwe bayinga; lundi Umukasya uwe bakasya.”
66019017	Lwanyuma nabona malayika ukuundi nga wemikhile khu nyaanga. Wakukuulila angaaki nga alaanga binywiinywi byoosi bibipururukha mu ngaaki ari, “Ni mwiitse ano, khulwe kamayiiya ka Wele kamaboofu.
66019018	Ni mulye tsinyama tsye kimilaambo kye bayinga, ni tsye kimilaambo kye basilikhale bakhulu, ni tsye kimilaambo kye babandu be kamaani, ni tsye ifalaasi, ni ts'abo babekhaale khu falaasi itsyo. Ni mulye ni tsinyama tsye kimilaambo kye babandu boosi, basaalikhana ni bakulwa, bafwiiti ni bakhulu.”
66019019	Lwanyuma nabona isolo ni bayinga be shibala ni kamahe kaabwe nga babusana atweela, khusoolana ni n'oyo uwaba wikhaale khu falaasi, ni kamahe keewe.
66019020	Isolo tsana iyo bakiwamba, atweela n'umuŋoosi uwe bubeeyi, uwakholatsaka bye kamakaanga ni bubonelo mu moni tsayo. Khulwe bubonelo buno uyo aba waborosa babandu wakila baafuna khabonelo khe isolo, nalundi besaaya shifwani shayo. Isolo iyo atweela n'umuŋoosi uwe bubeeyi tsana uyo, baatuumibwa nga bali balamu, mu nyaantsa iye kumulilo kwe bunoro kukutindiima.
66019021	Babaramawo boosi beeribwa ni lurima lulwarura mukhanwa kh'oyo uwekhala khu falaasi. Binywiinywi byoosi byaalya kimilaambo kyaabo.
66020001	Lwanyuma nabona malayika nga ekha khukhwama mwikulu, nga mu mukhono kweewe wawambile shifungo she lilowo liliili asi wa naleme. Nalundi abe wawambile ni kumunyololo kumuboofu naabi.
66020002	Kila akulukhila kuuremu, kuuremu kukhale kwatsana ukwo, nga nikwo umusiku, lundi niye Sitaani, wakubowa khumala kimiiko shikana shitweela.
66020003	Wakukholowa mwilowo liliili asi wa naleme, wakwikalila mubweene umwo, nga arakho ni khabonelo, nio kulekhe khukhwilayo khuborosa kamanaambo lundi ta, khukhwolisa kimiiko shikana shitweela nga kyaweelekho. Lwanyuma lwe kimiiko ikyo, kuuremu ukwo bakukangululekho khumala imbuka ifwiiti iri.
66020004	Lwanyuma nabona bitsoloŋo ni naabo abe bababiikhaalekho, nga babaweele bunyala bwe khukhala kimisaango. Lundi nabona kimyoyo kyaabo beesi beera nga babakhalakho kimirwe, lwekhubeela bawayo bujulisi bwaabwe khu Yesu, ni khuleekela shilomo sha Wele. Bano boosi sibesaaya isolo namwe shifwani she isolo iyo ta. Nalundi nibo sibaara khabonelo khe solo mu bweeni bwaabwe namwe khu mikhono kyaabwe ta. Nibo balamukha khukhwama mu bafu, baaba bawuli atweela ni Kristo, khumala kimiiko shikana shitweela.
66020005	Ne babaandi babaramileyo khu baafwa sibaalamukha ta, khukhwolesa kimiiko shikana shitweela ni kyawayo. Khuno nikhwo khulamukha khukhwaba khukiboole.
66020006	Bali ni tsikhabi nalundi bali bakhosefu abo babanyoola kumukabo mu khulamukha khukhwanyoowa. Ni khuufwa khukhukhola khabili sikhubalikho ni bunyala bwoosi ta. Nibo baliba basaayi ba Wele, nalundi ba Kristo. Nalundi baliiba bawuli atweela ni Kristo khumala kimiiko shikana shitweela.
66020007	Lwanyuma nga kimiiko shikana shitweela shaweelekho, Sitaani balimukangulula khukhwama mu mapuusu keewe.
66020008	Alirura atsye ibulafu khuwombesa kamanaambo kakaali ibwakamilo we shibala nga niko Goga ni Magoga; khubusanisa atweela babandu baako khulwe busoolo. Ni bukali bwaabwe bwoola nga kumuyekhe kwe khu nyaantsa.
66020009	Baryo basalanila mu shibala shoosi nga bakhuumba, bebotokhelela lituuli lye bakhosefu, ni shiriimba sha Wele shikanwa naabi. Ne babeene abo kumulilo kwekha khukhwama mwikulu kwaboosha.
66020010	N'umusiku Sitaani, uyo uwabawomela, watuumibwa mu nyaantsa iye bunoro itindiima kumulilo. Mu bweene umwo, isolo tsana n'umuŋoosi uwe bubeeyi nabo mweesi baatumibwa. Balikholela ibweene iyo shiisa, shiilo ni kumuusi, khumala biilo ni biilo.
66020011	Lwanyuma nabona shitsoloŋo shiwanga nga shili shiboofu, ni n'oyo uwashiikhalakho. Likulu ni shibala byelukha khukhwama is'ali byaatsya, byalekha khubonekhakho lundi ta.
66020012	Naabona baafu, nga mulimo bakhulu ni bafwiiti, nga bemikhile mu moni tsye shitsoloŋo. Abweene awo bitabo byabikuliwa. Lwanyuma shitabo shishindi nasho shabikuliwa. Shino shaba shitabo she bulamu. Kila bakhalila baafu kimisaango, nga bemikha khu bikholwa byeesi baakhola, nga ni byaronebwa mu shitabo.
66020013	Inyaantsa yarusa baafu babakibamo. Luufu n'imakoombe nabyo byarusa baafu beesi byaba ni nabo. Baryo boosi bakhalilwa kumusaango khukhwimikha khu bikholwa byeesi baakholatsaka.
66020014	Lwanyuma luufu ni kamakoombe byatuumibwa mu nyaantsa iye kumulilo. Inyaantsa iye kumulilo yino niyo khuufwa khukhukhola khabili.
66020015	Na buli mutweela yeesi, uwanyoolikhana nga lisiina lyeewe silyaronebwa mu shitabo she bulamu ta, uyo baamutsukutsa mu nyaantsa iye kumulilo.
66021001	Lwanyuma ise nabona likulu lishaakha ni shibala shishaakha. Lwekhuba abe likulu likhale ni shibala shikhale byaweelewo. N'inyaantsa nayo yakoraanawo.
66021002	Nalundi nabona shiriimba shikhosefu, nga nisho Yerusalemu umushaakha, nga shiikha khukhwama mwikulu isi Wele, nga ni bamiliisa umweeha khulw'omuseetsa weewe.
66021003	Nawulila likono lye angaaki nga lyaama khu shitsoloŋo, nga liloma liri, “Bona ari Wele amenya mu bandu. Kane amenye mu bandu beewe, ni nabo kane babe babandu beewe. Ni Wele umweene kane abaatsake atweela ni babandu beewe, niye Wele wabwe.
66021004	Wele alibeeyakho kamasika koosi khukhwama mu moni tsaawe. Shiilibawo lundi khuufwa, namwe kumutaambo, namwe khuulila, namwe butsiina ta. Lwekhuba bibindu byoosi bibyanyoowa khubawo, ari byaweelewo.”
66021005	Uyo uwekhala khu shitsoloŋo waloma ari, “Bona ingalusa bibindu byoosi khukhwikyela bishaakha.” Waloma lundi ari, “Rona bilomo bino, lwekhuba bino byoosi bili bibiyikinibwa nalundi bili byaŋali.”
66021006	Lwanyuma wanoma ari, “Shamalile khukholikha. Ise indi Alufa, nalundi indi Omega. Ise niye Bunanikhilo, nalundi ise indi Bubwakamilo. Uyo yeesi uli bulesa kane imufukiilile khuunywa busa khukhwama mu sebele ireera bulamu.
66021007	Uyo usoolana wamalakho busoolo nga wafuurire, alinyoola busikha bubulimo bino, ni nase indiba Wele weewe, naye aliba umwana uwase.”
66021008	Ne abo babaali ni buuri, ni babakhali ni khufukiilila ta, ni naabo babamala khukhwonekha, ni babeeri, ni bayeyani, ni balosi, ni babesaaya bifwaani, ni babeeyi boosi; babandu babaali nga bano kumukabo kwabwe kuliba khubatuuma mu nyaantsa itindiima ni kumulilo kwe bunoro. Khuno nikhwo khufwa khukhukhola khabili.
66021009	Lwanyuma mutweela khu bamalayika musaafu babaaba ni bibuumba musaafu nga byetsuulemo bitaambiso musaafu bibimalilisayo, wetsa isi ise indi. Wanoma ari, “Ni wiitse ano. Yiitsa ikhwokese umweeha, Umukhasi we Khasheese.”
66021010	Nakwaarisibwa ni kamaani k'Omwoyo, kila malayika ambila khu lukiingi luboofu, nga luleeyi naabi. Malayika uyo wantsokesa shiriimba Yerusalemu shikhosefu, nga shiikha khukhwama isi Wele mwikulu.
66021011	Shiriimba isho shamulikhamulikha ni shiriifwa sha Wele. Ni khumulikha ukhwo khwalekhaana ni khwe libaale lye bukusi bwe angaaki, nga sherurukhilile nga libaale lililaangibwa yasepi.
66021012	Shiriimba isho shaba ni kutikiyi kuboofu, nga kuleeyi. Shabakho kimilyango likhumi na kibili, nga buli kumulyango kulindibwa ni malayika mutweela. Abe baronakho kamasina ke bikuuka likhumi na bibili, bye babandu be mu Isiraeli, khu milyango kino.
66021013	Khu luwande lwe ibwama inyaanga yabayo kimilyango kitaru. Khu luwande lwe imurwe, yabayo kimilyango kitaru. Khu luwande lwe ibikyele, kimilyango kitaru. Ni khu luwande lwe ibukwa inyaanga, nayo yabayo kimilyango kitaru.
66021014	Kutikiiyi kwe shiriimba ukwo kwaba ni kamabaale ke kimisingi likhumi na kabili. Ni khu misingi ikyo khwabakho kamasina likhumi na kabili ke barume likhumi na babili be Khasheese.
66021015	Malayika uwanganikhayo aba wasutile kumukosi kukupima, nga kuli kwe zaabu. Kumukosi kuno abe kuli kwe khupima shiriimba, ni kimilyango kyasho, ni kamatikiiyi kaasho.
66021016	Bubalaayi bwe shiriimba, ni buleeyi bwasho abe bilekhaana busa. Malayika wapima shiriimba nga araambisa kumukosi ukwo. Wanyoola nga buleeyi bwasho shoolesa tsi kilomita bikana bibili ni bitoondo bine. Ni bubalaayi nabwo buryo, ni khuniina mu ngaaki nakhwo khuryo. Nga byoosi bilekhaana busa.
66021017	Lwanyuma wapima litikiiyi lyasho. Nga mu khuraambisa shipimo sheesi malayika aba ni nasho, abe lyoolisa tsifuuti bitoondo bibili ni likhumi na tsisesaba khuniina mu ngaaki.
66021018	Litikiiyi abe balyoombekha nga baraambisa kamabaale kakalaangibwa yasepi. Ne shiriimba shisheene bashombekhela izaabu yonyene busa, nga mbaamo khakhandu ta. Izaabu yino abe yayirurukhilila nga indolelo.
66021019	Kimisingi kye litikiiyi lye shiriimba kyakholebwa mu mabaale ke bukusi bwe angaaki, nga kali ke tsisaambo tsingali. Libaale lye kumusiinji lilyanyoowa lyaba lye shikuuka sha yasepi. Lilikhola khabili lyaba lya sapiri, lilikhola khataru lyaba lya kaledoni, lilikhola khane lyaba lye emerodi.
66021020	Libaale lilikhola kharaano lyaba lye shikuuka sha salidoniki, lilikhola khasesaba lyaba lya kaneliani. Lye kumusaafu lyaba lya kilisolito, lye shinaane lyaba lya belulo, lye shisheenda lyaba lya topazi, lye likhumi lyaba kilisopulasi. Libaale lilikhola likhumi na litweela lyaba lya yasuti, ni lye likhumi na kabili lyaba lya amezisito.
66021021	Kimilyango likhumi na kibili kyaba kye tsilulu. Buli kumulyango mutweela kwaba ilulu ndweela. Kumukhoosi kukubira mu shiriimba kwaba kwe zaabu yonyene busa, nga kumulikha nga indolelo.
66021022	Ne mu shiriimba umwo, sinabonamo Lisaayilo Likhulu ta. Khulwekhuba Umukasya Wele, Umunyali wa byoosi, ni Khasheese, babeene nibo Lisaayilo Likhulu lye mu shiriimba.
66021023	Nalundi nga seshikoombesa inyaanga namwe kumweesi khukhwaburukha mu shiriimba isho ta. Khulwekhuba shiriifwa sha Wele nisho shishiili buwaanga bwe shiriimba. Ni Khasheese khakheene nikho itaala iye mu shiriimba isho.
66021024	Buwanga bwe shiriimba isho nibwo bukane burangililatsake babandu be kamanaambo koosi khu shibala. Ni bayinga be mu shibala boosi kane bareere biriifwa byabwe mu shiriimba isho.
66021025	Imbaawo ni khu shifukhu na shitweela yeesi balikalilawo kimilyango kye shiriimba isho ta. Khulwekhuba ibweene iyo s'ilibaatsakayo shishilima ta.
66021026	Balireera shiriifwa ni buyinda bwe kamanaambo mu shiriimba isho.
66021027	Ne imbaawo shishindu shoosi shishilikho kumusilo, namwe umundu yeesi ukhola bibiwaambisa kamaŋaanyu, namwe umundu yeesi umubeeyi, ukane enjile mu shiriimba isho ta. Khurusakho abo babaali ni kamasina kaabwe nga kaaronebwa mu shitabo she Khasheese, she bulamu.
66022001	Lwanyuma malayika wantsokesana luluutsi lwe kameetsi kakareera bulamu. Abe lwama mu shitsoloŋo sha Wele ni she Khasheese, nga lunyenanyena nga indolelo.
66022002	Abe luluutsi luno lwiikha nga lubirira akari we kumukhoosi kukuuli mu shiriimba. Khu buli luwande lwe luluutsi luno, iyi ni n'eyi, khwabakho shisaala shishireera bulamu. Shisaala shino abe shaana bibyaano kimilundi likhumi na kibili mu mwiiko. Nga buli mweesi, shaana kumulundi mutweela. Ni kamasaafu ke shisaala isho kaaba kali kamasuuswa isi kamanaambo koosi.
66022003	Mu shiriimba umwo simulinyoolikhana shishindu shoosi sheesi Wele amala khutsuba ta. Shitsoloŋo sha Wele ni shitsoloŋo she Khasheese, nibyo biliba mu shiriimba umwo. Ni babakaanisi beewe balimwisaaya.
66022004	Balimubona mu moni mweewe, nalundi balirona lisiina lyeewe mu bweni mwabwe.
66022005	Shishiilima shilikoraanawo. Sibalikoomba buwaanga bwe taala, namwe bwe nyaanga ta. Khulwekhuba Umukasya Wele umweene aliba niye buwaanga bwaabwe. Ni babeene abo baliba bawuli khumala biilo ni biilo.
66022006	Lwanyuma malayika wanoma ari, “Bilomo bino bili byaŋali nalundi uli ni khubiyikina. N'Umukasya, Wele uwe kimyoyo kye baŋoosi, warumanile malayika weewe khukhwokesa babakaanisi beewe ibyo bibyaba byaakha khubawo mu mbuka ikhali iye aleeyi ta.”
66022007	Yesu aloma ari, “Bona indikho niitsa wangu. Ne umundu yeesi utsiila khu bilomo bye buŋoosi bwe mu shitabo shino, uyo aba ali ni ikhabi.”
66022008	Ise Yohana niye uwawulila nalundi nabona bibindu bino. Ni nabiwulila nalundi nabibona, nakwa asi e bikele bya malayika uwantsokesana bibindu bino, khumwisaaya.
66022009	Ne niye wanomela ari, “Ukhantsisaaya ise ta! Khulwekhuba nase ndi umwakaanisi nga iwe n'uli, nalundi nga bayaaya boowo baŋoosi ni bali, ni naabo boosi babaatsiila khu bilomo bibyaronebwa mu shitabo shino. Ni wisaaye Wele.”
66022010	Lwanyuma wanoma ari, “Ukhabiikha bilomo bye buŋoosi bibiili mu shitabo shino nga shimoonyo ta, lwekhuba imbuka ili ambi khukhwoola.
66022011	Lekha umwonaki eloosele mu bwonaki bweewe. Ni n'oyo ukhola bye bunyaalu lekha eloosele ni bye bunyaalu byeewe. Ni n'oyo ukhola bye bukwalaafu eloosele khukhola bye bukwalaafu. Umukhosefu khayo eloosele ni khuuba Umukhosefu.”
66022012	“Ne bona indikho niitsa wangu, nga ndi ni shiwanwa. Kane buli mutweela imuwe shiwanwa kulondekhana ni bikholwa byeewe.
66022013	Ise ndi Alufa, nalundi ndi Omega, Umukiboole, nalundi niye Umalilisayo, Bunanikhilo, nalundi niye Bubwakamilo.”
66022014	Bali ni khabi khukhwama isi Wele abo babaasiinga tsingubo tsaabwe nio banyale khufukiilisibwa khuulya bibyaano bye khu shisaala shishireera bulamu, lundi nio banyale khufukiilisibwa khukhwinjila mu shiriimba nga babirira mu milyango kyasho.
66022015	Ne ibulafu we shiriimba ilibayo tsiimbwa, balosi, bayeyani, babeeri, babesaaya bifwaani, na buli uyo yeesi umenya mu khukhola bye bubeeyi.
66022016	“Ise niye Yesu. Narumanile malayika wase khubawa bujulisi buno, inywe kamatuuli koosi ke bafukiilisi. Ise indi umusaalikhana nalundi indi uwe nda iya Daudi. Ise niye inieniesi ikhosa tselelele, irura kumutikhinyi.”
66022017	Umwoyo n'Umweha baloma bari, “Yiitsa.” N'abuli mutweela uwulila bilomo bino ali ni khuloma ari, “Yiitsa.” Lekha buli mutweela uli bulesa eetse. N'abuli mutweela uwikoomba kameetsi kakareera bulamu ni etse anywe ka busa.
66022018	Ne indeewula buli mutweela yeesi uwulila bilomo bye buŋoosi bye mu shitabo shino. Uyo yeesi ukana alooselekho shishindu shoosi khu bindu bino, Wele alimulooselakho bitaambiso bibikanikhibwakho mu shitabo shino.
66022019	Ne noola umundu yeesi arusakho ilomo yoosi khu bilomo bibiili mu shitabo shino, naye Wele alimurusakho khukhwama khu mukabo kweewe khu shisaala shishireera bulamu, ni khu mukabo kwe mu shiriimba shikhosefu, nga ni bikanikhibwakho mu shitabo shino.
66022020	Uyo uwayo bwaŋali khu bindu bino aloma ari, “Ilala, indikho niitsa wangu.” Amiina. Yiitsa Umukasya Yesu.
66022021	Bubweela bw'Omukasya Yesu bube ni nanywe mweesi. Amiina
