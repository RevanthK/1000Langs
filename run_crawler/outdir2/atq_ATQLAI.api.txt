40001001	Dianto inde peneneanna Puang Yesus Kristus, peänä'anna Daud, peänä'anna Abraham.
40001002	Abraham umpadahi Ishak, Ishak umpadahi Yakub, Yakub umpadahi Yehuda anna yato sangngaka-sangngaka ullu'na.
40001003	Yehuda umpadahi Peres anna Zerah di hao mai di bahinena ang disanga Tamar. Peres umpadahi Hezron, Hezron umpadahi Ram,
40001004	Ram umpadahi Aminadab, Aminadab umpadahi Nahason, Nahason umpadahi Salmon,
40001005	Salmon umpadahi Boas di hao mai di bahinena ang disanga Rahab. Boas umpadahi Obed di hao mai di bahinena ang disanga Rut. Obed umpadahi Isai,
40001006	Isai umpadahi Daud ang mendahi Tomarayanna to Israel. Daud umpadahi Salomo di hao mai di Batsyeba, bahinena dolu ta Uria naonge tuhoke'.
40001007	Salomo umpadahi Rehabeam, Rehabeam umpadahi Abia, Abia umpadahi Asa,
40001008	Asa umpadahi Yosafat, Yosafat umpadahi Yoram, Yoram umpadahi Uzia,
40001009	Uzia umpadahi Yotam, Yotam umpadahi Ahas, Ahas umpadahi Hizkia,
40001010	Hizkia umpadahi Manasye, Manasye umpadahi Amon, Amon umpadahi Yosia,
40001011	Yosia umpadahi Yekhonya anna yato sangngaka-sangngaka ullu'na di tempona to Israel ditalo anna dibahai pano di Bohto Babel.
40001012	Tahpana puha dibahai to Israel pano di Babel, inde Yekhonya umpadahing Sealtiel. Sealtiel umpadahi Zerubabel.
40001013	Zerubabel umpadahi Abihud, Abihud umpadahi Elyakin, Elyakin umpadahi Azor,
40001014	Azor umpadahi Zadok, Zadok umpadahi Akhim, Akhim umpadahi Eliud,
40001015	Eliud umpadahi Eleazar, Eleazar umpadahi Matan, Matan umpadahi Yakub,
40001016	Yakub umpadahi Yusuf ang mendahi muanena Maria, anna inde Maria dianto ang ungkeänä'ing Puang Yesus ang si disanga toe' To Dilanti' la Mepasalama'.
40001017	Dahi, aha sampulo uhpa' lapi'na peänä'ang mengkalao di Abraham lambi' naung di Daud, anna aha sampulo uhpa' lapi'na peänä'ang mengkalao di Daud lambi' dibahai to Israel pano di Babel, anna aha sampulo uhpa' lapi'na peänä'ang puhanna dibahai to Israel pano di Babel lambi' dahi Puang Yesus, To Dilanti' la Mepasalama'.
40001018	Kadahianna Puang Yesus Kristus tama di lino, noa indee tohodolunna: Dolu aha mesa bahine disanga Maria ang la mendahi indona Puang Yesus. Donetoo lella' situnangang mesa muane ang disanga Yusuf. Ampo' dolunna la sika dipakabeng, ya' kehähtändanne' Maria di hao mai di Inaha Maserona Puang Alataala.
40001019	Ampo' inde Yusuf, dake' nainsang aka ang menge nababe Puang Alataala, dahi mopahtuyung la umbohtui Maria ampo' dai naaku ke ahai tau senga' la mangnginsang, aka' inde Yusuf mesa muane ang mapia inaha anna dai naaku la umpakasili Maria di olona tau mai'di.
40001020	Tahpana menge napihki' ingkänna yatoo, ya' haheng. Pihsananna yaling di pangngipinna ungngitae' mesa malaeka'na Dehata sule napengkalanda'i anna ma'karai naoatee, "O Yusuf, peänä'anna Daud, daa umbata-bata umpobahine Maria, aka' änä' ang menge nakehähtängnging sule yahoete' mai di Inaha Maserona Puang Alataala.
40001021	Maria la ungkeänä'ing mesa änä' muane-ane, anna yato änä' pahallu unsangai Yesus, aka' Dianto ang la umpasalama' ingkänna petauanna Puang Alataala di hao mai di tahungkunna dosannaii."
40001022	Ingkänna yatoo dahi anna malai sundung tula'na Puang Alataala ang napalambi' mesa nabi naoatee,
40001023	"Itaia', mesa änä' bahine la pihsa' kehähtäng tomande' anna ungkeänä'ing mesa änä' muane-ane, anna yato änä' la sika nasangai Imanuel." (Imanuel situhu' basa Ibrani bahtuanna: Puang Alataala tohho yaling di alla'-alla'ta.)
40001024	Tahpana kaleha Yusuf di mebengngi', nababe siang yato aka ang napahentaing malaeka'na Puang Alataala anna ungngalai Maria mendahi bahinena.
40001025	Ampo' dai sibaha hahe lambi' ungkeänä'ing mesa änä' muane-ane. Tahpana sohong yato änä', ya' nasangaing Yusuf: 'Yesus.'
40002001	Puang Yesus dahi di hao di Bohto Betlehem, Poropensi Yudea, di tempona Herodes mendahi tomaraya. Puhai yatoo aha sangngaka-sangngaka to manähäng ungngita bintäng ang si disangai 'Majus' sule yaling mai di katimbingang allo le'ba' dai' di Yerusalem.
40002002	Anna sika kutanai pano di ingkänna tau naoatee, "Umbae' naongei änä' mane dahi ang la mendahi Tomarayanna to Yahudi? Aka' puha kiita bintänna yaling di katimbingang allo, dianto anna sulemang aka' la kipenombai."
40002003	Tahpana nahingngi Tomaraya Herodes didiona yatoo, ya' masuhsa liung nasa'ding, lambi' masuhsa tunne' nasa'ding ingkänna to Yerusalem umpihki' kakeaha'anna inde tomaraya.
40002004	Untambaing ingkänna kapala-kapala imang sibaha to pampakuhu ada' anna nakutanaii didiona umba naongei la dahi ang dioatee 'To Dilanti' la Mepasalama'.'
40002005	Sika mentimba'mi naoatee, "Di hao are' di Bohto Betlehem Poropensi Yudea, aka' noang ang tiuki' yaling di suha'na nabi naoatee,
40002006	'Dio, Bohto Betlehem, ongeanna peänä'anna Yehuda, tadiamo ongeang ang handang saohko' di alla'na kapahentaang Yehuda; aka' mesa to ma'pahenta la dahi yaling mai di dio ang la ungkambi' petauangku to Israel.' "
40002007	Puhanna nahingngi ingkänna yatoo, ya' inde Herodes untambai membuning yato sangngaka-sangngaka to manähäng ungngita bintäng anna nakutanaii didiona pihhang anna lemba'i yato bintäng, aka' pemala nainsang sangngakang pahiamanna yato änä'.
40002008	Puhai nakutanai, ya' nasuong mao pano di Bohto Betlehem naoaintee, "Laomokoa' do pamapeängngi yato änä'. Anna ponna ke ullambi'mi, ya' sulemokoa' umpainsangngiä' anna mao touä' koo kupenombai."
40002009	Puhanna sika unghingngi yato tula'na Herodes, ya' sika le'ba'mi. Yato bintäng ang hali sika naita yaling di katimbingang allo, mopellao-lao toe' ungkadoluangngiii, lambi' tohho yaho di hahona mesa ongeang di hao di Bohto Betlehem ang naongei yato änä'.
40002010	Tahpana sika ungngita yato bintäng tohho, ya' sika kahsi si'da-si'dang.
40002011	Ya' sika tamang yato di dasang anna ungngitai yato änä' sibaha Maria indona. Sika mengkuntu'mi umpenombai yato änä' anna umbuhkeii paongeang aka-akanna, mane nabeai yato pano di änä': bulahang, dama' bomammi' ang dioainte 'kemenyang,' anna rampa-rampa ang dioainte 'mur.'
40002012	Ampo' naonge anna lambi'i tempona inde to manähäng la le'ba', ya' dai sika sumuleng pano di Herodes do napainsangngi didiona yato änä', aka' puha nalahang malaeka'na Puang Alataala yaling di pangngipi, lambi' sika sumule mangngola lalang senga'.
40002013	Tahpana sika le'ba'i yato to manähäng ungngita bintäng, ya' aha buranne' malaeka'na Puang Alataala umpengkalanda'i Yusuf yaling di pangngipinna anna ma'karai naoatee, "Kalehao anna umbahai ne änä' sibaha indona, anna maokoa' do ungngalai kalaemu pano di Mesir. Tohhokoa' di hao lambi' kutula' bouingko aka ang la umbabe, aka' Tomaraya Herodes lella' umpeäng ne änä' anna malai napatei."
40002014	Dahi doneto di bengi, kaleha siang Yusuf anna umbahai yato änä' sibaha indona le'ba' tirende pano di Mesir.
40002015	Sika tohhong di hao lambi' mate Herodes. Ingkänna indee dahi anna malai sundung aka ang puha natula' Puang Alataala dolu ang nalombung mesa nabi naoatee, "Kalaeku untambai änä'ku malai yaling mai di Mesir."
40002016	Tahpana nainsang Herodes naoatee sika nabulitu' yato to manähäng ungngita bintäng aka' dai naaku sumule pano napainsangngi didiona yato änä', ya' keaha' liung. Tandana keaha', ya' unsuong tantarana anna malai sika umpatei ingkänna änä' ang muane ang tohho di hao di Betlehem sibaha ingkänna bohto ang nasidungku'ing, ang mane derua pahiamanna lunaung, situhu' tempona ang natula'ing dolu yato to manähäng ungngita bintäng, dianto tempona naonge anna lemba'i yato bintäng.
40002017	Donetoo sundung yato ang puha natula' Puang Alataala ang nalombung Nabi Yeremia naoatee,
40002018	"Kamahanna tau sika duseng anna kamasuhsaang ang käyyäng kahingngiang di hao di Bohto Rama. Rahel undusengngi änä'na anna daliung naaku dipakahanga aka' yato änä'na dang aha."
40002019	Tahpana mate Herodes, ya' sule bung yato malaeka'na Puang Alataala umpengkalanda'i Yusuf yaling di pangngipi di hao di Mesir anna ma'karai naoatee,
40002020	"Kalehao, bahai ne änä' sibaha bahinemu anna maokoa' sumule pano di bohtona to Israel, aka' yato sangngaka-sangngaka tau ang pemala la umpatei ne änä' puhang mate."
40002021	Donetoo kaleha siang Yusuf anna umbahai yato änä' sibaha Maria bahinena sumule pano di bohtona to Israel.
40002022	Ampo' tahpana nahingngi Yusuf yaling di pellaoanna naoate Arkhelaus ma'pahenta di hao di Poropensi Yudea umbala'i Herodes ambena, ya' mahea'mi la mao pano. Donetoo napengkalanda'i bumi malaeka'na Puang Alataala yaling di pangngipi anna naoaintee, "Dakoa' mala ma'ongeang di hao di Yudea." Ya' le'ba'mi Yusuf sibaha yato änä' anna bahinena pano di Galilea anna ma'ongeangngi di hao.
40002023	Tohhong di hao di mesa bohto saohko' ang disanga Nazaret. Ya' sundummi pole' aka ang puha natula' Puang Alataala dolu ungngolai senabiang didiona Änä'na naoatee, "Ingkänna tau la ungngangka' inde To Dilanti' la Mepasalama' to Nazaret."
40003001	Aha mesa tau ang disanga Yohanes to Pantero'. Tempo donetoo inde Yohanes le'ba' pano di ongeang makä'däng anna mampakuhui pano di tau mai'di.
40003002	Naoatee, "Pengkatoba'koa' aka' dang masae anna Kalaenang Puang Alataala ma'pahenta sihapang tomaraya."
40003003	Didiona inde Yohanes inang puhang natula' Puang Alataala ang nalombung Nabi Yesaya naoatee, "Aha tau kakoha-koha di hao di ongeang makä'däng naoatee, 'Patokaingnga' lalang ang la naola Dehata, pamarohoing lalanna.' "
40003004	Katuhoanna inde Yohanes sinnoa sangngaka-sangngaka nabi ang dolu. Si umpake kaya' ang bulu onta dipapia, anna mesalipi lollo'. Andeanna dianto kakombäng anna duho pangngala'.
40003005	Donetoo mai'di to Yerusalem anna mai'di tau ang aha di hao di Poropensi Yudea anna tau ang tohho sirungku' Salu Uhai Yordan sulei asang tihimpung ullumba Yohanes anna napehingngii yato pepakuhunna.
40003006	Lambi' mai'di tau di alla'naii ang ungngakui dosanna dai' di Dehata di olona tau mai'di. Puhai, ya' natero'mi Yohanes di hoi' di Salu Uhai Yordan.
40003007	Ampo' tahpana naita Yohanes mai'di ture' to Farisi anna to Saduki sulei di hao anna pemala toine' ditero', ya' ma'karang Yohanes pano diii naoatee, "Oa' ingkämmu peänä'anna ile keipo! Menna mangngoaingkoa'tee, pake la malakoa' lahpa' di hao mai di aha'na Puang Alataala ang la sule?
40003008	Dahi ponna pemalakoa' lahpa', ya' pembabe mapiakoa' situhu' pembabe pengkatoba'ang,
40003009	anna daa umpihki'ia' ungngoatee la napa'daimingkoa' dosammu Puang Alataala aka' peänä'annakoa' Abraham. Kutula'ingkoa' mating: ke naelo'i Puang Alataala, ya' malaete' inde mai batu napadahi peänä'anna Abraham.
40003010	Aka' dinoa sadiang Puang Alataala la untahungkung tau ang membabe karake sinnoa yato uhase ang tokang di hao di poang kayu, anna ingkänna poang kayu ang dai keboa mapia la dilellengngi nei' anna ditibeii tama di api.
40003011	Dinoa supung uhai ang kupake kutero'koa' aka' mengkatoba'mokoa', ampo' Yato ang mane la sule ma'kuasa puha nei' andana kodi'. Tandana keangka' yato Tau, moi la mensabua' pälli'ä' di olona datukä' sihatang. Anna la natero'koa' nei' umpake Inaha Masero anna api.
40003012	Toka tung petapi di hao di teyyena anna sadiang la umpasisähä' banne anna engka. Yato banne la nabe'bei mapiane' tama di loko, ampo' yatone' engka la natunu nei' tama di api ang ma'nala-nala lolo. Dianto anna pengkatoba'koa' andana natahungkungkoa' sinnoa yato engka ang natunu tau."
40003013	Donetoo suleng Puang Yesus yaling mai di Galilea lusau di Salu Uhai Yordan ullumba Yohanes aka' la natero'.
40003014	Ampo' inde Yohanes dai umpasihatangngi kalaena la untero' Puang Yesus, naoantee, "Kodi'e' ang la pahallu untero', ampo' akana Dioe Dio sule pemala la kutero'?"
40003015	Mentimba'mi Puang Yesus naoatee, "Moinnakato anna dao umpasihatangngi kalaemu la untero'ä', ampo' tero' siamä'te' dinoa anna malai sundung ingkänna pa'elo'na Puang Alataala." Ya' untero'mi Puang Yesus inde Yohanes situhu' palaunna.
40003016	Tahpana puha ditero' Puang Yesus, ya' malaing di hoi' mai di uhai. Pihsananna tibuhke siang langi' anna ungngitai Inaha Maserona Puang Alataala tuhung yaho mai di langi' sinnoa hupanna dangang-dangang anna hampoi yaho di hahona Puang Yesus.
40003017	Mane ahai kamahanna Puang Alataala yaho mai di langi' naoatee, "Dianto inde Änä'ku ang kupakamaya anna ang umpamasannang inahangku."
40004001	Pihsananna le'ba'mi Puang Yesus pano di ongeang makä'däng natehte Inaha Masero anna malai nasändä'i Pongkahana setang di hao.
40004002	Tahpana puha ma'puasa di hao uhpa' pulo allona anna uhpa' pulo benginna, ya' manono liung nasa'ding Puang Yesus.
40004003	Suleng Pongkahana setang unsändä'i Puang Yesus naoatee, "Ponna inang tahpa' si'dao Änä'na Puang Alataala, ya' pahentai ne mating batu lambi' membali dehpa anna malai ungngande."
40004004	Ampo' mentimba' Puang Yesus naoatee, "Aha tiuki' yaling di Suha' Masero naoatee, 'Ang napotuho tau tadiaete' andeang supu, ampo' mala toete' tuho ke umpehingngii si'da-si'dai ingkänna tula'na Puang Alataala.' "
40004005	Pihsananna yato Pongkahana setang umposola bumi Puang Yesus dai' di Yerusalem ang si disangai 'Bohto Masero,' anna naposolai dai' di ongeang ang handang malängkä' yaho di hahona Dasang Ada'na Puang Alataala.
40004006	Mane naoaintee, "Ponna inang Änä'na si'dao Puang Alataala, ya' sändä'ke' pengkanahoo naung indo di tampo, aka' aha tiuki' yaling di Suha' Masero naoatee, 'La napahentaingko malaeka'na lambi' la namäntä'io anna malai dai tihahi' bihti'mu naung di batu.' "
40004007	Ampo' mentimba' bou Puang Yesus pano naoatee, "Aha tiuki' yaling di Suha' Masero naoatee, 'Daa unsändä'i Puang Alataala Dehatammu.' "
40004008	Ya' nabaha bumi Pongkahana setang Puang Yesus dai' di mesa hohong tanete ang malängkä' liu anna napaitaii umba noa katomarayaang di lino sibaha kamatandeanna.
40004009	Ma'karang Pongkahana setang pano di Puang Yesus naoatee, "Ingkänna inde katomarayaang di lino ang ungngita la kubea asangngo ungkuasai ahsala' malimuntu'o umpenombaiä'."
40004010	Mentimba'mi Puang Yesus keaha' pano yato di Pongkahana setang naoatee, "Palaio done indee, setang! Aha tiuki' yaling di Suha' Masero naoatee, 'Pahalluo umpenombai Puang Alataala Dehatammu anna Dianto supu ang la pahallu untuhu'i.' "
40004011	Puhai yatoo, ya' le'ba'mi yato Pongkahana setang umpellei Puang Yesus. Donetoo sule siang sangngaka-sangngaka malaeka'na Puang Alataala ullumba Puang Yesus anna nakandapaii.
40004012	-
40004013	Tahpana napelele Puang Yesus naoate Yohanes to Pantero' puhang nasahka anna natahungkung tau ang mampa'bali, ya' sumuleng pano di Bohto Nazaret yaling di baheanna Galilea. Puhai yatoo, ya' le'ba'mi Puang Yesus mendende naung di Bohto Kapernaum anna tohhoi di hoi'. Inde Kapernaum di hoi' di behing Le'bo' Galilea, sitehe bohtona peänä'anna Zebulon anna Naftali.
40004014	Inde dahi noa anna malai sundung aka ang puha natula' dolu Puang Alataala ang nalombung Nabi Yesaya naoatee,
40004015	"Ingkämmua' ang ma'ongeang di tampona peänä'anna Zebulon anna tampona peänä'anna Naftali, lalang lunaung di Le'bo' Galilea tando di katempu'ang allona Salu Uhai Yordan, di hao di Galilea, ang naonge tohho tau ang tadia to Yahudi,
40004016	ingkänna tau ang tohho di hao, ang yalingke' di kamalillingang napobua' dosa, ungngitang pole' kamabayaang ang dai aha mantondong, anna yato kamabayaang sika nasilong. Dianto yato tau ang dai ungnginsang Puang Alataala anna sika mahea' lolo pano di kamateang ang lambi' sapano-panona."
40004017	Mengkalaonto donetoo napahandu'mi Puang Yesus mampakuhu naoatee, "Pengkatoba'koa' aka' dang masae anna Kalaenang Puang Alataala ma'pahenta sihapang tomaraya."
40004018	Pihsang tempo menge mellao di behing Le'bo' Galilea, inde Puang Yesus ungngita derua to sipoari ang disanga ta Simon (ang nasangai sala Puang Yesus: 'Petrus') anna ta Andreas. Menge sika modala yaling di le'bo' aka' inang to podala bau.
40004019	Ma'karang Puang Yesus pano diii naoatee, "Maikoa' tindo'ä' anna kupadahikoa' to podala tau, dianto la umpakuhukoa' hupatau ang la napanoa untindo' Kapahentaanna Puang Alataala."
40004020	Tahpa sika umpellei siang dalana anna mentindo'i.
40004021	Umpatahhi' bumi pellaoanna Puang Yesus, ya' ungngita bumi derua to siullu'. Yato to derua dianto änä'na ta Zebedeus, disanga mesa ta Yakobus anna disanga mesa ta Yohanes. Lella' sika ohko' yaling di lopinna sibaha Zebedeus ambenaii menge umpapiai dalana. Nabahaing Puang Yesus mendahi pahsikolana.
40004022	Yato to deruai tahpa umpellei siang yato lopinna anna ambena mane le'ba'i mentindo'.
40004023	Donetoo le'ba'mi Puang Yesus ullelengngi ingkänna bohto di hao di Poropensi Galilea, menge siang umpaturu ingkänna tau yaling di pa'sambayanganna to Yahudi, anna umpepainsang toing nei' Kaheba Mapia didiona Kapahentaanna Puang Alataala. Mai'di toi tau ang napabono' di hao mai di ingkänna hupanna korong.
40004024	Lambi' kaheba didiona yato aka ang nababe Puang Yesus tisembu' sau tama di hao di Poropensi Siria. Dahi di umba-umba naola Puang Yesus, mai'di tau sule umbaha asang ingkänna to makorong anna malai napabono'; noa tunne' tau ang napentamai setang, tau ang si malimpäng anna to makule. Ingkänna yatoo napabono' asang Puang Yesus.
40004025	Katämpä'anna mai'di liu pole' tau ang untindo' Puang Yesus ang sule di hao mai di Galilea, Sampulo Bohto, Yudea, yaho mai di Bohto Yerusalem anna di hipe mai di Salu Uhai Yordan.
40005001	Donetoo Puang Yesus ungngita mai'di liu tau sule. Ya' dai'mi di mesa tanete anna mohko'i yaho mampakuhu. Sulei toune' yato sangngaka-sangngaka to pentindo'na.
40005002	Napahandu'mi Puang Yesus mampakuhu pano diii naoatee,
40005003	"Puang Alataala umbehe tau ang nasa'ding memase-mase di mendehatanna lambi' supung hannu dai' di Puang Alataala, aka' setonganna diaete' ang la ungngampui Kapahentaanna Puang Alataala.
40005004	Puang Alataala umbehe tau ang masuhsa yaling di katuhoanna, aka' sika la napakahanga.
40005005	Puang Alataala umbehe tau ang mahempo' inaha, aka' dianto ang la ungngampui inde lino.
40005006	Puang Alataala umbehe tau ang pemala lolo umbabe kamarohoang, sinnoa tau ang manono anna mahähäng pemala lolo supu mande anna menu', aka' inang la napasanta'i Puang Alataala aka siamo ang napemala.
40005007	Puang Alataala umbehe tau ang marota' pano di solana, aka' yato tau la nakarota'i toe' Puang Alataala.
40005008	Puang Alataala umbehe tau ang masero yaling di inahanna, aka' yato tau la ungngita Puang Alataala.
40005009	Puang Alataala umbehe tau ang supung nakärä'i mampasikapiai, aka' yato tau la disangai nei' petauanna.
40005010	Puang Alataala umbehe tau ang napakauho-uho solana aka' umbabe kamarohoang, aka' yato tau la ungngampui nei' Kapahentaanna Puang Alataala.
40005011	La nabeheo Puang Alataala ponna aha tau mangngita-ita naungngo anna mandahhao bahtu' napatanda'i tomande'o umbabe ingkänna hupanna kakarakeang aka' untindo'ä'.
40005012	Penau-nauii yatoo anna kahsio, aka' setonganna daete' aha mallondo sahomu yaho di suruka. Daa untungke'du' ke ahai tau mandahhao, aka' umba sika napanoa undahha senabiang dolu, la napanoa tuntone' nadahhakoa'."
40005013	Napatahhi' bumi tula'na Puang Yesus naoatee, "Dioa' sihapangkoa' sia yaling inde di lino. Ampo' ponna ke dang mäsing yato sia, ya' dante' aha lalang la dipamäsing sala. Supurante' yato sia ditibe anna nasiindä'-indä'i tau aka' dang aha kunanna.
40005014	Dioa' sihapang toukoa'ne' kamabayaang yaling di lino. Ponna aha bohto mahoa' ang ma'ongeang yaho di tanete, ya' yato bohto mahoa' la naita asangngete' ingkänna tau.
40005015	Noa tunne' daete' aha mesa tau la umpau' lampunna mane nasalohko'i baki, ampo' yato lampunna napatokoete' dai' di ongeang ang malängkä' anna malai umballoi yato huäng dasang.
40005016	Noa tungnga' dio, pepaitaing pano di ingkänna tau kamapiaammu sinnoa mata allo ang umballoi lino, anna malai yato pembabemua' ang mapia la naita ingkänna tau, lambi' la umpamatande sanganna Ambemua' yaho di suruka."
40005017	Napatahhi' bumi tula'na Puang Yesus naoatee, "Daa unsangaia' inde kasuleangku tama di lino la umpa'daiä' Atohanna Musa anna yato ang puha napalambi' senabiang dolu. Aka' nasuhung suleä', anna malai kupasundung asang ingkänna yatoo.
40005018	Kutula'ingkoa' setonganna sumbana dake' pa'da langi' anna lino, inang daete'ne' aha la pa'da moi poro mesa huru' bahtu' mesa titi' yaling mai di Atohanna Musa sibaha yato ang nauki' senabiang dolu, ke dake' dahi asang ang puha natula' lohpo' Puang Alataala ang nalombung nabi.
40005019	Dahi menna-menna untehkai mesa di alla'na yato pahenta, moinnakato anna nasangai dai pahallu sakali yatoo, anna umpaturui tau senga' untehkai toe' yato pahenta, ya' yato tau la diangka' nei' mesa tau ang handang madihoi'ang yaling di Kapahentaanna Puang Alataala. Ampo' menna-menna untuhu'i yato pahenta anna umpaturu toe' tau senga' untuhu'i yato pahenta, ya' yato tau la diangka'ne' mesa tau ang handang dipakeangka' yaling di Kapahentaanna Puang Alataala.
40005020	Anna ponna dai umpala'bi puhaa' dio kamarohoammu andana kamarohoanna ingkänna to pampakuhu ada' anna to Farisi, ya' inang darea'te' la umpemitai la tama di Kapahentaanna Puang Alataala."
40005021	Nalombungngi bumi tula'na Puang Yesus naoatee, "Unghingngingnga' umba noa pepaturunna Puang Alataala pano di to baha' dolu ang naoatee, 'Dai tau mala papateang. Anna menna-menna ang papateang pahallu ditahungkung.'
40005022	Ampo' kutula'ingkoa' dinoa kuoatee: menna-menna ang keaha' pano di solana, ya' yato tau pahallu ditahungkung. Noa tunne' menna ang umbisi' solana pahallu dipapengngolo pano di to Mahkeada' anna ditahungkungngi. Anna tau ang untändoi solana la londo puha nei' anna sihatanne' dipatama di api nahaka.
40005023	Dahi ponna umbahao penombaammu pano di pantunuang penombaang, ampo' tahpamu lambi' pano yato di pantunuang penombaang, ya' ungkalehaing halirako dio siba'di solamu lambi' nakahiri'kangko,
40005024	ya' dakangngi dolu umpenomba, laoo dolu sikapiai yato solamu ang hali unsiba'diing. Puhaitoo mane umpatulu'i yato penombaammu dai' di Puang Alataala.
40005025	Dolummu nabaha pano di to panghohto' balimmu, ya' sikapiai lohpo'o dolu. Aka' ponna dai umpanoa, ya' la napapengngoloo pano di olona to panghohto', anna yato to panghohto' la napapengngoloo pano di polisi ang la mampatamao di tahungkung.
40005026	Kutula'ingkoa' setonganna darakoa'te' la mala nalahpa' yaling mai yato di tahungkung ke dai umbaya' asang dolu yato dendamu."
40005027	Napatahhi' bumi tula'na Puang Yesus naoatee, "Unghingngingnga' pahentana Puang Alataala ang naoatee, 'Dai tau mala ungngindä'-indä' pa'bannetauang.'
40005028	Ampo' kutula'ingkoa' dinoa kuoatee: menna-menna ang ungngita mesa bahine anna nakailuii lambi' yaling di inahanna la pemala nakamahoi, ya' yato tau ang noa diangka' ungngindä'-indä'mite' pa'bannetauang yaling di inahanna anna diangka' madosang.
40005029	Dahi, ponna mata kuanammu mandosaio, ya' kahohe'i yato matammu anna untibei. Aka' dotanne' sambali supu matammu dinoa andana tontongke' aha sibali matammu ampo' la tamao di api nahaka.
40005030	Noa tunne' ponna teyye kuanammu mandosaio, ya' bose'i yato teyyemu anna untibei. Aka' dotanne' sambali supu teyyemu dinoa andana tontongke' aha sibali teyyemu ampo' la tamao di api nahaka."
40005031	Nalombungngi bumi tula'na Puang Yesus naoatee, "Aha toe' pepakuhu ang naoatee, 'Menna-menna ang untibe bahinena, pahallu umbabe suha' kasitibeang.'
40005032	Ampo' kutula'ingkoa' dinoa kuoatee: ponna aha mesa muane untibe bahinena, ya' dianto disanga yato muane umpamadosa yato bahinena ke kemuane salang, sehalinna ke yatoi bahinena ungngindä'-indä' pa'bannetauang. Noa tunne' tau senga' ang umpobahine sala yato bahine, ya' diangka' toete' ungngindä'-indä' pa'bannetauang."
40005033	Napatahhi' bumi tula'na Puang Yesus naoatee, "Hali tungnga'ne' unghingngi umba noa pepaturu pano di to baha' dolu ang naoatee, 'Ponna mopindao dai' di Puang Alataala didiona aka ang pahallu la umbabe, ya' yato popindamu pahallu umpembabe si'daing; dai mala dai.'
40005034	Ampo' kutula'ingkoa' dinoa kuoatee: daa umpopindai moi aka. Daa unsändä'i umpopindai langi', aka' yato langi' ongeannaete' Puang Alataala ma'pahenta.
40005035	Noa tunne' lino, daa unsändä'i umpopindai, aka' inde lino pengngindä'annaete' Puang Alataala. Londonang Bohto Mahoa' Yerusalem, aka' dianto bohto mahoa'na Puang Alataala Tomaraya ang matande.
40005036	Noa tunne' daa unsändä'i umpopindai bää'mu, aka' daeto dio aha kakuasaammu la umpamaloteng bahtu' la umpamabusa beluhä'mu moi poro la sallamba'.
40005037	Ampo' ang pahallu umbabe, dianto ponna inang la ungngoate, 'io,' ya' pengngioo. Anna ponna inang la ungngoate, 'dai' ya' oaite 'dai.' Aka' ponna ke unghängngängngi salake' tula'mu, ya' sule di haorante' mai di Pongkahana setang."
40005038	Napatahhi' bumi tula'na Puang Yesus naoatee, "Unghingngi tungnga' nei' umba noa pepaturu ang naoatee, 'Mata pahallu dibala'i mata anna isi pahallu dibala'i isi.'
40005039	Ampo' kutula'ingkoa' dinoa: daa umbala' kakarakeang anna kakarakeang. Ampo' diare', ponna aha tau mantampiling pape kuanammu, bea toine' pape kaihimmu natampiling.
40005040	Anna ponna aha tau ang la mambahao pano di to panghohto' aka' kaya'mu pemala la naala, ya' bea toine' kaya' kalambe'mu.
40005041	Anna ponna aha tau mansuoo umposolai mesa kilo kahaona, ya' posolaii derua kilo.
40005042	Ponna aha tau mampalau aka-akammu, ya' beai. Anna ponna aha tau la ungngindang aka-akammu, ya' paindangngii."
40005043	Nalombungngi bumi tula'na Puang Yesus naoatee, "Unghingngi tungnga' nei' umba noa pepaturu ang naoatee, 'Kalemuio ingkänna solamu ampo' kahi'di'i nei' ingkänna balimmu.'
40005044	Ampo' kuoaingkoa'te dinoa: kalemuio ingkänna balimmu anna palauing behe ingkänna tau ang mandahhao
40005045	anna malao mendahi änä'-änä'na Puang Alataala, Ambemu, ang ma'ongeang yaho di suruka. Aka' Puang Alataala umpalelle' allo pano di tau mapia anna tau karake, noa tunne' umpatuhung kene' pano di tau mapia anna pano di tau karake.
40005046	Anna ponna ungkalemuio supu tau ang mangkalemuio, ya' la unsangaraka kehängngämmi sahomu? Aka' ingkänna tau mala asangngete' membabe noa, moi tau ang handang mai'di dosanna mala tunne' membabe noa.
40005047	Anna ponna supung tau ang unsiinsang liuing untabe'i, ya' akang kala'biammu? Darakae' mala asang ingkänna tau membabe noa, bahtu' moi ang dai ungnginsang Dehata mala tunne' membabe noa?
40005048	Dahi pahallukoa' ungkalemui asang ingkänna tau dai aha unsehalii, sinnoa Ambemu yaho di suruka ang ungkalemui asang ingkänna tau."
40006001	Napatahhi' bumi tula'na Puang Yesus naoatee, "Madakakoa' andana umbabekoa' kamapiaang di olona tau mai'di supung aka' pemalakoa' naita yato tau mai'di anna napudii yato pembabe mapiammu. Aka' ponna umpanoaa', ya' daete' aha sahomu yaho mai di Puang Alataala, Ambemu, yaho di suruka.
40006002	Dahi ponna ke la umbeakoa' aka siamo pano di to pemase-mase, daumpepainsang lelengnging sinnoa ang nababe to kalasi tama di pa'sambayangang bahtu' pano di lalang käyyäng anna malai napudi tau. Aka' kutula'ingkoa', setonganna tau ang mampanoa yatoo dai la ullambi' sala sahona, supung napudi hupatau.
40006003	Ampo' ponna la umbeakoa' aka siamo pano di to pemase-mase, peängngi lalang anna malai dai aha moi poro la mesa tau ang mangnginsang yato pembabemu.
40006004	Anna yato pembabemu supung Puang Alataala ang mangnginsang, lambi' la aha sahomu."
40006005	Nalombungngi bumi tula'na Puang Yesus naoatee, "Anna ponna ma'sambayangkoa', daa umpensinnoai to kalasi. Sika nakärä'i nei' ke'de' tama di pa'sambayanganna to Yahudi bahtu' mao pano di kasitammuang lalang käyyäng anna ma'sambayangngi di hao, aka' anna malai naita tau mai'di. Kutula'ingkoa' setonganna yato tau ang mampanoa dai la ullambi' salake' sahona, supung napudi hupatau.
40006006	Ampo' ponna pemalao ma'sambayang, ya' tamao di tambimmu anna untutu'i baba, mane ma'sambayangngo dai' di Ambemu Puang Alataala ang dai landa'. Lambi' supung Ambemu Puang Alataala ang mangngitao anna Dianto la mantimba' yato sambayammu.
40006007	Noa tunne' ponna ke ma'sambayangngo, daa umpa'sule-suleii yato tula'mu ang dai kekuna, sinnoa ang si nababe tau ang dai ungnginsang Puang Alataala. Aka' sika napihki' naoatee tuhtuang kalambe'ito sambayanna, ya' tuhtuang natahimbo tunne' Puang Alataala.
40006008	Dahi daa umponialaii yatoii. Aka' setonganna ingkänna kapahalluammu, dake' umpalau anna nainsang asang lohpo'mi Puang Alataala.
40006009	Dahi panoaia' inde ma'sambayang dai' di Puang Alataala: O Ambeki' yaho di suruka, kihannuang la tontong dipa'käyyangngi sangammu.
40006010	Suleo pahentaang anna padahii pangngelo'mu yaling di lino sinnoa ang dahi yaho di suruka.
40006011	Pasundungngingkang andeang ang kipahallu allo dinoa.
40006012	Ampungngii ingkänna kasalaangki', sinnoa ungngampungngi touang kami' kasalaanna solaki' pano di kalaeki'.
40006013	Anna daa umpabeii pesändä' nasändä'iang, ampo' pakahaoang di hao mai di ingkänna siamo kakarakeang. [Aka' Dio supu ang ungngampui kapahentaang, kakuasaang anna kamatandeang lambi' sapano-panona. Aming]
40006014	Aka' ponna ungngampungngi toukoa' dio yato kasalaanna solamu ang nababe pano di kalaemu, ya' la naampungngi tungnga'to dio kasalaammu Ambemu yaho di suruka.
40006015	Ampo' ponna dai ungngampungngi yato kasalaanna solamu ang nababe pano di kalaemu, ya' datoeto dio la naampungngiingko kasalaammu Ambemu yaho di suruka."
40006016	Napatahhi' bumi tula'na Puang Yesus naoatee, "Ponna ma'puasakoa', daa umpatandaangngi di hao di lindomu, sinnoa ang nababe ingkänna to kalasi. Aka' sika naangka'i nei' umpatingkuhsu lindona anna malai nainsang tau naoate menge ma'puasa. Kutula'ingkoa' setonganna yato tau ang mampanoa dante'ne' la nabea sahona Puang Alataala.
40006017	Ampo' ponna ke ma'puasakoa', ya' pominnä'rambu'o anna undeä'i lindomu,
40006018	anna malai dai nainsang tau naoatee mengeo ma'puasa, supung Ambemu ang dai landa' ang mangngitao anna dianto ang la mambeao bala'na yato pa'puasammu."
40006019	Napatahhi' bumi tula'na Puang Yesus naoatee, "Daaa' unghimpung supu katomakakaang di lino, aka' katomakakaang yaling di lino la karake napobua' bu'bi' anna tähkä', anna dasammu la napentama to paboko lambi' yato katomakakaammu la naboko.
40006020	Ampo' diarea' nei' himpungkoa' katomakakaang yaho di suruka, aka' yaho di suruka daine' aha bu'bi' anna tähkä' ang la mangkarakei anna datoi aha to paboko la mambongka' anna nabokoi.
40006021	Aka' umba naongei aha ahtasa'mu, di hao tunto nei' naongei inahammu.
40006022	Mata dianto ang mendahi ballo yaling di kalae. Dahi ponna mapia matammu, ya' ingkänna kalaemu la naballoi asang.
40006023	Ampo' ponna karake matammu, ya' ingkänna kalaemu la malilling asang. Dahi ponna ballo ang aha di hao di kalaemu pi'de, ya' yato kamalillingang la unsa'ding si'da-si'da tama di kalaemu.
40006024	Noa tunne' daete' aha mesa sabua' la derua pongkahana, aka' ponna noa, ya' tantunte' anna ungkahi'di'i pongkahana ang mesa anna umpakamayaine' yato pongkahana ang senga', bahtu' untuhu'i liu yato pongkahana ang mesa ampo' daine' natuhu'i liu yato ang mesa. Noa tungnga' dio dakoa' mala la menge siamokoa' untuhu'i Puang Alataala ampo' menge sia tumokoa'ne' umpengkalambi'-lambi'i umpeäng katomakakaang yaling inde di lino."
40006025	Nalombungngi bumi tula'na Puang Yesus naoatee, "Dahi kutula'ingkoa' dinoa kuoatee: dakoa' pahallu masuhsa umpihki' katuhoammu, hapanganna aka ang pahallu ungngande bahtu' ungngenu'. Anna datoukoa' pahallu masuhsa umpihki' bätäng kalaemu, hapanganna yato aka ang pahallu umpake. Darakaa' dio ungnginsang pahallu puhaete'ne' katuhoang andana andeang? Noa tunne' pahallu puhaete'ne' bätäng kalae andana pakeang.
40006026	Itarea' dansi ang sika lolo' yaho di nähäng. Daine' nainsang mopinamula anna datoi nainsang umpepahe boa pengkähänganna. Datoi aha umpailoko aka ang la naande, ampo' tontong ture' motuho-tuho lolo aka' napakande Ambemu yaho di suruka. Darakaa' dio ungnginsang keangka' puharakoa'to dio andana yato sedansiang?
40006027	Aharakaa' di alla'-alla'mu ang mala umpakalambe' sungnga'na moi poro santehte'mi aka' bata-bata didiona katuhoanna?
40006028	Anna datoukoa' pahallu masuhsa didiona pakeammu. Pihki'rea'too yato bunga ang kamahasaang ang tuho tomande' pano di alla' kalane. Dai aha mampamula anna dai mangki' mengkähäng bahtu' untannung pakeanna.
40006029	Ampo' kutula'ingkoa' dinoa: moinnakato to makahka' si'da-si'da Tomaraya Salomo, ampo' daete' aha yaling di katuhoanna la umpake pakeang mahahsa' ang umpensinnoai mahasanna inde pano bunga di alla' kalane.
40006030	Dahi aka' mala ture' napamalehke' Puang Alataala yato bunga ang tuho dinoa ampo' la naande siang api marondonna, ya' londonangnga'te' dio ang kuhang kapampetahpa'ammu mala turakoa'to dio nabea asang aka ang umpahallu.
40006031	Dianto anna datomande'koa' la masaha ungngoatee, 'Aka ang la kiande?' Bahtu' ungngoaa'tee, 'Aka ang la kienu'?' bahtu' 'Aka ang la kipake?'
40006032	Aka' ingkänna asang yatoo napeäng tau ang dai ungnginsang Puang Alataala. Ampo' dioa' dio, inang nainsandea'to dio Ambemu yaho di suruka ingkänna kapahalluammu.
40006033	Ampo' diarea' nei', ang handang pahallua' dolu la umpihki' dianto: membabe maroho lolo di olona Puang Alataala aka' dianto tomarayammu. Ponna umpanoa, ya' ingkänna kapahalluammu la napasundung asangngingkoa'.
40006034	Dahi dakoa' la bata-bata didiona aka ang la dahi marondong, aka' ang la dahi marondong senga' toboete' kamasuhsaanna. Kamasuhsaang ang dahi yaling di sangngallona pabei tubunne' puha yaling di allo yatoo."
40007001	Napatahhi' bumi tula'na Puang Yesus naoatee, "Daa untanda' tahuhu solamu anna datouo dio ditanda' tahuhu.
40007002	Aka' aka ang untanda' tahuhuing solamu dia tuntone' la ditanda' tahuhuingko. Noa tunne' lite' ang umpake pano di solamu dia tunne' la dipakeingko.
40007003	Akarea' dio anna malakoa' ungngita sahihsi' yaling di matanna solamu ampo' daine' ungngita kayu sambehsä' yaling di matammu tobou dio?
40007004	Umbang dio la umpanoa ungngalaiing sahihsi' yaling di matanna solamu, aka' aha ture dio sambehsä' kayu yaling di matammu tobou dio?
40007005	Oa' ingkämmu to kalasi, alaiia' dolu yato sambehsä' kayu ang aha yaling di matammu anna malai ungngita ungngalaiing yato sahihsi' ang aha yaling di matanna solamu."
40007006	Napatahhi' bumi pepakuhunna Puang Yesus yaling di pohapangang naoatee, "Daumbeai asu aka-aka ang masero, aka' puhaitoo, ya' la nasempa-sempamo. Noa tunne' daumbeai bahi aka-aka ang masuli' allinna sinnoanna mutiara, aka' la naindä'-indä' supu. "
40007007	Nalombungngi bumi tula'na Puang Yesus naoatee, "Palauia' anna la dibeakoa'; peängngi anna ullambi'ia'; pende'de'koa' anna ditungka'ingkoa' baba.
40007008	Aka' pano di tau ang malau la natahimbo yato palaunna, anna pano di tau ang mahpameäng la nalambi' yato pahpameänna; noa tunne' pano di tau ang mende'de' la ditungka'ing baba.
40007009	Aharaka mesa tau di alla'mua' ang umbea batu änä'na ke umpalaui andeang?
40007010	Bahtu' la nabea ile ke umpalaui bau? Kusanga daete' la aha, i?
40007011	Dahi dioa', moinnakato anna to karakekoa', ampo' ponna mala turakoa' dio umbea änä'mu aka-aka ang mapia, ya' londonne' Ambemu yaho di suruka tantunte' anna la nabeai aka siamo ang handang mapia pano di tau ang la malau dai'.
40007012	Noa tunne' ingkänna-ingkänna siamo ang ungkärä'i nababeingko solamu, ya' babe toinne' noa pano di solamu. Dianto yatoo pungngu' tannunna ingkänna Atohanna Musa anna suha'na ingkänna nabi."
40007013	Napatahhi' bumi tula'na Puang Yesus umpake pohapangang naoatee, "Tamakoa' olai yato baba ang masihki', aka' baba ang malohäng anna lalang ang malua' lupano di katallangang anna mai'di tau la mangngola.
40007014	Ampo' aka' sihpi'ne' baba anna masihki'ne' lalang ang lupano di katuhoang sapano-panona dianto anna sai'di'mi tau ang mangngola tama.
40007015	Madakakoa' pano di tau ang unsanga kalaena nabi ampo' setonganna tadiaetee', ang la sule napellambi'ikoa' boheng mahamme' inaha sinnoa domba, ampo' setonganna yaling di inahannaii salamangngete' yato olo'-olo' peande.
40007016	Ampo' la ungnginsandea'tee' ke ungngitang umba noa pembabenaii. Aka' la malarakae' tau umponge' boa pinamula di hao mai di lolo päräng? Bahtu' umponge' boa kayu di hao mai di balimbano?
40007017	Noa tunne' poang kayu ang mapia tuhona tantunte' anna keboa mapiai, anna poang kayu ang dai huhu tuhona tantunte' ungkeboaing boa ang dai mapia.
40007018	Anna poang kayu ang inang si biasa mammi' boana, daete' aha la ungkeboaing boa ang dai mammi'. Noa tunne' poang kayu ang inang si dai mammi' boana, daete' aha la ungkeboaing boa ang mammi'.
40007019	Anna ingkänna poang kayu ang dai keboa mapia la dilellengngi nei' anna ditibeii tama di api.
40007020	Dahi yato tau ang unsanga kalaena nabi ampo' setonganna tadia la ungnginsandea'tee' ke ungngitang umba noa pembabenaii.
40007021	Daa unsangaia' la mendahi petauanna Puang Alataala yato ingkänna tau ang katamba-tamba naoatee, 'O Puang, O Puang.' Aka' setonganna tau ang la mendahi petauanna Puang Alataala dianto tau ang umpembabeing ingkänna pa'elo'na Ambeku yaho di suruka.
40007022	Ponna ke lambi'mi dako' allo katämpä'anna lino, ya' la mai'diete' tau sika tamba pano di Kodi' naoatee, 'O Puang, O Puang, puhamang umpepainsangnging Bahtakara Dehata yaling di sangammu, anna puhamang unghambai setang yaling mai di inahanna si mesa-mesa tau yaling di sangammu; puha tumang umbabe tanda ang mepusa'-pusa' yaling di sangammu.'
40007023	Tempo donetoo la sika kupakalesoing pole' kuoaintee, 'Mennarakakoa' dio? Dakoa' kuinsang. Dahi palaikoa' done nee, aka' diongnga'to ne ang si umbabe katasampa'ang.' "
40007024	Nalombungngi bumi tula'na Puang Yesus umpake pohapangang naoatee, "Pano di tau ang umpehingngii inde tula'ku anna napembabeing yaling di katuhoanna, sihapang mesa tau ang kepihki' ang umpake'de' dasanna napamatoto' si'da-si'da.
40007025	Lambi' moi sule kene' käyyäng anna mala'bu' sitonda pepahi käyyäng unghoa yato dasang, ampo' dai aha maaka aka' matoto' si'da-si'da.
40007026	Ampo' pano di tau ang umpehingngii inde tula'ku ampo' dai napembabeing yaling di katuhoanna, sihapang mesa tau ang dai kepihki' ang umpake'de' dasanna ampo' naloyo-loyo.
40007027	Pihsananna sule kene' käyyäng anna mala'bu' sitonda pepahi käyyäng unghoa yato dasang, lambi' yato dasang hompo anna pokä'-pokä'i aka' inang maloyo."
40007028	Tahpana untämpä'i pepakuhunna Puang Yesus, ya' sika pusa' asammi yato tau mai'di ang tihimpung di hao unghingngi umba noa pepakuhunna,
40007029	aka' mampakuhu sinnoa ang ma'kuasa si'da-si'da, dai sinnoa to pampakuhu ada'naii.
40008001	Tahpana puha mampakuhu Puang Yesus, ya' tuhummi yato yaho mai di tanete. Donetoo mai'di liu tau ang mampentindo'i.
40008002	Pihsananna ahang mesa tau ang bosi lollo'na pano undungku'i Puang Yesus anna malimuntu'i di olona mane ma'karai naoatee, "O Puang, ponna ungngaku umpabono'ä', ya' la bono' siamä'te' dinoa."
40008003	Ungngehte' siang teyyena Puang Yesus anna ungngantii yato tau mane ma'karai naoatee, "Kuaku kupabono'o, dinoa la bono'motee'." Ya' donetoo bono' siang yato tau.
40008004	Mane naoa salaitee Puang Yesus, "Kalehaii daa umpepainsangnging pano di tau senga' inde aka ang dahi pano di kalaemu, ampo' laomo dinoa do pepaitaing kalaemu pano di imang anna malai nainsang naoatee bono' si'damo. Anna umbahai penombaang ang la napenombaingko dai' di Puang Alataala situhu' aka ang puha mepahentaing Musa, ang la mendahi sa'bi pano di ingkänna tau."
40008005	Tahpana lambi' Puang Yesus naung di Bohto Kapernaum, suleng mesa to pambahanang tantarana to Roma napellambi'i anna malau masei naoatee,
40008006	"O Tuang, sabua'ku di hao di dasangku mate sambose' naung kalaena anna madahha si'da-si'da nasa'ding. Kalemuiä' pabono'ingkä'."
40008007	Ma'karang Puang Yesus pano naoaintee, "Io, panorangkä' kupabono' ke lambi'mä'."
40008008	Ampo' mentimba' sala yato to pambahanang tantara naoatee, "O Tuang, damong unsuhsai kalaemu la maoo pano di dasangku, aka' dai sihatang kusa'ding la umpengkende'i dasangku. Diare' tula' tomande'mi sambahta kara dinoa anna malai bono' yato sabua'ku.
40008009	Aka' kodi' mesa touä' kodi' to dipahenta, ampo' aha tou kodi' änä' buaku ang kupadihoi'ang lambi' mala tomande' kupahenta. Hapanganna ke kuoainte yato mesa änä' buaku, 'Laoo!' ya' mao si'daetee', bahtu' pano di änä' buaku ang senga' kuoainte, 'Maio!' ya' sule si'daetee', bahtu' kuoainte pano di sabua'ku, 'Kähängngi indee!' ya' nakähäng si'daetee'."
40008010	Tahpana nahingngi Puang Yesus umba noa yato tula'na to pambahanang tantara, ya' pusa' liung anna ma'karai yato pano di ingkänna tau ang mantindo'i naoaintee, "Kutula'ingkoa' setonganna dake' aha kulambi' yaling di alla'na to Israel kapampetahpa'anna tau ang sinnoa inde kapampetahpa'anna.
40008011	Dahi mapia ungnginsangnga', la mai'diete' tau ang tadia to Yahudi ang sule yaling mai di katimbingang allo anna sule di lau' mai di katempu'ang allo ang la mohko' mande anna menu' sibaha-baha Abraham, Ishak, anna Yakub yaling di Kapahentaanna Puang Alataala.
40008012	Ampo' mai'di di alla'na to Yahudi ang umpihki' kalaena sihatang la mentama di Kapahentaanna Puang Alataala la ditibeine' tama di ongeang ang handang mapähtäng, di haontoo ang la naongei tau sika umbu salamang ang kamateang."
40008013	Ma'kara bumi Puang Yesus pano yato di to pambahanang tantara naoatee, "Sumulemote' pano di dasammu aka' la dahi si'dante' sinnoa aka ang umpetahpa'." Ya' donetoo bono' siang yato sabua'na.
40008014	Donetoo le'ba'mi Puang Yesus pano di dasanna ta Petrus. Lambi'i pano ungngitang pasananna ta Petrus ang bahine matindo aka' maluhsu lambi' malla'.
40008015	Nalumbang Puang Yesus pano di patindoanna anna natokeii teyyena, ya' bono' siang yato luhsunna anna kalehai umposaha Puang Yesus.
40008016	Tahpana bengi donetoo, suleing mai'di tau umbaha ang napentamai setang. Yato setang ang umpentamai sangngaka-sangngaka tau nahambai asang Puang Yesus umpake sambahta supu kara. Donetoo ingkänna to makorong napabono' asang toe'.
40008017	Ingkänna kaha-kaha yatoo dahi anna malai sundung tula'na Puang Alataala ang napalambi' Nabi Yesaya naoatee, "Dianto ang umbulle ingkänna kamalammaanta anna umpabono' ingkänna koronta."
40008018	Donetoo tahpana naita Puang Yesus mai'di liu tau mallebo, ya' umpahentang pahsikolana anna sika maoi bete' di tando bete'na Le'bo' Galilea.
40008019	Suleng mesa to pampakuhu ada' ullumba Puang Yesus anna naoaitee, "O Tuang, la kutindo' lelengngo diamo-diamo ungngola."
40008020	Ampo' natimba' Puang Yesus naoaintee, "Mangngohi aha leänna naongei tohho, anna dansi aha sehänna naongei membanua. Ampo' Kodi' indee Änä' to Lino dai Ko aha ongeangku ang la kuongei tohho mehile bahtu' hahe."
40008021	Aha tunne' mesa di alla'na to pentindo'na ma'kara naoatee, "O Puang, pabeiä' dolu mao do ullamung ambeku. "
40008022	Ampo' natimba'mi Puang Yesus naoaintee, "Tindo'ä' dinoa; pabei tubunne' tau ang mate di mendehatanna do ullamung to matenaii."
40008023	Donetoo dai'mi Puang Yesus di lopi sibaha-baha pahsikolana.
40008024	Lella' sika ullambang yato le'bo', pihsananna nei' sulee' pepahi käyyäng si'da-si'da lambi' kende' bombang ang käyyäng anna unghoai yato lopi ang sika naongei lambi' mentama uhai. Ampo' donetoo mengene' hanne Puang Yesus.
40008025	Ya' nalumbang pahsikolana anna nahekei naoaintee, "O Puang, kalemuiang! La limmi'mi tau!"
40008026	Ma'karang Puang Yesus pano diii naoaintee, "Oa' ingkämmu ang dai sundung kapampetahpa'ammu, akana mahea'rakoa' dio?" Ya' kalehang Puang Yesus mane ke'de'i anna ungkohaii yato pepahi käyyäng sibaha bombang. Donetoo naboli siang yato bombang anna mahtangngi sumule.
40008027	Sika pusa' asammi yato pahsikolana ungngita aka ang dahi anna sika kutanai naoatee, "Tau aka sakalirakae' indee lambi' moine' pepahi anna le'bo' tuhu'-tuhu'ammi pano?"
40008028	Tahpana sika lambi' bete' di mesa ongeang ang naongei tohho to Gadara, suleng derua tau ang napentamai setang untammui Puang Yesus. Inde derua tau sule di hao mai di ku'bu' anna si pakarakeang, dianto anna dang aha tau samangngolanna yato lalang ang naongei tohho.
40008029	Yato to deruai mekoha pano di Puang Yesus naoatee, "O Änä'na Puang Alataala, aka la umbabe pano di kami'? Sulerakako la undahhaang ke dake' lambi' tempona?"
40008030	Sidungku' yato ongeang aha mai'di liu bahi lella' sika mambuang.
40008031	Malaung yato setang ang yaling di kalaena yato tau pano di Puang Yesus naoatee, "Ponna la unghambaiang, ya' kipalau ke la malai unsuoang tama indo di kalaena bahi."
40008032	Ma'karang Puang Yesus naoatee, "Laomo!" Ya' sohong siang yato setang anna maoi tama yato di ingkänna bahi. Ya' bungka' siang yato bahi anna sika tibei naung di behinna karakeang lutama di le'bo' lambi' matei yaling di le'bo'.
40008033	Yato ingkänna to undakai bahinnaii sika lumpa' pano di bohto tandana mahea' ungngita yato aka ang dahi. Tahpana sika lambi' pano, ya' natohodolung yato ingkänna aka ang dahi, natula' toe' aka ang dahi yato pano di derua tau ang napentamai setang.
40008034	Tahpana nahingngi asang yato ingkänna tau ang tohho di hao di bohto yato aka ang nababe Puang Yesus, ya' sika le'ba'mi umpellambi'i Puang Yesus. Nalambi'na, ya' sika napalau maseng anna malai umpellei yato bohtonaii.
40009001	Donetoo dai' bumi di lopi Puang Yesus sibaha pahsikolana anna ullambangngi yato le'bo'. Pihsananna lambi'mi bete' di bohto ang naonge tohho.
40009002	Ya' suleng dilemba mesa tau ang mate sambose' naung kalaena matindo yaling yato di patindoanna. Tahpana naita Puang Yesus naoate matama si'da-si'da kapampetahpa'annaii, ya' ma'karang yato pano di to makorong naoatee, "O änä'ku, pamasannangngi inahammu. Ingkänna kasalaammu kuampungnging."
40009003	Yato sangngaka-sangngaka to pampakuhu ada' ang aha di hao, tahpana unghingngi tula'na Puang Yesus ungngampungngi yato tau, ya' sika naoante yaling di inahannaii, "Ungngindä'-indä' sanganna Puang Alataala indo tau."
40009004	Ampo' nainsang Puang Yesus aka ang yaling di pihki'naii, lambi' mekutana pano diii naoatee, "Akana umpihki'rakoa' dio kaha-kaha tahuhu yaling di inahammu?
40009005	Umbarakae' kahang ang maromi' dioate, 'Diampungnging kasalaammu,' bahtu dioarakatee, 'Kalehao anna pellaoo'?
40009006	Ampo' la pahallua' ungnginsang ungngoatee yaling inde di lino ma'kuasaä' Kodi' Änä' to Lino ungngampungngi dosa." Lambi' ma'kara bumi Puang Yesus pano yato di tau ang mate sambose' kalaena naoatee, "Kalehamo, ängkä'i ne patindoammu anna maoo sumule pano di dasammu."
40009007	Ya' kaleha siang yato tau anna sumulei pano di dasanna.
40009008	Ingkänna tau ang ungngita yato kadahiang sika pusa' asang liu anna umpamatandei sanganna Puang Alataala ang umbea kakuasaang käyyäng pano di hupatau.
40009009	Tahpana umpellei yato ongeang Puang Yesus, ya' ungngitang mesa tau disanga Matius menge mohko' yaling di känto' pambayaang sima. Nasilahaming Puang Yesus naoaintee, "O sammuane, maio tindo'ä'!" Ke'de' siang Matius anna mentindo'i.
40009010	Donetoo le'ba'mi Puang Yesus pano di dasanna Matius anna mandei di hao, ya' sulei tunne' sangngaka-sangngaka to pahsinga' sima ang senga', anna tau ang naangka' to pa'bohto 'kekasalaang,' anna mandei sibaha-baha Puang Yesus anna pahsikolana.
40009011	Tahpana naita sangngaka-sangngaka to Farisi, mekutanang pano di pahsikolana Puang Yesus naoatee, "Akana mandee' indo tuangkuhummua' sibaha to pahsinga' sima anna to kekasalaang? Dai sihatang la noa!"
40009012	Ampo' nahingngi Puang Yesus yato aka ang sika natula', ya' mentimba'mi yaling di pohapangang naoatee, "Tadiaete' to makahsing ang umpahallu to pa'pakuli, ampo' to makorongngetee'.
40009013	Dahi laokoa' anna umpellaya'i inde tula'na Puang Alataala ang naoatee, 'Ang handang kukärä'i dianto pa'kalemu, tadia penombaang.' Aka' dä' sule untambai tau ang ungngangka' kalaena maroho, ampo' tau ang nainsang naoatee kekasalaang."
40009014	Donetoo suleing sangngaka-sangngaka pahsikolana Yohanes ullumba Puang Yesus anna mekutanai pano naoatee, "Akae kami' anna ma'puasaang sibahaang to Farisi, ampo' pahsikolamu dae'ne' ma'puasa?"
40009015	Mentimba'mi Puang Yesus pano diii umpake pohapangang naoatee, "Malaraka ingkänna tau ang menge ma'tokabeng sika umbu salamang ang kamateang ke mengeke' mohko' sibaha-baha yato to kabeng? Ampo' la aha toboe' tempona dako', Kodi', la sihapangngä' to kabeng, la dialai yaling mai di alla'-alla'na yato pahsikolaku. Ya' donento yatoo la sika naongei ma'puasa.
40009016	Kubeakoa' mesa pohapangang. Noa indee: Daete' aha mesa tau la ungngalli kaing ang bakahu anna napakei untampi' sahedorona ang malullu' liung, aka' ponna napanoa, ya' yato kaing ang bakahu la unghentu sahedoro lambi' tuhtuang umpakehängngängngete' seu'na yato sahedoro.
40009017	Anna noa tunne' hapanganna monna aha pangnganang lollo' ang masaeng lambi' mato'do', dai la sihatang dipampatamai angkoro' bakahu aka' la natehse, lambi' sahing ditibe. Ampo' angkoro' bakahu supung mala dipatama di pangnganang lollo' bakahu, lambi' sahing la tontong mapia."
40009018	Lella'ke' Puang Yesus umpa'karai yato pahsikolana Yohanes, ya' suleng mesa to pangngäto' yaling di pa'sambayangang anna mengkuntu'i di olona mane ma'karai naoatee, "O Tuang, mane samatena di langngena' änä'ku ang bahine, dianto anna sulemä' kupalau ke la malai maoo pano anna ungnganti anna malai tuho sumule."
40009019	Ya' ke'de'mi Puang Yesus anna mengkalaoi sibaha pahsikolana mao untindo' yato tau.
40009020	Donetoo aha mesa bahine ang unsa'ding korong mallambi' ang daloloi aha nabolinna yaling di sampulo derua pahiamanna. Ya' mendungku' di kebo'na Puang Yesus anna naantii pote' kaya' kalambe'na.
40009021	Aka' yaling di inahanna yato bahine naoatee, "Moi kuanti kale indo pote' kaya' kalambe'na, ya' bono'mä'tee'."
40009022	Ampo' mensaile Puang Yesus unnenne'i yato bahine anna napa'karaii naoaintee, "O änä'ku, daummahea'! Napabono'o kapampetahpa'ammu." Donetoo bono' siang yato koronna bahine.
40009023	Tahpana lambi' pano di dasanna yato to kepangka', unghingnging to posuling menge umposulingngi penaniang-penaniang pa'tomateang, anna unghingngi toi mai'di tau sika koha dumuseng.
40009024	Ma'karang Puang Yesus naoatee, "Laokoa' aka' inde änä' daete' mate, ahana kaleete' hahe." Ampo' sika napetaha-tahai supu.
40009025	Puhanna unghambai yato ingkänna tau Puang Yesus, ya' tamang yato di tambing ang naongei tilampa' yato änä', anna natokeii teyyena. Ya' tuho siang sumule.
40009026	Ya' lele sau tama siang kaheba didiona kaha-kaha yatoo yaling di ingkänna bohto di hao.
40009027	Donetoo umpatahhi' bumi lalanna Puang Yesus sibaha pahsikolana. Menge sika mellao, aha derua to buta mantindo'i laona siang kakoha-koha naoatee, "O Peänä'anna Tomaraya Daud, kalemuiang kasi."
40009028	Lempämmi Puang Yesus tama di mesa dasang, ampo' yato derua to buta semata mentindo' toe'. Mekutanang Puang Yesus yato pano di to deruai naoatee, "Umpetahpa'rakaa' la malakoa' kupabono'?" Sika mentimba'mi naoatee, "Io, Puang, kipetahpa'."
40009029	Ya' naantiming Puang Yesus yato matannaii lella' ma'kara naoatee, "La bono'mokoa'tee' situhu' kapampetahpa'ammu."
40009030	Donetoo titungka' siang yato matannaii. Sika naoaminte Puang Yesus, "Dakaiia' anna malai dai aha tau mangnginsang didiona inde ang dahi."
40009031	Ampo' yato to deruai le'ba' siang do napalele sau tama yaling di ingkänna bohto di hao yato aka ang dahi pano di kalaena.
40009032	Le'ba'na yato derua to buta, ya' aha bumi sule nabaha tau mesa tau ang dai mala ma'kara ang napentamai setang.
40009033	Tahpana nahambai Puang Yesus yato setang ang mampentamai, ya' ma'kara-kara siang yato tau. Ingkänna tau ang ungngita yato kadahiang pusa' asang liu anna sika naoaitee, "Mane dianna si'da-si'daete' inde dahi yaling di alla'na to Israel."
40009034	Ampo' yato sangngaka-sangngaka to Farisi sika naoane'tee, "Nasuhunte' mala ungngalai setang aka' kakuasaanna Pongkahana setang."
40009035	Napanoanto Puang Yesus sibaha pahsikolana ullelengngi asang ingkänna bohto mahoa' anna bohto saohko'. Lella' ma'kuliling lella' siang mampakuhu tama di ingkänna pa'sambayanganna to Yahudi umpepainsangnging Kaheba Mapia didiona Kapahentaanna Puang Alataala, anna umpa'dai toe' koronna anna kamalammaanna ingkänna tau.
40009036	Tahpana ungngita yato tau mai'di Puang Yesus, ya' kende'mi pa'kalemu yaling di inahanna pano yato diii, aka' yato ingkänna tau dai nainsang aka ang la nababe anna buling di mendehatanna, sinnoa domba ang dai aha to pangkambi'na.
40009037	Ma'karang Puang Yesus pano di pahsikolana naoatee, "Itaia' inde mai tau masoo liu ang la dibaha tama di Kapahentaanna Puang Alataala. Kupasihapang boa kayu ang la pahallu dipupu, ampo' dai kanna' tau ang la mampupu.
40009038	Dahi palauia' pano di puänna inde pinamula anna malai nahängngängngike' tau ang la umpupu inde boa kayu."
40010001	Donetoo untambaing sampulo derua pahsikolana Puang Yesus anna nabeai kakuasaang la unghambai ingkänna setang ang umpentamai tau, noa tunne' la umpabono' korong anna kamalammaanna ingkänna tau.
40010002	Sanga-sanganna yato sampulo derua rasul dianto: Simon (ang disanga toe' Petrus) anna ullu'na ang disanga Andreas, Yakobus änä'na Zebedeus anna ullu'na disanga Yohanes,
40010003	Filipus, Bartolomeus, Tomas, Matius to pahsinga' sima, Yakobus änä'na Alfeus, Tadeus,
40010004	Simon to Zelot anna Yudas Iskariot ang la umbeho dako' Puang Yesus pano di tau ang mampatei.
40010005	Inde to sampulo derua nasuo Puang Yesus mao anna nabokungngii tula' naoaintee, "Daa ullao pano di bohto senga' ang tadia bohtona to Yahudi, anna datoune' ullao pano di bohtona to Samaria.
40010006	Ampo' diare' laokoa' do peängngi yato ingkänna to Israel ang sähsä' lalang.
40010007	Laokoa' anna umpainsangngii ungngoatee, 'Dang masae anna Kalaenang Puang Alataala ma'pahenta sinnoa tomaraya.'
40010008	Pabono'koa' to makorong anna patuhoi sumule to mate. Pabono'koa' tau ang bosi lollo'na, hambaii ingkänna setang ang umpentamai tau. Anna aka' inde kakuasaang untahimbo tomande'a' dai mangki' umbaya' bahtu' unsaho, dianto anna pahallu tunne' umpebea tomande'ing pano di ingkänna tau dao mangki' la nasahoi.
40010009	Lao tomande'koa' daa umbaha aka-akammu sinnoanna doi'.
40010010	Daaa' mangki' umpebokung, noa tunne' kaya'mu poro sahpasang tomande' umbaha, sapatummu poro sahpasang, huntummu poro mesa umbaha, aka' mesa to pengkähäng inang si napakandeetee' ang mampopengkähäng.
40010011	Ponna mentamao di mesa bohto mahoa' bahtu' bohto saohko', peängngi mesa tau ang la naaku napadai'o di dasanna, dianto ongeii tohho lambi' umpatahhi' pellaoammu.
40010012	Ponna kende'o dai' di dasanna mesa tau, tula'o kara salama' pano yato di tau ang ullambi'.
40010013	Ponna natahimbo manahpa yato tau kara salama'mu, ya' la kabeheang yato tau. Ampo' ponna dai natahimbo, ya' yato kara salama'mu sumule tobou dio pano di kalaemu.
40010014	Anna ponna aha tau ang dao mantahimbo bahtu' dai naaku nahingngi aka ang untula', ya' pelleine' yato dasang bahtu' bohto ang naongei tohho yato tau anna umpentalahpi'ing tampo ang mendehke' pano di bihti'mu.
40010015	Kutula'ingkoa' setonganna ponna lambi'mi tempona dihohto' inde lino, la mahingang puhaete'ne' tahungkunna Bohto Sodom anna Gomora andana yato bohto ang dakoa' mantahimbo."
40010016	Naoa bunte Puang Yesus pano di pahsikolana, "La kusuokoa' do umpepainsangnging Kaheba Mapia. La sihapangkoa' domba ang tama di alla'-alla'na olo'-olo' peande. Dianto anna pahallukoa' manähkäng sinnoa ile anna mahamme' inahakoa' sinnoa dangang-dangang.
40010017	Madakakoa' pano di ingkänna tau, aka' aha tau ang la mambehokoa' pano di to panghohto' anna la napohetongkoa' yaling di pa'sambayanganna.
40010018	Anna la napapengngolo toukoa'ne' pano di to ma'kuasa anna setomarayaang aka' untindo'ä', lambi' sika la unghingngi kasa'biammu didiona Kalaeku, noa tunne' tau ang dai ungnginsang Puang Alataala la nahingngi toe'.
40010019	Ponna nabehomokoa' pano di to panghohto', datomande'a' ummasuhsa yato aka ang pahallu la untula' ke dihohto'mokoa', aka' la napainsangngirakoa'te' Puang Alataala aka ang pahallu la untula' donetoo.
40010020	Aka' aka ang la untula'a' donetoo daete' sohong yaling mai di pihki'mu, ampo' sule yahoete' mai di Inaha Maserona Ambemu, Puang Alataala.
40010021	La aha tau napapepatei ullu'na aka' natindo'ä'. Noa tunne' la aha to baha' la umpapepatei änä'na. Anna la aha änä' la umbali-bali to baha'na lambi' la napebeaing dipatei.
40010022	Inang mai'di tau la mangkahi'di'koa' aka' untindo'ä'. Ampo' menna ang la tontong mampetahpa' lambi' mate inang la salama'.
40010023	Ponna tamakoa' di mesa bohto anna nadahhakoa' yato tau ang aha yaling yato di bohto, ya' pelleii anna laokoa' penanda pano di bohto senga', aka' kutula'ingkoa' setonganna dake' la puha ungngolai asang yato ingkänna bohtona to Israel anna sulemä' Kodi' inde Änä' to Lino.
40010024	Ungnginsammia' ungngoate daete' aha mesa pahsikola la keangka' puha andana tuangkuhunna, noa tunne' mesa sabua' anna pongkahana.
40010025	Sundummite' mesa pahsikola ke malai umpensinnoai tuangkuhunna, noa tunne' mesa sabua' umpensinnoai pongkahana. Ponna tau ang mendahi kapala yaling di mesa dasang disangai Pongkahana setang, ya' londonante' ingkänna sanghapunna disangai tunte' noa.
40010026	Dahi daa ummahea'a' pano diii, aka' daete' aha aka-aka ang titutu' tala tibuhke, noa tunne' daete' aha kaha-kaha ang tibuni tala diinsang ke dako'mi.
40010027	Aka' ingkänna ang si kutula'ingkoa' mating di dio ang dake' maleso liu, sihapang yaling di kamalillingang, pahallu umpamakalesoing pano di ingkänna tau, sihapang yaling di kamabayaang. Anna aka ang dikuti'ingkoa' tama di talingammu pahallua' umpekäyyängngi umpepainsangnging pano di ingkänna tau.
40010028	Anna daa ummahea'a' pano di tau ang mala supu umpatei bätäng kalae, ampo' daine' mala umpatei sungnga'. Ampo' ang pahallu la ungkahea'a' dianto Puang Alataala ang dai supung mala umpatei bätäng kalae ampo' mala toe' umpatei sungnga' yaling di api nahaka.
40010029	Ungnginsammia' ungngoatee derua dena' si nabalu' tau masempo si'da-si'da. Ampo' moinnakato noa, datoete' mala la mate tomande' moi poro mesa ke dai naelo'i Ambemu yaho di suruka.
40010030	Londonangnga' dio, moi lamba' beluhä'mu puha tung naihsa' asang.
40010031	Dianto anna dakoa' pahallu mahea', aka' keangka' puharakoa'to dio andana mai'di dena'.
40010032	Menna ang mangngakuiä' di hao di olona tau senga', la kuakui toe' di hao di olona Ambeku yaho di suruka.
40010033	Ampo' tau ang mambahoiä' di hao di olona tau senga', la kubahoi toe' di hao di olona Ambeku yaho di suruka."
40010034	Napatahhi' bumi tula'na Puang Yesus pano di pahsikolana naoatee, "Daa unsangaia' inde kasuleangku tama inde di lino la umbahaä' kasikapiaiang di alla'na hupatau, aka' inde kasuleangku dä' sule umbaha kasikapiaiang ampo' suleä' umbaha kasikallaang.
40010035	Aka' inde suleä' la umpadahiä' kasikallaang di alla'na hupatau sinnoanna: 'änä' ang muane la umbali ambena, änä' ang bahine la umbali indona anna manintung ang bahine la umbali pasananna ang bahine.
40010036	Lambi' balinna tau, handang mai'di la sule yaling siang mai di hapunna.'
40010037	Menna-menna ang ungkalemui puhane' ambena anna indona andana Kodi', yato tau dai sihatang mendahi petauangku. Noa tunne' tau ang ungkalemui puhane' änä'na andana Kodi' datoe' sihatang mendahi petauangku.
40010038	Menna-menna dai sadia madahha bahtu' mate aka' natindo'ä' dai sihatang mendahi petauangku.
40010039	Aka' menna pemala umpamahendeng katuhoanna, la bilang mateetee', ampo' menna ang tontong mampetahpa' moi dipatei aka' Kodi', dianto ang la dipasalama' sungnga'na.
40010040	Menna-menna mantahimbo manahpao, ya' natahimbo manahpa tumä'to Kodi', anna menna-menna ang mantahimbo manahpaä' untahimbo manahpa toe' Ambeku ang mansuoä' sule.
40010041	Menna-menna untahimbo manahpa mesa nabi aka' inang nabi, la ullambi' saho ang sihatang sahona mesa nabi, anna menna-menna untahimbo manahpa mesa to maroho aka' inang to maroho, tau yatoo la ullambi' saho ang sihatang disahoiing to maroho.
40010042	Setonganna menna-menna ang membabe mapia pano di to pentindo'ku ang handang saohko', moi poro nabeang supu santangki' uhai kula' kalena, kutula'ingkoa' setonganna yato tau ang membabe noa, ya' ahaete' yato saho pembabena."
40011001	Tahpana puha Puang Yesus umpakanahke yato sampulo derua pahsikolana, ya' le'ba'mi umpesambai ingkänna bohto mampakuhu anna umpepainsangnging Kaheba Mapia.
40011002	Di tempona yalingke' di tahungkung Yohanes to Pantero', ya' unghingnging umba noa pembabena Kristus ang mepusa'-pusa'.
40011003	Unsuong pahsikolana mao do nakutanai naoatee, "Diongka inde To Dilanti' la Mepasalama', bahtu' pahallurakakang ungngempei tau senga'?"
40011004	Natimba'mi Puang Yesus naoaintee, "Laomokoa' anna untula'ing Yohanes ingkänna aka ang puha ungngitaa' anna aka ang puha unghingngi, sinnoanna:
40011005	To buta paita, to makule mellao, tau ang bosi lollo'na bono', to binga pahingngi, to mate tuho sumule anna pano di to pemase-mase dipainsangngi Kaheba Mapia.
40011006	Anna oa toinne'tee: tau ang dai umpengkebo'i kapampetahpa'anna hao mai di Kodi', tau yatoo la kahsi nei'."
40011007	Tahpana sika le'ba'i yato pahsikolana Yohanes, ya' napahandu'mi Puang Yesus ma'tula' pano di tau mai'di didiona Yohanes, naoatee, "Aka ungngalaa' mao pano di ongeang makä'däng? Do ungngitakoa' bulo ang napalusau lutama pepahi?
40011008	Bahtu' maorakakoa'to do ungngita tau ang mampake mahahsa'? Ponna pemalakoa' ungngita tau ang mampake mahahsa', ya' dihaoke'te' supu di dasanna tomaraya.
40011009	Dahi aka ang pemalaa' ungngita pano di ongeang makä'däng? Pemalakoa' ungngita nabi, i? Ahana tahpa' si'da. Anna kutula'ingkoa', yato ang ungngitaa' londo puhane' andana mesa nabi.
40011010	Aka' didiona yato Yohanes aha tiuki' yaling di Suha' Masero naoatee, 'Itai, kusuo mesa tau napendoluio, anna dianto ang la mampatokaingko lalammu ang la ungngola.'
40011011	Kutula'ingkoa' setonganna di alla'na ingkänna tau ang aha yaling inde di lino moi ang tuhoke', moi ang puhang mate, inang daete' aha la keangka' puha andana Yohanes to Pantero'. Ampo' tau ang handang madihoi'ang yaling di Kapahentaanna Puang Alataala setonganna keangka' puhane' andana Yohanes.
40011012	Aka' mengkalao di tempona Yohanes to Pantero' lambi' dinoa, inang aha lolong ang umpa'bali Kapahentaanna Puang Alataala, anna yato ang mampa'bali pemala la nakuasai.
40011013	Inang puhang natula' lohpo' ingkänna nabi, noa tunne' tiuki' yaling di suha'na Nabi Musa didiona Kapahentaanna Puang Alataala.
40011014	Anna ponna ungngakua', ya' mala umpetahpa'ä' ke kuoaitee Yohanes dianto yato Elia ang inang puha didandi la sule.
40011015	Menna pemala mangnginsang, pamapehingngiingnga'too!
40011016	Aka la kupasihapangnging inde mai hupatau ang aha dinoa? Tau ang aha tempo dinoa kupasihapang änä' ang menge mangngino di hao di pasa' lella' siang ungkohai solana anna naoaitee,
40011017	'Kiposulingngingko ampo' dai ungngaku sumayo, kipenaniingko penaniang kamateang ampo' dai ungngaku masuhsa.'
40011018	Noa tunne' sule Yohanes anna si biasai dai mande anna dai menu', ya' naoaminte tau, 'Napentamai setang.'
40011019	Pihsananna suleä' Kodi' inde Änä' to Lino anna si mandeä' Ko anna menu'ä', ya' sika naoa burantee, 'Itaia' indo tau sähäuäng anna pa'enu', sola-solana to pahsinga' sima anna ingkänna to madosa.' Ampo' kalehaiia'to indee: kakeaka'anna Puang Alataala ang kipepaturuing mala diita yaling di pembabe."
40011020	Donetoo napahandu'mi Puang Yesus untula' didiona umba la napanoa Puang Alataala untahungkung ingkänna bohto mahoa' ang dai naaku mengkatoba', londonang aka' yato siang bohto ang naongei umbabe ma'kahupa-hupa tanda ang mepusa'-pusa'.
40011021	Naoatee, "Tilakakoa' Bohto Khorazim! Tilakakoa' Bohto Betsaida! Aka' ke la inang aha toine' dahi di hao di Bohto Tirus anna Sidon yato tanda ang mepusa'-pusa' ang puha dahi yaling di alla'-alla'mua', ya' la masaente' mengkatoba' lambi' umpekaya' kahung sibaha ulluläng täi hapu bää'na tandana unsohso yato kasalaanna.
40011022	Ampo' kutula'ingkoa': ponna lambi'mi Allo Panghohto'ang, ya' inang la mahingang puhaete'ne' yato tahungkunna to Tirus anna to Sidon andana dioa'.
40011023	Noa tungnga' dio Bohto Kapernaum, umbai pake unsangaa' la naängkä'koa' dai' di suruka Dehata, i? Setonganna dakoa' la naängkä' ampo' la natibekoa' naung di nahaka! Aka' setonganna ke la aha toine' dahi di hao di Bohto Sodom tanda ang mepusa'-pusa' sinnoa aka ang dahi yaling di alla'-alla'mua', ya' umbai dai la tilaka lambi' la aha loloke'te' yato bohto lambi' dinoa.
40011024	Ampo' kutula'ingkoa': setonganna ponna lambi'mi Allo Panghohto'ang, la mahingang puhaete'ne' tahungkunna Bohto Sodom andana dioa'."
40011025	Donetoo ma'sambayang Puang Yesus naoatee, "O Ambe', ma'kuhhu'sumanga'ä' mating di Dio Dehatanna langi' anna lino, aka' dai umpabei tau ang unsanga kalaena manähäng si'da-si'da la umpähäng didiona kapahentaammu, ampo' umbeane' pepähängang pano di tau ang mahempo' inaha ang sinnoa inahanna änä'-änä'.
40011026	O Ambe', dianto yato pa'elo'mu anna ang umpemapiaing."
40011027	Puhai yatoo mane ma'tula'i pano yato di tau mai'di naoatee, "Ingkänna-ingkänna siamo hali asammä' nabehoing Ambeku. Anna dai aha moi la mesa tau ang mangnginsang si'da-si'daä' sehalinna Ambeku, anna datoe' aha ang mangnginsang si'da-si'da Ambeku sehalinna Kodi'. Anna menna ang kupasihatangngi, dianto ang kupakalesoing didiona Yatoo.
40011028	Mai asangkoa' ingkänna tau ang malamma anna ang matingngi durungammu, anna kubeakoa' kamalinoang.
40011029	Durungngia' durungang ang kupadai'ingkoa', anna pellaya'koa' di hao mai di Kodi'. Aka' Kodi', malunä' si'da-si'daä' anna mahempo' inaha, dianto anna la ullambi'koa' kamalinoang yaling di inahammu.
40011030	Aka' pahenta ang kubeakoa' mating mepamasannang, anna yato durungang ang kupadurungngiingko mahingang."
40012001	Donetoo di tempona allo katohhoang Puang Yesus sibaha pahsikolana ungngolai sallimbo bela'. Ya' yato pahsikolana sika umponge'mi sangngaka-sangngaka boana pinamula anna naande laoi aka' sika manonong.
40012002	Ampo' yato aka ang sika nababe naita sangngaka-sangngaka to Farisi. Ya' mekutanang yato to Farisi pano di Puang Yesus naoatee, "Akaboi indo pano pahsikolamu anna umbabei yato ang dai mala dibabe di allo katohhoang?"
40012003	Ampo' mentimba' Puang Yesus pano diii naoatee, "Dakake'a' dio aha umbata yato aka ang nababe Daud sibaha änä' buana naonge manonoi?
40012004	Donetoo mentama di Dasanna Dehata anna ungngalai dehpa ang puha dipopenomba yaling. Naala naande, sibaha ingkänna ang nasibahaing, ang setonganna yato dehpa dasi'da-si'dai mala naande tau sehalinna seimangang.
40012005	Bahtu' darakaa' aha umbata yaling di suha'na Nabi Musa didiona umba noa ingkänna imang untehkai pahenta didiona allo katohhoang yaling di Dasang Ada', ampo' dasiang kekasalaang?
40012006	Kutula'ingkoa' dinoa: dinne done indee aha ang keangka' puhane' andana Dasang Ada'.
40012007	Ponna malaa' umpähäng aka bahtuanna inde karanna Puang Alataala ang naoatee, 'Ang handang kukärä'i dianto pa'kalemu tadia penombaang,' tantunte' anna dakoa' unsalla inde mai pahsikolaku ang dai kekasalaang.
40012008	Aka' Kodi' inde Änä' to Lino ang ungkuasai allo katohhoang."
40012009	Pihsananna Puang Yesus anna pahsikolana umpelleing yato bela' anna le'ba'i lupano di pa'sambayangang ang aha di hao yato di bohto.
40012010	Di hao yato di pa'sambayangang aha tau ang mate sambali teyyena. Sika mekutanang yato to Farisi pano di Puang Yesus naoatee, "Malaraka tau umpabono' to makorong di allo katohhoang?" Nasuhung anna sika mekutana noai aka' yaling di pihki'naii pemala la sika umpasala Puang Yesus ke umpabono'i tau di allo katohhoang.
40012011	Ampo' ma'kara Puang Yesus pano diii umpake mesa pohapangang naoaintee, "Ponna ahaa' tau yaling di alla'-alla'mu ang kedomba mesa, anna manahoi yato dombana naung di kahoäng di allo katohhoang, daraka la tahpa naalai yato dombana di hoi' mai?
40012012	Darakae' keangka' puhane' mesa hupatau andana domba? Dahi, malaete' tau membabe mapia di allo katohhoang."
40012013	Pihsananna makarang Puang Yesus pano yato di to mate sambali teyyena naoatee, "Tandoingkä' teyyemu!" Napentando si'daming teyyena. Ya' bono' siang donetoo anna matohoi sinnoa teyyena ang sambali.
40012014	Ya' sohongnging tama di aneang yato sangngaka-sangngaka to Farisi anna situla'-tula'i la umpatei Puang Yesus.
40012015	Ampo' nainsang Puang Yesus yato pahtuyunnaii lambi' le'ba' napellei yato bohto. Donetoo mai'di liu tau mentindo'i Puang Yesus, lambi' mala napabono' asang di hao mai di ma'kahupa-hupa korong.
40012016	Ampo' ullahang si'da-si'da yato tau mai'di anna malai dai napepainsangnging pano di tau senga' didiona Kalaena.
40012017	Inde dahi anna malai sundung aka ang puha natula' dolu Puang Alataala ang nalombung Nabi Yesaya ang naoatee,
40012018	"Itaia', Dianto inde Pesuoku ang kupillei anna ang kukalemui, Dia tunto nei' ang umpamahasa inahangku. La kupatamaing di Kalaena Inahangku, anna Dianto ang la umpepainsangnging kasalama'ang ang sule hao mai di Kodi' pano di ingkänna bohto di lino.
40012019	Daine' la aha siba'di solana moi menna, anna datoi la kakoha-koha leleng. Anna daine' aha la nahingngi kamahanna tau pano di lalang.
40012020	La umpatandaang pa'kalemunna pano di tau ang malamma kapampetahpa'anna sinnoa bulo mahäti' ang maromi' bose', anna la umpamatoho kapampetahpa'anna tau ang malamma sinnoa sombu lampu ang la pi'de, lambi' la mala umpapatalo katahpa'ang di alla'na kakarakeang.
40012021	Anna ingkänna bohto di lino la hannu asang pano."
40012022	Donetoo sika nabahang pano di Puang Yesus mesa tau ang buta anna pepe aka' napentamai setang. Ya' napabono'mi Puang Yesus lambi' mala paita anna ma'kara-karai.
40012023	Ingkänna tau ang ungngita yato kadahiang pusa' asang liu, anna sipa'tula'-tula'i mesa anna mesa naoatee, "Noae' inde tau ang la Änä'na Daud ang didandi la sule!"
40012024	Ampo' nahingngi yato to Farisi aka ang menge sika nasitula'-tula'i. Sika ma'pihki'mi yaling di inahanna naoantee, "Nasuhungngete' mala inde tau unghambai setang aka' nabea kakuasaang Pongkahana setang, ang disanga Beelzebul."
40012025	Ampo' nainsang Puang Yesus aka ang yaling di pihki'na yato to Farisi lambi' ma'kara pano diii naoatee, "Ponna yaling di mesa kapahentaang dai mesa inaha lambi' sisähä'-sähä' anna sipa'balii mesa anna mesa, tantunte' anna la sitalei yato kapahentaang. Noa tunne' mesa bohto mahoa' bahtu' yaling di kasanghapuang ang dai mesa inaha lambi' sisähä'-sähä' anna sipa'balii mesa anna mesa tantunte' anna la sitalei.
40012026	Noa tuntone' yaling di kapahentaanna Pongkahana setang, daete' aha leleanna Pongkahana setang la unghambai solana siang, aka' ponna noa, ya' dante' la matoto' yato kapahentaanna Pongkahana setang.
40012027	Dahi ponna ke untanda'ä' unghambai setang umpake kakuasaanna Pongkahana setang, ya' mennaa' kekakuasaang ang napake pahsikolamu unghambai setang? Dahi pahsikolamu siangnga'too ang mampatandaangnga' kasalaammu.
40012028	Ampo' aka' unghambaiä' setang ungngolai Inahanna Puang Alataala, lambi' maleso dioatee napahandu'mi Puang Alataala ma'pahenta yaling di lino.
40012029	Pihki'ia': malaä' ullaba'i setang aka' ma'kuasa puhaä' Koo. Sinnoanna mesa pohapangang: dai aha mesa tau la mala mentama di dasanna to matoho, ang dipasihapang Pongkahana setang, anna mabokoi yaling ke dai matoho puha nei' unsangke' dolu yato to matoho, mane napabokoii.
40012030	Dahi menna ang dai mempako di Kodi', bahtuanna napa'baliä' anna menna ang dä' mamposolai mengkähäng tantunte' anna la nakarakeii yato aka ang kukähäng.
40012031	-
40012032	Dianto anna kuoaingkoa'tee: Ingkänna dosa anna kara ma'baho mala diampungngi. Noa toi ke ahai tau ang mambahoiä' naoatee, 'Puang Yesus tadia Änä'na to Lino,' ya' mala tuke'ne' diampungngi. Ampo' ponna ke umbahoii Inaha Masero, ya' inang dang mala la diampungngi, moi dinoa moi di allo ang la sule.
40012033	Ponna mesa poang kayu keboa mapia, tantunte' anna ungngoaia'tee poang kayu ang mapia. Ampo' ponna dai keboa mapia, tantunte' anna ungngoaia'tee poang kayu dai huhu, aka' mesa poang kayu dipemapiaing ke mapia toine' boana.
40012034	Oa' ingkämmu to karake, umbangnga' dio la umpanoa untula' kaha-kaha ang mapia ke punnokoa' kakarakeang? Aka' ingkänna aka ang ditula' sule yalingngete' mai di ihsi inaha.
40012035	Tau mapia mengngoya' mapia tubunte' aka' inang noa tubunne' ang yaling di kalaena, anna tau karake mengngoya' karake tubunte' aka' inang noa tubunne' yaling di kalaena.
40012036	Ampo' kutula'ingkoa' dinoa: ingkänna tula' ang dai aha kunanna ang natula' mesa tau pahallu umpebayai toboe' kalaena di hao di olona Puang Alataala ke lambi'mi Allo Panghohto'ang.
40012037	Aka' la dihohto'o, tahpa'rakako bahtu' salarakako, situhu' aka ang puha untula'."
40012038	Donetoo ma'karang yato sangngaka-sangngaka to pampakuhu ada' anna sangngaka-sangngaka to Farisi pano di Puang Yesus naoatee, "O Tuang, pemalaang la kiita mesa tanda ang mepusa'-pusa' di hao mai di dio."
40012039	Ampo' natimba' Puang Yesus naoaintee, "Diongnga'to inde tau karake anna daia' ungngaku umpetahpa'ä', anna la pemalakoa' ungngita tanda ang mepusa'-pusa' ang kubabe? Inang dakoa' la kupaitai. Supungnga'te' tanda didiona Nabi Yunus ang mala dipaitaikoa'.
40012040	Aka' umba noa Nabi Yunus tohho yaling di kompeng bau tallung allo, tallung bengi, noa tuntone' Änä' to Lino la tiku'bu' yaling di lino tallung allo, tallung bengi.
40012041	To Niniwe la kende' dako', ke lambi'mi tempona dihohto' inde lino, anna untanda' inde mai tau ang aha dinoa. Aka' yatone' to Niniwe sika mengkatoba' nei' tahpana unghingngi umba noa kaheba katallangang ang napainsangngi Yunus. Ampo' setonganna dinoa aha dinne ang keangka' puhane' andana Yunus!
40012042	Ponna lambi'mi tempona dihohto' inde lino, ya' la kende'mi tomaraya bahine ang sule hao mai di selatang anna untanda' inde mai tau ang aha dinoa. Aka' yato tomaraya bahine sulene' di hao mai di pote'-pote'na lino aka' pemala umpehingngii kakeaka'anna Tomaraya Salomo. Ampo' dinne done dinoa aha ang keangka' puhane' andana Tomaraya Salomo."
40012043	Napatahhi' bumi tula'na Puang Yesus naoatee, "Ponna malai yaling mai di kalaena hupatau mesa setang, ya' maoke'te' dolu ma'kuliling leleng pano di ongeang makä'däng umpeäng ongeang ang la naongei tohho. Ampo' aka' dai aha nalambi' yato ongeang ang la naongei tohho,
40012044	lambi' ma'pihki' anna naoaite yaling di inahanna, 'La sumule burä' pano yato di ongeangku ang hali kupellei.' Ya' sumuleng. Lambi'na pano yato di ongeang dolunna, ya' nalambi'mi yato ongeanna lo'bäng, puha disapui manahpa anna mahahpi.
40012045	Ya' sohong salake' dolu anna untambaii pitu setang ang londo puhane' pakarakeang andana dia, anna naposolai tama yato di ongeanna anna sika tohhoi yaling sibaha-baha. Katämpä'anna, yato tau ang naongei tohho setang la tahuhu puhane' katuhoanna andana ang dolu aka' tuhtuang kehängngäng yato setang ang mampentamai. La noa tungnga'to dio dahi pano di kalaemu ingkämmua' to karake ke daia' ungngaku mengkatoba'."
40012046	Donetoo mengeke' Puang Yesus umpa'tula'i yato tau mai'di, ya' sika ke'de'mi yaling di aneang indona anna ullu'na menge umpeäng lalang umba la sika napanoa umpa'karai Puang Yesus.
40012047	Ya' ahang mesa tau di alla'na yato tau mai'di pano ullumba Puang Yesus anna naoaintee, "O Tuang, indomu anna ullu'mu sika ke'de' yaling di aneang pemala la napa'karaio."
40012048	Ampo' mentimba' Puang Yesus naoatee, "Mennaraka Ko setonganna indoku anna ullu'ku?"
40012049	Mane mentuho pano yato di pahsikolana menge siang naoatee, "Dianto inde mai indoku anna ullu'ku.
40012050	Aka' diamoto tau ang umpembabeing pangngelo'na Ambeku yaho di suruka dianto ullu'ku ang si'danna."
40013001	Allo donetoo le'ba'mi Puang Yesus umpellei yato dasang ang naongei mampakuhu lunaung di behing Le'bo' Galilea anna mohko'i di hoi'.
40013002	Ya' suleing tau mai'di si'da-si'da anna sika ulleboi Puang Yesus. Lambi' dai'mi Puang Yesus di mesa lopi anna mohko'i yaho. Yatone' tau mai'di sika ke'de' nei' di hoi' di behing le'bo'.
40013003	Ya' napahandu'mi Puang Yesus umpaturu yato tau mai'di ma'kahupa-hupa pepaturu umpake pohapangang naoatee, "Pihsang tempo aha mesa petani la mao mangngambo'.
40013004	Menge ungngambo' yato bannena, aha piha ang manaho pano di lalang. Ya' sule siang sedansiang naandei lambi' puha.
40013005	Aha toe' piha ang manaho naung di tampo ang di haho batu. Ya' tuhong yato banne. Ampo' aka' manipi' yato tampo ang naongei tuho,
40013006	ya' tahpana naalloi, ya' laonang malahso anna mabangii lambi' mate aka' dai manaung uhaka'na.
40013007	Yato banne aha toe' piha ang manaho tama di alla' lohpo ang kedui. Inde lohpo kedui tuhtuang mahombo lambi' ungkapupu' yato banne ang mane napahandu' tuho lambi' mate.
40013008	Ampo' aha toe' piha banne ang manaho naung di tampo ang malambu. Yato banne tuho manahpa nei' lambi' keboa. Boana yatoo aha pentallumpulo luhpi', aha pengngunnumpulo luhpi' anna aha pensangngatu' luhpi'."
40013009	Natämpä'ing inde pohapanganna Puang Yesus naoatee, "Menna pemala mangnginsang, pamapehingngiingnga'too!"
40013010	Donetoo sika mendungku'mi yato pahsikolana pano di Puang Yesus anna mekutanai naoatee, "Akae', Tuang, anna si umpakeo pohapangang ke umpaturuo tau mai'di?"
40013011	Mentimba'mi Puang Yesus naoatee, "Pano di dioa' dibeakoa' dio kapainsangang la ungnginsang umba noa Kapahentaanna Puang Alataala ang masaeng tibuni, ampo' pano diii dai nei'.
40013012	Aka' menna ang inang ahang ang nainsang, inang la dihängngängngiking, lambi' mai'di si'da-si'da kapainsanganna, ampo' menna ang dai ma'pehingngi, ingkänna yato ang nainsang la dialai yaling mai di pihki'na.
40013013	Dianto suhunna anna si mampakuhuä' pano diii umpake pohapangang, aka' moinnakato anna sika naitai ampo' setonganna daete' naita anna dai nakaleso; anna moinnakato sika nahingngi ampo' setonganna daete' tama di talinganna anna datoi napebahtuang aka yato ang sika nahingngi.
40013014	Ya' sundummi pole' pano diii aka ang puha natula' lohpo' Nabi Yesaya dolu naoatee, 'La semata ma'pehingngikoa' ampo' dasiangnga' la umpebahtuang. Anna la semata ungngitaa' ampo' dasiangnga' la ungkaleso aka yato ang ungngita.
40013015	Aka' sika makahha' bää' anna untimping talingannaii. Noa tunne' sika untutu'i matanna. Lambi' dai sika paita matanna, dai pahingngi talinganna anna dai mala umpähäng aka-aka siamo. Aka' ke daete' noa, ya' la sika paita matanna, pahingngi talinganna anna napähäng pihki'na, lambi' la sika sumule mai di Kodi' anna malai sika kupabono'.'
40013016	Ampo' dioa' dio kehongko' si'da-si'dakoa' dio aka' malaa' paita matammu anna mala pahingngi talingammu.
40013017	Aka' kutula'ingkoa' setonganna mai'diete' nabi anna tau ang aha dolu ang untuhu'i Puang Alataala, pemala toe' sika naita aka ang ungngitaa' ampo' dang hali sika naita, anna pemala toe' sika nahingngi aka ang unghingngia' ampo' dang hali sika nahingngi."
40013018	Napatahhi' bumi tula'na Puang Yesus umpakuhu pahsikolana naoatee, "Pehingngiia' bahtuanna yato pohapangang didiona ma'kahupa-hupa tampo anna to petani.
40013019	Noa indee: yato banne ang dondong pano di lalang sihapang tau ang untahimbo kaheba didiona Kapahentaanna Puang Alataala, ampo' dai napähäng. Lambi' sule Pongkahana setang anna nahampa'i yato aka ang puha natahimbo ang tiambo' sihapang banne yaling di inahanna.
40013020	Yatone' banne ang dondong di tampo ang di haho batu sihapanne' tau ang unghingngi yato Kaheba Mapia anna tahpa napatamang di inahanna sitonda kakahsiang,
40013021	ampo' yato Kaheba Mapia ang nahingngi dai mengnguhaka' yaling di inahanna lambi' dai mala masae tohho yaling. Aka' mane ungngolai sanghupa kamasuhsaang bahtu' kamadahhaang aka' yato Kaheba Mapia, ya' darang natähäng anna ungkebo'i Puang Alataala.
40013022	Yatone' banne ang dondong tama di alla' lohpo kedui sihapanne' tau ang unghingngi Kaheba Mapia, ampo' semata umpihki' supu katuhoanna anna pemala mendahi to makaka. Lambi' yato Kaheba Mapia ang puha nahingngi tihimpi' yaling di inahanna lambi' dai mala memboa mapia.
40013023	Ampo' yatone' banne ang dondong di tampo malompo sihapanne' tau ang unghingngi Kaheba Mapia anna napepähängngi si'da-si'dai. Lambi' mala keboa ma'luhpi'-luhpi'; aha ang pentallumpulo luhpi, aha ang pengngunnumpulo luhpi' anna aha ang pensangngatu' luhpi'."
40013024	Ma'tula' bumi Puang Yesus pano di tau mai'di umpake pohapangang ang senga' naoatee, "Kapahentaanna Puang Alataala sinnoa inde pohapangang: mesa to pobela' mane puha umbubu' banne ang mapia pano di bela'na.
40013025	Ampo' tahpana tängngä bengi, naonge anna hahe asammi ingkänna tau, suleng ang umpa'bali yato to pobela' anna unsahu'i boa lohpo ang takekuna tama di alla'na yato banne. Puhai yatoo, ya' le'ba'mi.
40013026	Tahpana lobo' yato pahe anna napahandu'mi kehähtäng, ya' lobo' tunne' yato lohpo ang takekuna yaling di alla'na.
40013027	Ya' suleing yato sabua'na to pobela' anna mekutanai pano di pongkahana naoatee, 'O Tuang, darakate' banne mapia yato ang umbubu' di hao di bela'mu? Umbae' nakasulei yato lohpo ang takekuna anna pake aha ture' tuho yaling di alla'-alla'na pahe?'
40013028	Mentimba'mi yato to pobela' naoatee, 'Nasahu' tau ang mampa'baliä'.' Mekutana sala bung yato sabua'na naoatee, 'Ungngakuraka, Tuang, ke maoang do kihe'bu'i yato lohpo ang takekuna?'
40013029	Ampo' naoate yato to pobela', 'Daa! Aka' ponna unghe'bu'ia' yato lohpo ang takekuna, ya' la tihe'bu' toe' yato pahe.
40013030	Diare' pabei tomande'mi lobo' toe' yato lohpo ang takekuna sibaha pahe lambi' tempo pepaheang. Doneke'to ke la dipepaheng, mane kuoainte tau ang la mampepahe: Himpung toboia' nei' ne mating lohpo ang takekuna, ba'ba'-ba'ba'angngii mane untunuii tama di api. Puhaitoo ya' unghimpung tungnga'ne' ne pahe anna umbe'beiingkä'ne' tama di loko mapia-pia.' "
40013031	Untula' bumi mesa pohapangang Puang Yesus pano di tau mai'di naoatee, "Kapahentaanna Puang Alataala sihapang sallisa' batunna pinamula ang handang saohko' ang napamula tau pano di bela'na.
40013032	Moinnakato anna saohko'i yato batu pinamula, ampo' ponna tuhong, ya' mala untondong asang ingkänna pinamula ang senga' anna mala toi malängkä' sinnoa poang kayu. Lambi' sulei sedansiang anna mesehängngi dai' di tangkena, tanda käyyänna."
40013033	Nalombungngi bumi tula'na Puang Yesus untula' bou mesa pohapangang ang senga' pano yato di tau mai'di naoatee, "Kapahentaanna Puang Alataala sihapang bibi' roti ang naala mesa bahine anna napasiuyä'i mai'di tahpung lambi' mala membea' asang yatoo."
40013034	Ingkänna pepakuhunna Puang Yesus didiona Kapahentaanna Puang Alataala, natula' asang pano di tau mai'di umpake pohapangang. Dai aha untula' aka-aka siamo pano di tau mai'di ke dai umpake pohapangang.
40013035	Ya' sundummi pole' tula'na Puang Alataala ang napalambi' nabi dolu ang naoatee, "La ma'karaä' pano di ingkänna tau umpake pohapangang; pemalaä' untula' kaha-kaha ang dake' kainsangang mengkalao pampahandu'anna lino."
40013036	Puhanna yatoo le'ba'mi Puang Yesus umpellei yato tau mai'di, anna lupanoi di mesa dasang. Dai masae suleing yato pahsikolana nalumba anna nakutanaii naoaintee, "Malaraka umpakalesoingkang bahtuanna yato pohapangang didiona lohpo ang takekuna ang tuho tama di alla' pahe?"
40013037	Natimba'mi Puang Yesus naoatee, "Mala. Noa inde bahtuanna: yato tau ang umbubu' banne ang mapia sihapangngä' Kodi' inde Änä' to Lino.
40013038	Yato bela' sihapanne' lino, anna yato banne sihapanne' petauanna Puang Alataala, ampo' yatone' lohpo ang takekuna sihapanne' petauanna Pongkahana setang.
40013039	Yato ang umpa'bali to pobela' dianto Pongkahana setang. Tempo pepaheang sihapanne' katämpä'anna lino, anna yato to pepahe sihapanne' malaeka'.
40013040	Dahi umba noa yato lohpo ang takekuna dihimpung mane ditunui tama di api, la noa tuntone' ke katämpä'annang lino.
40013041	Kodi', inde Änä' to Lino, la umpahentaä' ingkänna malaeka'ku unghimpung ingkänna yato ang umpasähsä' lalang hupatau anna ingkänna tau ang umbabe kakarakeang.
40013042	Ingkänna yatoo la ditibei tama di api nahaka, anna di haontoo ang la naongei tau sika umbu salamang ang kamateang, anna dianto kamadahhaang ang dai aha mantondong.
40013043	Ponna ke donentoo ingkänna tau ang untuhu'i Puang Alataala la pangngillo'ne' salamang mata allo yaling di kapahentaanna Ambenaii." Natämpä'ing inde tula'na Puang Yesus naoatee, "Menna pemala mangnginsang, pamapehingngiingnga'too!"
40013044	Napatahhi' bumi Puang Yesus umpa'tula'i pahsikolana naoatee, "Kapahentaanna Puang Alataala sihapang kulle ang tilamung yaling di tampo ang nalambi' mesa tau ampo' nalamung sala bou sumule tama yato di ongeanna. Ampo' aka' kahsi si'da-si'da yato tau ang mallambi', dianto anna le'ba'mi do umbalu'i asang ingkänna aka siamo ang aha naampui, mane ungngallii yato tampo ang naongei tilamung yato kulle.
40013045	Kapahentaanna Puang Alataala sihapang toe' mesa to pa'bulele ang mao umpeäng leleng belo-belo ang handang malehke' la naalli.
40013046	Tahpana nalambi', ya' maong umbalu'i asang ingkänna aka-akanna anna ungngallii yato belo-belo ang handang masuli' allinna."
40013047	Napatahhi' bumi tula'na Puang Yesus pano di pahsikolana naoatee, "Kapahentaanna Puang Alataala sihapang dala ang dipensamboing naung di le'bo', lambi' mala unghimpung ma'kahupa-hupa bau.
40013048	Ponna nasa'dimmi yato to podala punno bau yato dalana, ya' nahentung pano di behing le'bo', mane sika ohko'i pole' napille-pilleiangngi yato bau. Bau ang mahasa nahimpunne' tama di paongeannaii ampo' bau ang dai huhu natibei nei'.
40013049	La noa tuntone' ke katämpä'annang lino: ingkänna malaeka' la sule anna unghimpung asangngi ingkänna tau ang untuhu'i Pongkahana setang anna yato ingkänna tau ang untuhu'i Puang Alataala.
40013050	Anna ingkänna yato tau ang untuhu'i Pongkahana setang la natibeiine' tama di api nahaka, anna di haontoo ang la naongei tau sika umbu salamang ang kamateang."
40013051	Mekutanang Puang Yesus pano di pahsikolana naoatee, "Umpähändakaa' ingkänna inde ang kutula'?" Sika mentimba'mi naoatee, "Io, Tuang, kipähäng."
40013052	Ya' naoainte Puang Yesus, "Dianto anna pano di to pampakuhu ada' ang mentamang di Kapahentaanna Puang Alataala sihapanne' mesa puäng dasang ang umpasohong aka-akanna ang bakahu yaling mai di tambing paongeang, dai supu yato ang masaeng."
40013053	Donetoo, tahpana puha Puang Yesus untula' yato ingkänna pohapanganna pano di pahsikolana, ya' sika le'ba'mi sibaha-baha umpellei yato ongeang,
40013054	anna sika lupanoi di bohtona toboe' Puang Yesus ang disanga Bohto Nazaret. Lambi'na pano, ya' napahandu'mi Puang Yesus mampakuhu pano di tau tama di pa'sambayangang. Yato tau mai'di ang napakuhu sika pusa' asang liu anna sikutana-tanaii naoatee, "Mennarea'ne' mambea kamanähängang anna kakuasaang lambi' mala umbabe ma'kahupa-hupa tanda ang mepusa'-pusa'?
40013055	Darakate' inde tau änä'na tukang kayu, anna indona disanga Maria, noa tunne' ullu'na dianto ta Yakobus, ta Yusuf, ta Simon anna ta Yudas?
40013056	Anna darakae' sibaha-baha siamingkea' dinne ingkänna ullu'na ang bahine? Dahi umbae' napangngalai indo kamanähängang anna kakuasaang?"
40013057	Lambi' dai sika napetahpa', aka' dai tama di ahkalannaii umba noa kakuasaanna Puang Yesus. Ya' ma'tula'mi Puang Yesus pano diii naoatee, "Mesa nabi moi umba naongei dipakeangka' toi, ampo' supung ke di haoi di bohtona toboe', bahtu' yaling di hapunna toboe' anna dai dipakeangka'."
40013058	Dianto anna dang umbabe mai'di tanda ang mepusa'-pusa' Puang Yesus donetoo, aka' yato tau mai'di dai sika mampetahpa'.
40014001	Donetoo kaheba didiona Puang Yesus lambi'mi pano di Tomaraya Herodes ang ungkuasai Poropensi Galilea.
40014002	Ya' ma'tula'mi pano di to pengkähänna naoatee, "Tantu anna diante' inde yato Yohanes to Pantero' ang puha mate ampo' umbai tuho sumule. Dianto anna ahai kakuasaanna umbabe ang mepusa'-pusa'."
40014003	-
40014005	Nasuhung ma'pihki' noa indee aka' sangngakang tempona ang puha inde Herodes umpobahine ipa'na ang disanga Herodias, ang hali natibe Pilipus, ullu'na siang Herodes. Pihsananna Yohanes to Pantero' unsängkäi Herodes naoaintee, "Setonganna untehkaio atohang aka' umpobahineo Herodias ang bahinena siang ullu'mu." Donetoo pemala siang Herodes la umpatei Yohanes ampo' mahea' pano di tau mai'di ang ungngangka' Yohanes mesa nabi. Dahi unsuong tantarana do nasahka, mane napungoi anna natahungkungngi.
40014006	Tahpana Herodes umpakahoa' allo kadahianna, ya' sumayong änä'na Herodias ang bahine di alla'-alla'na yato tau mai'di anna umpamasannang liui inahanna Tomaraya Herodes,
40014007	lambi' mopinda la umbea yato änä' bahine diamo ang napalau.
40014008	Yato änä' inang puhang napaturui indona aka ang la napalau, ya' naoante pano di Herodes, "Pemalaä' umpanaungnging done inde di baki' bää'na Yohanes to Pantero'."
40014009	-
40014010	Donetoo masuhsa liu nasa'ding yato tomaraya, ampo' aka' sala' puhang mopinda anna la masili di hao di olona to sulena, lambi' unsuong mesa änä' buana do umpolengngi bää'na Yohanes to Pantero' pano yato di tahungkung,
40014011	anna napanaungngi di baki'. Ya' napanoa si'dang, mane nabeai pano yato di änä' bahine. Pihsananna inde änä' bahine nabaha salang pano yato di indona.
40014012	Puhanna yatoo suleing pahsikolana Yohanes to Pantero' ungngala yato bahke anna nalamungngi, mane sika maoi pano di Puang Yesus napainsangngi yato aka ang dahi.
40014013	Tahpana nahingnging Puang Yesus yato aka ang dahi pano di Yohanes, ya' dai'mi di lopi anna maoi umpellei yato bohto mahoa' lupano di ongeang ang mahulla-hulla ang dai mai'di tau di hao. Ampo' nahingnginna tau mai'di didiona yatoo, ya' sika maong do napelolai ampo' sika mangngola kalantanang nei' mengkalao di hao di bohtonaii.
40014014	Tahpana tuhung Puang Yesus yaho mai di lopi, tahpa ungngitang tau mai'di. Ya' kende'mi pa'kalemu yaling di inahanna pano yato diii, lambi' umpabono' yato ingkänna tau ang makorong yaling di alla'na yato tau mai'di.
40014015	Tahpana mahammong, suleng yato pahsikolana anna naoate pano di Puang Yesus, "O Tuang, inde ongeang ang taongeia' mahulla-hulla, anna mengeng la bengi. Dahi ahante' unsuo le'ba'i indo pano tau anna malai sika ungngalli andeang pano di sangngaka-sangngaka bohto saohko' ang marungku'."
40014016	Ampo' mentimba' Puang Yesus naoatee, "Daete' mangki' la sika mao, diongnga'te' mampakande!"
40014017	Mentimba'mi yato pahsikolana naoatee, "Ahaete' andeangki', ampo' supung lima roti anna derua bau."
40014018	Naoa bunte Puang Yesus, "Bahaingkä' mai ne rotimmu anna baummu."
40014019	Umpahentang yato tau mai'di anna malai sika mohko' umpoampi' lohpo. Naalang yato lima roti anna derua bau, mane mentongai dai' di langi' menge siang umpalau behe dai' di Puang Alataala. Puhai yatoo, ya' nabika-bikang yato roti mane nabeai pano di pahsikolana anna malai nasusa pano di tau mai'di.
40014020	Ingkänna tau ang aha donetoo mampebohoi asang. Tahpana puha sika mande, ya' nahimpung salang pahsikolana yato la'binna ang dang napuha tau. Ya' ke punno salake'ne' sampulo derua baki.
40014021	Yato tau ang mande donetoo umbai limang sa'bu mai'dinna muane, dake' diihsa' bahine anna änä'.
40014022	Puhanna yatoo, ya' unsuong pahsikolana Puang Yesus sika dai' di lopinna anna malai sika mendolung nei' bete' di tando bete'na yato Le'bo' Galilea, aka' mengeke'ne' unsuo yato tau mai'di sumulei pano di bohtonaii.
40014023	Tahpana yatoo sika le'ba'ing, ya' dai'mine' Puang Yesus di tanete ma'sambayang namesa. Donetoo benging anna namesa-mesarang supu yaho yato di ongeang.
40014024	Yato lopinna pahsikolana makahaong umpellei behing le'bo'. Ampo' aka' pepahi käyyäng donetoo lambi' yato lopinnaii natammuing pepahi anna napalusau-lutamai.
40014025	Tahpana lehang tehte' tallu bengi, suleng Puang Yesus umpellambi'i yato pahsikolana mellao yaho di haho uhai.
40014026	Naitanna pahsikolana mellao yaho di haho uhai, sika tungke'du'mi anna sika ingngi'i tandana mahea' naoatee, "Äi! Anitua' indoo!"
40014027	Ampo' tahpa ma'kara Puang Yesus pano diii naoatee, "Pamahasaia' inahammu! Daummahea'! Kodi'ete' indee."
40014028	Ya' mentimba'mi Petrus napekäyyängngi naoatee, "O Puang, ponna Dio si'da nee, ya' bahaiä' mating anna mellaoä' yaho di haho uhai."
40014029	Naoante Puang Yesus, "Maimo!" Ya' tuhung siang Petrus yaho mai di lopi anna mellaoi yaho di haho uhai mao ullumba Puang Yesus.
40014030	Ampo' tahpana nasa'ding nasau pepahi, mahea'mi Petrus anna laonang la limmi', ya' mekohang naoatee, "O Puang, kalemuiä'! La limmi'mä'!"
40014031	Napenandai siang Puang Yesus untokei Petrus anna ma'karai naoatee, "Petrus, Petrus! Dake' sundung kapampetahpa'ammu pano di Kodi'."
40014032	Puhai yatoo, ya' sika dai'mi di lopi, ya' tahpa mahtang siang yato pepahi.
40014033	Ingkänna tau ang yaho yato di lopi umpenombai Puang Yesus anna sika naoaitee, "Ahana inang Änä'na si'dao Puang Alataala."
40014034	Tahpana sika lambi' di tando bete'na le'bo', ya' sika ullambi'mi mesa bohto ang disanga Genesaret.
40014035	Ungngitanna Puang Yesus yato ingkänna tau di hao, ya' napepainsang lelemming pano di ingkänna bohto ang sidungku' yato Genesaret. Ya' suleing tau umbahai ingkänna to makoronna.
40014036	Yato tau mai'di malau mase ke la malai sika ungnganti behing kaya'na Puang Yesus. Aka' moi behing kaya'na supu naanti, ya' tahpa bono' asang.
40015001	Pihsananna suleng sangngaka-sangngaka to Farisi anna to pampakuhu ada' yaho mai di Yerusalem umpellambi'i Puang Yesus anna mekutanai naoatee,
40015002	"Akaboi pahsikolamu anna untehkaii atohang ada'na peneneanta? Aka' situhu' ada'na neneta ponna la mande tau, pahallu tau umbasei dolu teyye. Ampo' daine' umbasei teyyena pahsikolamu."
40015003	Mentimba'mi Puang Yesus pano diii naoaintee, "Aka toua' dio anna untehkaikoa' pahentana Puang Alataala supung aka' pemalakoa' untuhu'i ada'na peneneammu?
40015004	Aka' Kalaena Puang Alataala ma'tula' naoatee, 'Pakeangka'koa' to baha'mu.' anna 'Menna la untändoi to baha'na pahallu la dipatei.'
40015005	-
40015006	Ampo' si aha ang mangngoatee, 'Moinnakato aha aka-akangku, dasiang la kubea to baha'ku aka' la kupopenomba dai' di Puang Alataala ke dako'mi.' Dahi situhu' ang ungngoa, yato tau ang ma'tula' noa dang mangki' umpakeangka' to baha'na. Dahi aka' umpanoaa' yatoo, ya' umpakekuna puharakoa'to dio disanga ada'na peneneammu andana Bahtakara Dehata aka' danne' umpakekuna.
40015007	Oa' ingkämmu to kalasi! Tahpa'mi pole' tula'na Puang Alataala ang puha natula' lohpo' Nabi Yesaya didiomua' ang naoatee,
40015008	'Ingkänna inde mai tau tula'na kale anna dioaitee napamatandeä', ampo' yaling di inahanna nakahaoiä' nei'.
40015009	Alla' sika napenombaiä' aka' pepakuhu ang sika napake dianto pepakuhunna hupatau, tadia pepakuhungku.' "
40015010	Puhai ma'tula' noa yato Puang Yesus, ya' untambaing yato tau mai'di anna sika naoaintee, "Pehingngiia' anna malai ungnginsang inde pohapangang:
40015011	Tadiaete' ang lutama di sua ang ungkärähko'i tau, ampo' ang sohongngete' yaling mai di sua dianto ang ungkärähko'i tau."
40015012	Pihsananna suleing mendungku' yato pahsikolana anna sika mekutanai naoatee, "O Tuang, ungnginsandaka yato tula'mu umpatisiku ingkänna to Farisi ang manghingngi?"
40015013	Mentimba'mi Puang Yesus naoatee, "Ingkänna pinamula ang tadia pampamulanna Ambeku la dihe'bu'i asang lambi' naung di uhaka'-haka'na.
40015014	Pabei tomande'ia' ne mating to Farisi. Aka' diante' ne mating to buta ang umbahanang solana to buta, anna ponna to buta untehte santobutanna tantunte' anna sahing manahoi naung di kalo'."
40015015	Ma'tula'mi Petrus pano di Puang Yesus naoatee, "Pakalesoingkang ne pohapangammu pano di kami'."
40015016	Ampo' mentimba' Puang Yesus nakutanai sala naoatee, "O', datuke'a' dio umpähäng?
40015017	Darakaa' dio ungnginsang ungngoate aka-aka siamo ang mentama di sua lunaung di kompeng mane dipasohongngi?
40015018	Ampo' ang sohong yaling mai di sua, sule yaling mai di inaha anna dianto yatoo ang mekärähko'i.
40015019	Aka' yaling mai di inaha dianto nakasohongngi ingkänna pihki' karake sinnoanna: papateang, ungngindä'-indä' pa'bannetauang, samangkamahoinna, bokoti, umpa'loseng-losengnging sola anna untändä' tahuhu sola.
40015020	Ingkänna yatoo dianto ang ungkärähko'i tau. Ampo' ke mande tomande'i tau dai mangki' umbasei dolu teyye, daete'ne' mekärähko'i."
40015021	Ya' le'ba'mi Puang Yesus umpellei yato ongeang anna tirendei pano di mesa ongeang ang sidungku' Bohto Tirus anna Sidon.
40015022	Lambi'na pano, ya' suleng nalumba mesa bahine to Kanaan ang tohho yato di bohto anna kakoha-kohai naoatee, "O Puang, Änä'na Daud! Kalemuiä'! Pabono'ingkä' änä'ku aka' napentamai setang anna madahha si'da-si'da nasa'ding."
40015023	Ampo' moi taahai natimba'i Puang Yesus yato aka ang naoa. Ya' sika mendungku'mi yato pahsikolana anna malaui pano naoatee, "Suoi indo le'ba' bahine, andana napotindo'-tindo'ingkea' sibaha kakoha-koha!"
40015024	Mensaileng Puang Yesus pano yato di bahine anna ma'karai naoatee, "Disuoä' sule supung la umpeäng ingkänna to Israel ang sähsä' lalang."
40015025	Ampo' yato bahine mendungku' anna menombai pano di Puang Yesus menge siang ma'tula' naoatee, "O Puang, kalemuiä'."
40015026	Natimba'mi Puang Yesus yaling di pohapangang didiona to Yahudi ang sihapang 'änä'' anna ang tadia to Yahudi ang sihapang 'asu,' naoatee, "Dai sihatang andeang ang inang dipatoka toboinne' änä' la dibea pano di asu."
40015027	Ma'tula' bumi yato bahine naoatee, "Inang tahpa'ete' ne ang ungngoa, Puang, ampo' yato asu malaete' ungngande tahu'bi' ang manahoi yaho mai di mejana puänna."
40015028	Ya' ma'tula'mi Puang Yesus pano yato di bahine naoatee, "Ei, ahana inang mesao bahine ang mampetahpa' si'da-si'da. Dinoa la dahinte' yato aka ang umpemala." Ya' donetoo bono' siang yato änä'na.
40015029	Umpelleing yato ongeang Puang Yesus sibaha pahsikolana anna maoi ungngundu' behing Le'bo' Galilea. Dai'mi di mesa tanete anna mohko'i yaho.
40015030	Pihsananna suleirang mai'di liu tau umbaha to makoronnaii: aha ang makule, aha ang buta, aha ang hehpä', aha ang pepe anna mai'dike' to makorong ang senga', anna sika nabahai pano di behing bihti'na Puang Yesus. Lambi' ingkänna yato to makorong napabono' asang.
40015031	Ya' pusa' asammi yato tau mai'di ungngita to pepe mala ma'kara-kara, to makule mala mellao, to hehpä' mala bono', to buta mala paita, anna sika umpamatandei Dehatanna to Israel.
40015032	Donetoo untambaing pahsikolana Puang Yesus anna naoaitee, "Kukalemui liu kasi inde mai tau mai'di, aka' tallung allona sibahaä' ampo' dai sika keandeang. Dabure palla' inahangku la sika kusuo le'ba' ke manonoi, aka' daa-daa naala pali di tängngä lalang."
40015033	Naoante yato pahsikolana, "Ya' umbanne' la dipangngalai roti dinne done di ongeang mahulla-hulla la dipakandeing indo pano tau sahsamanna?"
40015034	Mekutanang Puang Yesus pano diii naoatee, "Sangngakake'a' rotimmu?" Sika mentimba'mi naoate, "Ahake' pitu roti anna aha tuke' sangngaka amo lisa'na bau sisaohko'."
40015035	Ya' unsuong yato tau mai'di Puang Yesus sika mohko' naung di tampo.
40015036	Mane ungngalai yato pitu roti sibaha bau anna ma'kuhhu'sumanga'i dai' di Puang Alataala. Puhai yatoo ya' umbika-bikang yato andeang mane nabeai pano di pahsikolana anna malai nasusa pano di tau mai'di.
40015037	Ingkänna tau ang aha donetoo mampebohoi asang. Pihsananna nahimpummi yato pahsikolana la'binna ang dang napuha tau, ya' punno salake' pitu dakang käyyäng.
40015038	Yato tau ang mande donetoo umbai uhpa' sa'bu mai'dinna muane, dake' diihsa' bahine anna änä'.
40015039	Puhai, ya' unsuong yato tau mai'di sika sumule pano di bohtonaii, anna dai'ine' di lopi sibaha pahsikolana lubete' di mesa ongeang ang sidungku' Bohto Magadan.
40016001	Donetoo suleing sangngaka-sangngaka to Farisi anna to Saduki pemala la sika unsändä'i Puang Yesus. Sika malau pano ke la malai napaitai mesa tanda ang mepusa'-pusa' anna malai sika nainsang naoatee sule si'daraka yaho mai di Puang Alataala.
40016002	Ampo' mentimba' Puang Yesus naoatee, "Ponna ungngitakoa' langi' malea di maloe, ya' ungngoaa'tee la kulla'.
40016003	Anna ponna ungngitakoa' langi' malea di mebengngi' sitonda salehu', ya' ungngoaa'te la kene'. Dahi, ungnginsangnga'ne' ullosa tanda kalane yaho di langi' ampo' bilang daia'ne' ungnginsang ullosa aka ang la dahi di tempo dinoa.
40016004	Diongnga'to inde tau karake anna daia' ungngaku umpetahpa'ä', anna la pemalakoa' ungngita tanda ang mepusa'-pusa' ang kubabe? Inang dakoa' la kupaitai. Supungnga'te' tanda didiona Nabi Yunus ang mala dipaitaikoa'. " Puhai ma'tula' noa, ya' le'ba'mi umpellei yato ingkänna tau.
40016005	Menge sika molopi ullambang yato Le'bo' Galilea pahsikolana Puang Yesus, mane nakalehaii dae' aha sika umbaha roti ang la naande.
40016006	Ma'tula'mi Puang Yesus pano diii naoatee, "Madakakoa' pano di raginna to Farisi anna to Saduki."
40016007	Sika napihki'mi aka bahtuanna anna ma'tula' noai, lambi' sipa'kara-kara naoatee, "Aka' umbai daingkea' umbaha roti."
40016008	Tahpana nainsang Puang Yesus yato ang sika nasitula'-tula'i, ma'karang pano diii naoatee, "Oa' ingkämmu ang dai kanna' kapampetahpa'ammu, akana unsitula'-tula'irakoa' dio yato roti ang dai umbaha?
40016009	Dasiake'a' mala umpähäng kakuasaangku? Darangkaa' dio ungkalehai umba noa yato lima roti mala umpaboho limang sa'bu tau anna mai'di tuke' la'binna ang unghimpungnga'?
40016010	Noa tunne' yato pitu roti ang umpaboho uhpa' sa'bu la'bi tau anna mai'di tuke' la'binna ang unghimpungnga'?
40016011	Akana darea' dio umpähäng? Aka' inde ang kutula' daete' aha kasilombunganna ne roti ang mengea' unsibehta-behtai. Aka' kuoae Kodi'te, 'Madakakoa' pano di raginna to Farisi anna to Saduki.' "
40016012	Donetoo mane sika napähängngi pole' tadiae' yato ragi pebolo roti ang natula' Puang Yesus, ampo' pepakuhunnae' to Farisi anna to Saduki.
40016013	Tahpana sika lambi' Puang Yesus sibaha pahsikolana pano di mesa ongeang ang sirungku' Bohto Kaisarea Filipi, ya' mekutanang pano di pahsikolana naoatee, "Situhu' tula'na tau ang unghingngia', mennaä' Ko are' inde Änä' to Lino?"
40016014	Sika mentimba'mi naoatee, "Aha ang mansangao Yohanes to Pantero', aha toe' ang mansangao Nabi Elia, aha toe' piha ang mansangao Nabi Yeremia bahtu' mesa di alla'na yato nabi-nabi ang aha dolu."
40016015	Ya' mekutana sala bumi Puang Yesus pano diii naoatee, "Ampo' ponna dioa', mennaä' Ko indee?"
40016016	Mentimba'mi Simon Petrus naoatee, "Dio, Tuang, To Dilanti' la Mepasalama', Änä'nao Puang Alataala ang tuho."
40016017	Ma'tula'mi Puang Yesus pano naoatee, "Kahsio, Simon änä'na Yunus, aka' ne ang untula' daete' sule di hao mai di pihki'na hupatau ampo' suleete' yaho mai di Ambeku Puang Alataala.
40016018	Kutula' touingko mating: dionto Petrus, bahtuanna: batu, anna yaho di hahona inde batu la kupake'de' pa'alloangku, bahtuanna ingkänna tau ang la mentindo' pano di Kalaeku. Anna dai aha la mantalo moi kakuasaanna kakarakeang.
40016019	Pano di dio la kubeao kakuasaang umbahanang petauangku, lambi' aka ang ullahang dai mala nababe tau yaling inde di lino la nalahang toete' Puang Alataala yaho di suruka. Anna aka ang umpabei dibabe yaling inde di lino la napabei toete' Puang Alataala yaho di suruka."
40016020	Puhai yatoo, ya' ullahang si'da-si'dang ingkänna pahsikolana anna malai dai napepainsangnging pano di tau senga' naoate Puang Yesus dianto To Dilanti' la Mepasalama'.
40016021	Mengkalaonto donetoo napahandu'mi Puang Yesus untula'ing pahsikolana didiona kamadahhaang ang pahallu naolai, naoatee, "Dang masae anna la maomä' dai' di Yerusalem anna ungngolaiä' mai'di kamasuhsaang di hao mai di setobaha'ang, kapala-kapala imang anna to pampakuhu ada' lambi' la dipateiä'. Ampo' yaling di tallu allona la tuhoä' sumule."
40016022	Nahingnginna ta Petrus umba noa yato tula'na, ya' nahui' siang pano di behinna anna napa'karaii naoaintee, "Daa Puang! Inang dai la napabei Puang Alataala ingkänna ne ang untula' la dahi pano di Kalaemu!"
40016023	Ya' mensaile siang Puang Yesus unsaile ta Petrus anna naoaitee, "Palaio done indee, Pongkahana setang! Menge ungkalapai pa'elo'na Puang Alataala pano di Kalaeku, aka' dao dio umpihki' aka ang napihki' Puang Alataala, supung ang napihki' to lino."
40016024	Mane ma'kara boi Puang Yesus pano di pahsikolana naoatee, "Tau ang la pemala mampentindo'iä' pahallu ungkalimpängngi pangngelo'na toboe' sibaha umbulle kayu sitambeng, mane napentindo'iä'.
40016025	Aka' menna ang pemala umpamahendeng katuhoanna, la bilang mateetee'; ampo' menna ang tontong mampetahpa' moi dipatei aka' Kodi', dianto ang la dipasalama' sungnga'na.
40016026	Dai aha suhunna mesa tau untahongkongngi ingkänna aka-aka ang aha yaling inde di lino ke dasiang la salama' sungnga'na. Aka' dai aha la mala nabea mesa hupatau ang la napopangngalli tama di suruka.
40016027	Aka' Kodi' inde Änä' to Lino la suleä' yaling di kamatandeanna Ambeku natindo'ä' ingkänna malaeka'ku. Tempo donento yatoo, ingkänna tau la kubala' situhu' pembabena.
40016028	Kutula'ingkoa' setonganna yalingnga' inde di alla'-alla'mu dinoa aha sangngaka-sangngaka tau ang dai la mate, dolunna sika naitaä' Kodi' inde Änä' to Lino kupahandu' ma'pahenta sihapang tomaraya."
40017001	Tahpana unnung allona puhanna yatoo, ya' maong dai' di mesa tanete malängkä' umpasähä' Kalaena sibaha tallu pahsikolana, dianto ta Petrus, ta Yakobus anna ta Yohanes ullu'na.
40017002	Sika lambi'na dai', ya' ungngitang Puang Yesus tirende hupanna: lindona moballo salamang mata allo, anna pakeanna mabuhsa' pangngillo' sinnoa bulang baya.
40017003	Ya' malesong sika ungngita Musa anna Elia lella' sipa'kara Puang Yesus.
40017004	Ma'karang ta Petrus pano di Puang Yesus, naoatee, "O Puang, masannang liu tau dinne. Ponna ke ungkärä'i umbai mahasa ke kupake'de'ingkoa' bansuli umpopantangnga' simesa: dio mesa, Nabi Musa mesa anna mesa Nabi Elia."
40017005	Lella'ke' ma'kara Petrus, ya' tuhummi yaho mai di langi' salehu' makambang pansillo' unsapu'ii. Ya' kahingngiammi kamaha yato yaling mai di salehu' naoatee, "Dianto inde Änä'ku ang kupakamaya, ang umpamasannang inahangku. Pehingngiia' tula'na."
40017006	Lambi' yato pahsikolana sika mellumbängngi naung di tampo tandana mahea' unghingngi yato kamaha.
40017007	Ya' napendungku'ing Puang Yesus anna natuhpa'i naoaintee, "Ke'de'koa'. Daummahea'!"
40017008	Tahpana sika umbua' bää'na, ya' ke dae' aha tau senga' ang sika naita supunne' Puang Yesus namesa.
40017009	Donetoo sika tuhummi sumule yaho mai yato di tanete. Ya' ma'tula'mi Puang Yesus pano diii naoaintee, "Daa umpetula' sängkäingnga' pano di tau senga' yato aka ang puha ungngitaa' ke dakä' dipatuho sumule, Kodi' inde Änä' to Lino, di hoi' mai di kamateang."
40017010	Mekutanang yato pahsikolana pano naoatee, "Akana naoaite to pampakuhu ada', 'Nabi Elia pahallu nei' la mendolu sule andana To Dilanti' la Mepasalama''?"
40017011	Mentimba'mi Puang Yesus naoatee, "Inang tahpa' la sule Nabi Elia anna umpasadiai ingkänna siamo,
40017012	anna kutula'ingkoa', setonganna haling sule yato ang sinnoa Nabi Elia, ampo' dai nainsang hupatau lambi' sika membabe pano situhu' pampemalanna. Noa tuntone' Kodi' inde Änä' to Lino la sika nadahha."
40017013	Donetoo napähämmi pole' yato pahsikolana naoatee yato tula'na Puang Yesus didiona Nabi Elia setonganna Yohanes to Pantero'ete' ang naoaing.
40017014	Donetoo sumuleng Puang Yesus sibaha pahsikolana ullumba yato tau mai'di. Suleng mesa tau umpellambi'i Puang Yesus anna mengkuntu' di olona naoatee,
40017015	"O Puang, kalemuiingkä' änä'ku aka' si limpumane'ang anna madahha si'da-si'da. Si biasa manaho tama di api anna biasa toe' manaho tama di uhai.
40017016	Puhang kubaha pano di pahsikolamu ampo' dai sika mala napabono'."
40017017	Ya' ma'karang Puang Yesus pano di tau mai'di naoatee, "Tehtereremokoa' dio indee! Umbarea' dio naola kapampetahpa'ammua' lambi' sähsä' lalangkoa'? La sangngakake' masaena tohhoä'a' yaling di alla'-alla'mu anna sa'bara' kuoloikoa'? Bahai ne mai änä'!"
40017018	Nakarahta' siang Puang Yesus yato setang ang umpentamai yato änä' muane, ya' tahpa malai siang yaling mai di kalaena. Donetoo bono' siang yato änä' muane.
40017019	Suleing yato pahsikolana Puang Yesus mendungku'. Tahpana dang aha tau senga' sika manghingngi, ya' mekutanang pano naoatee, "Akana darangkang mala unghambai yato setang yaling mai di kalaena tau?"
40017020	Mentimba'mi Puang Yesus pano diii naoatee, "Aka' dake'a' sundung kapampetahpa'ammu. Aka' kutula'ingkoa' setonganna ke la poro ahangnga' kapampetahpa'ammu sama lisa'na batu pinamula ang handang saohko', ya' malamokoa'te' umpahenta inde tanete ungngoaintee, 'Tirendeo bete' dono!' Lambi' inde tanete la tirende si'daetee'. Anna dai aha aka-aka siamo ang la dai mala tala dahi ke umpemalai."
40017021	[Ampo' didionane' inde hupanna setang daete' mala dihambai ke dai dipasitonda ma'sambayang anna ma'puasa.]
40017022	Di tempona Puang Yesus sibaha pahsikolana sika tohho di hao di Galilea, ya' ma'karang pano di pahsikolana naoatee, "Kodi', inde Änä' to Lino, la dibehoä' pano di kakuasaanna to lino
40017023	anna sika la napateiä', ampo' tallu allona puhangku mate la tuhoä' sumule." Ya' masuhsa asammi inahanna ingkänna pahsikolana unghingngi yato tula'na Puang Yesus.
40017024	Tahpana Puang Yesus sibaha pahsikolana lambi' naung di Bohto Kapernaum, ya' suleng to pansima Dasang Ada'na Puang Alataala ullumba Petrus anna mekutanai naoatee, "Nabaya'raka tuangkuhummu simanna inde Dasang Ada'?"
40017025	Mentimba'mi Petrus naoatee, "Io, nabaya'." Donetoo sika sumuleng pano di dasang ang naongei sika tohho. Tahpana sika lambi' pano yato di dasang, dake' aha ma'kara Petrus untula' didiona sima anna tahpa mekutanang Puang Yesus pano naoatee, "Umba noa situhu' pihki'mu, Simon, menna ang pahallu nasima ingkänna setomarayaang yaling inde di lino? Petauannaraka bahtu' to suleraka ang hali nakuasai?"
40017026	Mentimba'mi Petrus naoatee, "To sule." Ya' ma'tula' bumi Puang Yesus naoatee, "Dahi ke noai yatoo, ya' dante'ne' pahallu mambaya' yato petauanna.
40017027	Ampo' anna dai sika tisiku nasa'ding, ya' dinoa laoo do popekang naung di le'bo'. Anna yato bau ang uhuna naala pekammu, sahkai anna umbillängngi suana, ya' la ullambi'o doi' yaling yato di suana bau ang la sihoang tabaya'ing yato simanta. Alai yato doi' anna umbaya'ingke simanta pano yato di to pansima."
40018001	Donetoo suleing yato pahsikolana Puang Yesus mendungku' anna mekutanai naoatee, "O Tuang, mennae' ang handang käyyäng yaling di Kapahentaanna Puang Alataala?"
40018002	Ya' untambaing mesa änä' ang saohko'ke' Puang Yesus anna napake'de'i tama di alla'-alla'naii,
40018003	mane ma'karai naoatee, "Kutula'ingkoa' setonganna ponna dakoa' mengkatoba' anna dakoa' ma'pihki' sinnoa pihki'na inde änä', ya' inang darakoa'te' la tama di Kapahentaanna Puang Alataala.
40018004	Ampo' menna-menna umpadihoi'ang kalaena anna mendahii sinnoa inde änä', dianto ang handang käyyäng yaling di Kapahentaanna Puang Alataala.
40018005	Anna menna-menna ang untammui manahpa mesa änä' ang sinnoa indee yaling di sangangku, ya' setonganna Kodi'ete' yato ang natammui manahpa.
40018006	Ampo' menna-menna ang umpasähsä' lalang moi poro mesa di alla'na inde mai änä' ang mampetahpa'mi di Kodi', dotanne' yato tau ang noa ditoke' batu käyyäng pano di bahokona mane dilimmi'i tama di le'bo'.
40018007	Tilaka si'da-si'da inde lino sibaha pampasähsä'na! Inang la aha loloete' yato to pampasähsä', ampo' tilaka si'da-si'da tau ang mambabe noa yatoo.
40018008	Ponna yato sambali teyyemu bahtu' bihti'mu mandosaio, ya' dotante' umbose'i anna untibei. Aka' mahasa puhane' tamao di katuhoang sapano-panona dai keteyye sambali bahtu' hehpä'o andana tontong aha sibali teyyemu anna bihti'mu ampo' ditibeo tama di api nahaka ang tontong sapano-panona.
40018009	Anna ponna matammu ang mampadahi madosao, ya' dotanne' ungkahohe'i anna untibei. Aka' mahasa puhane' tamao di katuhoang sapano-panona dai kemata sambali andana la kemata sibalio ampo' ditibeo tama di api nahaka.
40018010	Pengkakalehaiia' andana ungngita-ita naungngia' sala' umbannai di alla'na inde mai änä', aka' kutula'ingkoa': aha toete' malaeka'na ang la mampalauing aka siamo pano di Ambeku yaho di suruka."
40018011	[Aka' nasuhung suleä' Kodi' inde Änä' to Lino dianto anna malai umpasalama' tau ang sähsä' lalang.]
40018012	Napatahhi' bumi tula'na Puang Yesus umpake pohapangang naoatee, "Umbane' inde noa situhu' pihki'mu? Ponna aha mesa tau ang aha sangngatu' dombana, anna bulingngi mesa di alla'na yato dombana, darakae' la le'ba' umpellei yato dombana ang kamehsake' pulona kamehsa do metanete leleng undaka' yato dombana ang pa'da?
40018013	Anna kutula'ingkoa' setonganna ponna mala nalambi' sumule yato dombana, ya' la käyyäng puhaete'ne' kakahsianna pano yato di mesa dombana andana pano yato di ang kamehsa pulona kamehsa ang daine' pa'da.
40018014	Noa tuntone' Ambemua' yaho di suruka, dai naaku ke ahai di alla'na inde mai änä' la pa'da."
40018015	Napatahhi' bumi tula'na Puang Yesus pano di pahsikolana naoatee, "Ponna aha solamu umbabe dosa mating di kalaemu, ya' sängkäii ke dang aha manghingngi. Ponna napehingngii yato ang umpakaenga'ing, ya' umpasulentoo pano di lalang ang tahpa'.
40018016	Ampo' ponna dao napehingngii, ya' tambaii derua bahtu' tallu tau senga' anna malai nasa'bii yato pampakaenga'mu situhu' ang tiuki' yaling di Suha' Masero.
40018017	Ampo' ponna ke dabure' umpehingngii yato derua tau ang umposola, ya' palambi'i yato kaha-kahanna tama di alla'na jumaa'. Anna ponna dabure' umpehingngii jumaa', ya' hekengngine' mendahi mesa tau ang dai ungnginsang Puang Alataala bahtu' mesa to ma'kau'-kau' karake.
40018018	Kutula'ingkoa' setonganna aka ang ullahang dai mala nababe tau yaling inde di lino la nalahang toete' Puang Alataala. Anna aka ang ungngangka' marohong yato ang nababe hupatau yaling inde di lino la naangka' maroho toete' Puang Alataala."
40018019	Anna kutula' tukingkoa': ponna aha moi poro deruakoa' yaling inde di lino ang mesa inaha umpalau aka siamo dai' di Ambeku, ya' yato palaummu la natahimboete' Ambeku yaho di suruka.
40018020	Aka' di umba-umba naongei derua bahtu' tallu tau tihimpung yaling di sangangku, ya' di hao tumä'to Koo yaling di alla'-alla'naii."
40018021	Donetoo mendungku'mi Petrus pano di Puang Yesus anna mekutanai naoatee, "O Puang, la lambi' pensangngaka tau ungngampungngi sola ke ahai ang umbabe dosa pano di kalae? La lambi'raka pempitu?"
40018022	Mentimba'mi Puang Yesus naoatee, "Dai, ampo' kutula'ingko ang setonganna dai la lambi' supu pempitu ampo' diare' la lambi' pempitumpulo luhpi' diluhpi' pitu!
40018023	Aka' Kapahentaanna Puang Alataala sihapang mesa tomaraya ang menge umpahehsa indanna ingkänna sabua'na.
40018024	Tahpana napahandu' yato pampahehsaanna, ya' dipapengngolong pano mesa sabua' ang mai'di si'da-si'da indanna.
40018025	Ampo' aka' dai nabela umbaya' yato indanna, ya' ma'pahentang tomaraya la dibalu' yato tau sibaha ingkänna sanghapunna anna ingkänna aka ang aha naampui anna malai nabaya'ing yato indanna.
40018026	Ya' malimuntu'mi yato tau ang mai'di indanna pano di olona tomaraya anna ma'tula'i naoatee, 'Sa'bara'kangko dolu, Tuang, kulopo'irang yato ingkänna indangku.'
40018027	Nahingnginna yato tula'na, ya' kende'mi yaling di inahanna yato tomaraya pa'kalemu pano yato di tau, lambi' nalahpa' anna napa'daiing ingkänna indanna.
40018028	Ampo' tahpana sohong yaling mai di ongeang pampahehsaang yato sabua' ang mane puha napa'daiing indanna tomaraya, ya' sitammung mesa sabua' ang senga' ang keindang pano yato di kalaena ampo' sai'di' supu. Ya' unsahkang yato solana anna natehkei lella' siang naoaintee, 'Baya'o indammu, leä!'
40018029	Ya' malimuntu'mi kasi yato solana di hao di olona anna ma'karai naoatee, 'Sa'bara'kangko sämpäi'. Inang la kubaya'ete' yato indangku lambi' lopo'.'
40018030	Ampo' dai napehingngii, anna umpatamai di tahungkung yato solana lambi' lopo' yato indanna.
40018031	Naitanna solanaii yato aka ang nababe, ya' masuhsa asammi nasa'ding. Lambi' nahahpo' pano di tomaraya yato kaha-kaha ang dahi.
40018032	Napesuoing tomaraya ditambai yato tau ang umpakauho-uho solana anna naoaintee, 'Dionto inde sabua' ang handang tau karake! Ingkänna indammu puha asammi kupa'dai aka' malau maseo mai.
40018033	Ampo' akana dae dio ungngaku ungkalemui solamu anna puhamo dio kukalemui?'
40018034	Ya' keaha' liung yato pongkahana anna nabehoi yato tau pano di setantaraang ang si undahha to ditahungkung, lambi' yato tau nadahha yato setantaraang lambi' ullopo'i yato indanna pano di tomaraya ang boheng haling napa'daiing dolu.
40018035	La napanoa tuntone' Ambeku yaho di suruka pano di dioa' ke dai ungngampungngi solamu sibaha sangkalebu inahammu."
40019001	Tahpana puha mampakuhu Puang Yesus pano di pahsikolana, ya' sika mengkalaong umpellei Poropensi Galilea anna lupanoi di Poropensi Yudea tando bete'na Salu Uhai Yordan.
40019002	Donetoo suleing mai'di liu tau mentindo' anna mai'di di alla'na ang napabono'.
40019003	Sule tunne' sangngaka-sangngaka to Farisi unsändä'i Puang Yesus yaling di pekutananna naoatee, "Situhu' atohang ada'ta la malaraka mesa muane untibe bahinena, moi aka siamo suhunna?"
40019004	Mentimba'mi Puang Yesus naoatee, "Dakake'a' dio aha umbata ang tiuki' yaling di Suha' Masero? Aka' tiuki' yaling naoatee naonge pampahandu'annai lino, To Metampa inang umpapia muane anna bahine
40019005	anna ma'tula'i naoatee, 'Dianto suhunna lambi' mesa muane la umpelleii to baha'na anna sikolungngi bahinena, lambi' la mendahi mesang sibaha.'
40019006	La noanto yatoii dang la derua, ampo' la mesang situhu' pangngitanna Puang Alataala. Dianto anna yato aka ang puhang napamesa Puang Alataala dai mala la napasisähä' hupatau."
40019007	Ya' mekutanang yato to Farisi pano naoatee, "Ponna noa, ya' akana napepahentarinne' Musa lambi' mesa muane ang pemala untibe bahinena mala umbea suha' kasitibeang pano yato di bahinena, mane nasuoi le'ba'?"
40019008	Mentimba'mi Puang Yesus naoatee, "Nasuhung napatiolaikoa' Musa untibe bahinemu aka' makahha' bää'koa' dai ungngaku dipaturu! Ampo' mengkalao dolu inang daete' si aha kasitibeang.
40019009	Ampo' kutula'ingkoa' dinoa: menna-menna untibe bahinena, mane ungkabengngii bahine senga', tau yatoo dihekeng ungngindä'-indä' pa'bannetauang, sehalinna ke yatoi bahinena ungngindä'-indä' pa'bannetauang."
40019010	Ma'tula'mi yato pahsikolana naoatee, "Ponna noae' ne kasikenteanna to sipobahine, ya' dotante' tau dai kebahine bahtu' kemuane."
40019011	Ampo' naoa sala boute Puang Yesus pano diii, "Si mesaete' supu tau ang mala tuho dai mangki' kebahine bahtu' kemuane, dianto tau ang inang puha toboe' napama'tantu Puang Alataala.
40019012	Aha tau ang dai mala kabeng aka' inang noa tubunne' mengkalao dahi. Aha toe' tau ang dai kabeng aka' natumäng tau senga'. Anna aha toe' tau ang dai kabeng aka' pemala napengkabela-belai umpengkähängnging Puang Alataala. Menna-menna ang mala untahimbo inde pepakuhu, ya' mahasa ke napembabeing yaling di katuhoanna."
40019013	Donetoo suleing dibaha pano di olona Puang Yesus mai'di änä'-änä' anna malai napadai' teyyena Puang Yesus di bää'na anna napalauing behe dai' di Puang Alataala yaling di sambayang. Ampo' yato pahsikolana ungkeaha'i yato ingkänna tau ang umbaha änä'na pano.
40019014	Ampo' ma'kara Puang Yesus naoatee, "Pabeiia' ne mating änä', daa ungkalapaii ke pemalai di hao mai di oloku, aka' tau ang noanto inde mai ang ungngala taha yaling di Kapahentaanna Puang Alataala."
40019015	Ya' naängkä'ming teyyena napalauing behe. Puhai yatoo, ya' le'ba'mi umpellei yato ongeang sibaha pahsikolana.
40019016	Donetoo aha mesa änä' muane ullumba Puang Yesus anna mekutanai naoatee, "O Tuang, aka ang mapia ang pahallu kubabe anna malaä' ullambi' katuhoang ang lambi' sapano-panona?"
40019017	Mentimba'mi Puang Yesus nakutanai sala naoatee, "Akana pake ungkutanairä' Ko didiona aka ang mapia? Supunte' aha mesa To Mapia, dianto Puang Alataala. Ampo' ponna inang pemala si'dao mentama di katuhoang sapano-panona, ya' tuhu'i pahentana Puang Alataala."
40019018	Mekutana sala bung yato änä' muane naoatee, "Pahenta ang umba kahang?" Natula'ming Puang Yesus naoaintee, "Daa umpapateang, daa ungngindä'-indä' pa'bannetauang, daa umbokoti, daa unsa'bii kalosengang,
40019019	pakeangka'koa' to baha'mu anna kalemuio para-parammu hupatau sinnoa ungkalemuikoa' kalaemu."
40019020	Naoa bunte yato änä' muane, "Ingkänna ne ang untula' kutuhu'i asammi. Akake' ang pahallu kutuhu'i?"
40019021	Naoante Puang Yesus pano, "Ponna pemala si'da-si'dao sundung kapampetahpa'ammu naita Puang Alataala, ya' laoo dinoa balu' asangngi ingkänna katomakakaammu anna unsusai yato allinna pano di to pemase-mase, anna la ullambi'o katomakakaang yaho di suruka. Puhaito umbabe yatoo, ya' maimo anna untindo'ä'."
40019022	Nahingnginna yato änä' muane umba noa tula'na Puang Yesus, ya' le'ba'mi sitonda manaho inahanna aka' mai'di liu aka-akanna.
40019023	Ma'karang Puang Yesus pano di pahsikolana naoatee, "Kutula'ingkoa' setonganna mapahhi' si'da-si'da mesa to makaka la tama di Kapahentaanna Puang Alataala.
40019024	Anna kutula' touingkoa', setonganna maromi' puhane' onta mangngola lohso' pedai' andana la to makaka untindo' Kapahentaanna Puang Alataala, lambi' tama di suruka."
40019025	Nahingnginna pahsikolana yato tula'na, ya' sika pusa' asammi anna sika mekutanai naoatee, "Ponna ke noai yatoo, ya' menna sakalike'ne' ang la mala dipasalama'?"
40019026	Natimba'mi Puang Yesus, naoatee, "Ponna kakuasaanna hupatau inang daete' aha ang la dipasalama', ampo' ponna kakuasaanna Puang Alataala malaete' nei'. Aka' ingkänna aka-aka mala asangngete'ne' nababe Puang Alataala."
40019027	Ya' ma'tula'mi Petrus pano naoatee, "Kami' indee umpellei asangngang ingkänna aka-akangki' anna kitindo'o. Dahi akang kami' la sahoki'?"
40019028	Ma'tula'mi Puang Yesus pano diii naoatee, "Kutula'ingkoa' setonganna ponna ke nabakahui asammi Puang Alataala ingkänna inde ang aha yaling di lino, anna ke mohko'mä' Kodi' inde Äna' to Lino yaho di ongeang kamatandeangku, ya' dioa' ang mendahing to pentindo'ku la mohko' toukoa' dio yaho di sampulo derua ohko'ang dipakeangka' anna la unghohto'koa' yato sampulo derua peänä'anna Israel.
40019029	Anna ingkänna tau ang le'ba' umpellei dasanna, ullu'na, to baha'na, änä'na, bahtu' tampona aka' natindo'ä', la ullambi'ete' pebehena Puang Alataala ang ma'luhpi'-luhpi', anna la ullambi' katuhoang sapano-panona.
40019030	Ampo' mai'di tau ang dipakeangka' dinoa, la dipadihoi'ang ke dako'mi; noa toi, mai'di tau ang dipadihoi'ang dinoa, la dipakeangka' ke dako'mi."
40020001	Napatahhi' bumi tula'na Puang Yesus pano di pahsikolana umpake pohapangang naoatee, "Didiona Kapahentaanna Puang Alataala, sihapang puänna sallimbo bela' angkoro', ang le'ba' kalao-lao mebengngi'-bengngi' umpeäng tau ang la nasahoi mengkähäng yaling yato di bela'na.
40020002	Ponna ke puhang sibohtu umba sama sahona yaling di sangngallona situhu' pa'pesaho ang si biasa, ya' nasuong sika mao mengkähäng pano di bela'na.
40020003	Tahpana dai'-dai'mi allo, ya' kalao-lao bumi yato puäng bela'. Ungngitang sangngaka-sangngaka tau di hao di pasa' ang si kalao supu dai aha kähänganna.
40020004	Ya' napa'karaing naoaintee, 'Lao toukoa' dio pengkähäng pano di bela'ku anna kusahoikoa' ang la sihatang sahomu, andamu si kalao kale supu.'
40020005	Ya' sika maong yatoii. Tahpana tängngä allo umbai tehte' sampulo derua, ya' kalao-lao bumi yato puänna bela' umpeäng bou tau ang la napopengkähäng pano di bela'na. Ya' noa tunne' tahpana tehte' tallu le'ba' bumi.
40020006	Umbai tehte' lima di maloe kalao-lao bumi, ya' ullambi' bumi tau ang dai aha kähänganna. Ya' nakutanaing naoaintee, 'Akana tohhorakoa' dio supu umpesangngalloi?'
40020007	Sika mentimba'mi yatoii naoatee, 'Aka' daang aha mansahoi.' Naoa bumintee, 'Ya' lao toukoa' dio pano di bela'ku pengkähäng anna kusahoikoa'.'
40020008	Tahpana lambi'mi tempona la napasoho', umbai tehte' unnung, ya' untambaing to pandaka to pengkähänna yato puänna bela' anna nasuoi naoaintee, 'Tambai asangngi indo pano to pengkähäng anna unsusaing sahona mengkalao ang handang di hundi tama lambi' ang handang uhuna mentama.'
40020009	Ya' suleing yato to pengkähäng ang tama tehte' lima di maloe, ya' nabeang sahona pa'sangngalloang.
40020010	Pihsananna suleing yato to pengkähäng ang handang dolu mentama. Yaling di pihki'naii nasanga la mai'di puhane' nabea yato puäng bela' aka' masaenne' mengkähäng. Ampo' sinnoa sianne' sahona yato tau ang mane tamane' di maloe.
40020011	Natahimbona yato sahonaii, ya' sika unsallang yato puänna bela' anna sika momämmängngi naoatee,
40020012	'Umpasinnoa siangka sahoki' inde mai tau ang mane santehte'ne' mengkähäng anna kami'-kami' mengkähängngang mengkalao di mebengngi' nadä'dängngang allo?'
40020013	Mentimba'mi yato puänna bela' pano yato di mesa to pengkähäng naoaintee, 'O solasohong, darakate' para-parang pa'pesahoku mating di dioa' aka' inang puha lohpo' dibohtu ang sihatang saho yaling di sangngallona, i?
40020014	Dahi ala tungnga' dio ne sahomu anna umbahai, aka' pemala tukä'ne' la kusahoi inde mai tau ang di hundi tama sinnoa siang sahomu.
40020015	Mennaraka kodi' la mansängkäiä' ke kupopa'inaha-nahai inde aka-akangku situhu' pampemalangku? Bahtu' ma'kasueherakakotoo aka' marota'ä'?' "
40020016	Natämpä'ing tula'na Puang Yesus naoatee, "Mai'di tau ang dipadihoi'ang dinoa la dipakeangka' ke dako'mi, anna noa toi mai'di tau ang dipakeangka' dinoa la dipadihoi'ang ke dako'mi."
40020017	Donetoo sika mengkalaong ludai' di Yerusalem Puang Yesus sibaha pahsikolana. Tahpana dang aha tau senga' manghingngi, ya' untambaing pahsikolana Puang Yesus anna napa'tula'ii lella' sika mellao naoaintee,
40020018	"Dinoa la dai'ingkea' di Yerusalem anna la lambi'mi tempona Kodi' inde Änä' to Lino dibehoä' pano di kapala-kapala imang anna to pampakuhu ada' anna la sika natahungkung mateä',
40020019	mane dibehoä' pano di tau ang dai ungnginsang Puang Alataala, anna malai napakauho-uhoä' anna nadahha tuhoä' anna sika napateiä' yaho di kayu sitambeng, ampo' la tuhoä' sumule di allo katallunna."
40020020	Donetoo suleng bahinena ta Zebedeus sibaha derua änä'na, dianto ta Yakobus anna ta Yohanes, anna mengkuntu'i di olona Puang Yesus anna malaui.
40020021	Nakutanaing Puang Yesus naoaintee, "Aka ang umpemala la kubabeingko?" Mentimba'mi naoatee, "Kupalau ke la malai ponna ke ma'pahentamo yaling di katomarayaammu la umpaohko' touingkä'ne' inde derua änä'ku mesa tando di kuanammu anna mesa tando di kaihimmu."
40020022	Ampo' mentimba' Puang Yesus naoatee, "Dai ne ungnginsang aka ang menge umpalau." Mane nakutanaii naoatee, "La untuaraka ungngolai kamasuhsaang lambi' mate ang pahallu kuolai?" Sika mentimba'mi naoatee, "Io, kitua kiolai."
40020023	Naoa bunte Puang Yesus pano diii, "Ahana inang la ungngolairea'te' yato kamadahhaang ang la kuolai, ampo' didionane' menna ang la mohko' di hao di tando kuanangku anna tando kaihingku tadiaete'ne' Kodi' ang mampama'tantu, ampo' Ambekuete'ne' mampama'tantu pano di si mesa-mesa tau ang la sihatang nabea."
40020024	Nahingnginna yato sampulo pahsikolana Puang Yesus ang senga', ya' sika keaha'mi pano yato di derua to sipoari.
40020025	Ampo' sika natambai Puang Yesus anna napa'karaii naoaintee, "Ungnginsammia' umba noa to pa'pahenta yaling inde di lino ma'pahenta sitonda kamakahha'anna, anna ingkänna to kepangka' umpalao kakuasaanna sitonda kamasahhu'ang pano di petauanna.
40020026	Ampo' daia' dio mala noa yaling di alla'-alla'mu. Menna ang pemala mendahi ang handang keangka' yaling di alla'mua' pahallu mendahi to pantahiainna solana,
40020027	anna menna-menna ang pemala mendahi tau ang handang dipa'käyyängngi pahallu mendahi sabua'mu.
40020028	Sinnoaä' Kodi' inde Änä' to Lino, suleä' mentama inde di lino, dä' la ditahiai, ampo' suleä' la mantahiai anna la umbehoä' sungnga'ku unsulängngi hupatau."
40020029	Tempo donetoo umpelleing Bohto Yerikho Puang Yesus sibaha pahsikolana, ya' mai'di liung tau mampentindo'i.
40020030	Aha derua to buta ang mohko' di hao di behing lalang unghingngi tula'na yato tau mai'di naoatee Puang Yesus liu. Ya' kakoha-kohang yato to derua naoatee, "O Puang, Peänä'anna Tomaraya Daud, kalemuiang kasi."
40020031	Ampo' yato tau mai'di ang untindo'i Puang Yesus sika unsängkäi yato to deruai anna dai kakoha-koha, ampo' yato to buta tuhtuang napekäyyängngi mekoha naoatee, "O Puang, Peänä'anna Tomaraya Daud, kalemuiang kasi!"
40020032	Pihsananna tohhong Puang Yesus anna untambaii yato to derua mane nakutanaii naoaintee, "Aka ang umpemala kubabeingkoa'?"
40020033	Sika mentimba'mi naoatee, "O Puang, pemalaang paita."
40020034	Ya' kende'mi yaling di inahanna Puang Yesus pa'kalemu pano yato di to buta, ya' naantiming yato matannaii lambi' donetoo mala siang paita anna untindo'i Puang Yesus.
40021001	Tahpana la lambi'mi Puang Yesus anna pahsikolana dai' di Bohto Betfage yaho di Tanete Zaitun sidungku' Yerusalem, ya' unsuong derua pahsikolana mendolu
40021002	anna naoaintee, "Pendolumokoa' dai' indo di bohto ang landa'. Ke lambi'mokoa' dai', la ungngitakoa' mesa keledai bihäng tisangke' sibaha änä'na. Buhkeii pesangke'na anna unghendengngingkä' yaho mai sibaha änä'na.
40021003	Ponna aha tau mangkutanaio bahtu' mansängkäio, ya' oaintee, 'Napahallu Puang ampo' la baha' napasule siang.' "
40021004	Kaha-kaha yatoo dahi anna malai sundung aka ang puha natula' nabi naoatee,
40021005	"Tula'i pano di ihsinna Yerusalem oaintee, 'Itai sule Tomarayammu napellambi'io, mahamme' inaha si'da-si'da anna umpensakei mesa keledai ang mahäti'ke' ang dake' aha napensakei tau.' "
40021006	Ya' le'ba' si'dang yato derua pahsikolana ludai' di Bohto Betfage, anna nababei aka ang napahentaing Puang Yesus.
40021007	Sika nahendemmi sule yato keledai sibaha änä'na anna sika ungngalai kaya'naii sallapi' anna naampi'ing yato keledai, mane nasakeii Puang Yesus.
40021008	Mai'di si'da-si'da tau di hao yato di bohto ang naolai Puang Yesus sika ungngalai kaya'na sallapi', mane naampa'i naung di lalang tandana napakeangka'. Aha toi tau ang ungngala palapa mahäti' naampa' naung di lalang.
40021009	Tau mai'di ang mellao di olona anna di kebo'na Puang Yesus sika koha napekäyyängngi tandana mampudi naoatee, "Pudii sanganna inde Änä'na Daud. La dibehe Inde ang nasuo Puang Alataala sule! Tapudii sanganna Puang Alataala ang tohho yaho di ongeang ang handang malängkä'!"
40021010	Tahpana mentamang di Bohto Yerusalem Puang Yesus, ya' tilalla' asammi inahanna tau yaling anna sika kutanai naoatee, "Menna sakalia' ne tau?"
40021011	Natimba'mi yato tau mai'di ang molengko sibaha Puang Yesus naoatee, "Diangnga'to inde Puang Yesus, yato nabi ang sule di hoi' mai di Bohto Nazaret di Galilea."
40021012	Donetoo mentamang Puang Yesus di Dasang Ada'na Puang Alataala anna unghambaii ingkänna tau ang ma'balu' di hao yato di tähämpä' Dasang Ada'na. Anna umpentibeing yato mejana to pansapi' doi'. Noa tunne' bangkunna yato to pa'balu' dangang-dangang napentibeing
40021013	mane keaha'i pano diii naoatee, "Aha tiuki' yaling di Suha' Masero ang naoatee, 'Dasangku la disangai dasang ang la naongei tau ma'sambayang.' Ampo' umpadahirea' dio pembunianna to bokoti."
40021014	Suleing dibaha mai'di to buta anna to makule ang aha yaling di Dasang Ada' donetoo lambi' mai'di ang napabono'.
40021015	Ampo' yato kapala-kapala imang anna to pampakuhu ada' mapalla ungngita aka ang nababe Puang Yesus ang mepusa'-pusa', anna sika mapalla toe' unghingngi pampudianna änä' naoatee, "Keangka' yato Peänä'anna Daud."
40021016	Ya' sika mekutanang pano di Puang Yesus naoatee, "Unghingngiraka aka ang naoa indo pano änä'?" Natimba'mi naoatee, "Io, kuhingngi. Dakake'a' dio aha umbata yaling di Suha' Masero ang naoate, 'Moi änä'-änä' anna änä' ang mengeke' sumusu umpaturung umpudi sangammu.' "
40021017	Puhai yatoo le'ba'mi Puang Yesus umpellei yatoii, lunaung di Bohto Betania di aneanna bohto mahoa' anna ma'bengii di hoi'.
40021018	Tahpana marondong di mebengngi'-bengngi' le'ba'mi inde Puang Yesus sumule ludai' di bohto mahoa'. Yaling di pellaoanna manono nasa'ding.
40021019	Ungngitang mesa poang kayu ang si keboa disanga poang ara di hao di behing lalang. Panong nalumba aka' pemala la naita aha are boana, ampo' dae' aha keboa, lala'nake' supu mahombo. Naoante Puang Yesus pano yato di poang kayu, "Inang damo aha la keboa lambi' sapano-panona." Ya' malahso siang yato poang kayu anna matei.
40021020	Naitanna pahsikolana yato aka ang dahi, sika pusa' asammi anna sika kutanai naoatee, "Umba noa anna malai indo poang kayu pihsa' tomande' mabangi lala'na anna matei?"
40021021	Natimba'mi Puang Yesus naoatee, "Kutula'ingkoa' setonganna ponna mampetahpa' si'da-si'damokoa' anna damokoa' bata-bata didiona kakuasaanna Puang Alataala, ya' mala tungnga' tou dio umbabe inde aka ang puha kubabe pano di poang kayu. Anna dai dia yato supu, ampo' noa toi ke ungngoainte inde tanete, 'Tiängkä'o tama di le'bo',' ya' inang la dahi noa yatoo.
40021022	Anna ingkänna palaummu yaling di sambayang la untahimbo asang ke mampetahpa' si'da-si'dao dai' di Puang Alataala."
40021023	Le'ba' bung Puang Yesus tama di Dasang Ada'na Puang Alataala. Tahpana lella' mampakuhu, ya' suleng sangngaka-sangngaka kapala imang anna setobaha'ang ullumba Puang Yesus anna sika mekutanai naoatee, "Umba nakasulei ne kakuasaammu anna malao unghambai to pa'bulele yaling mai di Dasang Ada' di pehengi? Anna menna ang mampopa'kuasao?"
40021024	Mentimba'mi Puang Yesus pano diii naoaintee, "Aha tou Ko mesa pekutanangku mating di dioa'. Ponna mala tahpa'a' pentimba'mu, mane kutimba'i pekutanammua' didiona menna ang mambeaä' kakuasaang umbabe ingkänna yatoo.
40021025	Noa inde pekutanangku: Menna umbea kakuasaang pano di Yohanes to Pantero'? Dehataraka, hupatauraka?" Ingkänna yato kapala imang anna setobaha'ang situla'-tula' anna naoaitee, "Ponna taoaa'te, 'Dehata mambea kakuasaang,' ya' la naoamingkea'totee, 'Ponna noa, ya' akana daia' umpetahpa'?'
40021026	Ya' la taoaa'tee, 'Hupatau mambea kakuasaang,' ampo' mahea' bure' tau pano indo di tau mai'di aka' ingkänna tau ungngangka' Yohanes mesa nabi."
40021027	Dahi sika mentimba'mi pano di Puang Yesus naoatee, "Dai kiinsang kitimba'." Sika naoaminte Puang Yesus, "Ponna noa, ya' datoeto Ko kutula'ingkoa' didiona umba nakasulei kakuasaangku anna malaä' membabe noa."
40021028	Napatahhi' bumi tula'na Puang Yesus naoatee, "Umbaa'ne' noa pampihki'mu didiona inde pohapangang? Aha dolu mesa ambe anna derua änä'na. Pihsang tempo inde ambena le'ba' pano di änä'na ang ulua anna naoaintee, 'O änä'ku, laoo pano di bela' dinoa anna mengkähängngo di hao.'
40021029	Mentimba'mi yato änä'na naoate, 'Dai kuaku mao,' ampo' tahpana ma'pihki' yato änä', ya' ke halie' unsohso yato tula'na anna maoi.
40021030	Mao salang inde ambena pano di änä'na ang kaderuanna anna naoa toinne' yato aka ang puha naoa pano di änä'na ang ulua. Mentimba' yato änä'na naoatee, 'Io, Ambe', maorangkä'.' Ampo' inde änä' dasianne' mao."
40021031	Mekutanang Puang Yesus naoatee, "Ang umba kahang yato derua änä' ang untuhu'i tobaha'na?" Sika mentimba'mi yato kapala-kapala imang anna setobaha'ang naoatee, "Ang ulua." Naoante Puang Yesus pano diii, "Kutula'ingkoa' setonganna ingkänna to pahsinga' sima anna ingkänna pahsundala' la mendoluete' tama di suruka andana dioa'.
40021032	Aka' nasuhung sule Yohanes to Pantero', anna malakoa' natuhoing lalang ang tahpa'. Ampo' daia' ungngaku umpehingngii pepakuhunna. Ampo' ingkänna nei' to pahsinga' sima anna ingkänna pahsundala' mampetahpa'ne' pano. Ampo' dioa' dio, moinnakato ungngitangnga' ingkänna yatoo, dasiangnga' ungngaku manohso anna mampetahpa'."
40021033	Napatahhi' bumi tula'na Puang Yesus naoatee, "Pehingngii boia' inde pohapangang ang senga': Aha mesa to pobela' ang umpapia bela' angkoro'. Nahala lipu', napapiaing bombeng ang la napampihsä'i angkoro' anna umpake'de' pa'hondaang malängkä'. Puhaitoo napopetesammi yato bela'na pano di sangngaka-sangngaka to pantesang, mane le'ba'i pano di bohto senga'.
40021034	Tahpana la lambi'mi tempo pantuhangang, ya' unsuong sangngaka-sangngaka sabua'na pano yato di to pantesang la ungngala toe' boana pinamulanna.
40021035	Ampo' yato ingkänna to pantesang unsahkai yato sabua'na puänna bela' mane nakaka'i, nasaleba'i batu piha anna napatei mesa.
40021036	Ya' unsuo bumi sangngaka-sangngaka sabua'na ang senga' inde puänna bela', napamai'di puhane' andana yato ang uhuna. Ampo' yato ang dahi pano di sabua' ang uhuna noa tuntone' dahi pano inde diii.
40021037	Kätämpä' unsuo änä' kalaena pano. Aka' napihki' naoatee, 'Umbato ke sika nakalaya'i nei'.'
40021038	Ampo' tahpana sika ungngita yato änä' to pantesang, ya' sioa-oamintee, 'Diangnga'to indo ang la umpuängang inde bela' ke mateng ambena. Dahi tapateiia' anna malai kita'a' mampuängang inde bela'.'
40021039	Sika nasahkang yato änä' anna napentibeing tama di aneanna bela' mane napateii."
40021040	Mekutanang Puang Yesus pano diii naoatee, "Aka la dahi pano yato di to pantesang ke sumuleng puänna bela'?"
40021041	Sika mentimba'mi naoatee, "La umpatei asang yato ingkänna to karake, anna bela'na la napapetesang sala pano di to pantesang senga' ang mapia, ang la mambea toe' tahana ke lambi'mi tempona dipupu yato angkoro'."
40021042	Naoa bunte Puang Yesus pano diii, "Dakake'a' dio aha umbata yaling di Suha' Masero ang tiuki' didioku naoatee, 'Batu ang puha natibei tukang, setonganna mendahi batu ang handang dipahallu. Dianto indee pembabena Puang Alataala ang takapusa'ia' mahasanna.'
40021043	Dahi kalehaiia' inde tula'ku: Yato tahamu yaling di Kapahentaanna Puang Alataala la dihampa'i asang, anna dibeai pano di ingkänna tau ang la untuhu'i anna umpembabe manahpaing pangngelo'na Puang Alataala.
40021044	[Anna menna-menna ang mampengkanahoi yato batu la bahe-bahe kalaena, ampo' menna-menna ang nakanahoi la londo puhane' mapehsä'.]"
40021045	Tahpana yato kapala-kapala imang anna sangngaka-sangngaka to Farisi unghingngi yato pohapangang ang natula' Puang Yesus, ya' nainsammi pole' sika diae' yato ang nahoa pohapangang.
40021046	Dianto anna sika mopahtuyung la unsahka Puang Yesus. Ampo' aka' mahea' pano di tau mai'di lambi' dai dahi yato pahtuyunna. Aka' yato tau mai'di ungngangka' Puang Yesus mesa nabi.
40022001	Napatahhi' bumi tula'na Puang Yesus umpake pohapangang naoatee,
40022002	"Kapahentaanna Puang Alataala sihapang mesa tomaraya ang umpaaha pa'rame-rameang kakabenganna änä'na ang muane.
40022003	Tahpana lambi' tempona pa'rame-rameang, unsuong sabua'na inde tomaraya untambai yato tau ang inang puha dipainsangngi la sule ullumba pa'rame-rameang. Ampo' dai sika naaku sule.
40022004	Unsuo salang sabua'na ang senga' anna nabokungngii tula' naoaintee, 'Oaite pano di ingkänna ang puha dipainsangngi la sule ullumba inde pa'rame-rameang: Ingkänna ang la diande sadia asammi, noanna ingkänna tunuang puha asammi kutunu sinnoanna saping malompo anna saping lundaha. Ingkänna yatoo sadia asammi. Dahi laomokoa' pano lumbai yato pa'rame-rameang.'
40022005	Ampo' yato ingkänna tau ang natambai dai naaku umpehingngii yato petambana sabua'na tomaraya. Le'ba'i supu pantang ungngola lalanna: aha ang mao pano di bela'na, aha ang mao ma'känto',
40022006	anna aha toi ang senga' unsahka yato sabua' mane nadahhai anna napateii.
40022007	Nahingnginna tomaraya yato ang sika nababe, ya' kende'mi pole' kakeaha'anna. Umpahentang setantaraanna anna malai mao do untallangngi yato ingkänna to papateang, noa tunne' bohtona la nasohe mämpu'.
40022008	Puhanna yatoo, ma'karang tomaraya pano di ingkänna sabua'na ang senga' naoatee, 'Sadia asammi ang la dipake ma'rame-rame kakabengang, ampo' yato ingkänna ang hali kutambai ullumba inde pa'rame-rameang dai sihatang la kutambai sule.
40022009	Dahi dinoa laokoa' pano di ingkänna lalang käyyäng anna untambaii sule samamo mai'dinna tau ang unsitammuing di lalang ullumba inde pa'rame-rameang kakabengang.'
40022010	Sika le'ba'ing yato ingkänna sabua' anna untambaii dia siamo tau ang nasitammuing di lalang, moi tau mapia, noa tunne' tau karake. Lambi' punno yato ongeang pa'rame-rameang kakabengang tandana mai'di yato to sule.
40022011	Pihsananna inde tomaraya pemala la ungngita ingkänna to sulena. Ya' tamang di ongeang pa'rame-rameang. Ungngitang mesa tau di alla'na yato to sule ang dai umpake yato pakeang ang setonganna pahallu napake to sule yaling di pa'rame-rameang to kabeng.
40022012	Mekutanang tomaraya pano naoatee, 'O sammuane, akana malao sule done ullumba pa'rame-rameang anna dao mampake yato pakeang ang setonganna pahallu dipake tama di pa'rame-rameang kakabengang?' Ampo' yato tau mahtang supu dai aha ma'kara.
40022013	Ungngoaminte sabua'na yato tomaraya, 'Pungoia' teyyena anna bihti'na inde tau mane umpentibeing sohong tama di ongeang ang handang mapähtäng, ang la naongei tau sika umbu salamang ang kamateang.' "
40022014	Puhai yatoo ya' natämpä'ing pohapanganna Puang Yesus naoatee, "Mai'di tau ang ditambai ampo' sai'di' supu ang dipillei."
40022015	Donetoo sangngaka-sangngaka to Farisi le'ba' umpaaha kasitammuang la unsitula'-tula'i ang la napanoa unnahoang Puang Yesus umpake sangngaka-sangngaka pekutana anna malai nasahka.
40022016	Sika unsuong to pentindo'na inde to Farisi sibaha sangngaka-sangngaka petauanna Herodes mekutana pano di Puang Yesus. Ampo' sika nase'de' dolu naoatee, "O Tuang, kiinsang kioate maroho inahao anna tahpa' asang pepakuhummu pano di ingkänna tau, aka' mampakuhuo sitonda kamarohoang inaha anna katahpa'ang didiona lalang ang tahpa' ang nakärä'i Puang Alataala. Anna dao aha mahea' pano di tau senga', moi to pa'kuasa; dao aha umpasisenga'-senga' tau.
40022017	Dahi umba dio noa pihki'mu? Situhu' atohang ada'ta, la malaraka la tabaya'a' sima pano di to ma'pahentana Kaisar, daraka?"
40022018	Ampo' nainsang Puang Yesus aka yato pahtuyu karakenaii, lambi' napa'kara kahha'i naoaintee, "Oa' to kalasi! Akaboi anna sulekoa' unsändä'iä'?
40022019	Bahaingkä' mai kuita ne mesa doi' bahsi ang si napake tau umbaya' sima." Ya' sika nabahaming pano mesa doi' bahsi.
40022020	Napepaitaming Puang Yesus yato doi' anna mekutanai pano diii naoatee, "Menna inde kekambara' anna menna kesanga?"
40022021	Sika mentimba'mi naoatee, "Kambara'na anna sanganna Kaisar." Naoante Puang Yesus, "Dahi monna noa, ya' beaia' pano di to ma'pahenta Kaisar aka ang la pahallu umbea anna beaia' pano di Puang Alataala aka ang la pahallu umbea."
40022022	Nahingnginna yatoo, ya' sika pusa' asammi anna le'ba'i umpellei Puang Yesus.
40022023	Allo donetoo suleing sangngaka-sangngaka to Saduki ullumba Puang Yesus. (Inde mai tau dai sika napetahpa' la aha katuhoang sumule di hoi' mai di kamateang.)
40022024	Sika mekutanang pano naoatee, "O Tuang, puha nauki' Musa inde pahenta pano di kita': 'Ponna aha mesa muane ang mate dake' hali keänä' bahinena, ampo' ahake' ullu'na yato muane, pahallu la umpobahine sala inde bahinena ullu'na ang mate anna malai aha peänä'anna yato to mate.'
40022025	Ampo' puhang dahi dinne noa indee: Dolu aha pitu to siullu' ang tohho yaling inde di bohto. Yato ang ulua kebahine, ampo' mate dake' keänä'. Dahi yato bahinena napobahine sala ullu'na ang kaderuanna anna malai umpaaha peänä'ang pano di kakana ang puha mate.
40022026	Ampo' yato ullu'na mate toe' dai hali keänä'. Napobahine bumi ullu'na ang katallunna ampo' noa toe', lambi' yato ullu'na ang kapitunna noa asang, mate dai aha änä'na.
40022027	Katämpä'anna mate toe' yato bahine.
40022028	Dahi ponna ke tuhong sumule to mate di hoi' mai di kamateang, ya' mennang kahang di alla'na yato pitu to siullu' ang la mendahi muanena yato bahine? Aka' puha asammi umpomuane yato pitu to siullu'."
40022029	Sika natimba'mi Puang Yesus naoaintee, "Sala pähäng si'da-si'dakoa' ungngoaa'te dai aha katuhoang sumule di hoi' mai di kamateang, aka' dakoa' umpähäng ihsi Suha' Masero anna kakuasaanna Puang Alataala.
40022030	Noarea'te' indee: ponna lambi'mi tempona katuhoanna sumule to mate di hoi' mai di kamateang, ya' dante' la aha tau ang dipakabeng. Ampo' katuhoanna hupatau la sinnoang katuhoanna malaeka' yaho di suruka, tala kebahine, tala kemuane.
40022031	Ampo' didiona katuhoanna sumule to mate di hoi' mai di kamateang, umbai puhangnga'te' umbata yaling di Suha' Masero ang natula' Kalaena Puang Alataala naoatee,
40022032	'Kodi'mito Dehata ang napenombai Abraham, Ishak anna Yakub.' Donetoo Abraham, Ishak anna Yakub inang puhang mate, ampo' naangka' tuhoke' Puang Alataala. Aka' tadiaete' to mate ang umpenombai Puang Alataala ampo' to tuhoetee'."
40022033	Yato tau mai'di sika pusa' asang liu tahpana unghingngi umba noa pepakuhunna Puang Yesus.
40022034	Tahpana nahingngi sangngaka-sangngaka to Farisi umba noa pampakalesona anna pentimba'na Puang Yesus, lambi' ingkänna to Saduki dai nainsang ma'kara, ya' sika tihimpummi anna maoi ullumba Puang Yesus yaling di mesa kombongang.
40022035	Pihsananna ahang mesa di alla'naii, dianto mesa to pampakuhu ada'na to Yahudi, unsändä'i Puang Yesus umpake mesa pekutana naoatee,
40022036	"O Tuang, ang umba kahang pahenta ang handang pahallu yaling di Atohanna Musa?"
40022037	Mentimba'mi Puang Yesus pano naoatee, "Kalemuikoa' Puang Alataala Dehata ang umpenombai, penumpuii yaling di inahammu, yaling di pihki'mu anna yaling di pembabemu.
40022038	Dianto pahenta ang handang uhuna anna handang pahallu.
40022039	Anna pahenta ang kaderuanna, sinnoa siang pahenta ang uhuna dianto: Kalemuikoa' para-parammu hupatau sinnoa ungkalemuikoa' kalaemu.
40022040	Yaling inde di derua pahenta tihimpung asammi ingkänna pepakuhunna Musa anna pepakuhunna ingkänna nabi."
40022041	Tihimpungke' sangngaka-sangngaka to Farisi di hao di behinna Puang Yesus. Ya' mekutanang Puang Yesus pano diii naoatee,
40022042	"Umbane' noa pampihki'mua' didiona To Dilanti' la Mepasalama'? Peänä'anna menna?" Sika mentimba'mi naoatee, "Peänä'anna Tomaraya Daud."
40022043	Naoamintee, "Ponna noa, akana malai inde To Pepasalama' naangka' Dehatanna Daud naonge mengei ungnguki' inde pampudiang yaling di petehtena Inaha Masero naoatee,
40022044	'Puang Alataala ma'kara pano di Dehatangku naoaintee: Ohko'o di hao di tando kuanangku, lambi' ingkänna balimmu kusuo asang malimuntu' di olomu.'
40022045	Dahi ponna ke di mendehatannai nasangai Tomaraya Daud To Dilanti' la Mepasalama' dianto 'Dehatanna,' ampo' mala toi ke di mentolinonai 'peänä'annaetee'.' "
40022046	Dai pole' sika nainsang mentimba' moi poro mesa tau di alla'na yato to Farisi. Ya' napahandu'mito donetoo dang aha moi mesa tau la bahani la napekutana salaing.
40023001	Pihsananna ma'karang Puang Yesus pano di pahsikolana anna pano di tau mai'di ang tihimpung di hao naoatee,
40023002	"Ingkänna to pampakuhu ada' anna ingkänna to Farisi ma'kuasa umpakaleso Atohanna Musa.
40023003	Dianto anna tuhu'iia' anna pembabeing dia siamo ang napakuhuingkoa', ampo' dane' umponialaii pembabenaii. Aka' supung sika nainsang natula' anna napepakuhuing umba noa Atohanna Musa, ampo' daine' nainsang napembabeing yato aka ang napepakuhuing.
40023004	Sika umpahsa tau untuhu'i atohang ang mapahhi', sihapang napabullei bahaang ang handang matingngi, ampo' daine' sika naaku undului tau umpembabeing yato atohang, sihapang dai naaku undului tau umbaha yato bahaang ang handang matingngi.
40023005	Ingkänna aka siamo ang nababe supung aka' pemala naita tau. Hapanganna sika naangka'i umpakäyyäng pahti-pahti sambayannaii anna umpakalambe' maho pesangke' kaya' kalambe'na.
40023006	Anna ponna ke ahai pa'rame-rameang, ya' si nakärä'i mohko' di hao di ongeang ang dipasadiaing to dipakeangka'. Noa tunne' ke maoi ma'sambayang si umpeäng ohko'ang ang handang mahasa.
40023007	Sika nakärä'i liu ponna natabe'ii ingkänna tau di hao di pasa', anna ke natambaii ingkänna tau naoainte, 'O Tuangkuhu.'
40023008	Ampo' dioa' dio daa umpabeii ingkänna tau naoaingkotee, 'O Tuangkuhu,' aka' supung mesaa' ang umpotuangkuhu, anna sisolasohong asangkoa' dio yaling di kasahaniang.
40023009	Anna daa unsändä'i la unsangai moi poro la mesa tau yaling inde di lino ungngoainte, 'Ambe'' tandana umpakeangka'. Aka' supung mesa Ambemu dianto ang yaho di suruka.
40023010	Anna datoune' umpabeii tau la nasangaio, 'Pongkaha,' aka' supung mesa pongkahamua' dianto Kodi' inde To Dilanti' la Mepasalama'.
40023011	Menna ang handang keangka' di alla'mua' la pahallu mendahi to pantahiainna solana.
40023012	Anna menna-menna unsanga kalaena mayahoang la napadahi madihoi'ang Puang Alataala, ampo' ang unsanga kalaena madihoi'ang la napadahi mayahoang Puang Alataala."
40023013	Mane umpa'karaii to pampakuhu ada' anna ingkänna to Farisi Puang Yesus naoatee, "Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Dakoa' umpabei tau la mendahi petauanna Puang Alataala, anna dio siangnga' dai ungngaku mendahi petauanna Puang Alataala. Anna tau ang pemala mendahi petauanna Puang Alataala si unsarapa'ia'.
40023014	[Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Si umbulitu'koa' balu bahine lambi' unghampa'i aka-akanna. Si ma'sambayang kalambe'koa' aka' pemalakoa' dioaintee, 'Ei, meimäng si'da-si'da!' Dio asammia'to indee ang la untahimbo tahungkung ang handang matingngi ke lambi'mi tempona nahohto' Puang Alataala.]
40023015	Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Le'ba'koa' unsamba lino kalao-lao supung aka' pemalakoa' umpatama di ada'mu moi poro mesa tau ang tadia to Yahudi anna malai napensinnoaikoa'. Ampo' ponna ke mampetahpa'mi yato tau, ya' umpadahingnga' mesa tau ang la sihatang tama di api nahaka liba' puhane' andana kalaemua'.
40023016	Tilakakoa' ingkämmu to pambahanang ang buta. Noaa' inde ang umpepakuhuing: Ponna aha mesa tau mopinda dai' di Puang Alataala umpake Dasang Ada' mendahi sa'binna, ya' dai aha suhunna yato popindana lambi' dai maaka ke dai napembabeing. Ampo' ponna mopinda umpake aka-aka bulahang ang aha yaling di Dasang Ada' mendahi sa'binna, ya' hoa liu yato popindana anna pahallu napembabe si'daing.
40023017	Oa' ingkämmu semahoang to buta pihkihang, darakaa' dio ungnginsang ungngoate keangka' tubunte' Dasang Ada' andana bulahang ang aha yaling? Aka' Dasang Ada'ete' ang umpamasero bulahang ang aha yaling.
40023018	Mampakuhu toukoa'ne' ungngoatee: Ponna mesa tau mopinda dai' di Puang Alataala umpake pantunuang penombaang mendahi sa'bi, ya' dai aha suhunna yato popindana lambi' dai maaka ke dai napembabeing. Ampo' ponna mesa tau mopinda umpake penombaang ang aha yaho di pantunuang penombaang mendahi sa'binna, ya' hoa liu yato popindana anna pahallu napembabe si'daing.
40023019	Ahana inang buta si'da-si'daa' pihkihammu. Darakaa' dio ungnginsang ungngoate keangka' tubunte' pantunuang penombaang andana penombaang ang aha yaho di hahona? Aka' pantunuang penombaangngete' ang umpamasero yato penombaang.
40023020	Dahi ponna mesa tau mopinda umpake pantunuang penombaang mendahi sa'bi, ya' naposa'bi asammite' mengkalao di pantunuang penombaang lambi' ingkänna penombaang ang aha yaho di hahona.
40023021	Anna ponna mesa tau mopinda umpake Dasang Ada' mendahi sa'bi, ya' naposa'bi asammitee' moi Dasang Ada' noa tunne' Puang Alataala ang tohho yaling.
40023022	Anna ponna mesa tau mopinda umpake suruka mendahi sa'binna, ya' bahtuanna yato tau umposa'bi toe' Kapahentaanna Puang Alataala noa tunne' Kalaena Puang Alataala ang mohko' ma'pahenta yaho.
40023023	Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Umpenombaingnga' dai' di Puang Alataala bahe sampulona ingkänna rampa-rampa ang bomammi' anna lohpo ang si dipopakuli. Ampo' ang setonganna handang pahallua' la umbabe situhu' Atohanna Musa, sinnoanna mampapara-para, ma'kalemu pano di tau senga' anna tuho maroho ang la mala dipetahpa', bilang daia'ne' umbabe. Ponna untuhu'ikoa' atohang, ya' pahallu untuhu'i asang; dai mala untuhu'i piha anna daine' piha.
40023024	Oa' ingkämmu to pambahanang ang buta. Umpihki'a' supu kaha-kaha ang saohko' sinnoa mesa tau ang bilang naita nei' ungngalai kampihsi' ang mentama di enu'anna, ampo' daia'ne' umpihki' kaha-kaha ang käyyäng puha nei'. Sinnoakoa' mesa tau ang tahhi' umpasienu' onta ang aha yaling di enu'anna.
40023025	Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Sihapangkoa' enu'ang bahtu' kahti ang supung di aneanna dipamabasei. Ampo' setonganna yalingnga' di inahammu supung punno kamakahha'ang anna kakarakeang.
40023026	Oa' to Farisi buta, pamabaseiia' dolu ang tando yaling di huänna, anna malai mabahahsi toe' tando di aneanna.
40023027	Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Sinnoakoa' mesa ku'bu' ang dimabusai anna malai mahasa diita di aneanna, ampo' setonganna tando yalinna punno karähko' ang bobohsi' anna punno bukunna to mate.
40023028	Noa tumokoa'to dio, di aneang noakoa' ang mapia anna meimäng naita tau, ampo' yalingnga' di inahammu punno kalosengang anna kamahoang.
40023029	Tilakakoa' ingkämmu to pampakuhu ada' anna ingkämmu to Farisi. Diongnga'to to kalasi. Umpapiakoa' ku'bu'na ingkänna nabi, anna umpamalehke'koa' tanda pengkakalehaanna pano di tau ang maroho katuhoanna.
40023030	Anna ungngoaa'tee, 'Ke la inang ahamang di tempona to baha' dolu, ya' dai kami' la kiaku sika kiponialai umpatei ingkänna nabi.'
40023031	Ampo' dimangngakanna anna dio siangnga' umpatandaang kalaemu, anna diongnga'to peänä'anna yato to umpatei ingkänna nabi.
40023032	Dahi bilang patahhi'ke'a' lambi' puha yato ingkänna dosa ang napahandu'ingkoa' peneneammu.
40023033	Diongnga'to to karake anna peänä'anna to karake! Daia' aha lalang la lahpa'koa' di hao mai di tahungkunna Puang Alataala, dianto api nahaka.
40023034	Dahi pehingngii manahpaia' indee: La kusuoingkoa' mating sangngaka-sangngaka nabi, sangngaka-sangngaka tau ang manähäng anna sangngaka-sangngaka tuangkuhu. Ingkänna indee aha ang la umpateia', anna senga'nake' la untoke' dai' di kayu sitambeng anna ang senga' la undahhaa' yaling di pa'sambayangang anna la ullola lelengnga' pano di ingkänna bohto.
40023035	Dianto anna la natahungkungkoa' Puang Alataala. Anna la nahoa toukoa' nei' tahungkunna ingkänna to papateang ang umpatei tau ang dai kekasalaang dolu, napahandu' kamateanna Habel ang dai aha kasalaanna lambi' kamateanna Zakharia änä'na ta Berekia ang napateia' peneneammu di alla'na Dasang Ada' anna pantunuang penombaang.
40023036	Kutula'ingkoa' setonganna tahungkunna yato ingkänna ang puha membabe noa la natangkung tau ang aha tempo dinoa."
40023037	Natämpä'ing tula'na Puang Yesus umpihki' yato ihsinna Bohto Yerusalem naoatee, "O ihsinna Yerusalem, palla'e dio inahammu umpatei ingkänna nabi anna unsaleba'i piha batu ang setonganna disuoingkoa' sule! Masae allong pemala liuä' la unghimpung ingkänna petauammu, sihapang indo mane' ang unsalohko'i änä'na di hoi' di pani'na, ampo' daia' ungngaku.
40023038	Dianto anna napelleimokoa' Puang Alataala lambi' mahulla-hulla Dasang Ada'na.
40023039	Pengkakalehaiia', mengkalao dinoa inang dämä' aha la ungngita lambi' ma'tula'koa' ungngoatee, 'Dibehene' tau ang sule yaling di sanganna Dehata.' "
40024001	Donetoo le'ba'mi Puang Yesus umpellei Dasang Ada'na Puang Alataala. Ya' suleng pahsikolana nalumba anna sika untula'i umba noa kamalekeanna yato Dasang Ada'.
40024002	Ma'karang Puang Yesus pano diii naoatee, "Ungngita asammikaa' ingkänna indoo? Kutula'ingkoa' setonganna indo batu ang ungngitaa' sipapa'-papa' manahpa daete' la noa lolo; ingkänna indoo la titale-tale asang ke dako'mi."
40024003	Pihsananna maong bete' Puang Yesus di Tanete Zaitun anna mohko'i yaho. Menge mohko' suleng mendungku' sangngaka-sangngaka pahsikolana, aka' pemala sika sipa'kara sumbana dai aha tau senga' manghingngi. Sika mekutanang naoatee, "Tula'ingkang, pihhang ne la dahii ang untula', anna umba noa tanda-tandana kasuleammu kapendoanna anna noa toi katämpä'anna inde lino?"
40024004	Natimba'mi Puang Yesus naoatee, "Madaka lolokoa' andana napasähsä'lalangkoa' tau senga'.
40024005	Aka' mai'di tau la kende' umpake sangangku naoatee, 'Kodi'mito indee To Dilanti' la Mepasalama'!' lambi' la mai'di tau napasähsä' lalang.
40024006	Anna ponna unghingngia' kaheba didiona to sitolla', bahtu' moi unghingngia' oninna, ya' dakoa' la pahallu mahea'. Aka' ingkänna yatoo inang pahallu la dahi ampo' tadiake' tempona la tallang lino.
40024007	Bohto ang mesa la kende' umbali bohto senga', anna katomarayaang ang mesa la kende' umbali katomarayaang senga'. La aha kabuhohangang anna lino' käyyäng di umba-umba naonge di lino.
40024008	Ampo' ingkänna yato kadahiang, mane pampahandu'annaete' kamadahhaang ungngoloi lino bakahu, sinnoa mesa bahine ang mapi'di' aka' keänä'.
40024009	Ponna dahing ingkänna yatoo, ya' la disahkamokoa' anna didahhakoa' lambi' dipateikoa'. La mai'di tau mangkahi'di'koa' di umba-umba naonge di lino aka' untindo'ä'.
40024010	Anna mai'di di alla'na to pentindo'ku ang la umbahoi kapampetahpa'anna di Kodi', la umbeho solana dipatei anna la ungkahi'di' solana.
40024011	La mai'di mengkalanda' tau ang unsanga kalaena nabi ampo' setonganna tadia, lambi' mai'di tau la nabulingngi kapampetahpa'anna di Kodi'.
40024012	La mai'di tau ang dang nainsang ungkalemui solana, aka' tuhtuang kehängngäng to karake di lino.
40024013	Ampo' tau ang tontong mampetahpa' lambi' kapuhaanna yato kamadahhaang inang la salama'.
40024014	Anna Kaheba Mapia didiona Kapahentaanna Puang Alataala la dipepainsangnging pano di ingkänna bohto di lino, anna malai nahingngi asang ingkänna tau. Puhaito yatoo, ya' mane katämpä'anna pole' lino."
40024015	Napatahhi' tula'na Puang Yesus naoatee, "Situhu' ang natula' Nabi Daniel, la ungngitakoa' 'yato ang si pakarakeang anna ang mekärähko'i si'da-si'da' ke'de' yaling di Dasang Ada'na Puang Alataala. (Ingkänna tau ang la mambata pahallu la napihki' liu aka yato bahtuanna.)
40024016	Donetoo ingkänna tau ang aha dinne di Yudea pahallu la malai siang dai' di bohto mahulla-hulla anna dai dipatei.
40024017	Tau ang sipatu yaling di aneang dasanna dang aha tempona la tamake' di huäng dasanna ungngala aka-akanna.
40024018	Anna tau ang di hao di bela'na datunne' aha tempona la sumuleke' pano di dasanna ungngala pakeanna.
40024019	Donetoo la madahha si'da-si'da nasa'ding to dipoindo ang sipatu menge kehähtäng, noa tunne' ang keänä'-änä' maleake'.
40024020	Pa'sambayangkoa' anna malai tempo ang la ungngongeia' le'ba' sika lumpa' membuni, dai sipatu uhangngallo anna dai sipatu allo katohhoang.
40024021	Aka' donetoo la dahi kamasuhsaang ang dai aha mantondong, ang dake' aha dahi mengkalao uhuna napadahi inde lino lambi' dinoa, anna dang aha la dahi sala sumule.
40024022	Ponna ke dai napakapo'de' yato tempo Puang Alataala, inang dai aha tau ang la tuho. Ampo' la napakapo'de' aka' ungkalemui petauanna, dianto tau ang napillei.
40024023	Ke donentoo ponna aha tau mangngoaingkoa'tee, 'Itare, inderanne' dinne To Dilanti' la Mepasalama',' bahtu' naoatee, 'Indoranne' di hao,' daa umpetahpa'i yatoo.
40024024	Aka' mai'di la sule ang unsanga kalaena 'To Dilanti' la Mepasalama'' ampo' setonganna tadiaetee'. Anna la aha toe' ang unsanga kalaena 'nabi' ampo' setonganna tadiaetee'. La umpapia ang mepusa'-pusa' anna malai disanga si'da 'to pepasalama'' bahtu' 'nabinna Dehata,' ampo' pahtuyunna la umbulitu' hupatau, moi petauanna Puang Alataala.
40024025	Dahi patama si'da-si'daia' di inahammu, aka' kutula' lohpo'mingkoa'te' indee aka ang la dahi dako'.
40024026	Dahi ponna aha tau mangngoaingkotee, 'Itare, di hao di ongeang makä'däng To Dilanti' la Mepasalama',' daa ungngakui pano ungngita. Bahtu' naoatee, 'Itare, yaling membuni di tambing,' daa umpetahpa'ia' yato tula'naii.
40024027	Aka' kasuleangku Kodi' inde Änä' to Lino kapendoanna la sinnoa kila' ang tikila' yaling di katimbingang allo anna mesilo lambi' sau di katempu'ang allo.
40024028	Anna ponna ke ahai kaheba kasuleangku, inang la tahpa nainsang tau di umba-umba naongei, sinnoa pohapangang ang natula' to baha' dolu naoatee, 'Umba naonge aha bahke di hao tuntone' naongei mokalipumpung karoaya.' "
40024029	Napatahhi' bumi tula'na Puang Yesus naoatee, "Dai masae puhanna dahi yato ingkänna kamadahhaang, 'ya' malillimmi kalane aka' dang la aha pesilona mata allo, noa tunne' bulang. Bintäng la manahoi yaho mai di langi' anna ingkänna ang aha yaho di langi' la sisähä'-sähä'.'
40024030	Puhanna yatoo, ya' kaitaammi yaho di langi' mesa tanda ang umpamaleso kasuleangku, Kodi' inde Äna' to Lino, anna ingkänna tau di lino la sika umbu salamang ang kamateang, anna la sika naitaä' sule yaho di hahona salehu' sitonda kakuasaang anna kamatandeang käyyäng.
40024031	Tahpana kahingngiang oninna terompe' ang handang käyyäng, ya' Kodi' inde Änä' to Lino la unsuoä' ingkänna malaeka'ku unghimpung samai petauangku di umba-umba naongei di lino, mengkalao di pote'na langi' ang tando tama lambi' sau di pote'na langi' ang tando sau."
40024032	Napatahhi' bumi tula'na Puang Yesus naoatee, "Alai mesa pohapangang pano di poang ara. Monna yato tangkena mamata anna malunä' anna napahandu'mi mentahe', bahtuanna dang masae anna la kulla' bantimmi.
40024033	Noa tunto nei', ponna ungngitamokoa' tanda-tanda ang puha kupakalesoingkoa' langngena', la ungnginsammi ungngoatee marungku'mi tempona kasuleangku.
40024034	Kutula'ingkoa' setonganna ingkänna tau ang tuho tempo dinoa inang dake' la hopu asang akinna dake' dahi ingkänna inde aka ang mane kutula'.
40024035	Langi' anna lino la tallang, ampo' ingkänna aka ang kutula' la tontong lolo nei' lambi' sapano-panona."
40024036	Napatahhi' bumi tula'na Puang Yesus naoatee, "Didiona di pihhang la dahii ingkänna yatoo, dai aha mesa tau ang mala mangnginsang. Moi ingkänna malaeka' yaho di suruka, moi Kodi' inde Änä', datuke' Ko kuinsang. Supung Ambeku ang mangnginsang.
40024037	Anna umba noa ang hali dahi di tempona Nabi Nuh, la noa tuntone' la dahi ke lambi'mi tempona kasuleangku, Kodi' inde Änä' to Lino.
40024038	Aka' umba noa sika nasa'ding dolu naonge dake' sompo' le'bo' dianto sika ma'sannang-sannang mande anna menu', sipakabeng-kabeng anna senga'nake' ang biasa sika nababe, lambi' sika mentamane' Nabi Nuh sibaha sanghapunna yato di kahpala' uhainna.
40024039	Dai aha sika nainsang aka yato ang la dahi. Diarang sika nabängngähängngi, sompo'i le'bo' untallangngi ingkänna yatoii. La noa tuntone' dako' di tempo kasuleangku Kodi' inde Änä' to Lino.
40024040	Donetoo la aha derua tau di hao di bela'na menge mengkähäng, ya' mesa supu la diala anna dipatohhoine' yato mesa.
40024041	La aha toi derua bahine ang menge lumambu' sibaha, ampo' mesa supu la diala anna dipatohhoine' yato mesa.
40024042	Dianto anna madakakoa' aka' inang darea'te' la ungnginsang pihhang tempona la suleä', Kodi' inde Dehatammu.
40024043	Ampo' pengnginsangngiia' indee: ponna aha mesa puäng dasang ang inang nainsammi tehte' sangngaka di bengi la sulei to paboko, tantuntee' anna dai aha la hahe ampo' la madaka si'da-si'da anna malai yato to paboko dai mentama di dasanna.
40024044	Dianto anna pahallu toukoa' dio sadia lolo, aka' Kodi' inde Änä' to Lino la suleä' di tempo ang daia' ungnginsang.
40024045	Dahi ang dioainte sabua' ang tuhu'-tuhu'ang anna manähäng dianto ang la naängkä' pongkahana umpongkahai anna la umpakande ingkänna sabua' ang senga' ke lambi'mi tehte' ang sihatang.
40024046	La kahsi liu yato sabua' ang nalambi' pongkahana ungkähäng manahpa kähänganna naonge sulei yato pongkahana.
40024047	Kutula'ingkoa' setonganna yato pongkaha la umpetahpa' yato sabua' lambi' la naängkä' mendahi to pandaka ingkänna aka-akanna.
40024048	Ampo' sabua' ang meinaha-naha karake, la naoane'te yaling di pihki'na, 'Poso aka' masaeke'ne' mane sumulei pongkahaku, dahi beba'ä' aka siamo kubabe.'
40024049	Ya' napahandu'mi undahha ingkänna sabua' senga' ang nasibahaing mengkähäng, anna maoi ma'masannang-sannang mande, menu' sibaha tau ang si biasa ma'malango-lango.
40024050	Pihsananna sumulee' yato pongkahana di tempo ang dai nainsang.
40024051	Lambi' yato sabua' la nadahha yato pongkahana napasinnoa kamadahhaanna ingkänna tau ang kalasi. Anna natibei tama di ongeanna kamadahhaang ang dai aha mantondong, di haontoo ang la naongei tau sika umbu salamang ang kamateang."
40025001	Napatahhi' bumi tula'na Puang Yesus naoatee, "Ke donentoo ke sulemä' ma'pahenta, yato kasuleangku la sinnoa inde pohapangang: Aha sampulo änä' bahine ang si untindo' to kabeng, mao pano ungngempei kasuleanna muane, pantang umbaha lampunna.
40025002	Di alla'na yato to sampulo, aha lima ang keaka' anna lima ang dai keaka'.
40025003	Yato änä' bahine ang dai keaka' umbaha lampunna, ampo' daine' umpasadia minnä' ang la naminnä'ing yato lampunna ke puhang minnä'na.
40025004	Yatone' änä' bahine ang keaka' inang umpasadiane' minnä' yaling di buli-buli ang la naminnä'ing lampunna ke puhang yato minnä'na ang inang aha yaling.
40025005	Ampo' aka' yato muane ang la kabeng masaee' bengi daloloi aha sule, ya' sika situndung yato änä' bahine lambi' hahei.
40025006	Tahpana tängngä bengi sika kohang tau naoatee, 'Suleng muane ang la kabeng! Maimokoa' tammuii!'
40025007	Ya' kaleha asammi yato änä' bahine anna umpasadia manahpai lampunnaii.
40025008	Yato änä' bahine ang dai keaka' malau pano di änä' bahine ang keaka' naoatee, 'Kalemuiang beaang sai'di' minnä'mu aka' la pi'deng kami' lampungki', puha minnä'na.'
40025009	Mentimba'mi yato änä' bahine ang keaka' naoatee, 'Ya' daete' mala, aka' datoikang la kanna' kipake ke kibeakoa'. Dotang nei' maokoa' do ungngalli pano di to pa'balu' minnä'.'
40025010	Ya' sika le'ba'ing do ungngalli minnä'. Di tempona sika le'ba' mangngalli, ya' suleng yato muane ang la kabeng anna le'ba'i pano di ongeang pa'tokabengang sibaha yato änä' bahine ang keaka' ang inang sadiang. Lambi'na pano, ya' ditutu'ing baba.
40025011	Pihsananna sule tunne' yato änä' bahine ang dai keaka' anna sika tambai yaling di aneang naoatee, 'O Tuang, O Tuang, buhkeiingkang babamu!'
40025012	Ampo' mentimba' yato muane ang menge kabeng naoatee, 'Dakoa' kuinsang, mennarakakoa' dio?' "
40025013	Natämpä'ing pohapanganna Puang Yesus naoatee, "Dianto anna pahallukoa' madaka si'da-si'da, aka' inang darea'te' la ungnginsang allo anna tehte'na kasuleangku."
40025014	Nalombungngi tula'na Puang Yesus naoatee, "Kasuleangku umpasundung Kapahentaanna Puang Alataala la sinnoa toe' inde pohapangang: Aha mesa pongkaha la mao pano di ongeang senga' ang makahao. Dolunna la mao untambai dolu sangngaka-sangngaka sabua'na anna nasusaii aka-akanna ang pahallu nadakaiing.
40025015	Inde sabua' pantang nasusai doi' pera' anna malai naputa' situhu' kamanähänganna. Sabua' ang uhuna nabea limansa'bu doi' pera', ang kaderuanna nabea donsa'bu doi' pera', ang katallunna nabea sansa'bu doi' pera'. Puhai yatoo, ya' mane le'ba'i.
40025016	Yato sabua' ang untahimbo limansa'bu doi' pera' tahpa mao siang do naputa' yato doi'na. Ya' ullambi'mi kauntungang limansa'bu sala doi' pera'.
40025017	Noa tunne' yato sabua' ang kaderuanna ang untahimbo donsa'bu doi' pera' le'ba' toe' naputa'. Ya' ullambi'mi kauntungang donsa'bu sala doi' pera'.
40025018	Ampo' yatone' sabua' ang untahimbo sansa'bu doi' pera', le'ba'ne' do umbombeng tampo anna nalamungngi yato doi' ang nabea pongkahana la naputa'.
40025019	Tahpana masae puhanna yatoo, ya' sumuleng yato pongkahana anna sika nakutanaii didiona yato doi' ang puha sika dibea la naputa'.
40025020	Suleng yato sabua' ang untahimbo limansa'bu doi' pera' umbaha yato doi'na sibaha yato kauntungang ang nalambi'. Naoante pano di pongkahana, 'O Tuang, yato doi' ang umbeaä' limansa'bu kuputa', ya' ullambi'mä' kauntungang limansa'bu sala doi' pera'.'
40025021	Naoante yato pongkahana, 'Mapia liu ne babemu. Dionto inde sabua' ang tuhu'-tuhu'ang anna mala dipetahpa'. Dahi aka' malamo dipetahpa' yaling di kaha-kaha ang saohko', dinoa la kupetahpa' tumo nei' yaling di kaha-kaha ang käyyäng. Maimo anna ma'masannang-sannangngingke sibaha.'
40025022	Sule tunne' yato sabua' ang untahimbo donsa'bu doi' pera' umbaha yato doi'na anna kauntungang ang nalambi'. Naoantee pano di pongkahana, 'O Tuang, yato doi' ang umbeaä' donsa'bu doi' pera' kuputa', ya' ullambi'mä' kauntungang donsa'bu sala doi' pera'.'
40025023	Naoante yato pongkahana, 'Mapia liu ne babemu. Dionto inde sabua' ang tuhu'-tuhu'ang anna mala dipetahpa'. Dahi aka' malamo dipetahpa' yaling di kaha-kaha ang saohko', dinoa la kupetahpa' tumo nei' yaling di kaha-kaha ang käyyäng. Maimo anna ma'masannang-sannangngingke sibaha.'
40025024	Pihsananna sule tunne' yato sabua' ang untahimbo sansa'bu doi' pera' anna naoaite pano di pongkahana, 'O Tuang, kuinsang kuoate masahhu'o. Anna aha tomande' aka-akammu dai mangki' ungkapahtui aka' ungkuasai asangngo ingkänna tau.
40025025	Dianto anna mahea'mä' lambi' maoä' kulamung yato doi' ang umbeaä'. Indeeng yato doi'mu, alai.'
40025026	Mentimba'mi yato pongkahana naoatee, 'Ahana inang dionto inde sabua' ang meinaha karake anna tengkong bosi! Dahi ungnginsammi ungngoate aha tomande' aka-akangku dai mangki' kukapahtui aka' ungkuasai asangngä' ingkänna tau?
40025027	Ponna noae dio pihki'mu, ya' dotanne' umbea pano di tau senga' ne doi'ku ang la mala mambungai, lambi' ke sumulemä' mala kutahimbo ne doi'ku sibaha bunganna.'
40025028	Naoante yato pongkaha pano di suoanna ang senga', 'Hampa'ine' ne doi'na anna umbeai pano di sabua' ang untokei doi' sampulo sa'bu doi' pera'.
40025029	Aka' menna-menna ang inang ahang aka-akanna la dihängngängngiking lambi' la'bi kaleng, ampo' tau ang dai aha, moi sai'di' ang naampui bilang la dihampa'i asang nei'.
40025030	Anna ne sabua' ang dai huhu pembabena anna dai aha kunanna, pensaleba'ing tama di ongeang kamalillingang ang handang mapähtäng, di haontoo ang la naongei tau sika umbu salamang ang kamateang.' "
40025031	Nalombungngi bumi tula'na Puang Yesus naoatee, "Kodi' inde Änä' to Lino la suleä' dako' sitonda kamatandeang anna natindo'iä' ingkänna malaeka'. Ke donentoo la mohko'ä' yaho di ohko'ang ang matande anna ma'pahenta salamang tomaraya.
40025032	Mane kuhimpungngi ingkänna tau di lino di hao di oloku. Yato ingkänna tau la kupasipataniang ang mapia pembabena anna ang tahuhu pembabena, sinnoa mesa to pangkambi' ang umpasipataniang domba anna beke.
40025033	Tau ang membabe mapia situhu' pangngelo'na Puang Alataala la kupadihaone' di tando kuanangku, anna tau ang membabe karake la kupadihaone' di tando kaihingku.
40025034	Pihsananna Kodi' inde Tomaraya la kupa'karai yato tau ang di hao di tando kuanangku kuoaintee, 'Maimokoa', ingkämmu ang nabehe Ambeku Puang Alataala. Pentamamokoa' anna ungngala tahakoa' yaling inde di katomarayaang ang inang napasadiaingkoa' mengkalao pampahandu'anna lino dipapia.
40025035	Aka' naonge manonoä' umbeaä' andeang, naonge mahähängngä' umpaenu'ä', anna naonge liu lalangngä' umpalempängngä' tama di dasammu.
40025036	Naonge dä' mekaya', umbeaä' kaya'; naonge makorongngä', undama manahpaä'; anna naonge yalingngä' di tahungkung, ungngeka'ä' anna ungkalemuiä'.'
40025037	Yato tau ang kupa'karai la sika mekutana naoatee, 'O Puang, di pihhang anna ahao kiita manono anna kipakandeo? Bahtu' kiitao mahähäng anna kipaenu'o?
40025038	Di pihhang anna ahao kiita liu lalang anna kipalempängngo tama di dasangki'? Bahtu' kiitao dai mekaya' anna kibeao kaya'?
40025039	Di pihhang anna ahao kiita makorong anna kidama manahpao? Bahtu' kiitao yaling di tahungkung anna kieka'o tama di pantahungkungang?'
40025040	Pihsananna Kodi' inde Tomaraya la mentimba'ä' kuoatee, 'Kutula'ingkoa' setonganna ingkänna pa'kalemu ang puha umbabe, moinnakato anna umbabei pano inde di solasohongku ang memase-mase anna dai sundung tuhona, ampo' setonganna Kodi'ete' yato ang puha ungkalemui.'
40025041	Puhaitoo, ya' la kupa'karai tunne' yato tau ang mohko' di hao di tando kaihingku kuoatee, 'Palaikoa' di hao di oloku, ingkämmu tau karake ang puha natändo Puang Alataala. Palaikoa' anna tamakoa' di api nahaka ang inang puha dipasadia la naongei Pongkahana setang anna ingkänna to pentindo'na.
40025042	Aka' naonge manonoä', dä' aha umpakande; anna naonge mahähängngä', dä' aha umpaenu'.
40025043	Naonge liu lalangngä', dä' umpalempäng tama di dasammu; naonge dä' mekaya', dä' aha umbea kaya'; naonge makorongngä' anna yalingngä' di tahungkung, dao aha sule ungkandapaiä'.'
40025044	Yato tau ang di hao di tando kaihingku la sika mekutana naoatee, 'O Puang, pihhang anna ahao kiita manono, bahtu' mahähäng, bahtu' liu lalang, bahtu' dao mekaya', bahtu' yalingngo di tahungkung anna dao kikalemui?'
40025045	Pihsananna Kodi' inde Tomaraya la mentimba'ä' kuoatee, 'Kutula'ingkoa' setonganna naonge daia' ungngaku ungkalemui sala' umbannai inde di alla'na tau ang memase-mase anna dai sundung tuhona, tadiaete' dia yato ang daia' ungngaku ungkalemui ampo' setonganna Kodi'etee'.'
40025046	Anna dianto inde mai tau ang la ditahungkung tama di api nahaka ang naongei kamadahhaang ang dai aha puhanna. Ampo' yatone' tau ang membabe mapia la tama nei' di ongeang kamasannangang ang dai aha puhanna."
40026001	Tahpana puha asang yato ingkänna pepakuhunna Puang Yesus, ya' ma'tula'mi pano di pahsikolana naoatee,
40026002	"Ungnginsangnga' dongngallorang supu anna lambi'mi tempo pa'rame-rameang Paskana to Yahudi. Donetoo Kodi' inde Änä' to Lino la nabehoä' mesa tau pano di tau ang la mantoke'ä' dai' di kayu sitambeng."
40026003	Donetoo sangngaka-sangngaka kapala imang anna setobaha'anna to Yahudi ma'limbo di hao di dasanna handang pongkahana imang ang disanga Kayafas.
40026004	Sika untula' umba la napanoa unsahka Puang Yesus situhu' pihki' karakenaii, anna malai ditahungkung mate.
40026005	Ampo' sika naoatee, "Dai mala disahka di tempona pa'rame-rameang aka' umbai la umpasiba'di-ba'di tau mai'di."
40026006	Donetoo le'ba'mi Puang Yesus naung di Bohto Betania anna tohhoi di hoi' di dasanna mesa tau ang hali bosi lollo'na napobua' korong. Yato tau disanga ta Simon.
40026007	Menge mohko' Puang Yesus mande, suleng mesa bahine umbaha mesa buli-buli maleke ang keihsi minnä'-minnä' bomammi' ang masu'li' allinna. Mane natolloi mapia-pia dai' di bää'na Puang Yesus.
40026008	Ingkänna pahsikolana Puang Yesus ungngita yato aka ang dahi. Lambi' sika keaha' anna sika sioa-oaintee, "Akakae' indo kunanna anna ungkaleäng-leängngii yatoo?
40026009	Indo minnä'-minnä'na mala nabalu' masu'li' liu, anna nasusai allinna pano di to pemase-mase."
40026010	Ampo' nainsang Puang Yesus pihki'naii. Naoante pano diii, "Akana ungkambahoringkoa' dio inde bahine? Aka' inde ang nababe mapia liu toe' pano di Kalaeku.
40026011	To pemase-mase nei' dakoa' lengka' la sibaha lolo, ampo' Kodi' daingkea' la sibaha lolo.
40026012	Setonganna inde ang nababe, dianto untollo minnä' bomammi' pano di Kalaeku, bahtuanna napasadiaä' la diku'bu'.
40026013	Kutula'ingkoa' setonganna diamoto ang naongei dipepainsangnging Kaheba Mapianna Puang Alataala yaling di lino indee, ya' dia tuntone' la dipantula'i inde aka ang puha nababe bahine anna dikalehai loloi."
40026014	Pihsananna mesa di alla'na yato sampulo derua pahsikolana Puang Yesus ang disanga Yudas Iskariot le'ba' do umpellambi'i kapala-kapala imang.
40026015	Lambi'na pano mekutanang naoatee, "Aka la unsahoiingkä'a' ke kuduluikoa' unsahka yato Yesus?" Ya' naihsa' siaming tallumpulo doi' pera' anna nabeai.
40026016	Napahandu' siang inde ta Yudas semata umpeäng lalang ang la naonge umbeho Puang Yesus pano diii.
40026017	Tahpana lambi' allo ang uhuna pa'rame-rameang 'Roti Takeragi,' ya' suleng mengngolo pahsikolana Puang Yesus anna mekutanai naoatee, "Umba naongei ongeang ang ungkärä'i ang la taongeia' umpaaha pa'rame-rameang Paska? Tuhoingkang anna maoang kipasadia ang la dipake."
40026018	Mentimba'mi Puang Yesus naoatee, "Laokoa' dai' di dasanna ta Anu yaho di bohto mahoa' anna ungngoaintee: Nasuoang sule Tuangkuhu naoaingkantee, 'Sämpäi'ke' are' anna lambi'mi tempona la mepellei. Dahi dinne are' di dasammu la sihatang naongei umpaaha pa'rame-rameang Paska sibaha-bahaang.' "
40026019	Ya' le'ba' si'dang yato pahsikolana anna nababei aka ang nasuoing Puang Yesus anna umpasadiai ang pahallu sika napake ma'rame-rame.
40026020	Benginna yatoo mohko'mi Puang Yesus sibaha sampulo derua pahsikolana mande.
40026021	Menge sika mande, ya' ma'karang Puang Yesus pano diii naoatee, "Kutula'ingkoa' setonganna aha mesa di alla'mua' ang la mambalu'ä' dako' pano di tau ang la mampateiä'."
40026022	Masuhsa asang liu nasa'ding yato ingkänna pahsikolana unghingngi yato tula'na Puang Yesus. Ya' sika mekutana simesang pano naoatee, "Tadiane' kodi' ne ang ungngoaing, Puang?"
40026023	Natimba'mi naoatee, "Diamoto ang kusibahaing untomme' roti naung inde di piring, dianto yato ang la mambehoä' pano di tau ang la mampateiä'.
40026024	Inang la materä'tee', Kodi' inde Änä' to Lino, situhu' aka ang tiuki' yaling di Suha' Masero, ampo' la tilakane' yato tau ang mambalu'ä'. Malae' ke la danne' dipadahi tama di lino indee yato tau ang noa."
40026025	Mekutana tunne' yato Yudas ang inang la umbeho Puang Yesus pano di tau ang la mampatei naoatee, "Tadiane' ne kodi' ang ungngoaing, Tuang?" Naoante Puang Yesus, "Io, dionto nee, sinnoa ne ang untula'."
40026026	Mengeke' sika mande, ya' ungngalang roti Puang Yesus anna umpalaui behe dai' di Puang Alataala anna umbika-bikai yato dehpa, mane nasusai pano di pahsikolana anna naoaitee, "Alai indee anna ungngandeia', dianto inde bätäng kalaeku."
40026027	Puhai yatoo, ya' ungngala bung enu'ang ang keihsi angkoro' anna umpalaui behe dai' di Puang Alataala, mane nabeai pano diii naoatee, "Enu' asangkoa' inde angkoro'.
40026028	Aka' inde angkoro' dianto hahaku ang napake Puang Alataala umpasundung pa'dandianna. Inde hahaku la titollo anna malai diampungngi dosanna ingkänna tau ang mampetahpa'."
40026029	Ampo' kutula'ingkoa', mengkalao dinoa dämä' aha la ungngenu' sala angkoro'. Diake' kuenu' salai ke sibaha-bahamingkea' ungngenu' angkoro' bakahu yaling di Kapahentaanna Ambeku."
40026030	Puhanna Puang Yesus sibaha pahsikolana umpenanii mesa penaniang pampudiang, ya' sika le'ba'mi bete' di Tanete Zaitun.
40026031	Ma'tula'mi Puang Yesus pano di pahsikolana naoatee, "Bengi dinoa dangnga' la aha kapampetahpa'ammu mai di Kodi', aka' yaling di Suha' Masero aha tiuki' tula'na Puang Alataala ang naoatee, 'Yato to pangkambi' la kupatei, lambi' ingkänna yato domba ang nakambi' la le'ba'i sisähä'-sähä'.'
40026032	Ampo' ponna ke tuhomä' sumule dako', ya' la kupendoluirakoa'tee' lambi' naung di Galilea."
40026033	Mentimba'mi Petrus naoatee, "Moinnakato ingkänna inde mai solaku la pa'da asang kapampetahpa'anna ke ungngitang aka ang la dahi pano di Kalaemu, ampo' inang daeto ko la pa'da kapampetahpa'angku mating."
40026034	Naoaminte Puang Yesus,"Kutula'ingko setonganna bengi dinoa dolunna la mentuhturuu' mane', ya' puhamä' umbahoi pentallung."
40026035	Mentimba'mi Petrus naoatee, "Moinnakato anna la mate touä' kodi' sibahaingke, inang daete' aha lalang la kubahoio." Ingkänna yato pahsikolana ang senga' ma'tula' toe' noa.
40026036	Donetoo, lambi'mi Puang Yesus sibaha pahsikolana bete' di mesa ongeang ang disanga Getsemani. Umpa'karaing pahsikolana naoatee, "Ohko'mokoa' done indee anna maokä' pano dono indoo ma'sambayang."
40026037	Umposolang ta Petrus sibaha derua änä'na ta Zebedeus mao sibaha. Ya' masuhsa liung nasa'ding inde Puang Yesus anna masaha inahanna.
40026038	Ma'karang pano yato di tallu pahsikolana ang nasibahaing naoatee, "Masuhsa si'da-si'da kusa'ding yaling di inahangku, noa kusa'ding ang la mate. Dahi tohhomokoa' done indee anna madakaingkea' sibaha-baha."
40026039	Ya' le'ba'mi sau-sau sai'di' Puang Yesus mane malimuntu'i ma'sambayang. Yaling di sambayanna naoatee, "O Ambeku, ke la malai anna umpakahaoi inde kamadahhaang ang la kuolai. Ampo' tadia pangngelo'ku la dahi, supung pangngelo'mu ang la dahi."
40026040	Puhai ma'sambayang, ya' sumuleng umpellambi'i yato tallu pahsikolana, ampo' sika hahe nalambi'. Ma'karang pano di Petrus naoatee, "Daraka dio untähäng moi poro santehte' madakaingke sibaha?
40026041	Madakakoa' anna pa'sambayangkoa' anna malai tähäng kapampetahpa'ammu ke disändä'i. Kuinsang inang pemalakoa' mepaihang, ampo' dasiang mala aka' inang noa tubunne' sipa'na hupatau malamma."
40026042	Puhai ma'kara, ya' le'ba' bumi ma'sambayang kapendoanna. Naoate yaling di sambayanna, "O Ambe', ponna inang pahallu kuolai inde kamadahhaang anna dai mala umpakahao, ya' pabeing dahi situhu' pangngelo'mu."
40026043	Puhai, sumule bumi umpellambi'i yato tallu pahsikolana. Ampo' yato pahsikolana hahe bou nalambi' aka' situndu liung.
40026044	Napabei tomande'mi sika hahe, anna mao bouine' ma'sambayang kapentallunna. Yaling di sambayanna, noa lolo siang yato ang natula'.
40026045	Puhanna ma'sambayang, sumuleng umpellambi'i pahsikolana anna naoaintee, "Akana mohahe-hahe lolorakoa' dio? Itai, la lambi'mi tempona Kodi', inde Änä' to Lino, dibeho pano di tau ang umpa'bali Puang Alataala.
40026046	Ke'de'mokoa'! Suleng yato tau ang la mambehoä'. Maimokoa' talao tapellambi'i."
40026047	Donetoo, mengeke' ma'kara Puang Yesus, suleng yato ta Yudas sibaha sangkombongang käyyäng tau ang nasuo kapala-kapala imang anna setobaha'ang: aha ang umbaha pa'dang, aha ang umbaha sumämbu. (Inde Yudas mesa di alla'na sampulo derua pahsikolana Puang Yesus.)
40026048	Inang puhang nabea Yudas tanda pano di tau ang nasibahaing naoaintee, "Diamoto tau ang kuurung dako', ya' Dianto ang la unsahkaa'."
40026049	Umpellambi'i siang Puang Yesus inde ta Yudas anna naoaitee, "Sitammu bung tau, Tuang." mane naurungngi.
40026050	Ampo' napa'karai Puang Yesus naoaintee, "O sammuane, babe tomande'i yato ang puha umpahtuyu." Ya' tahpa sika pano siang yato tau mai'di ang nasibahaing la unsahka Puang Yesus anna nasahkai.
40026051	Aha mesa di alla'na pahsikolana ang unsintä' pa'danna mane natepä'ing talinganna mesa sabua'na handang pongkahana imang.
40026052	Ma'karang Puang Yesus pano naoatee, "Patamai sumule di banuanna ne pa'dammu, aka' menna ang si umpopanaka pa'dang la mate toete' nahoa pa'dang.
40026053	Unsangaraka dio dä' la nasuo siaming sule la'bike' anna pitumpulo sa'bu malaeka'na Ambeku naduluiä' ke malau maseä' dai'?
40026054	Ampo' ponna napanoa Ambeku, ya' dante' la sundung aka ang tiuki' yaling di Suha' Masero ang naoatee pahallu la dahi ingkänna indee."
40026055	Donetoo ma'karang Puang Yesus pano yato di tau mai'di naoatee, "To pabokorakakä' indee anna sulekoa' umpesele'ingkä' anna umbaha sumämbu la unsahkaä'? Allo-allo si mampakuhuä' di hipe di Dasang Ada'na Puang Alataala di tingngayomua', ampo' akana dä' unsahka?
40026056	Ampo' ingkänna inde dahi anna malai sundung aka ang puha nauki' ingkänna nabi yaling di Suha' Masero." Pihsananna yato ingkänna pahsikolana le'ba'ing sika lumpa' umpellei Puang Yesus.
40026057	Puhanna sika unsahka Puang Yesus, ya' sika nabahang mengngolo pano di handang pongkahana imang ang disanga Kayafas. Di hao yatoo, inang tihimpummi ingkänna to pampakuhu ada' anna setobaha'ang.
40026058	Yato Petrus mentindo' malamba' nei' di kebo'na Puang Yesus lambi' tama di tahämpä' dasanna handang pongkaha imang anna mohko'i tama di alla'-alla'na yato to pandaka Dasang Ada', aka' pemala naita umba noa katämpä'anna yato panghohto'ang.
40026059	Ingkänna kapala imang anna to Mahkeada' Yahudi umpeäng si'da-si'da lalang anna malai ullambi' mesa tau ang la mala untula' kalosengang didiona aka ang hali nababe Puang Yesus anna malai ditahungkung mate.
40026060	Ampo' daloloke' aha nalambi' sa'bi ang maleso, moinnakato anna mai'ding tau untula' kalosenganna didiona Puang Yesus. Pihsananna ahang derua tau mengngolo pano di to panghohto',
40026061	naoatee, "Inde tau hali ma'tula' naoatee, 'Malaä' Kodi' untalei Dasang Ada' anna kupake'de'i sumule yaling di tallu allona.' "
40026062	Ke'de'mi yato handang pongkahana imang anna mekutanai pano di Puang Yesus naoatee, "Ahanaraka inang dai ungngaku untimba'i inde mai petanda'na tau ang natanda'ingko?"
40026063	Ampo' mahta-mahta supu Puang Yesus. Ma'kara bumi yato handang pongkahana imang pano naoatee, "Yaling di sanganna Puang Alataala ang tuho, tula'ingkang dinoa: Dioraka inde To Dilanti' la Mepasalama', dianto Änä'na Puang Alataala, bahtu' tadiarakako?"
40026064	Mentimba'mi Puang Yesus naoatee, "Noanto ne ang untula'. Ampo' kutula'ingkoa': la aha tempona la ungngitakoa' Kodi' inde Änä' to Lino mohko' yaho di ongeang kakeangka'ang, tando kuananna Puang Alataala ang handang ma'kuasa, anna la suleä' yaho mai di langi' di hahona salehu'."
40026065	Nahingnginna yatoo, keaha' liung yato handang pongkahana imang lambi' unseu'-seu' kaya'na anna naoaitee, "Dante' tau pahallu umpeäng sala to pansa'bii. Aka' unghingngingnga'ne' tula'na: ungngangka' kalaena, pemala sinnoa Puang Alataala!
40026066	Umbaa' dio noa kabohtuammu?" Sika mentimba'mi naoatee, "Pahallu ditahungkung mate!"
40026067	Ya' sika untingkuruing lindona Puang Yesus anna nasidangku'-dangku'ii. Aha toe' piha ang mantampiling.
40026068	Anna sika umpakainu'-inu'i Puang Yesus naoaintee, "Ponna inang To Dilanti' la Mepasalama' si'dao, ya' lähpä'i, anna untula'ingkang menna kahang ang mantampilingngo!"
40026069	Lella' mohko' Petrus di aneang di tähämpä' dasang, ya' suleng mesa sabua' bahine mekutana pano naoatee, "Ponna dä' sala dio inde mesa ang si nasibahaing indo Yesus to Galilea?"
40026070	Ampo' ma'baho Petrus di olona tau mai'di naoatee, "Dai kuinsang aka ne ang ungngoaing."
40026071	Le'ba'mi pano di baba hala anna ke'de'i di hao. Aha bung mesa sabua' bahine ang senga' ungngita Petrus. Ya' ma'karang pano di solana ang nasibahaing naoatee, "Inde tau kuita di langngena' sibaha toe' indo Yesus to Nazaret."
40026072	Ma'baho bumi Petrus naoatee, "Malaä' mopinda ke la kuinsang lelengngi ne tau ang ungngoaing."
40026073	Dai masae, yato sangngaka-sangngaka tau ang sika ke'de' di hao, ullumba Petrus anna naoaintee, "Ahana inang dio inde mesa ang si nasibahaing indo Yesus, tandaang pa'tula'mu sinnoa pa'tula'na to Galilea."
40026074	Ya' napahandu'mi pole' Petrus untändo kalaena anna mopindai naoatee, "Madosaä' ke la kuinsang lelengngi ne tau." Donetoo ya' mentuhturuu' siang mane'.
40026075	Mane pa'kalehai pole' Petrus yato aka ang puha natula'ing Puang Yesus naoaintee, "Dolunna la mentuhturuu' mane', ya' puhamä' umbahoi pentallung." Le'ba'mi inde Petrus tama di aneang anna ma'duseng-dusengngi aka' masuhsa liu nasa'ding.
40027001	Tahpana marondonna mebengngi'-bengngi', ya' umpaahang kabohtuang ingkänna kapala imang anna setobaha'ang la untahungkung mate Puang Yesus.
40027002	Sika umpungong Puang Yesus mane nabahai mengngolo pano di Tuambahsa' Pilatus ang ungkapalai yato Poropensi Yudea.
40027003	Yato ta Yudas dianto tau ang umbeho Puang Yesus pano di tau ang la mampatei. Tahpana unghingngi kaheba ang naoate Puang Yesus ditahungkung mate, ya' manohsong anna maoi do umpasule yato doi' tallumpulo pera' ang hali natahimbo, pano di kapala-kapala imang anna setobaha'ang,
40027004	anna naoaite pano, "Kusa'ding sala si'da-si'da aka' umbehoä' tau ang dai kekasalaang lambi' ditahungkung mate." Ampo' sika natimba' naoaintee, "Ya' dantokang kiinsang. Nee uhu'ammu tuburanto dio."
40027005	Lambi' inde ta Yudas umpentibeming yato doi'na tama di Dasang Ada', mane maoi do mentuyo untoke' kalaena.
40027006	Nadohe'mi kapala-kapala imang yato doi' anna sika naoaitee, "Inde doi' dianto doi' allinna sungnga'na mesa tau. Situhu' atohang ada'taa' inde doi' dai mala dipodoi' penombaang yaling di Dasang Ada'."
40027007	Tahpana puha sika situla'-tula', ya' nabohtung naoate yato doi' la naalliing sallimbo tampo ang la si napangku'bu'i to mate ang sule di hao mai di bohto senga'. Sanganna yato ongeang dianto 'Bela'na to pantampa kohing tampo.'
40027008	Ampo' aka' dialli umpake doi' allinna kamateanna mesa tau, dianto anna disangang yato tampo lambi' dinoa 'Tampo Haha.'
40027009	Ya' sundummi yato ang puha natula' Nabi Yeremia naoatee, "Sika untahimbo sumule yato tallumpulo doi' pera', dianto doi' allinna mesa tau ang puha napama'tantu to Israel.
40027010	Anna yato doi' la sika napake ungngalli bela'na to pambabe kohing tampo, situhu' tula'na Puang Alataala pano di kodi'."
40027011	Donetoo mengngolong Puang Yesus pano yato di tuambahsa' poropensi ang disanga Pontius Pilatus. Mekutanang Pilatus pano naoatee, "Diongka ne Tomarayanna to Yahudi?" Mentimba'mi Puang Yesus naoatee, "Noanto ne ang untula'."
40027012	Ampo' yatone' pantanda' tahuhunnaii ingkänna kapala imang anna setobaha'ang pano di Puang Yesus, daine' naaku natimba'i, mahtang supu.
40027013	Ma'kara bumi Pilatus pano naoatee, "Mai'di inde mai tau ang mantanda'o membabe karake. Ahanaraka dai unghingngi, akaraka?"
40027014	Ampo' tontong lolo dai aha mentimba' Puang Yesus, mahtang supu. Lambi' yato Pilatus pusa' si'da-si'da.
40027015	Ang mendahi kabiasaang di hao yato di poropensi dianto: di tempona pa'rame-rameang Paskana to Yahudi, mala dilahpa' mesa tau yaling mai di tahungkung, situhu' kabohtuanna tau mai'di.
40027016	Anna donetoo sipatu aha mesa tau yaling di tahungkung ang handang kainsangang kakarakeanna. Yato tau disanga Barabas.
40027017	Dahi aka' tihimpummi di hao di panghohto'ang mai'di liu tau, ya' mekutanang Pilatus pano diii naoatee, "Mennaa' kahang ang ungkärä'i la kulahpa'ingkoa' yaling mai di tahungkung, Barabasdaka bahtu' Yesus ang si disanga toe' To Dilanti' la Mepasalama'?"
40027018	Ma'tula' noa inde Pilatus, aka' inang nainsang naoatee nasuhung ingkänna to pambahananna to Yahudi umbeho Puang Yesus pano, aka' sika nakasuehe.
40027019	Di tempona menge mohko' Pilatus di hao di ohko'ang ang si naongei to pambohtu kaha-kaha, ya' lambi'mi pano pepasanna bahinena naoatee, "Daa umpentamaii kaha-kahanna ne tau ang dai aha kasalaanna. Aka' mane puhaä' mangngipi didiona ne tau, anna inde pangngipingku napakahea'-hea'ä'."
40027020	Ampo' yato ingkänna kapala imang anna setobaha'ang semata unse'de' yato tau mai'di anna malai malau pano di Pilatus lambi' yato Barabas la dilahpa' anna ditahungkung matei nei' Puang Yesus.
40027021	Mekutana bumi yato Pilatus pano diii naoatee, "Mennaa' kahang indo to derua ang ungkärä'i la kulahpa'ingkoa'?" Sika kohang mentimba' naoatee, "Barabas!"
40027022	Mekutana sala bung Pilatus naoatee, "Ponna noa, ya' aka ang pahallu kubabe pano di Yesus ang si disanga toe' To Dilanti' la Mepasalama'?" Sika kohang naoatee, "Pahallu ditoke' dai' di kayu sitambeng!"
40027023	Mekutana bung Pilatus naoatee, "Ampo' kakarakeang aka ang puha nababe?" Ampo' yato ingkänna tau tuhtuang sika koha napekäyyängngi naoatee, "Pateirea'! Toke'ia'!"
40027024	Tahpana nasa'ding Pilatus dang aha lalang senga' ang la mala nababe, anna la kende'rang nei' katadahiang yato di alla'na tau mai'di, ya' ungngalang uhai anna umbaseii teyyena di olona tau mai'di, anna ma'karai naoatee, "Dä' tangkung didiona kamateanna inde tau! Tangkung toboia' dio kalaemu!"
40027025	Ingkänna yato tau mai'di mentimba' naoatee, "Pabeii, kami' mantangkung ne kamateanna lambi' naung di peänä'angki' la mantangkung toe'."
40027026	Ya' nalahpa'ming Barabas yato Pilatus situhu' palaunna tau mai'di. Pihsananna unsuoi tau umpohetong Puang Yesus, mane nabahai dai' la natoke' di kayu sitambeng.
40027027	Donetoo inde Puang Yesus nabahang tantara tama di dasanna tuambahsa', mane sika untambai asangngi solana tihimpung.
40027028	Mane sika ungngalaii yato kaya' kalambe'na Puang Yesus ang napake anna nabala'i kaya' kalambe' malahtu ang si napake tomaraya.
40027029	Sika umpapiai songko' kedui mane nasongko'ing. Mane sika ungngalai huntung anna nabea pano di teyye kuananna. Puhai yatoo, ya' sika malimuntu'mi di tingngayona umpakainu'-inu' Puang Yesus naoatee, "Tabe', Tomarayanna to Yahudi."
40027030	Yato setantaraang sika unsitingkuru-kurui Puang Yesus, mane naalai yato huntunna ang sika napahuntungngiing napenghahi'ing dai' di bää'na.
40027031	Tahpana puha sika napakainu'-inu', ya' sika naalaing sumule yato kaya' malahtu ang sika napapakeiing anna nabala'i sumule yato inang kaya'na toboe'. Mane nabahai sohong aka' la ditoke' dai' di kayu sitambeng.
40027032	Donetoo sika le'ba'mi yato setantaraang umbaha Puang Yesus la do natoke' dai' di kayu sitambeng. Yaling di pellaoannaii, sitammung mesa tau disanga Simon ang sule di hao mai di Bohto Kirene. Ya' sika napahsang umbulle yato kayu sitambeng.
40027033	Tahpana sika lambi' dai' di mesa tanete saohko' ang disanga 'Golgota' (bahtuanna: ongeang kahuhhung),
40027034	sika umpaenu'mi Puang Yesus angkoro' ang puha dipasihau aka-aka ang mapäi'. Ampo' tahpana nasändä', ya' dai naaku naenu'.
40027035	Puhai yatoo, ya' sika untoke'mi Puang Yesus dai' di kayu sitambeng, mane nasusa-susa yato kaya'na umpake nomoro' anna pantangngi mandohe'.
40027036	Mane sika mohko'i di hao madaka.
40027037	Yaho di haho bää'na Puang Yesus dipadehke' papang ang naonge tiuki' aka suhunna anna ditahungkung matei naoate, |scYesus, Tomarayanna to Yahudi.|r
40027038	Donetoo aha toe' derua tau senga' nasibahaing Puang Yesus ditoke', mesa tando di kuananna anna mesa tando di kaihinna. Yato tau sahing to bokoti.
40027039	Yatoo ingkänna to liu lalang sika umbisi' Puang Yesus anna nabilli'ing matanna.
40027040	Aha ang mangngoatee, "Kusanga dio ne ang la ungkarakei Dasang Ada'na Puang Alataala, mane umpake'de' salai yaling di tallu allona. Ke disangao Änä'na Puang Alataala, ya' tuhungngo yaho mai, pasalama'o kalaemu!"
40027041	Noa tunne' ingkänna kapala imang, to pampakuhu ada' anna setobaha'ang, sika umbisi' toe' Puang Yesus naoatee,
40027042	"Mala nei' umpasalama' tau senga', ampo' akana bilang daine' umpasalama' kalaena? Ponna inang Tomarayanna si'da to Israel, ya' mapiae' ke la tuhungngi yaho mai di kayu sitambeng. Ponna noa, ya' kipetahpa'mitoo kioate To Pepasalama' si'da.
40027043	Mampetahpa' liu toe' la naposolai lolo Puang Alataala, anna mangngaku naoate Änä'na Puang Alataala. Dahi taitaia' dinoa la napasalama' si'daraka Puang Alataala bahtu' daraka."
40027044	Yato to bokoti ang nasibahaing Puang Yesus ditoke' yaho di kayu sitambeng ma'tula' toe' noa.
40027045	Donetoo umbai tehte' sampulo derua tängngä allo, ya' pihsa' malillimmi kalane lambi' tehte' tallu di solo' allo.
40027046	Tahpana tehte' tallu solo' allo, ya' mekohang Puang Yesus yaling di basana napekäyyängngi naoatee, "|iEloi, Eloi lama sabakhtani?|r" ang bahtuanna, "O Puang Alataala, Dehatangku, akaboi anna umpelleiä'?"
40027047	Nahingnginna yato sangngaka tau ang ke'de' di hao ampo' sala' hingngi, ma'kara naoatee, "Hingngirea', untambai Nabi Elia!"
40027048	Mesa di alla'na yato tau mai'di tahpa lumumpa' ungngala lomo', mane natonängngi naung di angkoro' mainsung, nasengke'i di pote' bulo anna nadoangngi dai' umpaenu' Puang Yesus.
40027049	Ampo' yato tau senga' ang aha di hao donetoo sika unsängkäi yato tau naoatee, "Dakäi' dolu. Diare' taitaia' pole' dinoa la sule si'da are Elia napasalama'."
40027050	Ya' mekoha sala bung Puang Yesus napekäyyängngi mane pohsu'i penanahanna.
40027051	Yaling di Dasang Ada'na Puang Alataala aha inni' kaing makambang ang ungngalla'i Tambing Masero anna Tambing Handang Masero. Donetoo matena Puang Yesus, tahpa tilällä' tibahe derua mengkalao yaho lambi' naung di pote'na. Ya' dahi siang lino' käyyäng anna ingkänna tanete batu bika-bika.
40027052	Noa tunne' mai'di ku'bu' titungka', lambi' mai'di petauanna Puang Alataala ang puhang mate tuho sumule di hoi' mai di kamateang.
40027053	Anna puhanna tuho sumule Puang Yesus di hoi' mai di kamateang, ya' sika sohongngi tunne' di hoi' mai di ku'bu' yato petauanna Puang Alataala anna sika umpalanda'i kalaena pano di mai'di tau yaho di Yerusalem ang si disanga 'bohto masero.'
40027054	Yato to pambahanang tantara anna ingkänna setantaraang ang nabahanang ang menge undakai Puang Yesus, sika mahea' asang liu ungngita yato lino' käyyäng anna senga'nake' ang menge dahi, anna ma'karai naoatee, "Tahpa'e' tora' indee tau Änä'na si'da Puang Alataala!"
40027055	Donetoo aha toe' sangngaka-sangngaka bahine ang sika ke'de' mangngita makahao. Inde mai bahine dianto ang umpotindo'-tindo'i anna umposaha Puang Yesus mengkalao di hao di Galilea.
40027056	Di alla'na yato bahine aha Maria Magdalena, Maria indona ta Yakobus anna ta Yusuf, anna bahinena ta Zebedeus.
40027057	Tahpana la benging, suleng mesa to Arimatea ang disanga Yusuf. Inde Yusuf to makaka anna inang to pentindo'na toe' Puang Yesus.
40027058	Le'ba' mengngolo pano di Tuambahsa' Pilatus umpalau bahkena Puang Yesus la naku'bu'. Ya' umpahentang setantaraanna Pilatus anna malai sika nabea yato bahkena naku'bu'.
40027059	Napatuhummi Yusuf yato bahke mane nabalungngi kaing bahahsi.
40027060	Anna napalampa'i tama di ku'bu' bakahu ang inang puha nabombeng tama di batu papang. Puhanna napatama, ya' ungkisu'mi mesa batu käyyäng nalapa'ing yato baba ku'bu'na, mane le'ba'i napellei.
40027061	Ampo' yato Maria Magdalena anna Maria ang senga' sika ohko' di hao yato di baba ku'bu' mangngempe.
40027062	Puhanna allo pampatokaang ungngoloi allo katohhoang, suleng kapala-kapala imang anna sangngaka-sangngaka to Farisi mengngolo pano di Pilatus,
40027063	anna sika naoaitee, "O Tuang, kikalehaike' naonge tuhoke' yato to la umbulingngi ingkänna tau, hali naoatee, 'Ponna lambi'mi tallu allona, ya' tuhomä' sumule di hoi' mai di kamateang.'
40027064	Dianto anna sulemang anna malai umpahenta asang ingkänna setantaraang umpamadakai yato ku'bu' lambi' allo katallunna. Ponna dai dipanoa, ya' umbai la sule yato pahsikolana anna umbokoi yato bahke mane ungngoainte ingkänna hupatau, 'Tuho si'dang sumule di hoi' mai di kamateang.' Ponna dahi noa, ya' umbai la mai'di puhane' tau ang la nabulingngi inde kadahiang ang katämpä' andana yato ang dahi dolu."
40027065	Naoante Pilatus pano diii, "Inderang mai to pandaka. Dinoa laokoa' do dakai manahpai yato ku'bu'."
40027066	Ya' sika le'ba'mi yato to pandaka. Napamahha'mi yato batu pelapa'na baba ku'bu' mane umpapiai tanda anna malai maleso dioate dai mala dibuhkei. Aha toi to pandaka ke'de' di olona anna malai dai aha tau mandungku'i.
40028001	Tahpana lehang yato allo katohhoanna to Yahudi, sipatu allo Mingku mebengngi'-bengngi', sika le'ba'mi Maria Magdalena sibaha Maria ang senga' do ungngeka' yato ku'bu'na Puang Yesus.
40028002	Donetoo pihsa' tomande'mi aha dahi lino' ang handang käyyäng, aka' aha mesa malaeka' tuhung yaho mai di langi' anna ungkisu'i yato batu pelapa'na baba ku'bu' mane mohko'i yaho di hahona.
40028003	Hupanna yato malaeka' pansillo' salamang pesilona kila', anna pakeanna mabuhsa' liu.
40028004	Anna yato ingkänna to pandaka sikalalla' salamang ang diponno'i bukunna tandana mahea' ungngita yato aka ang dahi.
40028005	Ampo' ma'kara yato malaeka' pano yato di derua bahine naoatee, "Daa ummaheaa', aka' kuinsang sulekoa' umpeäng Puang Yesus ang hali ditoke' yaho di kayu sitambeng.
40028006	Ampo' dang aha dinne dinoa, aka' tuhong sumule sinnoa aka ang puha natula'ingkoa' dolu. Mairakoa'too anna unnenne'i patindoanna lo'bämmi.
40028007	Dahi dinoa penandamokoa' lao, anna umpainsangngii ingkänna pahsikolana ungngoaintee, 'Tuhong sumule Puang Yesus di hoi' mai di alla'na to mate! Napendoluimokoa' are' naung di Galilea. Di hoi'ke' mane ungngitaia'.' Kalehaiia' inde tula'ku."
40028008	Napenandai siang le'ba'i sika lumpa' umpellei yato ku'bu'. Yaling di pihki'naii nasa'ding alla' la mahea' ampo' menau-nau sakali bure, anna maoi do umpainsangngi ingkänna pahsikolana Puang Yesus yato aka ang puha natula'ing malaeka'.
40028009	Pihsananna yaling di pellaoannaii, pihsa'e' sule Puang Yesus napellambi'i anna ma'karai naoatee, "Salama'a' mating!" Ya' sika mendungku' siang yato derua bahine anna malimuntu'i pano di bihti'na menomba.
40028010	Ma'karang Puang Yesus pano diii naoatee, "Daa ummahea'a'. Dinoa laomokoa' anna umpainsangngii ingkänna pahsikolaku ang kuangka' solasohongku, anna malai sika mao naung di Poropensi Galilea aka' di hoi'mito la sika napangngitaiä'."
40028011	Tahpana sumule yato derua bahine, ya' le'ba'ing yato sangngaka-sangngaka tantara to pandaka pano di bohto mahoa', anna umpainsangngii kapala-kapala imang yato aka ang puha dahi.
40028012	Umpaahang kasitula'ang yato kapala-kapala imang anna setobaha'ang. Ya' nabohtung sika la umbea mai'di doi' pano yato di sangngaka-sangngaka tantara to pandaka
40028013	anna sika naoaintee, "Pahallua' ungngoate pano di ingkänna tau, 'Sule pahsikolana tängngä bengi umboko yato bahkena mengeang hahe.'
40028014	Anna ponna nahingngi inde kaheba to ma'pahenta Roma, ya' kami' ang la sitingngayo, dahi dakoa' dio la masuhsa aka' dakoa' dio la nalambangngi."
40028015	Sika untahimbong yato doi' sangngaka-sangngaka tantara to pandaka, anna sika nababe si'dai yato aka ang puha sika dipahentaing. Dianto anna tisembu'mi yato kaheba kalosengang tama di alla'na to Yahudi lambi' dinoa.
40028016	Yato sampulo mesa pahsikolana Puang Yesus sika mao naung di Poropensi Galilea anna dai'i di mesa tanete situhu' ang puha sika napahentaing Puang Yesus.
40028017	Tahpana sika ungngita Puang Yesus yaho yato di tanete, ya' sika malimuntu'mi di olona menomba. Ampo' aha sangngaka-sangngaka yato pahsikolana ang bata-bata aka' naoate yaling di inahanna tadiaarang Puang Yesus si'da.
40028018	Mendungku'mi Puang Yesus pano diii anna ma'karai naoatee, "Puhamä' nabea Ambeku ingkänna kakuasaang, la ma'kuasaä' yaho di suruka anna yaling di lino.
40028019	Dahi laokoa' pano di ingkänna bohto di lino, anna mampaturukoa' di hao lambi' aha to pentindo'ku mengkalao yato di ingkänna bohto. Anna tero'ia' yaling di sanganna Ambeku Puang Alataala, anna sangangku, Kodi' inde Änä', anna Inaha Masero.
40028020	Anna paturuia' yato ingkänna tau membabe situhu' aka ang puha kupahentaingkoa'. Anna kalehaiia' indee: la tontongkoa' kuposolai lolo lambi' katämpä'anna lino."
41001001	Dianto indee Kaheba Mapia didiona Puang Yesus, To Dilanti' la Mepasalama', Änä'na Puang Alataala.
41001002	-
41001007	Kaheba Mapia indee dipahandu' naonge mampakuhui Yohanes to Pantero' di hao di ongeang makä'däng. Katuhoanna inde Yohanes sinnoa sangngaka-sangngaka nabi ang dolu. Si umpake kaya' ang bulu onta dipapia, anna mesalipi lollo'. Andeanna dianto kakombäng anna duho pangngala'. Didiona inde Yohanes aha tiuki' yaling di Suha' Masero ang natula' Puang Alataala pano di Änä'na, naoatee, "Itai, kusuo mesa tau napendoluio, anna dianto ang la mampatokaingko lalammu." "Aha tau kakoha-koha di hao di ongeang makä'däng, naoatee, 'Patokaingnga' lalang ang la naola Dehata, pamarohoing lalanna.' " Si ma'tula' inde Yohanes naoatee, "Pengkatoba'koa' anna behoi kalaemu ditero' anna malai naampungngi kasalaammu Puang Alataala." Suleing mai'di tau di hao mai di Yudea anna yaho mai di Yerusalem mellambi' pano di Yohanes. Sika ungngakui dosanna dai' di Dehata di olona tau mai'di. Puhai, ya' natero'mi Yohanes di hoi' di Salu Uhai Yordan. Dianto indee ang sika napainsangngi naoatee, "Ke puhang pengkähängangku la aha sule mesa Tau ang ma'kuasa puha nei' andana kodi'. Tandana keangka' yato Tau, moi la mensabua' pälli'ä' di olona datukä' sihatang.
41001008	Puhamokoa' kutero' umpakeä' uhai, ampo' la natero'koa' nei' umpake Inaha Masero."
41001009	Donetoo suleng Puang Yesus yaling mai di Bohto Nazaret di Galilea anna natero'i ta Yohanes di lau' di Salu Uhai Yordan.
41001010	Menge kende' Puang Yesus di hoi' mai di uhai, tahpa ungngita langi' tibilläng mane naolai yaho mai Inaha Masero ang sinnoa hupanna dangang-dangang sule yaho di hahona.
41001011	Pihsananna kahingngiammi kamahanna Puang Alataala yaho mai di langi', naoatee, "Dionto ne Änä'ku ang kupakamaya anna ang umpamasannang Inahangku."
41001012	Puhanna yatoo naposolaing Inaha Masero pano di ongeang makä'däng ang malua'.
41001013	Uhpa' pulo allona tohho di lau' Puang Yesus lella' nasändä'i Pongkahana setang di mesa ongeang ang naongei aha olo'-olo' mahaila. Anna nakandapaii malaeka'.
41001014	Naonge puhai ditahungkung ta Yohanes, maong Puang Yesus tama di Galilea, umpepainsangnging Kaheba Mapianna Puang Alataala.
41001015	Naoatee, "La lambi'mi tempona Kalaena Puang Alataala ma'pahenta sihapang tomaraya. Pengkatoba'mokoa' anna umpetahpa'i inde Kaheba Mapia."
41001016	Pihsang tempo menge mellao di behing Le'bo' Galilea, inde Puang Yesus ungngita derua tau to sipoari ang disanga ta Simon anna ta Andreas. Menge sika modala yaling di le'bo' aka' inang to podala bau.
41001017	Naoamintee, "Maikoa' tindo'ä' anna kupadahikoa' to podala tau, dianto la umpakuhukoa' hupatau ang la napanoa untindo' Kapahentaanna Puang Alataala."
41001018	Ya' tahpa sika umpellei siang dalana anna mentindo'i.
41001019	Umpatahhi' bung sai'di' pellaoanna Puang Yesus, ya' ungngita burang derua to podala ang sipoari, dianto änä'na ta Zebedeus ang disanga ta Yakobus anna ta Yohanes. Lella' sika umpapia dalana yaling di lopi.
41001020	Nabahaing mendahi pahsikolana. Ya' tahpa sika umpellei siang ambena sibaha sahoanna yaho di lopi anna mentindo'i.
41001021	Puang Yesus sibaha to pentindo'na lambi' pano di mesa bohto mahoa' disanga Kapernaum. Pihsananna lambi'mi allo katohhoang, tahpa sika tamang di pa'sambayangang anna mampakuhui yaling inde Puang Yesus.
41001022	Sika pusa'mi yato ingkänna tau unghingngi umba noa pepakuhunna, aka' mampakuhu sinnoa ang ma'kuasa si'da-si'da, dai sinnoa to pampakuhu ada'na to Yahudi.
41001023	Donetoo yaling di pa'sambayangang aha mesa tau ang napentamai setang. Pihsa' mekoha, naoatee,
41001024	"Eh, Dio ne Puang Yesus to Nazaret, aka suhunna anna ullumbaang? Suleo la unghopuiang? Kuinsang mennao setonganna: Dionto to Masero, pesuona Puang Alataala."
41001025	Nakarahta'mi Puang Yesus naoatee, "Mahtangngo! Anna palaio mai done ne di tau!"
41001026	Menge kaingngi'-ingngi', yato setang unghoro-horo yato tau, mane sohongngi yaling mai di kalaena.
41001027	Anna ingkänna tau pusa' si'da-si'da anna situla'-tula'i naoatee, "Ahana inang bakahu inde pepakuhunna! Aka' sitonda kakuasaang umpahenta setang lambi' tuhu'-tuhu'ang."
41001028	Pihsananna tisembu'mi madihhi' kaheba didiona Puang Yesus pano di ingkänna bohto di Galilea.
41001029	Puang Yesus anna sangngaka-sangngaka to pentindo'na luhao mai di pa'sambayangang, lupano di dasanna ta Simon anna ta Andreas. Ta Yakobus anna ta Yohanes mao toe' sibaha-baha.
41001030	Pasananna ta Simon matindo aka' maluhsu lambi' malla'. Ya' tahpa sika natula'ming yato Puang Yesus, naoaintee, "Makorong maho pasananna ta Simon."
41001031	Ya' le'ba'mi nalumba tama di patindoanna inde bahine anna natokeii teyyena, napakaleha. Ya' malang mohko' anna tahpa bono' siang donetoo. Inde bahine tahpa le'ba' anna umposahai yatoii.
41001032	Tahpana tempu' allo, ya' suleng mai'di tau umbaha to makorong anna ang napentamai setang.
41001033	Mai'di tau yato ang di hao di bohto mahoa' sule mokalipumpung pano di olona dasang.
41001034	Ya' mai'ding tau napabono' Puang Yesus yaling mai di ma'kahupa-hupa korong anna unghambai toine' yato ingkänna setang ang umpentamai tau. Ampo' dai napabei yato setang la ma'kara-kara, aka' sika nainsang siang menna yatoo anna sule umba kakuasaanna.
41001035	Mebuhka' baya kaleha Puang Yesus anna le'ba'i tama di aneang lupano di ongeang mahulla-hulla anna ma'sambayangngi.
41001036	Ampo' napelolai ta Simon sibaha sola-solana.
41001037	Nalambi'na yatoo sika naoamintee, "Mai'di tau mampeängngo."
41001038	Natimba'mi naoatee, "Maio talao pano di bohto-bohto mahoa' ang marungku' anna malaä' umpepainsangnging Kaheba Mapia aka' inang dia ang kutuäng sule."
41001039	Ya' le'ba'mi Puang Yesus ullelengngi bohto-bohto Galilea umpepainsangnging Kaheba Mapia tama di pa'sambayangang anna unghambai toine' mai'di setang.
41001040	Aha pihsang tempo mesa tau nahoa mesa korong tahuhu, diantoo bosi lollo'na. Sule malimuntu' di tingngayona Puang Yesus anna naoaitee, "O Puang, ponna ungngaku umpabono'ä', ya' la bono' siamä'te' dinoa."
41001041	Ya' nakalemuing Puang Yesus, lambi' ungngehte' siang teyyena naanti anna naoaintee, "Kuaku kupabono'o, dinoa la bono'motee'!"
41001042	Donetoo bono' siang yato tau.
41001043	Ya', tahpa nasuong le'ba' ampo' naoaintee,
41001044	"Kalehaii daa umpepainsangnging pano di tau senga' inde aka ang dahi pano di kalaemu, ampo' laomo dinoa do pepaitaing kalaemu pano di imang anna malai nainsang naoatee bono' si'damo. Anna umbahai penombaang ang la napenombaingko dai' di Puang Alataala situhu' aka ang puha mepahentaing Musa, ang la mendahi sa'bi kabono'ammu pano di ingkänna tau."
41001045	Ampo' indee tau menge mellao, menge siang untohodoluing tau yatoo kabono'anna. Lambi' Puang Yesus dang mala satamanna di bohto mahoa'. Tohho supu di aneanna bohto, ongeang mahulla-hulla. Ampo' moi napanoa, laona siang sulei tau napellambi'i luhao mai di ma'kahupa-hupa bohto.
41002001	Tahpana sangngaka-sangngaka allona, ya' mao bung Puang Yesus naung di Bohto Kapernaum. Ya' napelele bung tau, naoatee, "Sule bumi di hao di dasang ang si biasa naongei."
41002002	Yato dasang ang naongei, mai'di liu tau punno sule. Moi di hao di tingngayona baba daliung aha ongeang la lo'bäng. Mengene' Puang Yesus untula' Kara Dehata pano yato di hupatau.
41002003	Menge ma'kara, aha sule tau uhpa'. Sika umbulle mesa tau ang mate sambose' kalaena, ya' dang mala mellao. La nabaha pano di Puang Yesus,
41002004	ampo' dai mala naola pano, aka' mai'di liu tau ungkalapai lalang. Dahi indee tau ludai'ne' di ätu' ang mahante anna nabuhkeii yato ang sipatu naung Puang Yesus, mane napampaolaii naung yato to makoronna sibaha patindoanna.
41002005	Tahpana naita Puang Yesus naoate matama si'da-si'da kapampetahpa'annaii, ya' ma'karang yato pano di to makorong naoatee, "O änä'ku, ingkänna kasalaammu kuampungnging."
41002006	Ampo' aha toe' sangngaka-sangngaka to pampakuhu ada' Yahudi sika mohko' anna naoaite yaling di inahanna,
41002007	"Bahani liue' inde tau ma'kara noa! Ungngindä'-indä' sanganna Puang Alataala! Aka' Puang Alataalaete' supu ang mala ungngampungngi kasalaang."
41002008	Ampo' donetoo, nainsang siang Puang Yesus aka ang menge sika napihki'. Ya' sika naoamintee, "Akaboi anna ma'pihki' noakoa' nee?
41002009	Umbarakae' kahang maromi' dioate pano di tau ang mate sambose' kalaena, 'diampungnging kasalaammu,' bahtu dioarakatee, 'kalehao, alai ne patindoammu anna pellaoo'?
41002010	Ampo' la pahallua' ungnginsang ungngoatee, yaling inde di lino ma'kuasaä' Kodi' Änä' to Lino ungngampungngi dosa." Ma'kara bumi Puang Yesus pano yato di tau ang mate sambose' kalaena naoatee,
41002011	"Kalehao, ängkä'i ne patindoammu anna maoo sumule pano di dasammu."
41002012	Ya' kalehang anna tahpa ungngalai patindoanna, le'ba' tama di aneang nasa'bii tau mai'di. Yato ingkänna tau pusa' anna umpamatandei sanganna Puang Alataala, naoatee, "Tehterereete'! Mane dianna liu diita inde ang noa!"
41002013	Sumule bumi Puang Yesus naung di behing Le'bo' Galilea. Tahpana di hoi', sule bumi nalumba tau mai'di. Ya' sika napakuhung.
41002014	Menge mellao Puang Yesus di hoi', ya' ungngitang to pansima ang disanga ta Lewi, änä'na ta Alfeus, menge mohko' yaling di känto' pambaya'ang sima. Nasilahaming Puang Yesus naoaintee, "O leä, maio tindo'ä'!" Ke'de' siang ta Lewi anna mentindo'i.
41002015	Pihsananna menge mande Puang Yesus sibaha pahsikolana di hao di dasanna ta Lewi, suleng sangngaka-sangngaka to pahsinga' sima ang senga' anna tau ang naangka' to pa'bohto 'kekasalaang,' aka' mai'di di alla'na to pentindo'na ang noa. Ya' mandeng sibaha-baha.
41002016	Donetoo sika naitang sangngaka-sangngaka to pampakuhu ada' ang to Farisi lella' sika mande sibaha-baha. Tahpa mekutanang pano di pahsikolana Puang Yesus, naoatee, "Akana mandee' indo tuangkuhummua' sibaha to pahsinga' sima anna to kekasalaang? Dai sihatang la noa!"
41002017	Nahingnginna yato Puang Yesus, natimba'mi naoatee, "Sinnoanna ang si natula' to baha', 'Tadiaete' to makahsing ang umpahallu to pa'pakuli, ampo' to makorongngetee'.' Noa tunto Koo. Dä' sule untambai tau ang ungngangka' kalaena maroho, ampo' tau ang nainsang naoatee kekasalaang."
41002018	Aha mesa tempo naonge ma'puasai pahsikolana Yohanes to Pantero' anna to Farisi. Suleng sangngaka-sangngaka tau mekutana pano di Puang Yesus, naoatee, "Aka boi anna ma'puasaine' pahsikolana Yohanes sibaha pahsikolana to Farisi, ampo' dio dio sibaha pahsikolamu dakoa' Dio ma'puasa?"
41002019	Mentimba'mi Puang Yesus pano diii umpake pohapangang naoatee, "Malaraka ingkänna tau ang menge ma'tokabeng sika ma'puasa ke mengeke' mohko' sibaha-baha yato to kabeng? Noa tunto Koo, dai la sihatang ke dai la masannang mande pahsikolaku naonge sibahakä'.
41002020	Ampo' la aha toboe' tempona dako', Kodi' la sihapangngä' to kabeng, la dialai yaling mai di alla'-alla'na yato pahsikolaku. Ya' donento yatoo la sika naongei ma'puasa.
41002021	Noa tunne' daete' aha mesa tau la ungngalli kaing ang bakahu anna napakei untampi' sahedorona ang malullu' liung, aka' ponna napanoa, ya' yato kaing ang bakahu la unghentu sahedoro lambi' tuhtuang umpakehängngängngete' seu'na yato sahedoro.
41002022	Anna noa tunne' hapanganna ponna aha pangnganang lollo' ang masaeng lambi' mato'do', dai la sihatang dipampatamai angkoro' bakahu aka' la natehse, lambi' sahing ditibe. Ampo' angkoro' bakahu supung mala dipatama di pangnganang lollo' bakahu.
41002023	Pihsang tempo di allo katohhoang Puang Yesus sibaha pahsikolana ungngolai sallimbo bela'. Menge sika mellao, yato pahsikolana Puang Yesus sika umponge'mi sangngaka-sangngaka boana pinamula.
41002024	Naitanna yato to Farisi naoamintee, "Akaboi indo pano pahsikolamu anna umbabei yato ang dai mala dibabe di allo katohhoang?"
41002025	Natimba'mi Puang Yesus naoatee, "Dakake'a' dio aha umbata yato aka ang hali nababe Tomaraya Daud sibaha änä' buana naonge kakuhangangngi anna manonoi?
41002026	Donetoo mentama di Dasanna Dehata, naonge Abyatar-i mendahi handang pongkahana imang, anna ungngalai dehpa ang puha dipopenomba yaling. Naala naande, anna nabea toine' pano di ingkänna ang nasibahaing, ang setonganna yato dehpa dasi'da-si'dai mala naande tau sehalinna ingkänna imang."
41002027	Nalombungngike' tula'na Puang Yesus naoatee, "Allo katohhoang dipaaha anna malai mehile hupatau. Dai dioate dipaaha hupatau anna la untuhu'i ingkänna atohang allo katohhoang.
41002028	Dahi Kodi' Änä' to Lino dianto ang ungkuasai allo katohhoang."
41003001	Yato Puang Yesus tama bung di pa'sambayangang. Ullambi'mi mesa tau di hao ang mate sambali teyyena.
41003002	Aha toe' di hao to Farisi ang inang pemala la umpeäng kasalaanna Puang Yesus. Lella' sika umpoimata Puang Yesus ke la umpabono'i tau doneto di allo katohhoang, aka' ponna nababe noa, ya' aha sika napolalang nasalla.
41003003	Naoate Puang Yesus pano yato di tau ang mate sambali teyyena, "Maio done di olo ke'de'!"
41003004	Mane ungkutanaii yato ingkänna tau ang di hao, naoatee, "Situhu' ada'ta, aka ang mala la dibabe di allo katohhoang: kamapiaandaka, kakarakeandaka; ungkalemuiraka tau sola, la dipateiraka?" Ampo' sika mahtang supu aka' dai aha pa'kalemunna.
41003005	Keaha' liung Puang Yesus, mapi'di' inahanna ungngita dai aha pa'kalemunna inde mai tau. Naoante pano yato di to makorong, "Tandoingkä' teyyemu!" Napentando si'daming teyyena. Ya' bono' siang donetoo.
41003006	Sika le'ba' siang yato sangngaka-sangngaka to Farisi, umpellei pa'sambayangang anna sipahtuyu-tuyui yato to pentindo'na Tomaraya Herodes pemala la sika umpatei Puang Yesus.
41003007	Puang Yesus sibaha to pentindo'na sika lunaung di Le'bo' Galilea. Ya' mai'di liung to Galilea umpentindo'i Puang Yesus. Anna mai'di toe' tau luyaho mai di Yudea,
41003008	luyaho mai di Yerusalem, luhao mai di Idumea, luhipe mai di Yordan anna luhao mai di Tirus anna Sidon sika sulei ullumba Puang Yesus aka' sika napelele aka ang puha nababe.
41003009	Yatoo tau mai'di liu, lambi' Puang Yesus unsuo to pentindo'na ungngala mesa lopi ang la naongei ke sihpi' mahong ongeanna.
41003010	Mai'di liung tau puha nabono'i, lambi' sibuhsu'-buhsu' kaleng yato ingkänna to makorong aka' pemala mendungku' anna naantii.
41003011	Anna tau ang napentamai setang ungngita boito Puang Yesus, suyu' bumi anna mekohai naoatee, "Äi, Dio liunto ne Änä'na Puang Alataala!"
41003012	Ampo' dai napabei Puang Yesus napepainsangnging yato setang didiona menna si'da setonganna Kalaena Puang Yesus.
41003013	Pihsananna dai'mi Puang Yesus di mesa tanete anna untambaii hupatau ang nakärä'i mendahi to pentindo'na. Sika suleing yatoo,
41003014	-
41003015	mane napillei sampulo derua tau, ang la napadahi rasul, naoaintee, "Kupilleikoa' anna malai umposolaiä' la umpalele sau tama Kaheba Mapia sibaha la unghambai setang."
41003016	Dianto inde sanga-sanganna yato to dipillei: ta Simon, ang nasangai Puang Yesus: Petrus;
41003017	ta Yakobus anna ta Yohanes ang sipoari, dianto änä'na Zebedeus, (nasangai Puang Yesus: Boanerges, bahtuanna: sinnoa kundäng);
41003018	ta Andreas, ta Filipus, ta Bartolomeus, ta Matius, ta Tomas; ta Yakobus, änä'na Alfeus; ta Tadeus; ta Simon, (ang disanga: Zelot, bahtuanna: tau ang si umpabali to ma'pahenta);
41003019	anna Yudas Iskariot ang umbalu' Puang Yesus.
41003020	Pihsananna Puang Yesus sibaha pahsikolana mentama di mesa dasang. Dai sika hali mande aka' mai'di sule tau tihimpung. Aha tau mangngoatee, "Umbai tahta'mi aka' dai si naaku mande."
41003021	Nahingnginna inde solasohonna Puang Yesus, yaho siang mai di bohtona la naala.
41003022	Donetoo sule tunne' sangngaka-sangngaka to pampakuhu ada' yaho mai di Yerusalem ma'kara naoatee, "Napentamai Beelzebul, dianto anna malai ullaba'i setang, aka' Beelzebul, dianto Pongkahana setang, ang mambea kakuasaang."
41003023	Natimba'mi yaling di pepakuhunna umpake pohapangang naoatee, "Mesa tau ang napentamai Pongkahana setang inang dai mala la unghambai pesuona Pongkahana setang ang umpentamai tau senga'.
41003024	Hapanganna ke ahai mesa kapahentaang ang dai mesa inaha, inang dai la mala masae kamesaanna, ampo' la maromi' sisähä'-sähä'.
41003025	Anna noa tunne' ke ahai to sanghapu ang dai mesa inaha, inang dai la tuho masannang, ampo' la madihhi' sisähä'-sähä'.
41003026	Dahi ponna ke ahai Pongkahana setang ullaba'i solana, inang dai aha ang la mampentindo'i.
41003027	Ampo' malake' dilaba'i setang ke ma'kuasa puha nei' tau. Hapanganna: dai aha mesa tau la mala mentama di dasanna to matoho, ang dipasihapang Pongkahana setang, anna mabokoi yaling ke dai matoho puha nei' unsangke' dolu yato to matoho, mane napabokoii."
41003028	Katämpä'ang tula'na Puang Yesus naoatee, "Kutula'ingkoa' setonganna ingkänna kasalaang ang nababe hupatau, moi petändo tahuhu, mala diampungngi.
41003029	Ampo' ponna mesa tau ma'tula' tahuhu umpa'bali Inaha Masero, tau yatoo dante' mala la diampungngi lambi' sapano-panona."
41003030	(Inde natula' Puang Yesus aka' aha ang mangngoaintee, "Napentamai setang.")
41003031	Puhanna yatoo, suleng indona anna ullu'na Puang Yesus. Sika naempeing yaling di aneang anna unsuoi tau nabahaiing.
41003032	Donetoo mai'di tau mohko' mangkulilingngi. Naoamintee, "O Tuang, napeängngo indomu sibaha ullu'mu yaling di aneang."
41003033	Natimba'mi naoatee, "Mennaraka Ko setonganna indoku anna ullu'ku?"
41003034	Mane nanenne'i yato ingkänna tau ang mohko' di behinna anna ma'karai naoatee, "Diante' inde mai indoku anna ullu'ku,
41003035	aka' ingkänna ang umpembabeing pangngelo'na Puang Alataala, dianto ullu'ku ang si'danna."
41004001	Donetoo mampakuhu bumi Puang Yesus di hao di behing Le'bo' Galilea. Suleng tau mai'di anna naleboi lambi' mendai' Puang Yesus di mesa lopi ang tohho sirungku' kalantanang anna mohko'i yaho. Yatone' tau mai'di sika ke'de' nei' di hipe di behing uhai.
41004002	Mane mampakuhui Puang Yesus umpake ma'kahupa-hupa pepaturu umpake pohapangang, naoatee,
41004003	"Pehingngiia'! Pihsang tempo aha mesa petani la mao mangngambo'.
41004004	Menge ungngambo' yato bannena, aha piha ang manaho pano di lalang. Ya' sule siang sedansiang naandei lambi' puha.
41004005	Aha toe' piha ang manaho naung di tampo di haho batu. Ya' tuhong yato banne. Ampo' aka' manipi' yato tampo ang naongei tuho,
41004006	ya' tahpana naalloi, ya' laonang malahso, anna mabangii lambi' mate aka' dai manaung uhaka'na.
41004007	Yato banne aha toe' piha ang manaho tama di alla' lohpo ang kedui. Inde lohpo kedui tuhtuang mahombo lambi' ungkapupu' yato ang tuhong, lambi' dai mala keboa.
41004008	Ampo' aha toe' piha banne ang manaho naung di tampo malambu. Tuho manahpa nei' lambi' keboa. Boana yatoo aha pentallumpulo luhpi', aha pengngunnumpulo luhpi', aha pensangngatu' luhpi'."
41004009	Puhanna yato mopohapangang, naoantee, "Menna pemala mangnginsang, pamapehingngiingnga'too!"
41004010	Tahpana namesa Puang Yesus, suleng pahsikolana sibaha to pentindo'na ang senga' mekutana didiona pohapangang indee.
41004011	Natimba'mi naoatee, "Pano di dioa' dibeakoa' dio kapainsangang la ungnginsang umba noa Kapahentaanna Puang Alataala ang masaeng tibuni, ampo' pano di to tama'pehingngi dipalambi'ing yaling di pohapangang
41004012	anna: 'Moi sika naita, dasiang nakaleso; moi sika nahingngi, datoi napebahtuang. Dianto anna dai mengkatoba' lambi' dai naampungngi Puang Alataala.' "
41004013	Ma'kara sala bumi Puang Yesus, naoatee, "Darakato dio ungnginsang bahtuanna pohapangang indee? Aka' ponna noa, ya' umbang dio la umpanoa ungnginsang pohapangang senga'?
41004014	To pangngambo' yatoo sinnoa to pambaha Kaheba Mapia.
41004015	Yato lalang ang naongei manaho banne, sinnoantoo hupatau ang unghingngi kaheba didiona umba napanoa ma'pahenta Puang Alataala. Nahingnginna yatoo, suleng setang nabulitu' pihki'na lambi' dang nakalehai aka ang puha natahimbo yaho mai di Puang Alataala.
41004016	Noa tunne' yato tampo manipi', ang naongei manaho banne, sinnoa hupatau ang ungnghingngi yato Kaheba Mapia anna tahpa napatamang di inahanna sitonda kakahsiang.
41004017	Ampo' yato Kaheba Mapia ang nahingngi dai mengnguhaka' yaling di inahanna lambi' dai mala masae tohho yaling. Aka' mane ungngolai sanghupa kamasuhsaang bahtu' kamadahhaang aka' yato Kaheba Mapia, ya' darang natähäng anna ungkebo'i Puang Alataala.
41004018	Noa tunne' yato alla' lohpo ang kedui, sihapanne' tau ang unghingngi Kaheba Mapia,
41004019	ampo' semata umpihki' supu katuhoanna anna pemala mendahi to makaka ang untombong kullena. Lambi' yato Kaheba Mapia ang puha nahingngi tihimpi' yaling di inahanna lambi' dai mala memboa mapia.
41004020	Pihsananna nei' yatoo tampo ang malompo sinnoa hupatau ang umpehingngii yato Kaheba Mapia anna natahimbo manahpai, lambi' tuhtuang mai'di pembabe mapianna. Aha ang pentallumpulo luhpi', aha ang pengngunnumpulo luhpi', aha ang pensangngatu' luhpi'."
41004021	Napatahhi' bung Puang Yesus ma'kara pano di to pentindo'na, naoatee, "Aharaka tau ang si umpau' lampu mane nasalohko'i baki, bahtu' napatoko di hoi' langka'na? Darakate' napatoko yaho di ongeang ang malängkä'?
41004022	Daete' aha mesa kaha-kaha ang tibuni la tibuni lolo, sinnoanna: ingkänna ang tadipetula'ing dinoa, la kainsangang siang ke dako'mi.
41004023	Dahi menna pemala mangnginsang, pamapehingngiingnga'too!"
41004024	Pamapekalesoi ingkänna ang unghingngi; lite' ang umpake pano di solamu dia tuntone' la dipakeingko anna malake' dihängngängngi.
41004025	Aka' menna ang inang ahang ang nainsang, inang la dihängngängngiking, ampo' menna ang dai ma'pehingngi, ingkänna yato ang nainsang la dialai yaling mai di pihki'na."
41004026	Ma'tula' bung Puang Yesus pano di tau mai'di naoatee, "Noanto indee Kapahentaanna Puang Alataala: sihapang mesa popinamulaang ang napamula tau naung di tampo.
41004027	Moi hahe ke bengii anna kaleha ke di alloi, tontong tuhtuang lobo' yato ang napamula. Dai nasa'ding yato tau anna dai nainsang umba noa katuhoanna, ampo' lobo' tomande'.
41004028	-
41004029	Pihsananna mentangke, lambi' keboa, mane mahei. Ya' dipupung aka' lambi'mi tempona."
41004030	Nalombungngike' pepakuhunna Puang Yesus, naoatee, "Akake' la dipasinnoaing Kapahentaanna Puang Alataala? Bahtu' pohapangang umba ang la mahasa dipasinnoai?
41004031	O io, kuinsammi. Sinnoa sallisa' batunna pinamula ang handang saohko' ang napamula tau pano di bela'na.
41004032	Moinnakato anna saohko'i yato batu pinamula, ampo' ponna tuhong, ya' mala untondong asang ingkänna pinamula ang senga', anna mala toi malängkä' sinnoa poang kayu. Lambi' sulei sedansiang anna mesehängngi dai' di tangkena, tanda käyyänna."
41004033	Noanto ang napanoa Puang Yesus umpake mai'di pohapangang yaling di pepakuhunna, situhu' ang mala nainsang to pa'pehingngi.
41004034	Dai aha untula' aka-aka siamo pano di tau mai'di ke dai umpake pohapangang. Ampo' ponna pano di to pentindo'na napakalesoing nei'.
41004035	Tahpana di maloena yatoo ma'karang Puang Yesus pano di to pentindo'na naoatee, "Talaoa' bete' inde di tando bete'na le'bo'."
41004036	Sika umpellei yato tau mai'di anna le'ba'i molopi bete'. Aha toe' sangngaka-sangngaka lopi senga' sibaha-baha le'ba'.
41004037	Pihsananna sule pepahi käyyäng sibaha bombang, lambi' mai'di uhai mentama di lopinna anna sai'di' tala limmi'.
41004038	Donetoo Puang Yesus menge hahe meollong di lau' di bii' lopi. Nahekeng pahsikolana, naoaintee, "O Tuang, akana la mekalembeirako Dio? Aka' la limmi'mi tau indee!"
41004039	Kalehang yatoo anna umpamahtang yato pepahi anna umpa'karai bombang naoatee, "Sihoang! Mahtangngo!" Tahpa naboli siang yato pepahi anna mahtang toine' sumule yato le'bo'.
41004040	Mane ma'karai pano di pahsikolana naoatee, "Akana dä' umpetahpa'a'? La darakoa'ne' mahea' aka' aha siamä'."
41004041	Sika mahea' liu yatoii anna sipa'kara-karai naoatee, "Menna sakalirakae' inde tau anna moine' pepahi anna le'bo' tuhu'-tuhu'ammi pano?"
41005001	Sika lambi'na bete' di Bohto Gerasa,
41005002	tuhummi yaho mai di lopi. Pihsananna ahang mesa muane ma'lumpa'-lumpa' sule luyaling mai di leäng ku'bu'. Yatoo tau napentamai setang.
41005003	Ya' tohhong di hao di ku'bu' anna si ullelengngii leäng ku'bu'.
41005004	Moi dipungo hante bahsi mala toi nakahtu-kahtu tandana matoho liu. Ya' dang aha tau mambela mantähäng.
41005005	Allo bengi kalao-lao leleng supu di hao di ku'bu' anna si dai'i di tanete. Si katamba-tamba anna si ungngala batu nabila'ing kalaena.
41005006	Tahpana ungngita Puang Yesus di lau' mai kahao, lumumpa'mi sau natammui anna malimuntu'i di olona.
41005007	-
41005008	Naoaminte Puang Yesus, "Sohongngo setang yaling mai ne di tau!" Napekäyyängngi liu metamba naoatee, "O Puang Yesus, Änä'na Dehata ang Handang Matande, aka la umbabe pano di kodi'? Kupalau mating ke la malai ma'dandio di tingngayona Dehata anna dä' undahha."
41005009	Ya' nakutanaing, naoaintee, "Menna sangammu?" Natimba'mi, naoatee, "Sangangku 'Sambahanang.' Disangaä' noa aka' mai'diang setang ang yaling done di kalaeku."
41005010	Napalau mase yato setang ke la malai anna dai nalaba'i malai yaling mai yato di bohto.
41005011	Di hao di ongeang donetoo sipatu aha mai'di liu bahi lella' sika mambuang yaho di ahe tanete.
41005012	Malaung yato setang ang yaling di kalaena yato tau pano di Puang Yesus naoatee, "Palutamaang dono di ingkänna bahi."
41005013	Napabei si'dang Puang Yesus. Ya' sohongnging yato setang yaling mai di kalaena yato tau anna mentamai yato di bahi. Ya' bungka' siang yato bahi anna sika tibei naung di behing karakeang lutama di le'bo' lambi' limmi'i yaling di le'bo'. Umbai donsa'bu mai'dinna.
41005014	Yato ingkänna tau, ang lella' undakai yato bahi, tahpa sika lumpa' le'ba' do napalele pano di bohto mahoa' anna sangngaka-sangngaka bohto ang nasidungku'ing. Sohongnging tau la do ungngita yato aka ang dahi,
41005015	sika le'ba'i pano di Puang Yesus. Naitang di hao yato tau ang puha napentamai setang malinong mohko' anna mampake manahpang aka' marohong sumule pihki'na. Ya' sika mahea' asammi ungngita umba noa kakuasaanna Puang Alataala.
41005016	Ingkänna tau ang ungngita yato aka ang dahi pano yato di tau anna yato di ingkänna bahi sika napalele leleng.
41005017	Tahpana yatoo, ingkänna ihsi bohto ungngoaintee Puang Yesus, "Kalemuiang, daung dinne lolo, laomo!"
41005018	Dai'na di lopi Puang Yesus, yatoo tau ang nakuasai setang langngena' malau pano ke la malai mempola.
41005019	Ampo' dai napabei. Naoaintee, "Laoo sumule anna untula'ing solasohommu aka ang nababe Puang Alataala pano di kalaemu anna umba noa kamarota'anna tama di kalaemu!"
41005020	Le'ba'mi yato tau anna napalele lelengngi pano di Sampulo Bohto yato aka ang hali nababe Puang Yesus pano di kalaena. Pusa' asang liu tau nahingngi.
41005021	Tahpana sumule Puang Yesus bete' di Kapernaum, ya' mai'ding sule tau mallebo di hao di behing le'bo'.
41005022	Pihsananna suleng mesa tau ang disanga Yairus, mesa di alla'na to pangngäto' yaling di pa'sambayangang yato di bohto. Tahpana ungngita Puang Yesus, ya' malimuntu'mi pano di olona.
41005023	Malau mase pano naoatee, "O Tuang, makorong maho änä'ku ang bahine. Ke la malai, maoo pano anna ungnganti anna bono'i; dai la mate!"
41005024	Ya' le'ba'mi Puang Yesus sibaha inde ta Yairus. Mai'di liu tau mentindo', sisihpi'-sihpi' kale.
41005025	Yaling di alla'na aha toe' mesa bahine ang unsa'ding korong mallambi' ang daloloi aha nabolinna yaling di sampulo derua pahiamanna.
41005026	Puha liung kasi aka-akanna nabalu'i nabaya'ing mai'di to pa'pakuli, ampo' dasiang mio bono', tuhtuande' matama koronna, dahi masuhsa liu.
41005027	Indee bahine si unghingngi toe' aka ang si nababe Puang Yesus. Yaling yato di tängngäna tau kambang mengkasihpi' kasi yato bahine umpendungku'i kebo'na Puang Yesus,
41005028	aka' naoate are' inahanna, "Moi kuanti kale kaya'na, ya' bono'mä'tee'."
41005029	Naanti si'dang pano yato kaya'na. Ya' bono' siang yato korong ang nasa'ding.
41005030	Donetoo nasa'ding siang Puang Yesus aha tau ang puha nakalemui yaling di kakuasaanna. Kasaile-ileng pano yato di tau mai'di, anna mekutanai, naoatee, "Menna ang mangnganti kaya'ku?"
41005031	Sika naoante yato ang mentindo', "Ungngita siang Dio, Tuang, mai'di liu tau ang mangkulimboio. Pake umpekutana buking Dio, menna ang mangngantio?"
41005032	Ampo' kasaile-ile leleng siang Puang Yesus umpeäng yato tau ang mangnganti.
41005033	Yato bahine nainsang nei' aka ang menge dahi di kalaena. Ya' sikalalla'mi mahea', le'ba' malimuntu' pano di olona. Bilang natula' pole' aka ang nababe langngena'.
41005034	Ya' naoamintee, "O änä'ku, napabono'o kapampetahpa'ammu. Paela'i, mahasante' inahammu le'ba' aka' bono' liumo."
41005035	Mengeke' ma'kara Puang Yesus, suleirang sangngaka-sangngaka tau luhao mai di dasanna ta Yairus, anna ungngoainte pongkahana, "Mateng änä'mu, Tuang! Damong unsaha-saha inde tuangkuhu."
41005036	Ampo' datomande' napehingngii Puang Yesus. Supung ungngoaintee ta Yairus, "Daa ummahea', ampo' diare' pamatohoi kapampetahpa'ammu!"
41005037	Ya' le'ba'mi Puang Yesus pano, ampo' dai umpabei tau senga' mempola, supung ta Petrus, ta Yakobus anna ta Yohanes arinna.
41005038	Tahpana sika lambi' pano di dasanna ta Yairus, nahingnging pihsa' bongnga' tau sibaha to dumuseng, sika killa.
41005039	Ya' tamang anna naoainte, "Akana bongnga'rakoa' dio dumuseng? Aka' inde änä' daete' mate, ahana kaleete' hahe."
41005040	Ampo' sika napetaha-tahai supu. Nasuo asammi sika mao tama di aneang. Supung to baha'na anna yato pahsikolana tallu tama sibaha yato di tambinna to mate.
41005041	Ya' natokeing teyyena Puang Yesus anna naoaintee yaling di basana, "|iTalita kum!|r" Bahtuanna: "O Ai', kalehamo!"
41005042	Ya' kaleha siang di hoi' mai anna tahpa mellaoi. (Inde änä' sampulo deruang pahiamanna). Ingkänna tau ang mangngita yato kadahiang pihsa' pusa' liu.
41005043	Ampo' dai napabei Puang Yesus sika napetula'ing pano di tau senga'. Mane naoaite Puang Yesus, "Pakandeia' inde änä'!"
41006001	Mengkalaong Puang Yesus sibaha pahsikolana sumule pano di bohtona, dianto Bohto Nazaret.
41006002	-
41006003	Tahpana allo katohhoang napahandu'mi mampakuhu yaling di pa'sambayangang. Ingkänna ang manghingngi sika pusa' liu naoatee, "Umbanne' napangngalai kamanähängang? Aka' tainsang siang inde tau: dianto tukang kayu, änä'na Maria anna kakana ta Yakobus, ta Yusuf, ta Yudas anna ta Simon. Aha toe' dinne arinna ang bahine. Akanna malae'ne' umpapia ang mepusa'-pusa'?" Ampo' aka' dai tama di ahkalanna yato tau mai'di didiona umba noa kakuasaanna Puang Yesus, lambi' dai sika napetahpa'.
41006004	Sika napa'karaing Puang Yesus naoaintee, "Mesa nabi moi umba naongei dipakeangka' toi, ampo' supung ke di haoi di bohtona toboe', bahtu' yaling di hapunna toboe' sibaha solasohonna anna dai dipakeangka'."
41006005	Daine' mala umbabe ang mepusa'-pusa' ke di hao toboine' di bohtona; supung unsahpa sangngaka-sangngaka to makorong anna malai bono'.
41006006	Nakapusa'i Puang Yesus aka' sika dai mampetahpa'. Pihsananna le'ba'mi Puang Yesus sibaha pahsikolana ullelengngi bohto-bohto anna mampakuhui.
41006007	Untambaing yato pahsikolana sampulo derua, mane napahentai moderua-ruaang sibaha nabea kakuasaang ullaba'i setang.
41006008	Akinna sika le'ba' naoainte dolu, "Dakoa' mala umbaha aka-aka yaling di pellaoammu, supung huntung. Moi bokung, moi tas, moi doi', datoi mala umbaha.
41006009	Malakoa' mesapatu, ampo' dai mala umbaha derua kaya'mu.
41006010	Anna ponna ke lambi'mokoa' di mesa bohto anna natahimbomokoa' puäng dasang, dia lolontoo la ungngongei tohho lambi' umpellei bohto.
41006011	Ampo' ponna ke lambi'mokoa' di mesa bohto anna dakoa' natahimbo to pa'bohto, bahtu' dakoa' sika napehingngii, ya' pelleii anna umpentalahpi'ing tampo ang mendehke' pano di bihti'mu anna malai mendahi pengkakalehaang pano diii. "
41006012	Sika le'ba'ing inde pahsikolana umpepainsangnging kaheba, dianto hupatau pahallu mengkatoba'.
41006013	Anna unghambai mai'di setang yaling mai di tau, sibaha umpabono' to makorong umpake minnä' zaitun.
41006014	Tomaraya Herodes unghingngi kaheba didiona pembabena Puang Yesus, aka' kainsangang di umba-umba naongei. Londonang aka' aha tau ang mangngoatee, "Yohanes to Pantero' tuho sumule. Dianto anna ahai kakuasaanna umbabe ang mepusa'-pusa'."
41006015	Ampo' aha toe' ang mangngoatee, "Nabi Eliaetee'." Aha salake' ang mangngoatee, "Nabi senga'etee' ang sinnoa nabi ang dolu."
41006016	Nahingnginna yatoo Tomaraya Herodes, ma'karang naoatee, "Diantee' inde ta Yohanes to Pantero' ang puha kupesuoi dileta'i bää'na, ampo' dinoa tuho sumule!"
41006017	-
41006020	Aka' aha dolu tula'na inde Yohanes ang umpakeaha' hapunna Tomaraya Herodes. Noa indee ang dahi: Tomaraya Herodes ungkabengngi ta Herodias, bahinena siullu'na. Tahpana nahingngi Yohanes, ya' si nakambaho loloming naoaintee, "Setonganna untehkaio atohang aka' umpobahineo Herodias ang bahinena siang ullu'mu." Ya' keaha'mi yato bahinena Herodes pano di Yohanes, napadiinahanna lambi' pemala napatei. Ampo' dai mala aka' nadakai Tomaraya Herodes aka' nainsang naoatee, "Inde Yohanes to maroho inahanna." Dianto anna mahea'i lambi' ditahungkung anna malai nadakai. Ponna ma'tula' ta Yohanes nakärä'i napehingngii Tomaraya Herodes moinnakatoo dai nainsang asang bahtuanna. Ampo' aka' kaha-kahanna bahinena dianto anna ditahungkummi.
41006021	Tahpana masae-sae ma'rame-rame di allo kadahianna Tomaraya Herodes, umbahai ingkänna to kepangka' anna ang diangka' ihsi bohto luhao mai di ingkänna bohto di Galilea.
41006022	-
41006023	Donetoo aha mesa änä' bahine, änä'na ta Herodias, sumayo. Yato sayona nakärä'i liu lambi' umpamasannang Tomaraya Herodes sibaha to sulena. Puhanna yatoo ma'danding sitonda mopinda naoatee, "Aka ang umpemala, palau tomande'i, kubearangko! Moi sambaheanna katomarayaangku kubea tukangko!"
41006024	Sohong yato änä' bahine do naoaminte indona, "Aka ang la mapia kupalau?" Natimba'mi indona, naoatee, "Palaui anna naleta'ingko bää'na Yohanes to Pantero'!"
41006025	Sumuleng yato änä' bahine pano di tomaraya anna malaui naoatee, "Bea siamä' dinoa bää'na Yohanes to Pantero'. Padihoi'ingkä' di baki'!"
41006026	Nahingnginna yatoo tomaraya, masuhsa liu nasa'ding, ampo' dai mala tala nabea, aka' sala' puha mopinda anna la masili di hao di olona to sulena.
41006027	Tahpa unsuo siang mesa änä' buana naoaintee, "Laoo leta'ingkä' bää'na Yohanes to Pantero'!" Ya' le'ba'mi pano di pantahungkungang anna tahpa napeleta'i bää'na.
41006028	Mane sulei nabaha, napanaungngi di baki' anna nabeai pano yato di änä' bahine. Pihsananna inde änä' bahine nabea salang pano yato di indona.
41006029	Nahingnginna pahsikolana Yohanes yato aka ang dahi, sika mao siang do naala bahkena anna naku'bu'i.
41006030	Pihsananna yato sampulo derua ang nasuo sohong mambaha Kaheba Mapia sumuleng tihimpung sibaha Puang Yesus. Sika napainsangnging ingkänna ang nababe anna ang napakuhuing.
41006031	Donetoo mai'di tau sisula'-sula' lambi' Puang Yesus sibaha pahsikolana dakaleng hali mande. Lambi' ma'karang Puang Yesus pano di pahsikolana, naoatee, "Maimokoa' talao bete' di ongeang mahulla-hulla aka' dia supu la mala diongei ma'lao mesa anna malakoa' mehile sämpäi'."
41006032	Dahi sika maong bete' molopi umpeäng ongeang mahulla-hulla.
41006033	Ampo' naonge mengkalaoi, mai'di tau mangngita anna mangnginsang ta menna anna umba la naola. Lambi' sika le'ba' yato tau mai'di do napendolui bete' naola yaho di kalantanang.
41006034	Tahpana tuhung Puang Yesus yaho mai di lopi, tahpa ungngitang yato tau mai'di. Ya' kende'mi pa'kalemu yaling di inahanna pano yato diii, aka' sika sinnoa domba ang dai aha to pangkambi'na. Dianto anna ma'kahupa-hupang pepakuhu napakuhuing.
41006035	Tahpana mahammong, ma'karang yato pahsikolana Puang Yesus naoatee, "O Tuang, inde ongeang ang taongeia' mahulla-hulla, anna mengeng la bengi.
41006036	Dahi ahante' unsuo le'ba'i indo pano tau anna malai sika ungngalli andeang pano di sangngaka-sangngaka bohto saohko' ang marungku'."
41006037	Ampo' natimba'mi Puang Yesus, naoatee, "Diongnga'tee' mampakande!" Naoante pahsikolana, "Ei! Ampo' la kami' disanga la mangngalliing andeang? Sinnoa pa'kahuaang bulanna nasaho mesa tau!"
41006038	Mekutanang Puang Yesus pano diii naoatee, "Ahake' ne andeammua'? Laokangkoa' itai." Puhanna sika naita, naoantee, "Ahake' lima roti anna aha tuke'ne' derua bau."
41006039	Nasuong Puang Yesus inde tau mai'di mohko' ma'kulimbo-limbo umpoampi' lohpo mamata.
41006040	Aha si limampulo yaling di sangkulimbona, aha si sangngatu'.
41006041	Pihsananna naalang Puang Yesus yato lima roti anna derua bau, mane mentongai dai' di langi' menge siang umpalau behe dai' di Puang Alataala. Puhai yatoo, mane umbika-bikai yato roti sibaha umbose'-bose' bau, mane nabeai pano di pahsikolana nasusaing pano yato di tau mai'di.
41006042	Ingkänna yato tau ang aha donetoo mampebohoi asang.
41006043	Pihsananna nahimpung salang pahsikolana yato la'binna ang dang napuha tau. Ya' ke punno salake'ne' sampulo derua baki.
41006044	Ke diihsa'mi yato muane supu ang mangngande, umbai aha limang sa'bu.
41006045	Puhanna yatoo, ya' unsuong pahsikolana Puang Yesus sika dai' di lopinna anna malai sika mendolung nei' bete' di Betsaida, aka' mengeke'ne' unsuo yato tau mai'di sumulei pano di bohtonaii.
41006046	Tahpana yatoo sika le'ba'i, ya' dai'mine' Puang Yesus di tanete ma'sambayang.
41006047	Pihsananna yatoo benging anna yato lopinna pahsikolana yalimmi di tängngä le'bo', ampo' yaho loloke'ne' Puang Yesus yato di tanete.
41006048	Tahpana umbai lehang tehte' tallu, naitang sika masuhsa umbose lopinna aka' sika natammui pepahi. Ya' tahpa le'ba'mi Puang Yesus napellambi'i, mellao yaho di haho uhai, lambi' sai'di' tala nadolui.
41006049	Naitanna mellao yaho di haho uhai, sika ingngi'mi
41006050	aka' nasanga anitu anna mahea' liu. Ampo' sika tahpa napa'karai Puang Yesus, naoaintee, "Pamahasaia' inahammu! Daummahea'! Kodi'ete' indee."
41006051	Mane mendai'i di lopinna, ya' tahpa mahtang siang yato pepahi. Sika tingke'du' pahsikolana.
41006052	Moinnakatoo sika naita pembabena ang tanalambi' pihki', sinnoanna umpakande yato tau mai'di, ampo' dake' nainsang liu umba nasule kakuasaanna.
41006053	Tahpana sika lambi' di tando bete'na le'bo', ya' sika ullambi'mi mesa bohto ang disanga Genesaret, anna sika unsangke'mi lopinna di behing le'bo'.
41006054	Sohonna yaling mai di lopi, mai'di tau tahpa ungnginsang yato ang sule naoate, "Puang Yesus!"
41006055	Sika madihhi' siang le'ba' pano di ingkänna bohto ang marungku' do ungngala to makorong anna nasilembaii sule di olona.
41006056	Diamo naongei, dianto napambahai. Moi di ongeang mahulla-hulla, moi di bohto mahoa', aha toi sule tau umbaha to makorong pano di pasa' anna malau masei ke la malai sika ungnganti kaya'na Puang Yesus. Aka' moi behing kaya'na supu naanti, ya' tahpa bono' asang.
41007001	Pihsang tempo sangkombongang to Farisi anna to pampakuhu ada' ang mengkalao yaho di Yerusalem, sule umpellambi'i Puang Yesus.
41007002	-
41007004	(Si biasa to Yahudi, londonang to Farisi, untuhu'i si'da-si'da ada'na peneneanna. Sinnoanna: Dai mande ke dai umbasei dolu teyyena napanoa ang si napanoa peneneanna. Noa tunne' ke sumuleng ma'pasa' pahallu sika umpamabasei teyyena mane mandei. Anna mai'dike' ang nababe ang si napanoa peneneanna, sinnoanna: umbasei ingkänna poreha hapu ang ma'kahupa-hupa.) Pihsananna yato to sangkombongang ungngita pahsikolana Puang Yesus mande dai umbasei teyyena situhu' ang si napanoa peneneanna.
41007005	Lambi' sika ungkutanaing Puang Yesus naoatee, "Aka boi inde pahsikolamu anna dai untuhu'i ada'na peneneanta? Aka' mande ampo' dai umbasei dolu teyyena sinnoa ang si napanoa peneneanta."
41007006	Nakeaha'ing Puang Yesus, naoaintee, "O to kalasi, tahpa' si'da ang naoa Nabi Yesaya didiomua'. Sinnoa ang tiuki' ang naoatee, 'Ingkänna inde mai tau tula'na kale anna dioaitee napamatandeä', ampo' yaling di inahanna nakahaoiä' nei'.
41007007	Alla' sika napenombaiä' aka' pepakuhu ang sika napake dianto pepakuhunna hupatau, tadia pepakuhungku.' "
41007008	-
41007009	Napatahhi'ke' tula'na, naoatee, "Kapahentaanna Puang Alataala undotaingnga'ne' umpellei anna untuhu'i liukoa' ada' hupatau. Inang manähäng liukoa' umpengkebo'i Kapahentaanna Puang Alataala anna untuhu'ikoa' pepakuhummu toboua' dio.
41007010	Aka' puhamokoa' nabea pahenta Musa, naoatee, 'Pakeangka'koa' to baha'mu.' anna 'Menna la untändoi to baha'na pahallu la dipatei.'
41007011	Ampo' ke ahai ang mangngoatee, 'Moinnakato aha aka-akangku, dasiang la kubea to baha'ku aka' la kupopenomba dai' di Puang Alataala ke dako'mi.'
41007012	Yato tau ang mangngoa noa, damong umpabeii la undului to baha'na.
41007013	Noanto umpakekuna puharakoa'to dio disanga ada'na peneneammu andana Bahtakara Dehata. Anna mai'dike' senga'na ang noa si umbabe."
41007014	Puhanna yatoo untambai bumi tau mai'di, naoaintee, "Pehingngiia' anna malai ungnginsang inde pohapangang:
41007015	Dai aha mesa ang di aneang ang napatama di bätäng kalaena tau ang la mangkärähko'i. Ampo' supung ang sohong yaling mai di kalaena tau ang si mangkärähko'i.
41007016	[Menna pemala mangnginsang, pamapehingngiingnga'too!"]
41007017	Tahpana inde Puang Yesus umpellei tau mai'di anna mentamai di mesa dasang, ya' nakutanaing pahsikolana didiona kalemba'anna yato pohapanganna.
41007018	-
41007019	Natimba'mi Puang Yesus, naoatee, "O', datuke'a' dio umpähäng? Darakaa' dio ungnginsang? Aka' ingkänna andeang ang mentama di kalae dai mangngola di inaha lambi' mekärähko'i, ampo' mangngola di kompeng mane dipasohongngi." (Dianto anna naoaite Puang Yesus: ingkänna andeang mala diande.)
41007020	Naoa sala bunte Puang Yesus, "Aka ang napasohong tau dianto ang mekärähko'i.
41007021	Aka' mengkalao yaling di inahanna tau sohong pihki' karake, sinnoanna: samangkamahoinna, maboko, papateang,
41007022	ungngindä'-indä' pa'bannetauang, mantahongkongngi, pakahiri', ma'bulitu', ma'pihki' tahuhu, ma'sinuhung, untändä' tahuhu tau senga', ungngangka'-angka' kalaena, makahha' bää'.
41007023	Ingkänna inde kakarakeang sohong yaling mai di inaha, dianto ang ungkärähko'i tau."
41007024	Pihsananna Puang Yesus mao naung di Bohto Tirus. Mentamang di mesa dasang, dai naaku ke la ahai tau ang mangnginsang kasuleanna. Ampo' dasiang mala nabuni.
41007025	Aha mesa bahine unghingngi kaheba didiona kasuleanna Puang Yesus, tahpa sule malimuntu' di bihti'na aka' aha mesa änä'na ang napentamai setang.
41007026	Inde bahine tadia to Yahudi ampo' to Siria-Penisia. Mengkamala' pano di Puang Yesus naoatee, "Kalemuiä' laba'ingkä' setang yaling mai di änä'ku."
41007027	Menge ma'kara didiona to Yahudi ang sihapang 'änä'' anna ang tadia to Yahudi ang sihapang 'asu' natimba'mi Puang Yesus, naoatee, "Pabeine' dolu napebohoi änä'. Aka' dai sihatang andeang ang inang dipatoka toboinne' änä' la dibea pano di asu."
41007028	Ampo' natimba' yato bahine, naoatee, "Tahpa', Puang, ampo' moi yato asu ang di hoi' meja mala ungngande tahu'bi' ang nanaho änä'."
41007029	Ma'karang Puang Yesus, naoatee, "Aka' pentimba'mu ang mapia situhu' kapampetahpa'ammu, dahi malamote' mao aka' malainne' yato setang yaling mai di änä'mu."
41007030	Maong yato bahine pano di dasanna. Lambi' pano, ullambi'mi yato änä'na ma'behe'-behe' yaho di patindoang masannang, aka' malaing yato setang.
41007031	Tahpana Puang Yesus umpellei bohto Tirus, naola pano di Sidon, mane tahhi'i naung di Le'bo' Galilea. Naola bete' di Sampulo Bohto.
41007032	Di hao yato di bohto, suleng tau umposola mesa tau ang binga anna motohomämung supu ke ma'karai. Sika malau mase pano di Puang Yesus, naoatee, "O Tuang, kalemuiang antii inde solaki' anna bono'i."
41007033	Ya' napapensähä'mi Puang Yesus di hao mai di tau mai'di, mane ungngului hängkä'na tama di talinganna yato to binga. Puhai, ya' mentingkurung, mane untu'doi lilana yato tau.
41007034	Puhanna yatoo, ya' mentongang dai' di langi' anna menanaha malängkä'i, mane naoaitee yaling di karanna, "|iEfata!|r" bahtuanna: "Tibuhkemo!"
41007035	Tibuhke si'dang talinganna, pahingnging pole' anna malang maleso pa'karanna.
41007036	Inde Puang Yesus ullahang liung yato ingkänna tau ang sika mangngita la natula' leleng pano di tau senga'. Ampo' moi nalahang, tuhtuang siang sika napalele sau tama.
41007037	Ingkänna tau ang manghingngi pusa' liu anna sika naoaitee, "Uu, ingkännane' ang nababe mepusa'-pusa' liue'! To binga mala napopahingngi, anna to tama'kara mala napopa'kara mahasa!"
41008001	Tempo yatoo aha bung sule tihimpung tau mai'di. Dai keandeang, dianto anna umbahaii pahsikolana Puang Yesus anna naoaintee,
41008002	"Kukalemui liu inde kasi tau mai'di, aka' tallung allona sibahaä' ampo' dai sika keandeang.
41008003	Dahi ponna la kusuo sumule lella' manono, ya' umbai la naala pali di tängngä lalang, londonang aka' aha bure' ang sule kahao."
41008004	Natimba'mi pahsikolana naoatee, "Ya' umbanne' la dipangngalaiing andeang dinne di ongeang mahulla-hulla ang la sihoa dipakandeing inde tau mai'di?"
41008005	Mekutanang Puang Yesus, naoatee, "Sangngakake'a' rotimmu?" Natimba'mi naoatee, "Ahake' pitu."
41008006	Ya' unsuong yato tau mai'di Puang Yesus sika mohko' naung di tampo. Mane ungngalai yato pitu roti anna ma'kuhhu'sumanga'i dai' di Puang Alataala. Puhai yatoo, ya' umbika-bikang yato roti anna nabeai pano di pahsikolana, mane sika nasusaing pano yato di tau.
41008007	Aha tuke'ne' sangngaka-sangngaka bau saohko'. Nakuhhu'sumanga'ing Puang Yesus yato bau mane unsuo boi pahsikolana, naoaintee, "Susa toine' indee."
41008008	-
41008009	Yato tau ang mangngande boho asang. Umbai aha uhpa' sa'bu tau mai'dinna. Pihsananna nahimpummi yato pahsikolana la'binna ang dang napuha tau, ya' punno salake' pitu dakang käyyäng. Puhanna yatoo napabeing sumule pano di bohtonaii,
41008010	mane dai'i di lopi Puang Yesus sibaha pahsikolana, mao bete' di Bohto Dalmanuta.
41008011	Sangngaka-sangngaka to Farisi sule umpellambi'i Puang Yesus, siteläng anna malai unghingngi ke ahai tula'na ang dai sihatang la natula'. Sika malau pano ke la malai napaitai mesa tanda ang mepusa'-pusa' anna malai sika nainsang naoatee sule si'daraka yaho mai di Puang Alataala.
41008012	Lella' umbi'bi' bää'na inde Puang Yesus, natimba'mi naoatee, "Aka suhunna änä' dinoa anna pemalai nasuoä' umbabe tanda ang mepusa'-pusa'? Ampo' kutula'ingkoa' setonganna dai la kuaku sika kubabeing."
41008013	Mane umpelleii yatoii anna mendai'i di lopinna, mane le'ba'i lubete'.
41008014	Donetoo nakalimpängngi pahsikolana umbaha roti, supung mesa ang nabaha molopi.
41008015	Umpa'karaing pahsikolana Puang Yesus naoatee, "Madakakoa' pano di raginna to Farisi anna raginna Tomaraya Herodes."
41008016	Sika napihki'mi aka bahtuanna anna ma'tula' noai, lambi' sipa'kara-kara naoatee, "Aka' umbai daia' kanna' roti tabaha."
41008017	Tahpana nainsang Puang Yesus yato ang sika nasitula'-tula'i, ma'karang naoatee, "Akana unsitula'-tula'irakoa' dio yato roti ang dai kanna'? Dasiake'a' mala umpähäng kakuasaangku? Bahtu' makahha'rakaa' bää'mu?
41008018	-
41008019	Bingarakakoa'too? Butarakakoa'too? Dangkaa' dio ungkalehai naonge umpakandeä' yato limang sa'bu tau, ya' sangngakake'a' baki la'binna ang unghimpung?" Sika natimba'mi, naoatee, "Sampulo deruake' baki."
41008020	Mekutana bumi, naoatee, "Anna naonge umpakandeä' yato uhpa' sa'bu tau, ya' sangngakake' la'binna dakang ang unghimpungnga'?" Sika natimba' bumi naoatee, "Pituke' dakang."
41008021	Naoaminte Puang Yesus, "Daburakaa' dio ungnginsang kasuleanna kakuasaangku dinoa?"
41008022	Sika lambi'mi bete' di Bohto Betsaida. Donentoo naposolaing sule mesa tau ang buta. Malau pano di Puang Yesus ke la malai naanti anna bono'i.
41008023	Ya' untokeing teyyena yato to buta anna natehtei sohong yaling mai di bohto. Puhai, ya' natingkuruing matanna anna naantii, mane nakutanaii, naoaintee, "Ahangka mala ungngita dinoa?"
41008024	Mennenne'mi inde tau, mane naoaitee, "Io, kuita noa poang kayu sika mellao. Umbai tau."
41008025	Naanti bung Puang Yesus matanna. Ya' napamalohämmi matanna mennenne', bono' siang yato matanna. Ya' tandaang asammi naita.
41008026	Naoamintee, "Laomo sumule pano di dasammu, ampo' daumpalelei tama di bohto."
41008027	Pihsananna Puang Yesus sibaha pahsikolana le'ba'mi pano di bohto-bohto ang sirungku' Kaisarea Filipi. Lella' mellao mekutana pano di pahsikolana, naoatee, "Situhu' tula'na tau ang unghingngia', nasanga mennaä' are' indee?"
41008028	Sika natimba'mi naoatee, "Aha ang mansangao Yohanes to Pantero', aha toe' ang mansangao Nabi Elia bahtu' mesa di alla'na yato ingkänna nabi ang aha dolu."
41008029	Ya' mekutana sala bumi Puang Yesus pano diii naoatee, "Ampo' ponna dioa', mennaä' Ko indee?" Mentimba'mi ta Petrus, naoatee, "Dio, Tuang, To Dilanti' la Mepasalama'."
41008030	Nalahang si'da-si'dang Puang Yesus anna malai dai sika napepainsangnging pano di tau senga' didiona Kalaena.
41008031	-
41008032	Puhanna yatoo, mampakuhung Puang Yesus pano di pahsikolana. Napakaleso liuing didiona kamateanna, naoatee, "Kodi' Änä' to Lino pahalluä' la ungngolai mai'di kamasuhsaang anna dä' natahimbo setobaha'ang, kapala-kapala imang anna to pampakuhu ada' lambi' la dipateiä'. Ampo' yaling di tallu allona la tuhoä' sumule." Nahingnginna yatoo ta Petrus, unghui' siang Puang Yesus pano di behing anna napa'karaii.
41008033	Mensaileng Puang Yesus pano di pahsikolana mane ungkeaha'i setang ang pemala ungkalambotängngi pengkähänganna Puang Alataala, naoatee, "Palaio done indee, Pongkahana setang! Aka' dao dio umpihki' aka ang napihki' Puang Alataala, supung ang napihki' to lino."
41008034	Pihsananna untambaing tau mai'di sibaha pahsikolana anna naoaintee, "Tau ang la pemala mampentindo'iä' pahallu ungkalimpängngi pangngelo'na toboe' sibaha umbulle kayu sitambeng, mane napentindo'iä'.
41008035	Aka' menna pemala umpamahendeng katuhoanna, la bilang mateetee'; ampo' menna ang tontong mampetahpa' moi dipatei aka' Kodi' anna Kaheba Mapia, dianto ang la dipasalama' sungnga'na.
41008036	Dai aha suhunna mesa tau ang untahongkongngi lino ke dasiang la salama' sungnga'na.
41008037	Aka' dai aha la mala nabea mesa hupatau ang la napopangngalli tama di suruka.
41008038	Di allo ang la di tingngayo la suleä' Änä' to Lino la sibaha kakuasaanna Ambeku anna la naposolaiä' semalaeka'ang masero. Dinoa tohhokoa' yaling di tängngä-tängngäna änä' dinoa ang dai mampetahpa'. Ampo' moinnakatoo, ke ahai ang mampengkasiliingkä' anna umpengkasili toinne' pepakuhungku, la kupengkasili toing nei' ke donentoo di allo kasuleangku.
41009001	Kutula'ingkoa' setonganna yalingnga' inde di alla'-alla'mu dinoa aha sangngaka-sangngaka tau ang dai la mate, dolunna ungngita Kapahentaanna Puang Alataala ang la sule sitonda kakuasaang."
41009002	Tahpana unnung allona puhanna umpainsangngi pahsikolana Puang Yesus didiona kamateanna, maong dai' di mesa tanete malängkä' umpasähä' kalaena sibaha tallu pahsikolana dianto: Petrus, Yakobus anna Yohanes. Dai sibaha solana ang senga'. Lambi' dai', sika ungngita Puang Yesus tirende hupanna.
41009003	Kaya'na mendahi moballo mabusa ang dai aha nasinnoaing mabusanna di lino.
41009004	Pihsa' tomande' lemba' Nabi Elia sibaha Nabi Musa. Lella' sipa'kara Puang Yesus, naita yato tallu pahsikolana.
41009005	Ma'karang ta Petrus pano di Puang Yesus, naoatee, "O Tuang, masannang liu tau dinne. Umbai mahasa ke umpake'de'i tau bansuli umpopantangnga' simesa: dio mesa, Nabi Elia mesa anna mesa Nabi Musa."
41009006	(Inde ta Petrus ma'tula' tomande'; dai nainsang aka ang la natula' aka' pihsa' sika mahea' anna pusa' liu.)
41009007	Pihsananna tuhummi yaho mai salehu' unsapu'ii. Ya' kahingngiammi kamaha yato yaling mai di salehu' naoatee, "Dianto inde Änä'ku ang kupakamaya. Pehingngiia' tula'na."
41009008	Sika menenne'-nenne' lelemmi di behinna, ampo' dai aha tau naita, supurang Puang Yesus.
41009009	Tempona sika tuhungngi yaho mai di tanete, napa'karaing Puang Yesus, naoaintee, "Daa umpetula' sängkäingnga' pano di tau senga' yato aka ang puha ungngitaa' ke dakä' dipatuho sumule Kodi', inde Änä' to Lino, di hoi' mai di kamateang."
41009010	Inde to tallu napehingngii yato pahentana, dai natula', ampo' supung di kalaena ang nasitula'-tula'i aka bahtuanna: Änä' to Lino dipatuho sumule.
41009011	Mane sika ungkutanaii Puang Yesus naoatee, "Akana naoaite to pampakuhu ada', 'Nabi Elia pahallu nei' la mendolu sule andana To Dilanti' la Mepasalama''?"
41009012	Mentimba'mi Puang Yesus naoatee, "Io, inang tahpa' la sule ang sinnoa Nabi Elia anna umpasadiai ingkänna siamo, ampo' umbane' noa ang tiuki' yaling di Suha' Masero, dianto: pahallu Kodi' inde Änä' to Lino la ungngolai kamasuhsaang anna napakauho-uho hupatau?
41009013	Anna kutula'ingkoa', setonganna haling sule yato ang sinnoa Nabi Elia, ampo' yato hupatau sika membabe pano situhu' pampemalanna. Dianto ang sinnoa aka ang puha tiuki' yaling di Suha' Masero didiona kalaena."
41009014	Tahpana Puang Yesus anna yato tallu pahsikolana silambi'mi sumule pahsikolana ang senga', sika ungngitang mai'di tau di hao. Sangngaka-sangngaka to pampakuhu ada' Yahudi menge sitimba'-timba' unsiala-alai tula'na sibaha yato pahsikolana Puang Yesus.
41009015	Ungngitanna Puang Yesus sule, sika pusa'mi, mane le'ba'i sika lumpa' natammui.
41009016	Sika nakutanaing Puang Yesus, naoatee, "Aka ang unsitimba'-timba'i sibaha to pampakuhu ada'?"
41009017	Ya' ahang mesa tau mentimba', naoatee, "O Tuang, umposolaä' änä'ku sule. Dai mala ma'kara aka' napentamai setang.
41009018	Ponna nakasulei bumi, si umpembänsä'-bänsä'ing kalaena naung di tampo, si membuha uhalena di suana, si umpasikiki' isinna anna si mato'do' kalaena. Puhang kupalau pano di pahsikolamu unghambai yato setang ampo' dai sika mala naalai."
41009019	Ya' sika naoaminte Puang Yesus, "Tehtereremokoa' dio indee! Umbarea' dio naola kapampetahpa'ammua'? Akana sähsä' lalangkoa'? La sangngakake' masaena tohhoä'a' yaling di alla'-alla'mu anna sa'bara' ungngoloikoa'? Bahai ne mai änä'!"
41009020	Ya' sika naposolaming. Tahpana ungngita Puang Yesus yato setang, ya' mato'do' siang yato kalaena änä', lambi' loe naung di tampo, membuha suana.
41009021	Mekutanang Puang Yesus pano di ambena yato änä', naoatee, "Masaengka inde si noa?" Natimba'mi ambena inde änä', naoatee, "Mengkalaoke' saohko'.
41009022	Si pemmai'ding la napatei inde setang, si manaho tama di api, bahtu' naung di uhai. Ke malai umbela Tuang, ya' kalemuiang kasi!"
41009023	Ya' natimba'mi Puang Yesus, naoatee, "Aka ungngoa? Ke malai kubela? Dai aha tala mala, ahsala' mampetahpa'i tau!"
41009024	Tahpa mekohang yato ambena änä', naoatee, "O Puang, mampetahpa'ä' ampo' dake' kanna'. Kalemuiä' anna kehängngängngi kapampetahpa'angku!"
41009025	Tahpana naita Puang Yesus tuhtuang mai'di sule tau mokalipumpung, ya' ungkarahta'mi yato setang, naoaintee, "Setang ang mampabinga anna ang mampatomaho, palaio yaling mai done di änä'! Daunsumule bou tama!"
41009026	Yato setang mekoha, mane umpasikalalla'i kalaena yato änä'. Puhai, ya' malaing yaling mai di kalaena. Indee änä', noa liung ang mate, lambi' mai'di tau mangngoatee, "Mateng!"
41009027	Ampo' natokei teyyena Puang Yesus, mane napakalehai. Ya' kalehang yato änä', malang ke'de' kalaena aka' bono' liung.
41009028	Tahpana di hao di dasang inde Puang Yesus, suleng pahsikolana nakutanai, naoatee, "Akana darangkang mala unghambai yato setang yaling mai di kalaena tau?"
41009029	Natimba'mi Puang Yesus, naoatee, "Setang ang noa indoo dai mala sadilaba'inna, supung ke disambayangngii mane malai."
41009030	Mengkalaong Puang Yesus sibaha pahsikolana umpatahhi' lalanna lupano di Galilea. Dai naaku ke la ahai mangnginsang ongeanna dinoa
41009031	aka' supung pahsikolana ang la napakuhu. Umpa'karaing pahsikolana, naoatee, "Kodi', inde Änä' to Lino, la dibehoä' pano di kakuasaanna to lino anna sika la napateiä', ampo' tallu allona puhangku mate la tuhoä' sumule."
41009032	Inde pahsikolana dai sika umpähäng yato ang natula' Puang Yesus, ampo' malaya' sika napekutanaing umba noa yato bahtuanna.
41009033	Lambi'mi Puang Yesus sibaha pahsikolana pano di Kapernaum. Tahpana yaling di dasang ang si naongei, mekutana Puang Yesus pano di pahsikolana, naoatee, "Aka yato ang unsitula'-tula'ia' langngena' di tängngä lalang?"
41009034	Ampo' sika mahtang supu aka' yato ang sika natula' di langngena' dianto unsiba'di-ba'dii didiona menna ang handang dipakeangka' yaling di alla'naii.
41009035	Mane mohko'i Puang Yesus, umbahai pahsikolana anna naoaintee, "Ponna aha tau ang pemala dipakeangka', pahallu mendihoi'ang anna ungkalemui ingkänna solana."
41009036	Pihsananna ungngalang mesa änä' saohko' inde Puang Yesus anna napake'de'i tama di alla'-alla'naii, mane naahingngi lella' ma'kara, naoatee,
41009037	"Menna ang untammui manahpa mesa tau aka' napetahpa'ä', ang diangka' dihoi'ang sinnoa inde änä' saohko', dianto ang mantammui manahpaä'. Anna menna ang mantammui manahpaä', tadia Kodi' supu ang natammui manahpa, ampo' Puang Alataalaetee' ang mansuoä'."
41009038	Ma'karang ta Yohanes pano di Puang Yesus, naoatee, "O Tuang, aha kiita mesa tau unghambai setang yaling di sangammu, ya' kisängkäing aka' kiinsang tadia solata ang mentindo' di Dio."
41009039	Ampo' natimba' Puang Yesus, naoatee, "Daunsängkäiia'. Aka' daete' aha mesa tau ang umbabe ang mepusa'-pusa' umpake sangangku, la tahpa umpatahuhu sangangku.
41009040	Menna ang la daingkea' mambali, dianto solata.
41009041	Kutula'ingkoa' setonganna ponna aha tau hapanganna mampaenu'koa', moi poro nabeang supu santangki' uhai kula' kalena aka' dioa' to pentindo'ku, ya' ahaete' yato saho pembabena.
41009042	Ampo' menna-menna ang umpasähsä' lalang moi poro mesa di alla'na inde mai änä' ang mampetahpa'mi di Kodi', dotanne' yato tau ang noa ditoke' batu käyyäng pano di bahokona mane dilimmi'i tama di le'bo'.
41009043	Ponna yato sambali teyyemu mandosaio, ya' dotante' umbose'i. Dotainne' tamao di katuhoang sapano-panona dai keteyye sambali andana la keteyye sibalio ampo' la napatamao di api nahaka ang dai aha pi'dena.
41009044	[ang naongei yaling ingkänna illi'-illi' bobosi ang aha lolo sibaha api ang dai mala pi'de lambi' sapano-panona.]
41009045	Noa tunne' ponna yato sambali bihti'mu la mandosaio, dotai tunne' umbose'i. Dotanne' tamao di katuhoang sapano-panona hehpä' andana la kebihti' sibalio ampo' la napatamao di api nahaka,
41009046	[ang naongei yaling ingkänna illi'-illi' bobosi ang aha lolo sibaha api ang dai mala pi'de lambi' sapano-panona.]
41009047	Anna ponna matammu ang mampadahi madosao, ya' dotanne' ungkahohe'i. Dotainne' tuhoo sibaha Puang Alataala dai kemata sambali andana la kemata sibalio ampo' la napatamao di api nahaka,
41009048	ang naongei yaling 'ingkänna illi'-illi' bobosi ang aha lolo sibaha api ang dai mala pi'de lambi' sapano-panona.'
41009049	Ingkänna indee mapahhi' asang la ditindo', ampo' ingkänna ang pemala mantindo'ä', pahallu dipamasero sinnoa bale ang disiai, ungngolai kamasuhsaang sinnoa bahsi ang napamakähhäng api.
41009050	Sinnoanna sia la umpamäsing lolo ingkänna andeang, ampo' ponna ke dang mäsing, ya' dai la kekuna. Noa tumokoa' dio, pahallukoa' kekuna noa sia. Pahallukoa' tohho sikalemu-lemui mesa anna mesa."
41010001	Pihsananna Puang Yesus sibaha pahsikolana umpelleing Galilea, sika la lusau di Yudea anna la lubete' di Salu Uhai Yordan. Nalebo bung sule tau mai'di lambi' napakuhu bou Puang Yesus.
41010002	Sule tunne' sangngaka-sangngaka to Farisi unsändä'i Puang Yesus yaling di pekutananna, naoatee, "Situhu' atohang ada'ta, la malaraka mesa muane untibe bahinena?"
41010003	Natimba'mi Puang Yesus naoatee, "Aka' akakae' ang napahentaingkoa' Nabi Musa?"
41010004	Sika natimba'mi naoatee, "Napabei Nabi Musa mesa muane la untibe bahinena ke ahai suha' kasitibeang."
41010005	Naoa salante Puang Yesus, "Nasuhung nauki'ingkoa' Nabi Musa pahenta ang noa, aka' inang makahha' bää'koa'.
41010006	Aka' naonge pampahandu'annai lino, naonge untampa hupatau Puang Alataala, tiuki' naoatee, 'Puang Alataala umpapia muane anna bahine.
41010007	Dianto suhunna anna mesa muane la umpelleii to baha'na anna sikolungngi bahinena
41010008	lambi' la mesang sibaha.' La noanto yatoii dang la derua, ampo' la mesang situhu' pangngitanna Puang Alataala.
41010009	Dianto anna yato aka ang puhang napamesa Puang Alataala dai mala la napasisähä' hupatau."
41010010	Tahpana lambi' tama di mesa dasang, mekutanang pahsikolana didiona yato langngena' kasitibeang.
41010011	Sika naoaminte Puang Yesus, "Menna-menna untibe bahinena, mane ungkabengngii bahine senga', inang ungngindä'-indä' pa'bannetauang.
41010012	Anna noa tunne' menna-menna untibe muanena mane kabeng salai pano di muane senga' inang ungngindä'-indä' pa'bannetauang."
41010013	Pihsang tempo aha tau umbaha sangngaka-sangngaka änä'-änä' pano di Puang Yesus anna malai nasahpa anna nabehe. Ampo' yato pahsikolana ungkeaha'i yato tau ang umbaha änä'.
41010014	Tahpana naita Puang Yesus, ya' keaha'mi pano di pahsikolana naoatee, "Pabeiia' ne mating änä', daa ungkalapaii ke pemalai di hao mai di oloku, aka' tau ang noanto inde mai ang ungngala taha yaling di Kapahentaanna Puang Alataala.
41010015	Kutula'ingkoa' setonganna menna-menna ang dai untammui manahpa Puang Alataala ang ma'pahenta, sinnoa inde mai änä' saohko', ya' inang daete'ne' la mendahi petauanna Puang Alataala yaling di kapahentaanna."
41010016	Puhanna ma'kara tahpa ungkalihpi'i yato sangngaka änä'-änä' lella' nabehe.
41010017	Naonge la mengkalaoi Puang Yesus umpatahhi' pellaoanna, suleng mesa tau mampellambi'i menanda-nanda. Mengkamala' di olona Puang Yesus anna mekutanai, naoatee, "O Tuang, To mapia inaha, aka ang pahallu la kubabe anna malaä' ullambi' katuhoang sapano-panona?"
41010018	Natimba'mi Puang Yesus, naoatee, "Akana umpemapiaringkä' Kodi'? Daraka dio ungnginsang daete' aha moi poro la mesa tau ang mapia sehalinna Puang Alataala.
41010019	Tantunte' anna ungnginsangngi ingkänna pahentana Puang Alataala, sinnoanna: dai tau mala papateang, dai tau mala ungngindä'-indä' pa'bannetauang, dai tau mala maboko, dai tau mala unsa'bii kalosengang, dai tau mala mambulitu', pahallu tau umpakeangka' to baha'..."
41010020	Natimba'mi yato tau, naoatee, "O Tuang, ingkänna nee kutuhu'i asang mengkalao di mahäti'ku."
41010021	Ya' nakalemui liung Puang Yesus yato tau naoaintee, "Mesake' ang la pahallu umbabe: Laoo do balu' asangngi ingkänna aka-akammu anna unsusai allinna pano di to pemase-mase anna la ullambi'o katomakakaang yaho di suruka. Puhaito umbabe yatoo, ya' maimo anna untindo'ä'."
41010022	Nahingnginna yato tau umba noa tula'na Puang Yesus, ya' le'ba'mi sitonda manaho inahanna aka' mai'di liu aka-akanna.
41010023	Pihsananna unnenne'ing pahsikolana Puang Yesus anna naoaintee, "Ahana inang mapahhi' si'da-si'da to makaka la tama di Kapahentaanna Puang Alataala."
41010024	Pusa'mi pahsikolana tahpana nahingngi tula'na, aka' nasanga maromi'ne' to makaka la mentama di suruka. Ya' ma'kara sala bumi Puang Yesus, naoatee, "Oa' änä'ku, inang la mapahhi' to makaka mendahi to pentindo'na Puang Alataala.
41010025	Maromi' puhane' onta mangngola lohso' pedai' andana la to makaka untindo' Kapahentaanna Puang Alataala, lambi' tama di suruka."
41010026	Sika tuhtuang pusa' inde pahsikolana anna sipa'kara-karai, naoatee, "Ponna ke noae' yatoo, ya' menna sakalinne' ang la mala dipasalama'?"
41010027	Natimba'mi Puang Yesus, naoatee, "Ponna kakuasaanna hupatau inang daete' aha ang la dipasalama', ampo' ponna kakuasaanna Puang Alataala malaete' nei'. Aka' ingkänna aka-aka mala asangngete'ne' nababe Puang Alataala."
41010028	Ma'karang ta Petrus pano di Puang Yesus, naoatee, "Kami' indee umpellei asangngang ingkänna aka-akangki' anna kitindo'o.
41010029	Natimba' Puang Yesus, naoatee, "Kutula'ingkoa' setonganna tau ang umpellei dasanna, ullu'na, to baha'na, änä'na, bahtu' tampona aka' natindo'ä' anna umpepainsangnging Kaheba Mapia,
41010030	dianto ang la untahimbo ma'luhpi'-luhpi' yaling inde di lino bala'na yato aka-akanna ang puha napellei, ampo' pahallu toe' ungngolai kamasuhsaang. Anna la tuho masannang lambi' sapano-panona.
41010031	Ampo' mai'di tau ang dipakeangka' dinoa, la dipadihoi'ang ke dako'mi; anna noa toi, mai'di tau ang dipadihoi'ang dinoa, la dipakeangka' ke dako'mi."
41010032	Naonge lella'i mellao Puang Yesus sibaha to pentindo'na ludai' di Yerusalem, yato pahsikolana ang di kebo'na sika pusa', anna noa tunne' yato to pentindo'na ang di hundi sika mahea'. Mane umbahai sala boi pahsikolana Puang Yesus anna naoaintee,
41010033	"Dinoa la dai'ingkea' di Yerusalem anna la lambi'mi tempona Kodi', inde Änä' to Lino, la dibehoä' pano di kapala-kapala imang anna to pampakuhu ada' anna la sika natahungkung mateä'. Puhai yatoo, la dibehoä' pano di tau ang dai ungnginsang Puang Alataala
41010034	anna malai napakauho-uhoä' anna nasitingkuru-kuruiä', mane sika nadahha tuhoä' anna sika napateiä', ampo' la tuhoä' sumule di allo katallunna.
41010035	Suleng ta Yakobus anna ta Yohanes, änä'na Zebedeus umpendungku'i Puang Yesus anna naoaintee, "O Tuang, kipalau ke la malai umbeaang aka ang la kipahallu."
41010036	Nakutanaing Puang Yesus, naoaintee, "Aka ang umpemala la kubabeingkoa'?"
41010037	Sika naoantee, "Kipalau ke la malai, ponna ke ma'pahentamo yaling di katomarayaammu, la umpaohko'ang di ongeang pa'pahentaammu, mesa di tando kuanammu anna mesa di tando kaihimmu."
41010038	Ampo' natimba' Puang Yesus, naoatee, "Daia' ungnginsang aka ang menge umpalau. La untuaraka la ungngolai kamasuhsaang lambi' mate, sinnoa ang la pahallu kuolai?"
41010039	Sika mentimba'mi, naoatee, "Io, kitua kiolai." Naoa buminte Puang Yesus, "Inang la ungngolai kamasuhsaang lambi' mate, sinnoa ang la kuolai,
41010040	ampo' didionane' menna ang la mohko' di hao di tando kuanangku anna tando kaihingku tadiaete'ne' Kodi' ang mampama'tantu, ampo' Ambekuete'ne' mampama'tantu pano di si mesa-mesa tau ang la sihatang nabea."
41010041	Nahingnginna yato sampulo pahsikolana ang senga', ya' tahpa sika keaha'mi pano di Yakobus anna Yohanes.
41010042	Ampo' sika natambai asang Puang Yesus anna naoaintee, "Ungnginsammia' umba noa to pa'pahenta yaling inde di lino ma'pahenta sitonda kamakahha'anna, anna ingkänna to kepangka' umpalao kakuasaanna sitonda kamasahhu'ang pano di petauanna.
41010043	Ampo' daia' dio mala noa yaling di alla'-alla'mu. Menna ang pemala mendahi ang handang keangka' yaling di alla'mua' pahallu mendahi to pantahiainna solana,
41010044	anna menna-menna ang pemala mendahi tau ang handang dipa'käyyängngi pahallu mendahi sabua'mu.
41010045	Aka' Kodi' inde Änä' to Lino sule mentama inde di lino, dä' la ditahiai, ampo' suleä' la mantahiai anna la umbehoä' sungnga'ku unsulängngi hupatau.
41010046	Tahpana sika ungngolai Yerikho, ya' ullambi'mi mesa to buta ang menge kapalau-lau doi' di behing lalang. Disanga ta Bartimeus aka' änä'na ta Timeus.
41010047	Nahingnginna naoate, 'Ang liu dianto Puang Yesus to Nazaret,' ya' metambang naoatee, "O Puang Yesus, Peänä'anna Tomaraya Daud, kalemuiä' kasi!"
41010048	Ya' sika nasängkäing yato tau mai'di, ampo' tuhtuang supu mekoha napekäyyängngi naoatee, "O Peänä'anna Daud, kalemuiä' kasi!"
41010049	Ya' tohhong Puang Yesus, mane naoaitee, "Tambaii mai." Sika natambaing, naoaintee, "Kehongko' liuo! Laomo pano aka' natambaimo Puang Yesus."
41010050	Inde to buta tahpa umpentibeming kumbänna anna malai madihhi' mellao. Ya' ke'de'mi mane menandai pano di olona.
41010051	Ya' nakutanaing naoaintee, "Aka ang umpemala kubabeingko?" Mentimba'mi yato to buta, naoatee, "Pemalaä' paita, Tuang."
41010052	Naoamintee, "Laomo. Aka' umpetahpa'ä', ya' malamote' bono'." Donetoo bono' siang yato to buta anna malang paita. Puhai, ya' untindo'i Puang Yesus ungngola lalang.
41011001	Tahpana la lambi'mi Puang Yesus anna pahsikolana dai' di Bohto Betfage anna Betania yaho di Tanete Zaitun sidungku' Yerusalem, ya' unsuong derua pahsikolana mendolu,
41011002	naoaintee, "Pendolumokoa' dai' indo di bohto ang landa'. Ke lambi'mokoa' dai', ya' la ungngitakoa' mesa änä' keledai ang tisangke' ang dake' aha napensakei tau. Buhkeii anna unghendengngingkä' yaho mai.
41011003	Anna ponna aha ang mangkutanaikoa', naoatee, 'Aka boi anna umbahaia'?' oaintee, 'Napahallu Puang, ampo' la baha' napasule siantee'.' "
41011004	Lambi'na dai', sika ullambi'mi mesa keledai tisangke' di olo baba dasang di behing lalang. Ya' tahpa sika nabuhkeing.
41011005	Aha sangngaka-sangngaka tau ang ke'de' yaho mekutana, naoatee, "E, akana ullahpa'ia' ne keledai?"
41011006	Sika natimba'mi naoatee, "Napahallu Puang, ampo' la nabaha siang are' sumule." Sika napabeing nabaha.
41011007	Tahpana lambi' naung di Puang Yesus, sika ungngalai kaya'naii sallapi' anna naampi'ing yato keledai, mane nasakeii Puang Yesus.
41011008	Tandana umpakäyyäng Puang Yesus, donetoo mai'di tau ungngalai kaya'na sallapi' anna naampa'i naung di lalang. Aha toe' ang ungngampa' palapa mahäti' di tängngä lalang ang nabaha di hao mai di bela'.
41011009	Ingkänna tau ang mangngita sika koha, naoatee, "Pudii sanganna Puang Alataala! La dibehe Inde ang nasuo Puang Alataala sule!
41011010	Dibehe Kapahentaanna Puang Alataala ang la sule, dianto kapahentaanna Peänä'anna Tomaraya Daud! Tapudii sanganna Puang Alataala, Dehata ang Handang Malängkä'!"
41011011	Lambi'na dai' di Yerusalem, mentamang Puang Yesus di tähämpä' Dasang Ada'na Puang Alataala anna kanenne'-nenne'i yaling sämpäi'. Ampo' aka' la benging, ya' tahpa sumuleng le'ba' naung di Bohto Betania sibaha yato sampulo derua pahsikolana.
41011012	Marondonnai yatoo, umpelleinna Betania sika ludai' di Yerusalem, manonong Puang Yesus.
41011013	Aha mesa poang ara ang naita kahao mahombo lala'na. Nalumbang pano anna naitai umbato ke ahai boana, ampo' lambi'na pano dai aha nalambi' aka-aka, supung lala'na, aka' inang tadiake' tempona la keboa.
41011014	Ma'karang Puang Yesus pano yato di poang kayu, naoatee, "Inang damo aha la keboa lambi' sapano-panona." Nahingngi toe' pahsikolana.
41011015	Pihsananna sika lambi'mi dai' di Yerusalem, mentama bumi di Dasang Ada'na Puang Alataala. Nahambaing Puang Yesus ingkänna tau ang ma'balu' di hao di tähämpä' Dasang Ada'na Puang Alataala. Anna umpentibeing yato mejana to pansambe doi'. Noa tunne' bangkunna yato to pa'balu' dangang-dangang napentibeing
41011016	anna dai umpabei yato ingkänna tau la umbaha aka-akanna mangngola di tähämpä' Dasang Ada'na Puang Alataala.
41011017	Puhaitoo, sika nasängkäing Puang Yesus, naoatee, "Aha tiuki' yaling di Suha' Masero ang naoatee 'Dasangku la disangai dasang ang la naongei tau ma'sambayang ang sule di hao mai di ingkänna bohto.' Ampo' umpadahirea' dio pembunianna to bokoti."
41011018	Kapala-kapala imang anna to pampakuhu ada' unghingngi didiona aka ang dahi. Dianto anna sika umpeängngi lalang anna malai umpatei Puang Yesus, aka' ma'kasuehe ungngita yato tau tuhtuang umpehingngii pepakuhunna Puang Yesus.
41011019	Mahammona yatoo, inde Puang Yesus sibaha pahsikolana le'ba'mi naung sumule di Betania.
41011020	Marondonnai di mebengngi' sika sumule bung ludai' di Yerusalem. Lella' mellao sika ungngitang yato poang ara mabangi lambi' naung di uhaka'na.
41011021	Nakalehaing ta Petrus yato aka ang puha nahingngi di pehengi lambi' ungngoaintee Puang Yesus, "O Tuang, itare indo hipe poang ara ang puha untändoi: hehämmi!"
41011022	Naoante Puang Yesus, "Petahpa'ia' dai' di Puang Alataala!
41011023	-
41011024	Kutula'ingkoa' setonganna ponna ma'sambayangkoa' anna malau, petahpa'itoo puhamokoa' nabea Puang Alataala yato ang umpalau. Hapanganna ke ahai tau ang umpa'karai tanete naoatee, 'Tiängkä'o tama di le'bo',' ya' inang la dahi noa yatoo, ahsala' dai ma'derua inaha ampo' la napetahpa' si'da aka ang puha naoa.
41011025	Anna ponna ke ma'sambayangkoa' ampo' dasiang masannang inahammu pano di tau senga', ya' ampungngii dolu mane malai naampungngi toukoa' dio Ambemu ang yaho di suruka.
41011026	[Anna noa toi ponna dao mangngampungngi, ya' datoete'ne' la naampungngi Ambemu ang yaho di suruka yato kasalaammu.]
41011027	Sika lambi'mi dai' di Yerusalem. Tahpana yaho, ma'lao-laong Puang Yesus tama di tähämpä' Dasang Ada'na Puang Alataala. Suleng napellambi'i kapala-kapala imang, to pampakuhu ada' anna setobaha'ang.
41011028	Sika mekutanang, naoatee, "Umba nakasulei ne kakuasaammu anna malao unghambai to pa'bulele yaling mai di Dasang Ada' di pehengi? Anna menna ang mampopa'kuasao?"
41011029	Mentimba'mi Puang Yesus pano diii naoaintee, "Aha touko mesa pekutanangku mating di dioa'. Ponna mala tahpa'a' pentimba'mu, mane kutimba'i pekutanammua' didiona menna ang mambeaä' kakuasaang umbabe ingkänna yatoo.
41011030	Noa inde pekutanangku: Menna umbea kakuasaang pano di Yohanes to Pantero': Dehataraka, hupatauraka?"
41011031	Ingkänna yato kapala imang anna setobaha'ang situla'-tula' anna naoaitee, "Ponna taoaa'te, 'Dehata mambea kakuasaang,' ya' la naoamingkea'totee, 'Ponna noa, ya' akana daia' ungngaku umpetahpa'?'
41011032	Ampo' dabure' huhu la dioate, 'Sule di kakuasaanna hupatau.' " (Aka' sika mahea' la nakeaha'i tau mai'di, aka' ingkänna tau ungngangka' Yohanes mesa nabi.)
41011033	Dahi sika mentimba'mi pano di Puang Yesus naoatee, "Dai kiinsang kitimba'." Sika naoaminte Puang Yesus, "Ponna noa, ya' datoeto Ko kutula'ingkoa' didiona umba nakasulei kakuasaangku anna malaä' membabe noa."
41012001	Napahandu'mi Puang Yesus ma'tula' umpake pohapangang pano di kapala-kapala imang, to pampakuhu ada' Yahudi anna setobaha'ang. Naoatee, "Aha mesa tau ang umpapia bela' angkoro'. Nahala lipu', napapiaing bombeng ang la napampihsä'i angkoro' anna umpake'de' pa'hondaang malängkä'. Puhaitoo napopetesammi yato bela'na pano di sangngaka-sangngaka to pantesang, mane le'ba'i pano di bohto senga'.
41012002	"Tahpana lambi' tempo pantuhangang, yato puäng bela' unsuo mesa sabua'na pano di to pantesang la ungngala boa pinamulanna ang mendahi katahaanna.
41012003	Ampo' sika nasahka anna nasibamba-bambaii supu anna nasuoi sumule tomande', dai aha aka nabaha.
41012004	Pihsananna yato puäng bela' unsuo bumi sabua'na ang senga'. Lambi'na pano nabamba bumi yato to pantesang lambi' pehaha bää'na, mane napakasili-silii anna nahambaii yaling mai.
41012005	Yato puäng bela' unsuo bumi sabua'na ang senga'. Indee sika napatei. Tontong napanoa: aha ang sika nabamba, aha ang sika napatei.
41012006	Dahi dinoa mesarang supu tohho, diantoo änä'na ang napakamaya. Lambi' unsuo änä'na pano di to pantesang aka' napihki', naoatee, 'Umbato ke sika nakalaya'i nei'.'
41012007	Ampo' tahpana sika ungngita yato änä' to pantesang, ya' sioa-oamintee, 'Diangnga'to indo ang la umpuängang inde bela' ke mateng ambena. Dahi tapateiia' anna malai kita'a' umpuängang inde bela'.'
41012008	Nasahka inde änä' mane napateii anna bahkena napentibeing yaling mai di huäng bela'."
41012009	Mekutanang Puang Yesus, naoatee, "Dahi dinoa, akang la nababe yato puäng bela' pano di to pantesang? Tantunte' anna la panoi di bela'na anna umpatei asangngi yato ingkänna to pantesanna, mane napapetesang salai yato bela'na pano di tau senga'.
41012010	Darakate' puha umbata ang yaling mai di Suha' Masero didioku naoatee, 'Batu ang puha natibei tukang, setonganna mendahi batu ang handang dipahallu.
41012011	Dianto indee pembabena Puang Alataala ang takapusa'ia' mahasanna.' "
41012012	Nahingnginna yatoo ingkänna kapala-kapala imang, to pampakuhu ada' anna setobaha'ang, tahpa sika umpeäng lalang anna malai unsahka Puang Yesus, aka' sika nainsang naoate kalaenaii ang napahoai pohapanganna, ampo' mahea' pano di tau mai'di lambi' sika le'ba' umpellei tomande' Puang Yesus.
41012013	Suleng sangngaka-sangngaka to Farisi sibaha sangngaka-sangngaka änä' buana Tomaraya Herodes umpellambi'i Puang Yesus. Sika nasuo pongkahana mekutana anna malai pentimba'na Puang Yesus umbali-bali to ma'pahenta.
41012014	Nase'de', naoatee, "O Tuang, kiinsang dio mesa to maroho inaha anna dao aha mahea' pano di tau senga' moinnakatoo ang dipakeangka'. Dao aha umpasisenga'-senga' tau, ampo' mampakuhuo sitonda katahpa'ang didiona lalang ang nakärä'i Puang Alataala. La malaraka la tabaya'a' sima pano di to ma'pahentana Kaisar, daraka?
41012015	Pahallu la tabaya'a' daraka?" Ampo' nainsang Puang Yesus kakalasiannaii. Natimba'mi naoatee, "Akaboi anna sulekoa' unsändä'iä'? Bahai mai mesa doi' bahsi anna malai kuita."
41012016	Sika nabeang pano mesa doi' bahsi. Nakutanaing Puang Yesus naoatee, "Menna inde kekambara' anna menna kesanga?" Sika natimba'mi naoatee, "Kaisar."
41012017	Naoamintee Puang Yesus, "Dahi ponna noa, ya' beaia' pano di to ma'pahenta Kaisar aka ang la pahallu umbea anna beaia' pano di Puang Alataala aka ang la pahallu umbea." Sika pusa' asammi tahpana nahingngi.
41012018	Pihsang tempo suleing sangngaka-sangngaka to Saduki ullumba Puang Yesus. (Inde mai tau dai sika napetahpa' la aha katuhoang sumule di hoi' mai di kamateang.)
41012019	Sika mekutanang naoatee, "O Tuang, puha nauki' Musa inde pahenta pano di kita': Ponna aha mesa muane ang mate dake' hali keänä' bahinena, ampo' ahake' ullu'na yato muane, pahallu la umpobahine sala inde bahinena ullu'na ang mate anna malai aha peänä'anna yato to mate.
41012020	Noa indee: Dolu aha pitu to siullu'. Yato ang ulua kebahine, ampo' mate di tempona dake' keänä'.
41012021	Dahi yato bahinena napobahine sala ullu'na ang kaderuanna anna malai umpaaha peänä'ang pano di kakana ang puha mate. Ampo' yato ullu'na mate toe' dai hali keänä'. Napobahine bumi ullu'na ang katallunna ampo' noa toe',
41012022	lambi' yato ullu'na ang kapitunna noa asang, mate dai aha änä'na. Katämpä'anna mate toe' yato bahine.
41012023	Dahi ponna ke tuhong sumule to mate di hoi' mai di kamateang, ya' mennang kahang di alla'na yato pitu to siullu' ang la mendahi muanena yato bahine? Aka' puha asammi umpomuane yato pitu to siullu'."
41012024	Natimba'mi Puang Yesus, naoatee, "Inang sala pähängkoa'. Aka' daia' ungnginsang ihsi Suha' Masero anna kakuasaanna Puang Alataala.
41012025	Noarea'te' indee: ponna lambi'mi tempona katuhoanna sumule to mate di hoi' mai di kamateang, ya' dante' la aha tau ang dipakabeng. Ampo' katuhoanna hupatau la sinnoang katuhoanna malaeka' yaho di suruka, tala kebahine, tala kemuane.
41012026	Anna didiona umpatuho sumule to mate, kuinsammi puha umbataa' yaling di suha'na Musa, naonge ma'tula'i Puang Alataala pano di Musa yaling mai di alla' lohpo ang lella' puhpu sinnoa api. Naoaintee, 'Kodi'mito indee Dehata ang napenombai Abraham, Ishak anna Yakub.'
41012027	Donetoo Abraham, Ishak anna Yakub inang puhang mate, ampo' naangka' tuhoke' Puang Alataala. Aka' tadiaete' to mate ang umpenombai Puang Alataala ampo' to tuhoetee'. Inang dioa' nee sähsä' lalangkoa'."
41012028	Nahingnginna yatoo, aha mesa to pampakuhu ada' umpellambi'ing Puang Yesus aka' nahingngi pentimba'na Puang Yesus pano di to Saduki tahpa' si'da. Mekutanang pano di Puang Yesus, naoatee, "O Tuang, ang umba kahang pahenta ang handang pahallu yaling di Atohanna Musa?"
41012029	Natimba'mi Puang Yesus naoatee, "Pahenta ang handang pahallu diantoo: 'O to Israel, pehingngiia'! Dehatantaa' mesa supu, dianto Puang Alataala.
41012030	Kalemuikoa' Puang Alataala Dehata ang umpenombai, penumpuii yaling di inahammu, yaling di pihki'mu, yaling di pembabemu anna yaling di kamatohoammu.'
41012031	Anna pahenta kaderuanna ang pahallu diantoo: 'Kalemuikoa' para-parammu hupatau sinnoa ungkalemuikoa' kalaemu.' Dai aha pahenta senga' ang pahallu puha nei' supung inde derua."
41012032	Ma'karang inde to pampakuhu ada' pano di Puang Yesus naoatee, "Tahpa' liu ne tula'mu Tuang. Inang mesa supu Dehata, dai aha senga'na supung Puang Alataala.
41012033	Anna inang pahallu la ungkalemuiingkea' Puang Alataala umpakalebu bätäng sungnga'ta anna bätäng kalaeta anna para-paranta hupatau sinnoa ungkalemuiingkea' kalaeta toboua' kita'. Mahasa puha nei' andana ingkänna petunu ang dipopenomba dai' di Puang Alataala."
41012034	Nahingngi inde tula'na to pampakuhu ada' Puang Yesus mahasa liu, naoamintee, "Sai'di'kangko anna mendahimo to pentindo'na Puang Alataala." Ya' daliung aha moi mesa tau la bahani la napekutana salaing.
41012035	Temponang dinoa Puang Yesus mekutana. Lella' mampakuhu yaling di tähämpä' Dasang Ada'na Puang Alataala, mekutana naoatee, "Aka boi anna naoaite to pampakuhu ada', 'To Dilanti' la Mepasalama' dianto peänä'anna Tomaraya Daud?'
41012036	Aka' Inaha Masero ang umpatuhoi Tomaraya Daud aka ang la nauki' diantoo: Puang Alataala ma'kara pano di Dehatangku naoaintee, 'Ohko'o di hao di tando kuanangku, lambi' ingkänna balimmu kusuo asang malimuntu' di olomu.'
41012037	Dahi ponna ke di mendehatannai To Dilanti' la Mepasalama' nasangai Tomaraya Daud, 'Dehatanna,' ampo' mala toi ke di mentolinonai 'peänä'annaetee'.' " Yato tau mai'di ang manghingngi pihsa' masannang liu lambi' pemalake' nahingngi.
41012038	Yaling di pepakuhunna Puang Yesus naoate, "Madakakoa' pano di to pampakuhu ada' ang pemala liu dipakeangka', sinnoanna umpake kaya' ang handang kalambe' anna malai dinenne'i lolo. Noa toi sika nakärä'i liu ponna natabe'ii ingkänna tau di hao di pasa'.
41012039	Ponna ke maoi ma'sambayang si umpeäng ohko'ang ang handang mahasa, bahtu' ke ahai pa'rame-rameang si nakärä'i mohko' di hao di ongeang ang dipasadiaing to dipakeangka'.
41012040	Sika umbulitu' balu bahine lambi' nahampa'i aka-akanna. Si ma'sambayang kalambe' aka' pemala dioaintee, 'Ei, meimäng si'da-si'da!' Dia asammito indee ang la untahimbo tahungkung ang handang matingngi ke nahohto'mi Puang Alataala ke lambi'mi tempona."
41012041	Pihsang tempo mohko' Puang Yesus di behinna pahti derema ang di behing baba yaling di Dasang Ada'na Puang Alataala. Menge mohko' unnenne'-nenne'i tau mai'di ang menge umpatama derema yato di pahti. Mai'di to makaka mampatama mai'di doi'.
41012042	Suleng mesa balu bahine ang memase-mase anna umpatamai derua doi' bahsi, dianto doi' ang handang sai'di'.
41012043	Naitanna Puang Yesus, ya' untambaing pahsikolana anna naoaintee, "Kutula'ingkoa' setonganna inde deremana balu bahine keangka' puha nei' andana deremana ne pano to makaka.
41012044	Aka' ne pano to makaka umpoderema nei' la'bi katomakakaanna, ampo' indene' kasi to pemase-mase ulluhpe' nei' doi'na napoderema ang setonganna la napotuho.
41013001	Naonge Puang Yesus sibaha pahsikolana umpelleii Dasang Ada'na Puang Alataala, naoaminte mesa pahsikolana, "O Tuang, itare indee! Matoto' liu inde inni' batunna. Inang mahasannae' tora', i?"
41013002	Natimba'mi Puang Yesus, naoatee, "Ungngitangnga'tee' maleke si'da-si'da anna matoto'. Kutula'mingkoa'te' dinoa, indo batu ang ungngitaa' sipapa'-papa' manahpa daete' la noa lolo; ingkänna indoo la titale-tale asang ke dako'mi."
41013003	Pihsananna maong bete' Puang Yesus di Tanete Zaitun anna mohko'i yaho sipandipe Dasang Ada'na Puang Alataala. Suleng napellambi'i Petrus, Yakobus, Yohanes anna Andreas anna sika mekutanai akinna dai aha tau senga' manghingngi.
41013004	Naoatee, "Tula'ingkang, pihhang ne la dahii ang untula', anna umba noa tanda-tandana ke la dahing nee?"
41013005	Sika napa'karaing Puang Yesus, naoaintee, "Madaka lolokoa' andana napasähsä'lalangkoa' tau senga'.
41013006	Aka' mai'di tau la kende' umpake sangangku anna naoaitee, 'Kodi'mito indee ang ungngempeia'!' lambi' la mai'di tau napasähsä' lalang.
41013007	Anna ponna unghingngia' kaheba didiona to sitolla', bahtu' moi unghingngia' oninna, ya' dakoa' la pahallu mahea'. Aka' ingkänna yatoo inang pahallu la dahi ampo' tadiake' tempona la tallang lino.
41013008	Bohto ang mesa la kende' umbali bohto senga', anna katomarayaang ang mesa la kende' umbali katomarayaang senga'. La aha lino' käyyäng di umba-umba naongei. Noa tunne' la kende' kabuhohangang. Ampo' ingkänna yato kadahiang, mane pampahandu'annaete' kamadahhaang ungngoloi lino bakahu, sinnoa mesa bahine ang mapi'di' aka' keänä'.
41013009	Ampo' dioa' indee pahallu madaka, aka' la dibehokoa' pano di to panghohto' anna dipohetongkoa' yaling di pa'sambayangang. Anna la napapengngolo toukoa'ne' pano di to pa'kuasa anna tomaraya aka' mampetahpa'koa' mai di Kodi', lambi' sika la unghingngi kasa'biammu didiona Kalaeku.
41013010	Ampo' Kaheba Mapia didiona Kapahentaanna Puang Alataala la dipepainsangnging pano di ingkänna bohto di lino akinna la tallang lino.
41013011	Anna ponna la dibahamokoa' pano di olona to ma'kuasa, dakoa' pahallu bata-bata didiona aka ang la untula'. Ampo' ke la lambi'mi tempona ma'tula'koa', tula' tomande'i aka ang yaling di pihki'mu, aka' ponna ke ma'tula'koa', tadia pihki'mu ampo' Inaha Masero ang mamposolaikoa'.
41013012	La aha tau napapepatei ullu'na aka' natindo'ä'. Noa tunne' la aha to baha' la umpapepatei änä'na. Anna la aha änä' la umbali-bali to baha'na lambi' la napebeaing dipatei.
41013013	Inang mai'di tau la mangkahi'di'koa' aka' untindo'ä'. Ampo' menna ang la tontong mampetahpa' lambi' kapuhaanna yato kamadahhaang inang la salama'.
41013014	La ungngitakoa' 'yato ang si pakarakeang anna ang mekärähko'i si'da-si'da' ke'de' di ongeang ang dai mala naongei. (Ingkänna tau ang la mambata pahallu la napihki' liu aka yato bahtuanna.) Donetoo ingkänna tau ang aha dinne di Yudea pahallu la malai siang dai' di bohto mahulla-hulla anna dai dipatei.
41013015	Tau ang sipatu yaling di aneang dasanna dang aha tempona la tamake' di huäng dasanna ungngala aka-akanna.
41013016	Anna tau ang di hao di bela'na datunne' aha tempona la sumuleke' pano di dasanna ungngala pakeanna.
41013017	Donetoo la madahha si'da-si'da nasa'ding to dipoindo ang sipatu menge kehähtäng, noa tunne' ang keänä'-änä' maleake'.
41013018	Pa'sambayangkoa' anna malai indee dai la dahi di uhangngallo.
41013019	Aka' donetoo la dahi kamasuhsaang ang dai aha mantondong, ang dake' aha dahi mengkalao naonge Puang Alataala umpadahii inde lino lambi' dinoa anna dang la aha dahi sala sumule.
41013020	Ponna ke dai napakapo'de' yato tempo Puang Alataala, inang dai aha tau ang la tuho. Ampo' la napakapo'de' aka' ungkalemui petauanna, dianto tau ang napillei.
41013021	Ke donentoo ponna aha tau mangngoaingkoa'tee, 'Itare, inderanne' dinne To Dilanti' la Mepasalama',' bahtu' naoatee, 'Indoranne' di hao,' daa umpetahpa'i yatoo.
41013022	Aka' mai'di la sule ang unsanga kalaena: 'To Dilanti' la Mepasalama'' ampo' setonganna tadiaetee'. Anna la aha toe' ang unsanga kalaena: 'nabi' ampo' setonganna tadiaetee'. La umpapia ang mepusa'-pusa' anna malai disanga si'da 'to pepasalama'' bahtu' 'nabinna Dehata,' ampo' pahtuyunna la umbulitu' hupatau, moi petauanna Puang Alataala.
41013023	Dahi patama si'da-si'daia' di inahammu, aka' kutula' lohpo'mingkoa'te' indee aka ang la dahi dako'.
41013024	Ke puhang yatoo tempona kamasuhsaang, 'La malillimmi kalane aka' dang la aha pesilona mata allo anna bulang.
41013025	Ingkänna bintäng la manahoi yaho mai di langi' anna ingkänna kakuasaang ang aha yaho di langi' la sisähä'-sähä'.'
41013026	Donento yatoo ingkänna tau la naitaä' Kodi' inde Änä' to Lino sule yaling di alla'-alla'na salehu' sitonda kakuasaang käyyäng anna kamatandeang.
41013027	Pihsananna Kodi' inde Änä' to Lino la unsuoä' ingkänna malaeka'ku unghimpung samai petauangku di umba-umba naongei di lino, mengkalao di pote'na langi' ang tando tama lambi' sau di pote'na langi' ang tando sau.
41013028	Alai mesa pohapangang pano di poang ara. Monna yato tangkena mamata anna malunä' anna napahandu'mi mentahe', bahtuanna dang masae anna la kulla' bantimmi.
41013029	Noa tunto nei', ponna ungngitamokoa' tanda-tanda ang puha kupakalesoingkoa' langngena', la ungnginsammi ungngoatee marungku'mi tempona kasuleangku.
41013030	Kutula'ingkoa' setonganna ingkänna tau ang tuho tempo dinoa inang dake' la hopu asang akinna dake' dahi ingkänna inde aka ang mane kutula'.
41013031	Langi' anna lino la tallang, ampo' ingkänna aka ang kutula' la tontong lolo nei' lambi' sapano-panona.
41013032	Didiona pihhang la dahii ingkänna yatoo, dai aha mesa tau ang mala mangnginsang. Moi ingkänna malaeka' yaho di suruka, moi Kodi' inde Änä', datuke' Ko kuinsang. Supung Ambeku ang mangnginsang.
41013033	Dahi madakakoa' aka' daia' ungnginsang di pihhang tempona sule.
41013034	Kasuleangku sihapang mesa tau ang le'ba' pano di bohto ang makahao. Umpakuasa sabua'na la undakai dasang anna umpahenta to pandaka baba, aka' dai diinsang tempona la sumule yato puäng dasang.
41013035	-
41013036	Umbai la sule di maloe, ke dai di tängngä bengi, bahtu' mebuhka' baya, bahtu' di dai'-dai' allo; ya' dai diinsang tehte'na. Madakakoa' anna malai ke pihsa' sule tomande'ä' dakoa' hahe kulambi'.
41013037	Aka ang puha kuoaingkoa', la kuoa toing nei' pano di ingkänna hupatau, diantoo: madaka lolokoa'!"
41014001	Dongngalloke' mane temponai pa'rame-rameang Paskana to Yahudi anna pa'rame-rameang Ungngande Roti ang Dai Keragi. Kapala-kapala imang anna to pampakuhu ada' menge umpeäng lalang ang situhu' pihki' karakenaii, umba la napanoa unsahka Puang Yesus anna malai ditahungkung mate.
41014002	Ampo' sika naoatee, "Dai mala disahka di tempona pa'rame-rameang aka' umbai la umpasiba'di-ba'di tau mai'di."
41014003	Donetoo Puang Yesus di hoi' di Betania di dasanna ta Simon ang puha bosi lollo'na. Lella' mande suleng mesa bahine umbaha mesa buli-buli maleke ang keihsi minnä'-minnä' bomammi' ang masu'li' allinna. Mane natolloi mapia-pia dai' di bää'na Puang Yesus.
41014004	Aha sangngaka tau keaha' sipa'kara-kara, naoatee, "Akakae' indo kunanna anna ungkaleäng-leängngii yato minnä'?
41014005	Aka' ke la nabalu'itoo umbai la sahtaung nasaho mesa tau allinna! Anna noa toi ke dibalu'i, ya' inde allinna mala disusaing pano di to pemase-mase." Mane sika ungkeaha'i yato bahine.
41014006	Ampo' ma'kara Puang Yesus, naoatee, "Akana unsuhsairakoa' dio inde bahine? Aka' inde ang nababe mapia liu toe' pano di Kalaeku.
41014007	To pemase-mase nei' dakoa' lengka' la sibaha lolo, lambi' mala ungkalemui ke ungngakuia', ampo' Kodi' daingkea' la sibaha lolo.
41014008	Inde bahine umbabe aka ang la mala napapia. Dianto untollo lohpo' minnä' bomammi' pano di Kalaeku, bahtuanna napasadiaä' la diku'bu'.
41014009	Kutula'ingkoa' setonganna diamoto ang naongei dipepainsangnging Kaheba Mapianna Puang Alataala yaling di lino indee, ya' dia tuntone' la dipantula'i inde aka ang puha nababe bahine anna dikalehai loloi."
41014010	Pihsananna le'ba'mi ta Yudas Iskariot, mesa tunne' pahsikolana ang sampulo derua, pano di kapala-kapala imang, pahtuyunna la umbulitu' Puang Yesus.
41014011	Tahpana sika nahingngi pahtuyunna, sika kahsi liung lambi' ma'dandi la nabea doi'. Napahandu' siang inde ta Yudas semata umpeäng lalang ang la naonge umbeho Puang Yesus pano diii.
41014012	Lambi'mi allo pampahandu'anna pa'rame-rameang 'Roti Takeragi.' Donetoo tau si untunu änä' domba, aka' la umpakahoa' Paska. Ya' mekutanang pahsikolana pano di Puang Yesus, naoatee, "Umba naongei ongeang ang ungkärä'i ang la taongeia' umpaaha pa'rame-rameang Paska? Tuhoingkang anna maoang kipasadia ang la dipake."
41014013	Unsuong derua pahsikolana anna napasangngi naoaintee, "Laomokoa' dai' di Yerusalem. Yaho la sitammukoa' mesa muane sule tumimba. Tindo'i yato tau lambi' tama di dasang ang la napentamai,
41014014	anna ungngoaintee yato puäng dasang, 'Nakutanaio Tuangkuhu didiona umba are' ongeang ang la naonge ungngande andeang pa'rame-rameang Paska sibaha pahsikolana.'
41014015	Yato puäng dasang la natuhoingkoa' mesa tambing malua' yaho di loteng ang toka asammi yaho ingkänna pangkahka' ang la dipahallu. Diangnga'to ang la ungngonge umpatoka ang la taandea'."
41014016	Le'ba'mi yato to deruai dai'. Tahpana yaho, nalambi' si'dang yato aka ang puha naoaing Puang Yesus. Ya' sika napasadiang ang sika napahallu ma'rame-rame.
41014017	Benginna yatoo, dai'mi inde Puang Yesus sibaha yato sampulo derua pahsikolana.
41014018	Tahpana sika lella' mande, ma'karang Puang Yesus, naoatee, "Kutula'ingkoa' setonganna aha mesa di alla'mua', ang lella' mande sibahaingke, ang la mambalu'ä' dako' pano di tau ang la mampateiä'."
41014019	Sika nahingnginna yatoo, sika mapi'di' liung inahanna lambi' mekutana simesa-mesang naoatee, "Tadiane' kodi' ne ang ungngoaing?"
41014020	Natimba'mi Puang Yesus naoatee, "Inang ahanna mesa di ingkämmua' ang tapansolaiingnga' untomme' roti naung inde di piring.
41014021	Inang la materä'tee', Kodi' inde Änä' to Lino, situhu' aka ang tiuki' yaling di Suha' Masero, ampo' la tilakane' yato tau ang mambalu'ä'. Malae' ke la danne' dipadahi tama di lino indee yato tau ang noa."
41014022	Mengeke' sika mande, ya' ungngalang roti Puang Yesus anna umpalaui behe dai' di Puang Alataala anna umbika-bikai yato roti, mane nasusai pano di pahsikolana anna naoaitee, "Alai indee, dianto inde bätäng kalaeku."
41014023	Puhai yatoo, ya' ungngala bung enu'ang ang keihsi angkoro' anna umpalaui behe dai' di Puang Alataala, mane nabeai pano diii, naenu' nasibala'-bala'i.
41014024	Ma'karang Puang Yesus, naoatee, "Inde angkoro' dianto hahaku ang napake Puang Alataala umpasundung pa'dandianna. Inde hahaku la titollo unsulängngi ingkänna tau ang mampetahpa'.
41014025	Kutula'ingkoa' setonganna dang aha la kuenu' sala angkoro'. Diake' kuenu' salai ke ungngenu'ä' angkoro' bakahu yaling di Kapahentaanna Puang Alataala."
41014026	Puhanna Puang Yesus sibaha pahsikolana umpenanii mesa penaniang pampudiang, ya' sika le'ba'mi bete' di Tanete Zaitun.
41014027	Ma'tula'mi Puang Yesus pano di pahsikolana naoatee, "Dangnga' la aha kapampetahpa'ammu, aka' yaling di Suha' Masero aha tiuki' tula'na Puang Alataala ang naoatee, 'Yato to pangkambi' la kupatei, lambi' ingkänna yato domba ang nakambi' la le'ba'i sisähä'-sähä'.'
41014028	Ampo' ponna ke tuhomä' sumule dako', ya' la kupendoluirakoa'tee' lambi' naung di Galilea."
41014029	Mentimba'mi Petrus naoatee, "Moinnakato ingkänna inde mai solaku la pa'da asang kapampetahpa'anna, ampo' inang daeto ko la pa'da kapampetahpa'angku mating."
41014030	Naoaminte Puang Yesus, "Kutula'ingko setonganna bengi dinoa dolunna mane' mentuhturuu' kapendoanna, inang puhamä' umbahoi pentallung."
41014031	Mentimba'mi Petrus naoatee, "Moinnakato anna la mate touä' kodi' sibahaingke, inang daete' aha lalang la kubahoio." Ingkänna yato pahsikolana ang senga' ma'tula' toe' noa.
41014032	Lambi'mi Puang Yesus sibaha pahsikolana bete' di mesa ongeang ang disanga Getsemani. Ya' ma'karang Puang Yesus pano diii naoatee, "Ohko'mokoa' done indee aka' la ma'sambayangkä'."
41014033	Umposolang Petrus, Yakobus anna Yohanes mao sibaha. Ya' unsa'dimmi kamasuhsaang inde Puang Yesus anna datung hapa' inahanna.
41014034	Ungngoaminte yatoii, "Masuhsa liu inahangku dinoa, sinnoa yato ang la mate kusa'ding. Tohhomokoa' dinne anna madakakoa'."
41014035	Ya' le'ba'mi sau-sau sai'di' Puang Yesus, mane mengkuntu'i ma'sambayang. Yaling di sambayanna napalau ke malai dai naolai yato kamadahhaang,
41014036	naoatee, "O Ambe', Ambeku, dai aha mesa ang tala mala umpadahi. Ke la malai anna umpakahaoingkä' inde kamadahhaang di hao mai di Kalaeku; ampo' tadia pangngelo'ku la dahi, supung pangngelo'mu ang la dahi."
41014037	Puhanna yatoo, sumuleng Puang Yesus umpellambi'i yato tallu pahsikolana ang lella' hahe. Ma'karang pano di Simon Petrus, naoatee, "Haherakako nee Simon? Daraka dio untähäng moi poro santehte' madaka?
41014038	Madakakoa' anna pa'sambayangkoa' anna malai tähäng kapampetahpa'ammu ke disändä'i. Kuinsang inang pemalakoa' mepaihang, ampo' dasiang mala aka' inang noa tubunne' sipa'na hupatau malamma."
41014039	Le'ba' bumi do ma'sambayang inde Puang Yesus umpalau bou yato ang puha nasambayangngi langngena'.
41014040	Puhai, sumule bumi umpellambi'i yato tallu pahsikolana. Ampo' yato pahsikolana hahe bou nalambi' aka' situndu liung. Lambi' dai sika nainsang aka la naoa pano di Puang Yesus.
41014041	Puhanna ma'sambayang kapentallunna, sumule bumi anna ma'kara boi, naoatee, "Akana mohahe-hahe lolorakoa' dio? Itai, la lambi'mi tempona Kodi', inde Änä' to Lino, la dibeho pano di tau ang umpa'bali Puang Alataala.
41014042	Ke'de'mokoa'! Suleng yato tau ang la mambehoä'. Maimokoa' talao tapellambi'i."
41014043	Donetoo, mengeke' ma'kara Puang Yesus, suleng yato ta Yudas sibaha sangkombongang käyyäng tau ang nasuo kapala-kapala imang, to pampakuhu ada' anna setobaha'ang: aha ang umbaha pa'dang, aha ang umbaha sumämbu. (Inde Yudas mesa di alla'na sampulo derua pahsikolana Puang Yesus.)
41014044	Yato ta Yudas inang puhang umbea tanda pano di tau ang nasibahaing naoaintee, "Diamoto tau ang kuurung dako', ya' dianto ang la unsahkaa'!"
41014045	Umpellambi'i siang Puang Yesus inde ta Yudas anna naoaitee, "O Tuang!" mane naurungngi.
41014046	Ya' tahpa sika pano siang yato tau mai'di ang nasibahaing unsahka Puang Yesus anna nasahkai.
41014047	Aha mesa di alla'na pahsikolana ang unsintä' pa'danna, mane natepä'ing talinganna mesa sabua'na handang pongkahana imang.
41014048	Ma'karang Puang Yesus, naoatee, "To pabokorakakä' indee anna sulekoa' umpesele'ingkä' anna umbaha sumämbu la unsahkaä'?
41014049	Allo-allo si mampakuhuä' di hipe di Dasang Ada'na Puang Alataala di tingngayomua', ampo' akana dä' unsahka? Ampo' inang la noaete' anna malai situhu' aka ang diuki' yaling di Suha' Masero."
41014050	Ingkänna yato to pentindo'na sika lumpa' umpellei Puang Yesus.
41014051	Donetoo aha mesa änä' muane ang mekundai supu handu' umpentindo'i Puang Yesus. Pemala la sika nasahka yato tau, ampo' supung mala nahondongngi handu'na,
41014052	lambi' le'ba' ma'lumpa'-lumpa' mohobeläng.
41014053	Puang Yesus dibaha bete' di dasanna handang pongkahana imang. Di hipe aha ingkänna kapala-kapala imang, to pampakuhu ada' anna setobaha'ang tihimpung.
41014054	Yato Petrus mentindo' malamba' di kebo'na Puang Yesus lambi' mentama di tähämpä' dasanna handang pongkahana imang. Mohko'mi yaling sibaha to pandaka dasang mamindu di behing api.
41014055	Ingkänna kapala imang anna to Mahkeada' Yahudi umpeäng si'da-si'da lalang anna malai ullambi' mesa tau ang la mala untula' didiona aka ang hali nababe Puang Yesus anna malai ditahungkung mate. Ampo' dasiang mala nalambi' sa'bi ang maleso;
41014056	ingkänna ang nalambi' dai sinnoa-noa pansa'biinna.
41014057	Aha sangngaka to pansa'bii ang mangngoatee,
41014058	"Puha kihingngi inde tau ma'kara la untalei are' Dasang Ada'na Puang Alataala ang napapia hupatau, mane la napake'de' salai are' ang tadia pambabena hupatau yaling di tallu allona."
41014059	Ampo' moi indee pansa'biinna dinoa sisala-sala tula' toi.
41014060	Ke'de'mi yato handang pongkahana imang di olona to Mahkeada' anna ma'karai pano di Puang Yesus naoatee, "Ahanaraka inang dai ungngaku untimba'i inde mai petanda'na tau ang natanda'ingko?"
41014061	Ampo' mahta-mahta supu Puang Yesus; dai aha natimba'i. Mekutana sala bumi yato handang pongkahana imang, naoatee, "Diongka ne To Dilanti' la Mepasalama', dianto Änä'na Puang Alataala?"
41014062	Natimba'mi Puang Yesus, naoatee, "Io, Kodi'mito indee. Ampo' kutula'ingkoa': la aha tempona la ungngitakoa' Kodi' inde Änä' to Lino mohko' yaho di ongeang kakeangka'ang, tando kuananna Puang Alataala ang handang ma'kuasa, anna la suleä' yaho mai di langi' di hahona salehu'."
41014063	Nahingnginna yatoo keaha' liung yato handang pongkahana imang lambi' unseu'-seu' kaya'na anna naoaitee, "Dante' tau pahallu umpeäng sala to pansa'bii.
41014064	Aka' unghingngingnga'ne' tula'na: ungngangka' kalaena, pemala sinnoa Puang Alataala! Umbaa' dio noa kabohtuammu?" Sika kohang, naoatee, "Tapateiia'!"
41014065	Natingkurui siang anna nasampungngi matanna, mane nadangku'i sibaha naoatee, "Lähpä'ii: menna ang mandangku'o?" Pano tunne' yato to pandaka padangku'.
41014066	Yalingke' Puang Yesus di To Mahkeada'. Donetoo inde Petrus yalingke' di tähämpä'. Suleng mesa änä' bahine, sabua'na handang pongkahana imang.
41014067	Ungngitang ta Petrus mamindu, napamapekaleso lindona anna naoaintee, "Darakae' dio tung dio nee ang si nasibahaing Yesus to Nazaret?"
41014068	Ampo' nabahoi, naoatee, "Daeto ko kuinsang aka ne ang ungngoaing." Mane mendendei pano di baba hala. [Donetoo mentuhturuu'mi mane'.]
41014069	Ungngita sala bumi Petrus yato bahine, ma'karang pano di tau senga' ang sidungku' baba, naoatee, "Inang diante' indee mesa solana yatoii!"
41014070	Naoate, "Kodi'? Akana la ahae'?" Dai masae sika ma'karang yatoii pano di Petrus, naoatee, "Damong umpa'baho. Inang dionnang mesa, aka' to Galileao!"
41014071	Naoantee, "Naitaä' ko Dehata, ke la kodi'i! Dai ne kuinsang tau ang ungngoaingnga'!"
41014072	Tahpa mentuhturuu' bumi mane' kapendoanna. Ya' nakalehaing Petrus yato ang puha naoaing Puang Yesus, naoatee, "Dolunna la mentuhturuu' mane' kapendoanna, la umbahoiä' pentallung." Musemmi Petrus kasungngu'-sungngu'.
41015001	Mebengngi'-bengngi' ma'himpung sämpäi' ingkänna To Mahkeada' Yahudi, diantoo: kapala-kapala imang, to pampakuhu ada' anna setobaha'ang. Sika nabohtu la umpungo Puang Yesus anna nabahai pano di Tuambahsa' Pilatus.
41015002	Lambi' pano nakutanaing Pilatus, naoaintee, "Diongka ne tomarayanna to Yahudi?" Natimba'mi Puang Yesus, naoatee, "Noanto ne ang untula'."
41015003	Kapala-kapala imang mangngoatee, "Mai'di pembabena ang tanoa ne tau, tahuhu liu ang nababe."
41015004	Mekutana sala bumi ta Pilatus, naoatee, "Daraka la ungngaku mentimba'? Hingngike' mai'di liu aka ang natanda'ingko!"
41015005	Ampo' dai aha aka natimba'ing Puang Yesus. Dianto anna pusa'i Pilatus.
41015006	-
41015008	Suleng tau mai'di anna napalaui ke malai dinoa dituhu'i kabiasaang dianto: pihsang sahtaung di tempona pa'rame-rameang mala dilahpa' mesa tau yaling mai di tahungkung situhu' pampalaunna tau mai'di. Donetoo aha mesa tau ang disanga ta Barabas ditahungkung sibaha sangngaka-sangngaka solana ang papateang naonge ahai kaha-kaha ullabang to pa'pahenta.
41015009	Mekutanang Pilatus, naoatee, "Oa' to Yahudi, la ungngakurakaa' ke kulahpa'ingkoa' inde Yesus, tomarayammu?"
41015010	Aka' inang nainsang naoatee inde kapala-kapala imang umbeho pano Puang Yesus aka' nakasuehe.
41015011	Ampo' yato kapala-kapala imang unse'de' tau mai'di anna malai umpalau Barabas ang la dilahpa'.
41015012	Mekutana sala bumi pano di tau mai'di, naoatee, "Ponna ke noai nee, ya' aka la kubabeing pano yato di tau ang ungngoaingnga'tee: Tomarayanna to Yahudi?"
41015013	Sika kohang naoatee, "Pateiia'! Toke'ia'! Entengngia' teyyena!"
41015014	Sika nakutanai sala bumi Pilatus, naoatee, "Ampo' kakarakeang aka ang puha nababe?" Ampo' tuhtuang mekoha, naoatee, "Pateirea'! Toke'ia'!"
41015015	Inde Pilatus pemala umpamasannang yato inahanna tau mai'di, dianto anna nalahpa'ing ta Barabas. Mane unsuoi tau umpohetong Puang Yesus, mane nabahai do la natoke' dai' di kayu sitambeng.
41015016	Nabahang tantara inde Puang Yesus tama di känto' poropensi mane untambai asangngi solana tihimpung.
41015017	Sika napakainu'-inu' sibaha napakauho-uho. Umpakei Puang Yesus kaya' ang sinnoa hupanna ang si napake tomaraya anna umpapiai songko' kedui mane nasongko'ing.
41015018	-
41015019	Puhaitoo, kamba' natabe'ing malimuntu' naoatee, "Tabe', Tomarayanna to Yahudi." Pihsananna sika ungngalang huntung anna napa'lengko'-lengko'i bää'na, mane napa'tingkuru-kuruii.
41015020	Puhanna sika napakainu'-inu', ya' sika naalaing sumule yato kaya' malahtu ang sika napapakeiing anna nabala'i sumule yato ang inang kaya'na toboe'. Mane nabahai sohong aka' la ditoke' dai' di kayu sitambeng.
41015021	Di hao di tängngä lalang sitammu mesa tau ang disanga ta Simon. Inde ta Simon, dianto ambena ta Aleksander anna ta Rufus, to Kirene, sule di hoi' mai di bohto senga', la tama di bohto mahoa'. Sika napahsang umbulle yato kayu sitambeng.
41015022	Sika umbahang Puang Yesus dai' di mesa tanete saohko' ang disanga 'Golgota' (bahtuanna: 'ongeang kahuhhung').
41015023	Lambi' dai', sika napaenu' angkoro' ang dipasibolo sanghupa pakuli pepamasahhu' ang disanga mur, ampo' dai naaku.
41015024	-
41015025	Pihsananna di dai'-dai' allo, sika napäso'mi teyyena anna bihti'na naung di kayu sitambeng, mane napake'de'i naung di bombeng. Pihsananna nasusa-susa yato kaya'na Puang Yesus umpake nomoro' anna pantangngi mandohe'.
41015026	Yaho di haho bää'na aha papang ang dipangnguki'i suhunna anna ditoke'i ang naoatee |scTomarayanna to Yahudi.|r
41015027	Napake'de' tou nei' derua kayu sitambeng senga' ang napantoke'i derua to paboko, mesa tando di kuananna, mesa tando di kaihinna Puang Yesus.
41015028	[Dahi tahpa'mi ang tiuki' yaling di Suha' Masero, diantoo: mesa tunne' ang diangka' to pabali-bali.]
41015029	-
41015030	Yatoo ingkänna to liu lalang sika umbisi' Puang Yesus anna nabilli'ing matanna. Aha ang mangngoatee, "Kusanga dio ne ang la ungkarakei Dasang Ada'na Puang Alataala, mane umpake'de' salai yaling di tallu allona. Ke disangao to manähäng, ya' tuhungngo yaho mai, pasalama'o kalaemu!"
41015031	Noa tunne' inde kapala-kapala imang sibaha to pampakuhu ada' mambisi', naoatee, "Mala nei' umpasalama' tau senga', ampo' akana bilang daine' umpasalama' kalaena?
41015032	Ponna inang To Dilanti' la Mepasalama', Tomarayanna si'da to Israel, ya' mapiae' ke la tuhungngi yaho mai di kayu sitambeng. Ponna noa, ya' kipetahpa'mitoo kioate To Dilanti' la Mepasalama' si'da." Moi yato derua to paboko ang ditoke' di behinna sibali mambisi' toi.
41015033	Donetoo umbai tehte' sampulo derua tängngä allo, ya' pihsa' malillimmi kalane lambi' tehte' tallu di solo' allo.
41015034	Tahpana tehte' tallu solo' allo, ya' mekohang yaling di basana Puang Yesus napekäyyängngi naoatee, "|iEloi, Eloi, lama sabakhtani?|r" ang bahtuanna: "O Puang Alataala, Dehatangku, akaboi anna umpelleiä'?"
41015035	Nahingnginna yato sangngaka tau ang ke'de' di hao, ampo' sala' hingngi, ma'kara naoatee, "Hingngirea', untambai Nabi Elia!"
41015036	Mesa di alla'na yato tau mai'di tahpa lumumpa' ungngala lomo', mane natonängngi naung di angkoro' mainsung, anna nasengke'i di pote' bulo, anna nadoangngi dai' umpaenu' Puang Yesus, lella' ma'kara, naoatee, "Taempeiia' umbato ke sulei Elia napatuhung."
41015037	Mekohang Puang Yesus napekäyyängngi, ya' pohsu'mi penanahanna.
41015038	Yaling di Dasang Ada'na Puang Alataala aha inni' kaing makambang ang ungngalla'i Tambing Masero anna Tambing Handang Masero. Donetoo matena Puang Yesus, tahpa tilällä' tibahe derua mengkalao yaho lambi' naung di pote'na.
41015039	Yato to pambahanang tantara ang ke'de' di olona kayu sitambeng ungngita umba noa kamateanna Puang Yesus, mane ma'karai naoatee, "Tahpa'e' tora' indee tau Änä'na si'da Puang Alataala!"
41015040	Aha toe' sangngaka-sangngaka bahine ang mangngita makahao ang sibaha-baha Maria Magdalena, Salome anna Maria ang indona Yakobus ang mahäti' anna Yusuf.
41015041	Dianto inde ingkänna bahine ang sika umposolai Puang Yesus naonge hoi'i di Galilea. Anna mai'dike' bahine senga' ang nasibahaing sule hoi' mai ang tohho di Yerusalem.
41015042	Donetoo di mahammo, ampo' tadiake' pampahandu'ang allo katohhoang,
41015043	sule mesa to Arimatea, ang disanga Yusuf, umpellambi'i Tuambahsa' Pilatus. Inde Yusuf mesa tunne' di alla'na To Mahkeada'na to Yahudi ang dipakeangka', ampo' ang ungngempei Kapahentaanna Puang Alataala. Mengkabahani umpalau bahkena Puang Yesus pano di Pilatus.
41015044	Tingke'du' inde Pilatus tahpana unghingngi kahebana Puang Yesus mate. Tahpa untambaing tantara ang mandakai anna nakutanaii, naoatee, "Mate si'dangka?"
41015045	Unghingnginna pentimba'na yato to pandaka, ya' umpabeing Yusuf inde Pilatus ungngala bahkena Puang Yesus.
41015046	Inde Yusuf tahpa ungngalli pebalung, mane umpatuhungngi bahkena Puang Yesus anna nabalungngi. Puhai yatoo napatamang di ku'bu' batutung ang puha dibombeng tama di batu papang, mane ungkisu'i mesa batu käyyäng pano di baba ku'bu' anna nalapa'ing.
41015047	Donetoo Maria Magdalena anna Maria, indona Yoses, sika nanenne'i umba naongei dipangku'bu'i.
41016001	Puhanna yato allo katohhoang, ungngalling minnä'-minnä' inde derua bahine sibaha ta Salome ang la naminnä'ing bahkena Puang Yesus pano di ku'bu'na.
41016002	Mebengngi'-bengngi' naonge le'ba' pano.
41016003	-
41016004	Tahpana yato di tängngä lalang situla'-tula'mi naoatee, "Menna ang la mala manduluiingkea' ungkisu' indo pelapa'na baba ku'bu'? Aka' käyyäng liu." Ampo' lambi'na pano sika ungngitang yato batu pelapa' ku'bu' puha dikisu' lambi' titungka'mi.
41016005	Sika mentamang yato di ku'bu', tahpa ungngita mesa to mahäti' ang mekaya' kalambe' mabusa mohko' di tando kuanang. Sika tingke'du'mi mahea'.
41016006	Ampo' ma'kara yato tau, naoatee, "Daummahea'a' aka' kuinsang sulekoa' umpeäng Puang Yesus, to Nazaret ang hali ditoke'. Ampo' dang aha dinne. Tuhong sumule. Itake' dianto inde ang dipampaongei.
41016007	Dahi dinoa sumulemokoa', painsangngiia' pano di ingkänna pahsikolana londo-londona Petrus. Oaintee: Napendoluimokoa' are' naung di Galilea, ne. Di hoi'ke' mane ungngitaia' sinnoa yato ang puha naoaingkoa'."
41016008	Sika sohommi yaling mai yato di ku'bu', mane le'ba'i sika lumpa' aka' sikadindi' mahea'. Daliu sika nasaha napepainsangnging, tandana mahea'.
41016009	[Tahpana tuho sumule Puang Yesus yato di mebengngi', uhu-uhuna umpepaitaing Kalaena pano di ta Maria Magdalena, (ang dolu puha nahambaiing pitu setang yaling mai di kalaena).
41016010	Puhanna naita, le'ba'mi inde bahine napepainsangnging pano di ingkänna ang si biasa naposola Puang Yesus. Donetoo lella' kamasuhsaang.
41016011	Tahpana nahingngi kahebana tuho sumule ang naita ta Maria, dai sika napetahpa'.
41016012	Puhai yatoo, umpepaita buming Kalaena pano di derua to pentindo'na umpake ang la dai mala tahpa nainsang, naonge lella'i mellao pano di bohto senga'.
41016013	Puhanna naita, sika sumuleng inde to deruai anna do umpainsangngii yato solana ang senga'. Ampo' datoine' napetahpa' yato solana.
41016014	Katämpä'anna umpepaitaing Kalaena pano yato di sampulo mesa pahsikolana naonge lella'i mande. Nakambahoming Puang Yesus aka' dai sika umpetahpa' tula'na yato tau ang hali mangngita.
41016015	Sika naoaminte Puang Yesus, "Laomokoa' lelengngi lino, anna umpopepainsangnging Kaheba Mapianna Puang Alataala pano di ingkänna hupatau.
41016016	Menna-menna ang mampetahpa' anna umpebeaing kalaena la ditero' la salama'; ampo' menna ang dai mampetahpa' la ditahungkung nei'.
41016017	Dianto inde tandana tau ang mampetahpa'. Sika la ullaba'i mai'di setang yaling di sangangku; sika la ma'tula' umpake basa ang dai aha sika napellaya'i;
41016018	moi untokei ile bahtu' ungngenu' hasung datoi la sika maaka; ponna unsahpa to makorong la bono'."
41016019	Puhanna yato sika napa'karai Puang Yesus, tahpa tiängkä' siang dai' di suruka anna mohko'i yaho di tando kuananna Puang Alataala, dianto ongeang kakeangka'ang.
41016020	Sika le'ba'i siang inde pahsikolana umpepainsangnging Kaheba Mapia di umba-umba naongei. Tontong naposolai Inaha Maserona Puang Alataala yaling di pengkähänganna si umpake tanda ang mepusa'-pusa' anna malai nainsang to pa'pehingngi naoate, "Tahpa' si'da ang natula'."]
42001001	O Teofilus ang dipakeangka', Mai'ding tau napengkabela-belai ungnguki' manahpa yato ang hali dahi yaling di alla'-alla'ta didiona Puang Yesus.
42001002	Yato ang sika nauki' sinnoa siang aka ang hali tahingngi di hao mai di tau ang mengkalao dolu inang unsa'bii yato kaha-kaha ang hali dahi, lambi' sika mendahi to pambaha Kaheba Mapia.
42001003	Dahi aka' hali kupamapahehsa yato ingkänna kadahiang mengkalao di uhaka'na, ya' kubohtung kuuki' mesa suha' ang la mampakaleso manahpaingko ingkänna yatoo.
42001004	Kupanoa anna malai ungnginsang ungngoatee ingkänna yato aka siamo ang hali dipaturuingko inang tahpa' si'da-si'da.
42001005	Di tempona Herodes mendahi tomaraya di hao di Poropensi Yudea, aha mesa imang disanga Zakharia. Inde imang mesa di alla'na peänä'anna Imang Abia. Bahinena disanga Elisabet, peänä'anna toe' imang.
42001006	Inde to sisangkolung sahing maroho di olona Puang Alataala anna tuho situhu' pahenta anna atohanna Dehata sitonda dai aha sallaanna.
42001007	Ampo' aka' sahing matuang anna aka' inde Elisabet tämänäng, lambi' dai sika aha änä'na.
42001008	Pihsang tempo lambi'mi tempona peänä'anna Imang Abia la umbabe pengkähänganna imang di olona Puang Alataala yaling di Dasang Ada'na. Dahi Zakharia umbabe yato pengkähängang,
42001009	aka' naonge anna sika napilleii yato imang, menna ang la mangngala bahe, ya' Zakhariae' ang nahoa lotterei ang mentama di ongeang Masero untunu kayu-kayu bomammi' yaling ang mendahi penombaang, situhu' kabiasaanna imang.
42001010	Dahi lella' untunu kayu-kayu bomammi' di olona Puang Alataala, ya' yato tau mai'di sika mangngempene' yaling di aneang lella' sika ma'sambayang.
42001011	Pihsananna mengkalanda'mi mesa malaeka'na Puang Alataala umpellambi'i Zakharia. Ke'de' di hao yato di tando kuananna ongeang pantunuang kayu-kayu bomammi'.
42001012	Naitanna yatoo, ya' pihsa' tungke'du'mi sitonda mahea'.
42001013	Ampo' ma'tula' yato malaeka' naoatee, "O Zakharia, daa ummahea', aka' la ahante' kalemba'anna yato sambayammu. Elisabet bahinemu la napadahiingko mesa muane-ane. Yato änä' pahallu unsangai Yohanes.
42001014	La masannang liuo anna kahsi aka' kadahianna yato änä', anna dai dio supu la masannang liu, ampo' mai'dike' tau senga'.
42001015	Yato änä' la keangka' liu di olona Dehata, anna dai aha la ungngenu' angkoro' bahtu' senga'na ang la melango, dia tuke' inang la napunnoi Inaha Masero mengkalao di kehähtängnging.
42001016	La mai'di to Israel natehte sumule umpenombai Puang Alataala Dehatannaii.
42001017	La mendahi pesuona Puang Alataala ang matoho anna ma'kuasa sinnoa Nabi Elia. Anna la umpasikapiai to baha' anna änä'na, anna tau ang dai untuhu'i atohang la sumule pano di lalang ang tahpa' aka' pepakuhunna. Ingkänna yatoo la nababe anna malai tokang inahanna mai'di tau untammui manahpa Dehata. "
42001018	Ya' mekutanang Zakharia pano yato di malaeka' naoatee, "Umbangko la kupangnginsangngi ke la pake dahi si'dai ne ang untula', aka' sahing matuamang inde bahineku?"
42001019	Mentimba'mi yato malaeka' naoatee, "Kodi'mitoo inde Gabriel ang si napakasuo-suo Puang Alataala. Si ke'de'ä' di olona. Dinoa nasuoä' la kupa'karaio anna malai kupalambi' inde kaheba mapia mating.
42001020	Ampo' ahana inang la pepeo anna dao mala ma'kara lambi' dahi asang inde aka ang kutula', aka' dai umpetahpa' inde kaheba ang inang la dahi si'da ke dako'i."
42001021	Donetoo yato tau mai'di ang menge sika mangngempe yaling di aneang, sika pusa' nasa'ding ungngempei Zakharia, aka' masae maho yaling di Dasang Ada'.
42001022	Tahpana sohommi Zakharia yaling mai, ya' mamansing supu pano yato di tau mai'di aka' dai mala ma'kara. Sika nainsammi yato tau mai'di naoatee mane hali kaita-ita yaling di Dasang Ada'.
42001023	Puhai ungngola durunganna, ya' sumuleng pano di dasanna.
42001024	Sangngaka-sangngakai masaena puhanna yatoo, ya' kehähtämmi Elisabet anna dai umpepaitaing kalaena yaling di lima bulanna situhu' kabiasaanna tau donetoo.
42001025	Naoatee, "Kahsi liuä' dinoa aka' nakalemuiä' Dehata lambi' napa'daiingkä' inde tämänäng ang masaeng kuposili di olona tau mai'di."
42001026	Yaling di kaunnunna bulanna hähtänna Elisabet, Puang Alataala unsuo malaeka' Gabriel mao pano di mesa bohto di hao di Galilea disanga Nazaret.
42001027	Nasuo la umpellambi'i mesa änä' bahine ang menge sidohe Yusuf, mesa peänä'anna Tomaraya Daud. Yato bahine disanga Maria.
42001028	Tahpana lambi' yato malaeka' pano di dasanna Maria, ma'tula'mi naoatee, "Salama' mating di dio ang nabehe Puang Alataala, aka' inang naposolaio."
42001029	Nahingnginna Maria yato tula', ya' tungke'du'mi anna mekutanai yaling di inahanna naoatee, "Pake akang indo bahtuanna kara salama'na?"
42001030	Ma'tula'mi yato malaeka' naoatee, "Daa ummahea' Maria, aka' dio ullambi'o pebehe käyyäng di olona Puang Alataala.
42001031	La kehähtängngo dio anna la umpadahio mesa änä' muane-ane ang la pahallu unsangai 'Yesus.'
42001032	Yato änä' la keangka' liu anna la disangai Änä'na Puang Alataala To Handang Matande, anna Kalaena Puang Alataala ang la mangngangka' mendahi Tomaraya sinnoa Daud nenena.
42001033	Anna Dianto ang la umpahentai ingkänna peänä'anna Yakub lambi' sapano-panona aka' dai la aha katämpä'anna katomarayaanna."
42001034	Mekutanang Maria pano yato di malaeka' naoatee, "Umbanne' ne la noa la mala dahi pano di kodi' aka' dake' aha sangkolungku?"
42001035	Mentimba'mi yato malaeka' naoatee, "Inaha Masero la mampentamaio anna kakuasaanna Puang Alataala ang dai aha mantondong la mansapu'o. Dianto suhunna anna ne änä' ang la umpadahi la masero anna la disangai Änä'na Puang Alataala.
42001036	Anna pahallu toi ungnginsang, setonganna Elisabet solasohommu ang matuang anna masaeng tämänäng, dinoa menge toe' ungkehähtängnging mesa änä' muane-ane ang mellaong kaunnunna bulanna dinoa.
42001037	Aka' dai aha ang tala mala nababe Puang Alataala."
42001038	Ma'tula'mi Maria naoatee, "Ya' padahi si'danto ne ingkänna aka ang untula', aka' inang sabua'naä' Puang Alataala." Ya' le'ba'mi yato malaeka' umpellei Maria.
42001039	Donetoo mengkalaong Maria anna maoi pano di mesa bohto di alla'na tanetena Poropensi Yudea.
42001040	Di hao yatoo, ya' mentamang di dasanna Zakharia anna umpalambi'i kara salama' pano di Elisabet.
42001041	Tahpana nahingngi Elisabet yato kara salama'na Maria, ya' tibihtung yato änä' yaling di kompenna, anna tahpa napunnoii Inaha Masero inde Elisabet.
42001042	Mane ma'tula'i kakoha-koha sitonda kakahsiang naoatee, "Inang la dibeheo di alla'na ingkänna bahine, noa tunne' ne änä' ang ungkehähtängnging la dibehe toe'.
42001043	Pake menna turakä' ko indee lambi' indona Dehatangku sule mallumbaä'?
42001044	Aka' setonganna tahpana kuhingngi kara salama'mu inde änä' ang menge kukehähtängnging tahpa tibihtu yaling di kompengku kahsi liu.
42001045	Anna inang kahsio aka' umpetahpa'mi ungngoatee yato ingkänna ang hali napainsangngio Dehata inang la sundung asang."
42001046	Ma'tula'mi Maria naoatee, "Mengkalao di inahangku kupamatande Puang Alataala,
42001047	anna masannang liu inahangku aka' Puang Alataala, To Pepasalama'ku,
42001048	aka' dasiare' kasi ungkalimpängngi kodi' inde sabua'na ang memase-mase. Setonganna napahtung dinoa ingkänna tau di lino la naoa asangngingkä'tee, 'kehongko'.'
42001049	Aka' To Handang Ma'kuasa umpadahing pembabe-pembabe ang dai aha mantondong pano di kodi'. Ya' inang masero sanganna.
42001050	Anna dai aha nabolinna pa'kalemunna pano di ma'lapi'-lapi' tau ang mahea' pano.
42001051	Napalanda' kakuasaanna anna pampadahi Kalaena anna umpasisähä'-sähä' ingkänna balinna ang ang malängkä' inaha.
42001052	Ingkänna to kepangka' napatuhungngi pangka'na anna umpakeangka'i ingkänna-ingkänna tau ang nasanga solana dai keangka'.
42001053	Pano di tau ang manono napapunnoi andeang ang mapia, anna panone' di to makaka nasuone' sumule dai aha aka nabea.
42001054	Ma'kalemu pano di kita' to Israel, sabua'na, aka' dai nakalimpängngi ma'kalemu pano di
42001055	peneneanta Abraham anna peänä'anna lambi' sapano-panona situhu' ang puha nadandiing."
42001056	Donetoo tohhoke' Maria umbai tallu bulanna masaena mane sumulei.
42001057	Pihsananna sundummi bulanna hähtänna Elisabet, anna lambi'mi tempona la keänä', ya' ungkeänä'ing mesa änä' muane-ane.
42001058	Tahpana nahingngi ingkänna sola bohtona anna ingkänna solasohonna didiona umba noa pa'kalemu käyyänna Puang Alataala ang napalanda' pano, ya' sangka' ma'kahsi-kahsi asammi sibaha-baha.
42001059	Lambi'i kakahuanna allona kadahianna yato änä', ya' sika sule asammi untille yato änä', anna boheng sika la nasangaii Zakharia, napasikona ambena.
42001060	Ampo' ma'tula' indona naoatee, "Dai, inde änä' pahallu disangai Yohanes."
42001061	Ma'tula'mi yatoii naoatee, "Dai aha di alla'na solasohommu ang muane ang disangai noa."
42001062	Ya' sika mamansing pano di ambena, anna sika napekutanaing didiona aka ang la nasangaiing yato änä'.
42001063	Ya' umpalaung ang dipangnguki'i anna nauki'i, noa indee: Sanganna dianto Yohanes. Ya' sika pusa' asammi yato ingkänna tau.
42001064	Done sianto naongei tibuhke suana Zakharia lambi' ma'tula' umpudi sanganna Puang Alataala.
42001065	Sika mahea' asammi ingkänna tau ang tohho sidungku' dasanna Zakharia anna yato aka ang dahi mendahi potula'ang di ingkänna pebohtoang di Yudea.
42001066	Anna ingkänna tau ang manghingngi, napadipihki'na liu yato kaha-kaha ang dahi, anna sika naoaitee, "Bahtu' la mendahi aka are' inde änä' ke dako'i?" aka' natehte lolo teyyena Dehata.
42001067	Zakharia, ambena yato änä', napunnoi Inaha Masero lambi' ma'kara-kara naoatee,
42001068	"Dipudi sanganna Puang Alataala, Dehatanna to Israel, aka' sule unsulängngi petauanna.
42001069	Nabeaingkea' To Pepasalama' ang matoho si'da-si'da, peänä'anna Tomaraya Daud, sabua'na,
42001070	situhu' ang puha natula' mengkalao dolu ungngolai nabinna ang masero,
42001071	anna malaingkea' nalahpa' di hao mai di balinta, anna di hao mai di teyyena tau ang mangkahi'di'ingkea'.
42001072	Lambi' landa' pa'kalemunna pano di peneneanta, anna la ungkalehaii pa'dandianna ang masero.
42001073	Dianto pa'dandiang ang hali natula' pano di Abraham, peneneanta sitonda napopindai, didiona pebehena pano di kita'a'
42001074	anna malaingkea' lahpa' di hao mai di teyyena balinta lambi' la malaingkea' dai mahea' umbeho kalaeta dai' di Puang Alataala,
42001075	yaling di kamaseroang anna kamarohoang di olona, yaling di salu katuhoanta lambi' mateta.
42001076	Anna dio, änä'ku, la disangaio nabinna Puang Alataala, To Handang Matande, aka' la umpendoluio Dehata anna malai umpatokaing lalang,
42001077	anna la umpainsangngi toi ingkänna petauanna didiona kasalama'ang ungngolai kaampungang di hao mai di dosannaii.
42001078	Marota' si'da-si'da anna pa'kalemu Puang Alataala ang tapenombai. Tandana marota', ya' sule sinnoa lelle'na allo di mebengngi' anna malaingkea' napasalama'.
42001079	Noanto kasuleanna sihapang mata allo ang unsilo ingkänna tau ang tohho yaling di kamalillingang anna kamahea'ang. La natehteingkea' pano di lalang kamasahkeang."
42001080	Yato änä'na Zakharia tuhtuang lobo' anna tuhtuang matoho di mendehatanna. Motohho-tohho di hao di ongeang makä'däng lambi' sundung tempona la umpepaitaing kalaena pano di to Israel.
42002001	Donetoo naonge ma'pahentai Kaisar Agustus, ya' umpasohong mesa pahenta la dipaaha pantekengang ingkänna tau di umba-umba naonge yaling di kapahentaanna.
42002002	Dianto inde uhu-uhuna la dipaaha pantekengang, suka' diängkä'na Kirenius mendahi Tuambahsa' di hao di Poropensi Siria.
42002003	Ya' le'ba'i asammi ingkänna hupatau umpapetekeng kalaena pano di bohtona simesa-mesa.
42002004	Noa tunne' Yusuf le'ba' toe' umpellei Bohto Nazaret di hao di Galilea, lupano di Yudea, meroho pano di Bohto Betlehem, ongeang kadahianna Tomaraya Daud. Aka' inde Yusuf dianto peänä'anna Daud.
42002005	Napanoa anna malai ditekeng toe' di hao sibaha tunanganna Maria ang menge kehähtäng.
42002006	Tahpana sika lambi' pano, ya' lambi'mi tempona Maria la keänä'.
42002007	Ya' ungkeänä'ing mesa muane-ane, änä' uluana. Nasapu'mi sahedoro, situhu' kabiasaanna tau donetoo, anna nalolingngi naung di pahahang, aka' dang aha dasang ang lo'bäng ang la mala sika naongei.
42002008	Donetoo di bengi di hao yato di bohto, aha sangngaka-sangngaka to pangkambi' ang menge undakai pangkambi'na di hao di päsäng.
42002009	Pihsananna ke pihsa'e' aha mesa malaeka'na Puang Alataala ke'de' di alla'-alla'naii anna landa'i kamatandeanna Puang Alataala lambi' sika mahea' liu.
42002010	Ya' ma'tula'mi yato malaeka' pano diii naoatee, "Daa ummahea'a' aka' setonganna la kupainsangngikoa' Kaheba Mapia ang la napomasannang ingkänna tau di lino:
42002011	Allo dinoa dinne di bohtona Tomaraya Daud dipadahimingkoa' To Pepasalama', dianto Dehatanta, To Dilanti' la Mepasalama'.
42002012	Anna malaia' umpetahpa' inde aka ang kutula'ingkoa', la noa indee tandana: la ullambi'koa' mesa änä' malea disapu' kaing, anna diloling di hoi' di pahahang."
42002013	Yato malaeka' pihsa' halie' mai'di anna umpudii sanganna Puang Alataala naoatee,
42002014	"Diängkä' kamatandeang dai' di Puang Alataala yaho di ongeang kamatandeanna, anna kamasahkeang yaling di lino pano di tau ang unsa'ding pa'kalemunna."
42002015	Tahpana le'ba'i yato sumule malaeka' dai' di suruka umpellei yato sangngaka-sangngaka to pangkambi', ya' sika situla'-tula'mi naoatee, "Maikoa' talao pano di Betlehem anna malai taitaa' aka ang dahi di hao situhu' ang napainsangngiingkea' Dehata."
42002016	Ya' sika napenandai siang mengkalao. Sika ullambi'mi Maria anna Yusuf anna yato änä'na ang diloling di hoi' di pahahang.
42002017	Tahpana sika naita, ya' sika natula'mi aka ang hali sika nahingngi didiona yato änä',
42002018	anna ingkänna tau ang unghingngi yato aka ang natula' yato sangngaka-sangngaka to pangkambi' sangka' pusa' asang.
42002019	Ampo' napadiinahanna supu Maria ingkänna yatoo, laona siang napihki'.
42002020	Ya' sika sumuleng yato sangngaka-sangngaka to pangkambi' sitonda kakahsiang anna umpudi sanganna Puang Alataala, aka' samai ang sika nahingngi anna naita noa si'da-si'da yato ang hali sika natula'ing malaeka'na Puang Alataala.
42002021	Tahpana sundummi kahua allona suka' dahinna anna lambi'mi tempona la ditille, ya' sika nasangaing yato Änä' 'Yesus,' situhu' ang inang hali natula' malaeka' dolunna anna nakehähtängnging indona.
42002022	Puhanna uhpa'pulo allona, ya' lambi'mi tempona Yusuf anna Maria la dai' di Dasang Ada'na Puang Alataala anna umpamasero kalaenaii situhu' pepakuhunna Musa. Ya' sika maong dai' di Yerusalem umbaha yato Änä' anna malai nabeho dai' di Puang Alataala.
42002023	Aka' situhu' pahentana Puang Alataala tiuki' naoatee, "Ingkänna änä' ang ulua ang muane pahallu dipamasero di olona Puang Alataala."
42002024	Anna sika mao toi umpenombaing tunuang situhu' pahentana Puang Alataala sahpasang buhku' bahtu' dangang-dangang mahäti' derua.
42002025	Yaho yato di Yerusalem aha mesa tau disanga Simeon. Inde tau maroho anna mampetahpa' si'da-si'da di olona Puang Alataala, lella' ungngempei to pepakahanganna to Israel, dianto To Dilanti' la Mepasalama'. Inde Simeon napunnoi Inaha Masero,
42002026	anna inang nadandi Inaha Masero naoatee dai la mate dolunna ungngita To Dilanti' la Mepasalama'.
42002027	Sule toe' yaho di Dasang Ada'na Puang Alataala situhu' petehtena Inaha Masero. Yato Änä' ang disangai Yesus nabaha to baha'na tama di Dasang Ada' anna malai dibabe-babeangngi situhu' pahentana Dehata.
42002028	Ya' donetoo inde Simeon untammui manahpang yato Änä' anna naahingngi, lella' umpudi sanganna Puang Alataala naoatee,
42002029	"O Puang To Handang Ma'kuasa, dinoa malante' pole' inde sabua'mu untambai yaling di kamalinoang situhu' tula'mu,
42002030	aka' kuitanne' To Pepasalama' ang sule yaho mai di Dio,
42002031	ang umpatokaing di olona ingkänna hupatau di lino,
42002032	ang sihapang kamabayaang ang la umballoi lalanna ingkänna tau ang tadia to Yahudi anna malai sika sule mengngolo di Dio, dianto kamabayaang ang la umpalanda' kakeangka'ang pano di petauammu to Israel."
42002033	Yato ambena anna indona Änä' pusa' liu nahingngi yato aka ang natula' didiona yato Änä'.
42002034	Ya' sika napalauming behe Simeon yatoii anna ma'tula'i pano di Maria indona yato Änä' naoatee, "Inde Änä' inang napillei Puang Alataala la untallangngi anna la umpasalama' mai'di to Israel. La mendahi toi tanda yaho mai di Puang Alataala ang napa'bali mai'di tau,
42002035	anna yato tau la umpalanda'ing ihsi inahannaii. Anna la masuhsa liu tou dio unsa'ding, sihapangngo natobo' pa'dang ang pahe'la'."
42002036	Di hao toi aha mesa bahine disanga Hana, änä'na Fanuel, peänä'anna Asyer. Indee bahine dianto mesa nabi, matua liung. Pitu supu taunna la'bi tohho sibaha sangkolunna puhanna kabeng,
42002037	ya' mateng muanena lambi' mendahing balu bahine inde Hana, anna dinoa kahuang pulona uhpa' pahiamanna. Motohho-tohho lolo yaling di Dasang Ada' ma'sambayang anna ma'puasa.
42002038	Donetoo sule tunne' mendungku' pano di Yusuf, Maria anna yato Änä' anna ma'kuhhu'sumanga'i dai' di Puang Alataala anna ma'tula'i didiona yato Änä' pano di ingkänna tau ang menge ungngempei Yato ang la unsulängngi Yerusalem.
42002039	Puhanna inde Yusuf, Maria anna yato Änä' umbabe asang yato aka ang situhu' pahentana Puang Alataala, ya' sika sumuleng pano di bohtona, dianto pano di Nazaret di hao di Poropensi Galilea.
42002040	Yato Änä' tuhtuang lobo' anna tuhtuang matoho, napunnoi kapainsangang anna mana' pebehena Puang Alataala.
42002041	Yaling di taung boi anna taung boi, ke lambi' bumi pa'rame-rameang Paskana to Yahudi, yato to baha'na Puang Yesus si mao dai' di Yerusalem.
42002042	Di tempona anna sundungngi sampulo derua pahiamanna Puang Yesus, ya' sika mao bumi dai' situhu' ang inang sika napanoa.
42002043	Tahpana puha yato pa'rame-rameang, ya' sika sumuleng ampo' tohhoke'ne' Puang Yesus yaho, ampo' dai umpainsangngi to baha'na.
42002044	Inde to baha'na nasanga mempola tung nei' yaling di alla'na tau mai'di lambi' napatahhi' lolo pellaoannaii. Ampo' tahpana sangngallo puhpu' sika mellao daloloi aha naita, ya' nadaka' lelemmi tama di alla'na solasohonna anna insananna.
42002045	Ampo' aka' dai aha sika nalambi', ya' sumuleng dai' di Yerusalem napeäng.
42002046	Tahpana katallunna allona napeäng, ya' sika nalambi'mi yaling di Dasang Ada' mohko' yaling di tängngä-tängngäna to pampakuhu ada', lella' ma'pehingngi laona siang mekutana pano diii.
42002047	Anna ingkänna tau ang manghingngi pusa' asang unghingngi kamanähänganna anna ingkänna pentimba'na Puang Yesus.
42002048	Tahpana naita to baha'na, ya' pihsa' pusa' liung, mane ma'tula'i yato indona pano naoaintee, "O änä'ku, akana palla'e Dio inahammu umpanoaang? Masaemo kipeäng sibahaang ambemu sitonda kamahea'ang."
42002049	Mentimba' pano diii naoatee, "Aka' akae Kodi' anna pake la umpeängngä'? Darakaa' dio ungnginsang ungngoatee, Kodi' indee inang pahalluä' tohho yaling di dasanna Ambeku?"
42002050	Ampo' dai sika napähäng aka yato bahtuanna tula'na pano diii.
42002051	Ya' sika sumuleng sibaha-baha pano di Bohto Nazaret, anna tohhoi sibaha to baha'na. Anna yato ingkänna ang mane puha dahi napayaling supu di inahanna indona.
42002052	Anna yato Puang Yesus tuhtuang lobo' anna tuhtuang kehängngäng kakeaka'anna anna tuhtuang napakamaya Puang Alataala anna ingkänna hupatau.
42003001	Yaling di kasampulo limanna pahiamanna kapahentaanna Kaisar Tiberius, Pontius Pilatus menge ungkapalai Poropensi Yudea, anna Herodes ungkapalai Poropensi Galilea. Donetoo Filipus, ullu'na Herodes, mengene' ungkapalai Poropensi Iturea anna Trakhonitas, Lisanias nei' ungkapalaine' Bohto Abilene,
42003002	anna Hanas sibaha Kayafas mendahi handang pongkahana imang. Donetoo Puang Alataala umpa'tula'i Yohanes, änä'na Zakharia, di hao di ongeang makä'däng.
42003003	Ya' le'ba'mi Yohanes unsamba kalane di hoi' di lembänna Yordan umpalambi' Bahtakaranna Puang Alataala anna kakoha-kohai naoatee, "Pengkatoba'koa' anna behoi kalaemu ditero' anna malai naampungngi kasalaammu Puang Alataala."
42003004	Indee situhu' aka ang tiuki' yaling di suha'na Nabi Yesaya ang naoatee, "Aha tau kakoha-koha di hao di ongeang makä'däng naoatee, 'Patokaingnga' lalang ang la naola Dehata, pamarohoing lalanna.
42003005	Ingkänna ang mellembäng-lembäng pahallu ditambungngi, anna ingkänna ang mentanete-nete pahallu dihanteang. Lalang ang tiliko-liko la dipakaroho anna ang memmongko'-mongko' la dihanteang.
42003006	Puhai yatoo mane la naita ingkänna tau to Pepasalama' ang nasuo sule Puang Alataala.' "
42003007	Donetoo mai'di liu tau ullumba Yohanes aka' pemala ditero'. Ya' ma'tula'mi Yohanes unsängkäi yato tau mai'di naoatee, "Oa' ingkämmu peänä'anna ile keipo! Menna mangngoaingkoa'tee, pake la malakoa' lahpa' di hao mai di aha'na Puang Alataala ang la sule?
42003008	Dahi ponna pemalakoa' lahpa', ya' pembabe mapiakoa' situhu' pembabe pengkatoba'ang, anna daa umpihki'ia' ungngoatee la napa'daimingkoa' dosammu Puang Alataala aka' peänä'annakoa' Abraham. Aka' kutula' manahpaingkoa': ke naelo'i Puang Alataala, ya' malaete' inde mai batu napadahi peänä'anna Abraham. Dahi ponna daia' ungngaku mengkatoba' di hao mai di dosammua', ya' inang la natahungkundakoa'tee'.
42003009	Aka' dinoa sadiang Puang Alataala la untahungkung tau ang membabe karake sinnoa yato uhase ang tokang di hao di poang kayu, anna ingkänna poang kayu ang dai keboa mapia la dilellengngi nei' anna ditibeii tama di api."
42003010	Mekutanang yato tau mai'di pano naoatee, "Ponna noa, ya' akae' ang pahallu kibabe?"
42003011	Natimba'mi naoatee, "Menna-menna ang aha derua pasang kaya'na pahallu nabea sahpasang pano di solana ang daine' aha kaya'na. Noa tunne' ang aha andeanna pahallu toe' nababe noa yatoo."
42003012	Donetoo sule toe' to pahsinga' sima. Ya' sika mekutana tunne' naoatee, "O Tuang, ya' aka kami' ang pahallu kibabe?"
42003013	Natimba'mi naoatee, "Daa umpahsinga'a' londo anna ang inang si biasa."
42003014	Sule tunne' setantaraang mekutana pano naoatee, "O ya' kami', aka kami' ang pahallu la kibabe?" Natimba'mi naoatee, "Daa unghampa'i aka-akanna tau, anna daa untanda' tau yaling di kalosengang, ampo' diare' tuhokoa' situhu' mai'dinna sahomu."
42003015	Donetoo yato ingkänna tau mai'di kamenge-mengeanna ungngempei To Dilanti' la Mepasalama' ang puha nadandi Puang Alataala, lambi' sika mekutana-tana yaling di inahannaii nasanga Yohanesmi yato ang menge naempei.
42003016	Dianto anna ma'tula'mi Yohanes pano diii naoatee, "Dinoa supung kutero'koa' umpakeä' uhai, ampo' la lambi' tempona sule ang ma'kuasa puha nei' andana kodi'. Tandana keangka' yato Tau, moi la mensabua' pälli'ä' di olona, datukä' sihatang. La natero'koa' nei' umpake Inaha Masero anna api.
42003017	Toka tung petapi di hao di teyyena anna sadiang la umpasisähä' banne anna engka. Yato banne la nabe'bei mapiane' tama di loko, ampo' yatone' engka la natunu nei' tama di api ang ma'nala-nala lolo."
42003018	Mai'dike' pepaturu senga' ang natula' Yohanes lella' umpalambi' Kaheba Mapia pano di tau mai'di.
42003019	Ampo' donetoo yato Herodes, ang ma'kuasa di hao di Galilea, nasängkäi Yohanes didiona kasialaanna Herodias, bahinena ullu'na siang, anna mai'dike' katadahianna ang hali nababe.
42003020	Ampo' yato Herodes bilang unghängngängngi supu katadahianna, bilang diang anna umpatamai di tahungkung Yohanes.
42003021	Naonge anna mai'di liu tau ditero', ya' ditero' tunne' Puang Yesus. Donetoo anna lella' ma'sambayang, ya' tibillämmi langi'
42003022	mane naolai yaho mai Inaha Masero ang sinnoa hupanna dangang-dangang sule yaho di hahona. Pihsananna kahingngiammi kamahanna Puang Alataala yaho mai di langi' naoatee, "Dionto ne Änä'ku ang kupakamaya anna ang umpamasannang inahangku."
42003023	Di tempona umpahandu'i pengkähänganna Puang Yesus, ya' umbai tallumpulong pahiamanna donetoo anna, situhu' pampihki'na hupatau, Puang Yesus dianto änä'na Yusuf anna nenena dianto Eli.
42003024	Inde Eli dianto änä'na Matat. Matat dianto änä'na Lewi. Lewi dianto änä'na Malkhi. Malkhi dianto änä'na Yanai. Yanai dianto änä'na Yusuf.
42003025	Yusuf dianto änä'na Matica. Matica dianto änä'na Amos. Amos dianto änä'na Nahum. Nahum dianto änä'na Hesli. Hesli dianto änä'na Nagai.
42003026	Nagai dianto änä'na Maat. Maat dianto änä'na Matica. Matica dianto änä'na Simei. Simei dianto änä'na Yosekh. Yosekh dianto änä'na Yoda.
42003027	Yoda dianto änä'na Yohanan. Yohanan dianto änä'na Resa. Resa dianto änä'na Zerubabel. Zerubabel dianto änä'na Sealtiel. Sealtiel dianto änä'na Neri.
42003028	Neri dianto änä'na Malkhi. Malkhi dianto änä'na Adi. Adi dianto änä'na Kosam. Kosam dianto änä'na Elmadam. Elmadam dianto änä'na Er.
42003029	Er dianto änä'na Yesua. Yesua dianto änä'na Eliezer. Eliezer dianto änä'na Yorim. Yorim dianto änä'na Matat. Matat dianto änä'na Lewi.
42003030	Lewi dianto änä'na Simeon. Simeon dianto änä'na Yehuda. Yehuda dianto änä'na Yusuf. Yusuf dianto änä'na Yonam. Yonam dianto änä'na Elyakim.
42003031	Elyakim dianto änä'na Melea. Melea dianto änä'na Mina. Mina dianto änä'na Matata. Matata dianto änä'na Natan. Natan dianto änä'na Daud.
42003032	Daud dianto änä'na Isai. Isai dianto änä'na Obed. Obed dianto änä'na Boas. Boas dianto änä'na Salmon. Salmon dianto änä'na Nahason.
42003033	Nahason dianto änä'na Aminadab. Aminadab dianto änä'na Admin. Admin dianto änä'na Arni. Arni dianto änä'na Hezron. Hezron dianto änä'na Peres. Peres dianto änä'na Yehuda.
42003034	Yehuda dianto änä'na Yakub. Yakub dianto änä'na Ishak. Ishak dianto änä'na Abraham. Abraham dianto änä'na Terah. Terah dianto änä'na Nahor.
42003035	Nahor dianto änä'na Serug. Serug dianto änä'na Rehu. Rehu dianto änä'na Peleg. Peleg dianto änä'na Eber. Eber dianto änä'na Salmon.
42003036	Salmon dianto änä'na Kenan. Kenan dianto änä'na Arpakhsad. Arpakhsad dianto änä'na Sem. Sem dianto änä'na Nuh. Nuh dianto änä'na Lamekh.
42003037	Lamekh dianto änä'na Metusalah. Metusalah dianto änä'na Henokh. Henokh dianto änä'na Yared. Yared dianto änä'na Mahalaleel. Mahalaleel dianto änä'na Kenan.
42003038	Kenan dianto änä'na Enos. Enos dianto änä'na Set. Set dianto änä'na Adam. Adam dianto änä'na Puang Alataala.
42004001	Puang Yesus sumule di hoi' mai di Salu Uhai Yordan napunnoi Inaha Masero lambi' natehte pano di ongeang makä'däng.
42004002	Di haonto naongei tohho uhpa'pulo allona masaena lella' nasändä'i Pongkahana setang. Selama di hao dai aha naande moi la aka, dahi tahpana uhpa'pulo allona manonong nasa'ding.
42004003	Ma'tula'mi Pongkahana setang pano naoatee, "Ponna inang tahpa' si'dao Änä'na Puang Alataala, ya' pahentai ne mating batu anna malai membali dehpa anna malai ungngande."
42004004	Natimba'mi Puang Yesus naoatee, "Aha tiuki' bahtakara ang naoatee, 'Ang napotuho tau tadiaete' supu andeang.' "
42004005	Puhai yatoo, ya' umbaha bumi Puang Yesus dai' di mesa ongeang ang malängkä' anna napaitai asangngi samai katomarayaang di lino yaling di sangkapiri mata supu.
42004006	Ma'tula'mi Pongkahana setang pano naoatee, "Inde sau ingkänna kakuasaang anna kamatandeang la kubeho asang mating di Dio, aka' ingkänna ne sau kuampui asammi anna mala kubeho tomande' pano di menna-menna ang kuelo'i.
42004007	Dahi ponna ke malimuntu'o di oloku menomba, ya' ingkänna ne sau la kubea asangngo mendahi ampuammu."
42004008	Ampo' natimba' Puang Yesus naoatee, "Aha tiuki' yaling di Suha' Masero naoatee, 'Pahalluo umpenombai Puang Alataala Dehatammu anna Dianto supu ang la pahallu untuhu'i.' "
42004009	Ya' umposola bumi Puang Yesus dai' di Yerusalem anna naposolai dai' di ongeang ang handang malängkä' yaho di hahona Dasang Ada'na Puang Alataala mane ma'tula'i pano naoatee, "Ponna inang Änä'na si'dao Puang Alataala, ya' sändä'ke' pengkanahoo naung indo di tampo,
42004010	aka' aha tiuki' yaling di Suha' Masero naoatee, "La napahentaingko malaeka'na anna malai sika nadakaio,
42004011	lambi' la namäntä'io anna malai dai tihahi' bihti'mu naung di batu.' "
42004012	Natimba'mi Puang Yesus naoatee, "Aha tiuki' bahtakara ang naoatee, 'Daa unsändä'i Puang Alataala Dehatammu.' "
42004013	Tahpana yato setang puha unsändä'i Puang Yesus ungngolai ma'kahupa-hupa pesändä', ya' le'ba'mi ungkahaoi Puang Yesus anna ungngempeii tempo ang la naonge nasändä'i sala bou.
42004014	Ya' sumuleng Puang Yesus pano di Galilea sitonda kakuasaanna Inaha Masero lambi' kaheba didiona Kalaena kahingngiang di ingkänna Poropensi Galilea.
42004015	Donetoo menge siang mampakuhu tama di pa'sambayangang, anna napudi asangngi ingkänna tau.
42004016	Le'ba'mi Puang Yesus pano di Nazaret ang naongei lobo' anna, situhu' kabiasaanna, ponna lambi' bumi allo katohhoang, ya' mao bung tama di pa'sambayangang anna ke'de'i yaling umbata Suha' Masero.
42004017	Donetoo nabeang suha' to pambahananna pa'sambayangang ang nauki' Nabi Yesaya. Tahpana nabuhkei, ya' nalambi'mi mesa baheang ang naongei tiuki' naoatee,
42004018	"Inaha Maserona Puang Alataala tohho yaling di Kalaeku, aka' puhamä' nalanti' la umpalambi' Kaheba Mapia pano di to pemase-mase. Nasuoä' sule anna malaä' umpainsangngi to ditahungkung kuoatee, 'Lahpa'mokoa'!' anna pano di to buta kuoatee, 'Paitamokoa'!' anna pano di tau ang didahha kupabeba' toe'.
42004019	La kupakaheba kuoatee, 'La lambi'mi tempona Puang Alataala la umpasalama' petauanna.' "
42004020	Puhai yatoo, ya' nalolommi sumule yato suha' anna nabeai sumule pano di to pambe'bei suha', mane mohko'i. Ya' sika nenne' asammi ingkänna tau pano.
42004021	Napahandu'mi mampakuhu pano diii naoatee, "Allo dinoa dipasundummi inde baheang Suha' Masero di tempona anna unghingngiia'."
42004022	Ingkänna yato tau ungngangka' tahpa' asang yato Puang Yesus anna sika pusa' unghingngi yato kara ang napasohong ang mepakahanga si'da-si'da. Lambi' sika situla'-tula' naoatee, "Tadiarakae' inde änä'na Yusuf?"
42004023	Ma'tula' bung Puang Yesus pano diii naoatee, "Tantunte' anna umpahingngi-hingngiä'a' sinnoa ang si natula' to baha' dolu ungngoatee, 'O to pa'pakuli, pakulii dolu kalaemu tobou dio! Babe toine' dinne di bohto kalaemu ingkänna kadahiang ang kihingngi dahi di hoi' di Kapernaum!' "
42004024	Napasilombung tula'na naoatee, "Kutula'ingkoa' setonganna daete' aha mesa nabi ang dipakeangka' yaling di bohtona toboe'.
42004025	Anna kutula'ingkoa', di tempona Nabi Elia naonge anna dai aha kene' tallu setangnga taung masaena, lambi' dahi kabuhohangang ang dai aha mantondong, ya' donetoo aha mai'di liu balu bahine dinne di Israel.
42004026	Ampo' dai disuo Nabi Elia la ungkalemui mesa di alla'naii, ampo' panoe' di mesa balu bahine ang tadia to Yahudi, ang tohho di hoi' di bohto senga' dianto Bohto Sarfat, ang sidungku' Sidon.
42004027	Noa tunne' di tempona Nabi Elisa mai'di to Israel ang nahoa korong tamahamu', dianto bosi lollo'na, anna dai aha moi poro la mesa ang napabono' sehalinna mesa to Siria ang disanga Naaman."
42004028	Ingkänna yato tau yaling di pa'sambayangang keaha' asang unghingngi yato tula'na Puang Yesus.
42004029	Tahpa sika ke'de' anna unghambaii Puang Yesus malai yaling mai di bohto. Di hao yato di bohto aha karakeang di behinna. Ya' inde Puang Yesus sika nabaha pano yato di karakeang aka' pemala sika nasumbäng naung.
42004030	Ampo' napealla' supu Puang Yesus yato ingkänna tau anna le'ba'i napellei.
42004031	Puhai yatoo, ya' le'ba'mi Puang Yesus naung di mesa bohto mahoa'na Poropensi Galilea ang disanga Kapernaum, anna mampakuhui di hoi' ke allo katohhoang bumi.
42004032	Sika pusa'mi yato ingkänna tau unghingngi umba noa pepakuhunna, aka' ingkänna tula'na punno kakuasaang.
42004033	Yaling yato di pa'sambayangang aha mesa tau ang napentamai setang kakoha-koha napekäyyängngi naoatee,
42004034	"Eh, Dio ne Puang Yesus to Nazaret, aka suhunna anna ullumbaang? Suleo la unghopuiang? Kuinsang mennao setonganna: Dionto to Masero, pesuona Puang Alataala."
42004035	Ampo' nakarahta' Puang Yesus naoaintee, "Mahtangngo! Anna palaio mai done ne di tau!" Yato setang tahpa umpensaleba'ing yato tau pano di alla'-alla'na tau mai'di anna malaii yaling mai, dai aha ungngaka-aka yato tau.
42004036	Anna ingkänna tau pusa' si'da-si'da anna situla'-tula'i naoatee, "Ahana inang bakahu inde pepakuhunna! Aka' sitonda kakuasaang umpahenta setang lambi' malai si'da."
42004037	Donetoo kaheba didiona Puang Yesus tisembu' sau tama di ingkänna bohto di hao di Galilea.
42004038	Puhai yatoo, ya' le'ba'mi Puang Yesus umpellei yato pa'sambayangang anna maoi pano di dasanna ta Simon. Yato pasananna Simon ang bahine nahoa luhsu tamahamu', lambi' sika malau pano di Puang Yesus ke la malai napabono'.
42004039	Ke'de'mi Puang Yesus di hao di behinna yato bahine anna umpahentai yato korong malai, lambi' malai si'da. Yato bahine tahpa kaleha anna umposahai yatoii.
42004040	Tahpana solo' allo, ya' suleing mai'di tau umbahai ingkänna to makoronna ang nahoa ma'kahupa-hupa korong. Ya' pantammi nasahpa Puang Yesus anna napabono'.
42004041	Aha toe' mai'di tau ang napentamai setang. Yato setang malai yaling mai di tau anna kakoha-kohai naoatee, "Dionto ne Änä'na Puang Alataala." Ya' sika nalahammi Puang Yesus anna dai sika napabei natula' yato aka ang sika nainsang, aka' sika nainsang naoatee, Dianto To Dilanti' la Mepasalama'.
42004042	Tahpana lelle'mi allo, le'ba'mi Puang Yesus umpellei yato bohto lupano di mesa ongeang ang mahulla-hulla. Ampo' nasipeäng-peängngi yato ingkänna tau. Tahpana sika nalambi', ya' napalau liung pano ke la malai anna dai le'ba' umpellei yatoii.
42004043	Ampo' ma'tula' pano diii naoatee, "Kaheba Mapia didiona Kapahentaanna Puang Alataala pahallu toe' kupepainsangnging pano di bohto senga' aka' dianto suhunna anna nasuoä' sule."
42004044	Dahi le'ba' Puang Yesus unsamba ingkänna bohtona Yudea umpepainsangnging Kaheba Mapia tama di pa'sambayangang.
42005001	Pihsang tempo ke'de' Puang Yesus di hao di behing Le'bo' Genesaret anna punnoi tau di behinna aka' pemala sika umpehingngii Bahtakara Dehata.
42005002	Di hao yato di behing le'bo' aha derua lopi naita Puang Yesus. Yato puänna lopi sika tuhummi anna mengei umbasei dalana.
42005003	Mendai'mi Puang Yesus di mesa di alla'na yato lopi, dianto lopinna ta Simon, anna unsuoi ta Simon nabuhsu'-buhsu' sai'di' yato lopinna tama di malimbeng-limbenna. Mohko'mi yaho yato di lopi anna umpakuhui yato tau mai'di.
42005004	Puhai ma'tula', ya' umpa'karaing ta Simon naoaintee, "Polopio tama di malimbenna anna umpensambangnging dalamu unsahka bau."
42005005	Mentimba'mi ta Simon naoatee, "O Tuang, malupumang kipesambengii mengkähäng kahha' ampo' moi poro la anitunna tala ahai kilambi'. Ampo' aka' Dio unsuoä', ya' la maorä'te' do modala."
42005006	Tahpana sika mao si'da modala, ya' undalang mai'di si'da-si'da bau lambi' la seu' kaleng dalana napobua' yato bau.
42005007	Untambaing solana ang di hao di lopi senga' anna malai sika nadului umpealai yato bau. Ya' suleng yato solana anna sibaha-bahai umpangngihsi yato lopinnaii, lambi' yato derua lopi sai'di' kale tala limmi' napobua' mai'dinna yato bau.
42005008	Yato Simon pusa' si'da-si'da ungngita yato kadahiang lambi' mao malimuntu' pano di Puang Yesus anna naoaitee, "O Puang, kalemuiä' laoo pelleiä', aka' kodi' indee to madosaä'."
42005009	Dai dia supu ang pusa' si'da-si'da, ampo' yato toe' ingkänna solana ang nasibahaing yaling yato di lopi pusa' si'da-si'da ungngita yato bau sahsamanna ang sika nasahka.
42005010	Noa tunne' yato änä'na ta Zebedeus ang di hao di lopi senga', dianto ta Yakobus anna ta Yohanes, solana mengkähäng ta Simon, sika pusa' toe'. Ma'tula'mi Puang Yesus pano di ta Simon naoatee, "Daa ummahea'! Mengkalao dinoa la mendahio to podala hupatau, dianto la umbahaikoa' hupatau mendahi to pentindo'ku."
42005011	Yato ta Simon sibaha yato sangngaka-sangngaka solana sika umbuhsu' lopinnaii pano di behing le'bo', mane sika umpelleing yato ingkänna pengkähänganna anna mentindo'i.
42005012	Pihsang tempo Puang Yesus tohho yaling di mesa bohto mahoa'. Yaling yato di bohto aha mesa tau ang nahoa korong tamahamu', dianto bosi lollo'na. Tahpana ungngita Puang Yesus yato tau, ya' malimuntu'mi di olona menge ma'kara naoatee, "O Puang, ponna ungngaku umpabono'ä', ya' la bono' siamä'te' dinoa."
42005013	Ungngehte' siang teyyena Puang Yesus anna ungngantii yato tau mane ma'karai naoatee, "Kuaku kupabono'o. Dinoa la bono'motee'." Ya' donetoo bono' siang yato tau.
42005014	Pihsananna naoaminte Puang Yesus, "Kalehaii daa umpepainsangnging pano di tau senga' inde aka ang dahi pano di kalaemu, ampo' laomo dinoa do pepaitaing kalaemu pano di imang anna malai nainsang naoatee bono' si'damo. Anna umbahai penombaang ang la napopenombaingko dai' di Puang Alataala situhu' aka ang puha mepahentaing Musa, ang la mendahi sa'bi kabono'ammu pano di ingkänna tau."
42005015	Ampo' tuhtuang tisembu' kaheba didiona Puang Yesus, lambi' sulei mai'di tau silumba-lumba pemala umpehingngii pepakuhunna anna pemala sika napabono' di hao mai di ma'kahupa-hupa koronna.
42005016	Ampo' inang si biasa le'ba' Puang Yesus pano di ongeang mahulla-hulla ma'sambayang.
42005017	Pihsang tempo naonge mengei Puang Yesus mampakuhu, aha sangngaka-sangngaka to Farisi anna to pampakuhu ada' sika ohko' toe' ma'pehingngi. Sika sulei di hao mai di ingkänna bohto yato di Galilea, anna aha toe' ang sule di hao mai di Yudea anna yaho mai di Yerusalem. Puang Yesus mala umpabono' to makorong aka' inang napunnoi kakuasaang Dehata.
42005018	Pihsananna suleng sangngaka-sangngaka tau ullemba mesa tau ang mate sambose' naung kalaena napasilemba patindoanna. Inde sangngaka-sangngaka tau pemala liu la nabaha tama yato to makoronna di olona Puang Yesus.
42005019	Ampo' aka' mai'di liu tau sisihpi'-sihpi' lambi' dai aha sika naola, ya' sika meleng dai' di ätu' ang mahante anna nalälä'i sängkäi yato ätu' sihoa la napangngului naung yato to makoronna sipatu di olona Puang Yesus. Ya' sika naulung naung di tängngä-tängngäna yato tau mai'di di olona Puang Yesus.
42005020	Tahpana naita Puang Yesus naoate matama si'da-si'da kapampetahpa'annaii, ya' ma'tula'mi pano yato di to makorong naoatee, "O solasohong, ingkänna kasalaammu kuampungnging."
42005021	Ampo' yaling di pihki'na yato to Farisi anna to pampakuhu ada' sika kutana naoatee, "Mennarakae' inde tau anna bahanie' ungngindä'-indä' sanganna Puang Alataala? Aka' Puang Alataalaete' supu ang mala ungngampungngi kasalaang."
42005022	Ampo' nainsang Puang Yesus yato aka ang napihki' yaling di inahanna, lambi' sika naoaintee, "Akaboi anna ma'pihki' noakoa' nee?
42005023	Umbarakae' kahang ang maromi' dioate, 'Diampungnging kasalaammu,' bahtu dioarakatee, 'Kalehao anna pellaoo'?
42005024	Ampo' la pahallua' ungnginsang ungngoatee yaling inde di lino ma'kuasaä' Kodi' Änä' to Lino ungngampungngi dosa." Pihsananna ma'kara bumi Puang Yesus pano yato di tau ang mate sambose' kalaena naoatee, "Kalehamo, ängkä'i ne patindoammu anna maoo sumule pano di dasammu."
42005025	Ya' kaleha siang yato tau di alla'-alla'naii anna ullolongngii yato patindoanna nabulle sumule pano di dasanna lella' siang umpudi sanganna Puang Alataala.
42005026	Ingkänna yato tau pusa' si'da-si'da ungngita yato kadahiang lambi' sika umpamatande sanganna Puang Alataala. Sangka' mahea' asang liu anna naoaitee, "Allo dinoa kiitang pole' kaha-kaha ang handang mepusa'-pusa'."
42005027	Tahpana sohong Puang Yesus tama di aneang, ya' ungngitang mesa to pahsinga' sima ang disanga Lewi menge mohko' yaling di känto' pambaya'ang sima. Nasilahaming Puang Yesus naoaintee, "O sammuane, maio tindo'ä'!"
42005028	Ya' ke'de' siang ta Lewi umpellei yato kähänganna anna mentindo'i.
42005029	Puhai yatoo inde ta Lewi umpa'pehtaing Puang Yesus di hao di dasanna anna sulei mai'di liu to pahsinga' sima anna sangngaka-sangngaka tau senga' mande sibaha-baha Puang Yesus.
42005030	Sika momämmämmi yato to Farisi anna to pampakuhu ada'naii pano di pahsikolana Puang Yesus naoatee, "Akana mandee' indo tuangkuhummua' sibaha to pahsinga' sima anna to kekasalaang? Dai sihatang la noa!"
42005031	Ya' sika natimba'mi Puang Yesus yaling di pohapangang naoaintee, "Tadiaete' to makahsing ang umpahallu to pa'pakuli, ampo' to makorongngetee'.
42005032	Dä' sule untambai tau ang ungngangka' kalaena maroho, ampo' tau ang nainsang naoatee kekasalaang, lambi' mala mengkatoba'."
42005033	Aha ang ma'tula' pano di Puang Yesus naoatee, "Pahsikolana Yohanes si biasa ma'puasa anna ma'sambayang, noa tunne' pahsikolana to Farisi, ampo' pahsikolamu si mande anna menu'."
42005034	Mentimba' Puang Yesus pano diii umpake pohapangang naoatee, "Malaraka ingkänna tau ang menge ma'tokabeng disuo ma'puasa ke mengeke' mohko' sibaha-baha yato to kabeng?
42005035	Ampo' la aha toboe' tempona dako', Kodi', la sihapangngä' to kabeng, la dialai yaling mai di alla'-alla'na yato pahsikolaku. Ya' donento yatoo la sika naongei ma'puasa."
42005036	Nalombungngike' pohapanganna Puang Yesus naoatee, "Daete' aha tau la unseu'i kaing ang bakahu anna napakei untampi' sahedorona ang malullu' liung, aka' ponna napanoa, ya' yato kaing ang bakahu la karake anna yato pansehe'ang ang bakahu dai sihatang ditampi'ing yato sahedoro.
42005037	Anna noa tunne' hapanganna monna aha pangnganang lollo' ang masaeng lambi' mato'do', dai la sihatang dipampatamai angkoro' bakahu aka' la natehse, lambi' labu' kaleng yato angkoro' anna yato pangnganang ditibeng aka' dang kekuna.
42005038	Ampo' angkoro' bakahu supung mala dipatama di pangnganang lollo' bakahu.
42005039	Anna daete' aha mesa tau ang mane hali ungngenu' angkoro' ang masaeng dibe'bei la ungngenu' salake' angkoro' ang bakahu, la naoantotee, 'Mammi' puhane' indo angkoro' ang masaeng dibe'bei.' "
42006001	Pihsang tempo di allo katohhoang, Puang Yesus sibaha pahsikolana ungngolai sallimbo bela'. Ya' yato pahsikolana sika umponge'mi sangngaka-sangngaka boana pinamula, mane napisii anna naande laoi di lalang.
42006002	Ampo' aha sangngaka-sangngaka to Farisi unsängkäi yatoii naoatee, "Akana umbaberakoa' dio yato ang dai mala dibabe di allo katohhoang?"
42006003	Ya' sika natimba'mi Puang Yesus naoaintee, "Dakake'a' dio aha umbata yato aka ang hali nababe Tomaraya Daud sibaha änä' buana naonge manonoi?
42006004	Donetoo mentama di Dasanna Dehata anna ungngalai dehpa ang puha dipopenomba yaling. Naala naande, anna nabea toine' pano di ingkänna ang nasibahaing, ang setonganna yato dehpa dasi'da-si'dai mala naande tau sehalinna ingkänna imang."
42006005	Nalombungngike' tula'na Puang Yesus naoatee, "Kodi' inde Änä' to Lino ang ungkuasai allo katohhoang."
42006006	Pihsang tempo di allo katohhoang senga' mentama bou Puang Yesus di mesa pa'sambayangang anna mampakuhui yaling. Yaling yatoo aha mesa tau ang mate teyye kuananna.
42006007	Yato to Farisi anna to pampakuhu ada' sika umpoimata Puang Yesus ke hapang la umpabono'i tau di allo katohhoang, anna ahai sika napolalang nasalla.
42006008	Ampo' nainsang Puang Yesus aka yato ang yaling di pihki'na anna ma'tula'i pano yato di tau ang mate sambali teyyena naoaintee, "Maio done di olo ke'de'!" Ya' ke'de' si'dang pano di olo yato tau.
42006009	Mane ungkutanaii yato ingkänna tau ang di hao, naoatee, "Situhu' ada'ta, aka ang mala la dibabe di allo katohhoang: kamapiaandaka, kakarakeandaka; ungkalemuiraka tau sola, la dipateiraka?"
42006010	Puhai yatoo unnenne'i asammi yato ingkänna tau anna ma'karai pano yato di tau ang mate sambali teyyena naoatee, "Tandoingkä' teyyemu!" Napentando si'daming teyyena. Ya' bono' siang donetoo.
42006011	Ya' tuhtuang sika kende'mi aha'na yato to pampakuhu ada' anna to Farisi, lambi' situla'-tula'i aka ang la nababe pano di Puang Yesus.
42006012	Donetoo maong dai' di tanete Puang Yesus anna napesambengii yaho ma'sambayang dai' di Puang Alataala.
42006013	Tahpana mabaya, ya' untambaing to pentindo'na mengngolo anna napilleii di alla'na sampulo derua ang la napadahi rasul, dianto:
42006014	Ta Simon (ang si nasangai Puang Yesus: Petrus), ta Andreas ullu'na, ta Yakobus, ta Yohanes, ta Filipus, ta Bartolomeus,
42006015	ta Matius, ta Tomas, ta Yakobus änä'na Alfeus, ta Simon (ang disangai toe' to Zelot),
42006016	ta Yudas änä'na Yakobus anna ta Yudas Iskariot (ang umbalu' Puang Yesus ke dako'i).
42006017	Sika tuhummi yaho mai di tanete Puang Yesus sibaha-bahaii anna tohhoi di menghante-hantena. Yato di ongeang tihimpung di hao mai'di to pentindo'na anna mai'di tau senga' ang sulei di hao mai di ingkänna Yudea, yaho mai di Yerusalem anna di hoi' mai di behing le'bo' di alla'na Tirus anna Sidon.
42006018	Sika sulei pemala umpehingngii pepakuhunna Puang Yesus anna pemala sika napabono' di hao mai di ma'kahupa-hupa koronna, noa tunne' ang napentamai setang bono' toe'.
42006019	Ingkänna tau donetoo sika umpeäng liu lalang anna malai ungnginso Puang Yesus, aka' aha kakuasaang ang sohong yaling mai di Kalaena lambi' mala umpabono' ingkänna tau.
42006020	Pihsananna unnenne'ing pahsikolana Puang Yesus anna ma'karai naoatee, "Puang Alataala umbehekoa' dio ang memase-mase, aka' diongnga'too ang ungngampuang Kapahentaanna Puang Alataala.
42006021	Puang Alataala umbehekoa' dio ang menge manono, aka' la dipabohokoa' dako'. Puang Alataala umbehekoa' dio ang dumuseng dinoa, aka' la metahakoa' dako'.
42006022	Puang Alataala umbehekoa' dio ang nakahiri'o solamu aka' umpetahpa'ä' Kodi' inde Änä' to Lino anna dakoa' napatama di sihu-sihuanna, anna nabeakoa' tula' tahuhu solamu sibaha nasangaikoa' to karake.
42006023	Kahsi si'da-si'dakoa' ke donentoo anna masannangkoa' aka' setonganna daete' aha mallondo sahomu yaho di suruka, aka' inang noa tubunne' peneneannaii pano di nabinna Puang Alataala.
42006024	Ampo' sumändä'koa' dio ingkämmu to makaka, aka' puha lohpo'mokoa' dio ullambi' pepakahangammu yaling di katomakakaammu.
42006025	Sumändä'koa' dio ang boho lohpo' dinoa, aka' la manonokoa' dako'. Sumändä'koa' dio ang metaha lohpo' dinoa, aka' la masuhsakoa' anna la sikaumbukoa'.
42006026	Sumändä'koa' ke napudio ingkänna tau, aka' napanoa tuntone' peneneannaii umpudi ang unsanga kalaena nabi ampo' setonganna tadia."
42006027	Nalombungngike' tula'na Puang Yesus naoatee, "Ampo' pano di dioa' ang ma'pehingngi di Kodi' kuoaingkoa'tee: kalemuio ingkänna balimmu, pembabe mapiakoa' pano di tau ang mangkahiri'o.
42006028	Palauing behe tau ang mantändoikoa'; sambayangngii tau ang pemala mantilakaikoa'.
42006029	Ponna aha tau mantampiling sambali papemu, beai natampiling sibali. Anna menna ang mangngala kaya'mu, bea toine' pelapi'na.
42006030	Ponna aha tau ang mampalau aka-akammu, ya' beai, anna daa umpalaui sumule aka-akammu ang naala tau.
42006031	Anna umba noa ang ungkärä'i nababeingko solamu, ya' babe toinne' noa pano di solamu.
42006032	Ponna ungkalemuio supu tau ang mangkalemuio, ya' la unsangaraka ahang kala'biammu? Aka' napanoa toete' to tamampetahpa'.
42006033	Aka' ponna supung membabe mapia pano di tau ang membabe mapia toe' pano di dio, ya' dasiante' aha kunanna, aka' mala toete' napanoa to tamampetahpa'.
42006034	Anna ponna ke umpaindangngio aka-akammu supung pano di solamu ang mala toune' mambeao bala'na, ya' akang kunanna? Aka' mala toete'ne' napanoa to tamampetahpa' umpaindangngi solana to tamampetahpa' anna malai nabala'i sinnoa yato aka ang nabea.
42006035	Ampo' dioa' dio, kalemuio ingkänna balimmu anna pembabe mapiao pano. Dia tuke' paindangngii aka-akammu sitonda dai la umpemitaia' la nabala'i. Ponna umpanoa, ya' la ullambi'o saho ang dai aha mallondo anna mendahio änä'-änä'na Puang Alataala To Matande, aka' Puang Alataala marota' pano di ingkänna tau ang dai nainsang ma'kuhhu'sumanga' anna pano di tau karake.
42006036	Dahi pahallu toukoa' dio punno pa'kalemu, sinnoa Ambemu yaho di suruka punno pa'kalemu."
42006037	Nalombungngi bung tula'na Puang Yesus naoatee, "Daa untanda' tahuhu solamu anna datouo dio ditanda' tahuhu. Anna daa umpapetahungkung solamu anna datouo dio ditahungkung. Ampungngio solamu lambi' la diampungngi touo dio.
42006038	Beai aka-akammu pano di solamu anna malai dibea touo dio: la untahimbokoa' mai'di liu pebea ang sinnoa mai'dinna aka-aka ang dipe'dengngi tama di lite' lambi' tobong. Aka' lite' ang umpake pano di solamu dia tunne' la dipakeingko."
42006039	Sika napakuhu toi Puang Yesus yaling di mesa pohapangang naoatee, "La malaraka to buta untehte santobutanna? Daraka la sahing manaho naung di kalo'?
42006040	Noa tunne' daete' aha mesa pahsikola la keangka' puha andana tuangkuhunna, ampo' mesa pahsikola ang tamma'mi la umpensinnoai nei' tuangkuhunna.
42006041	Akarea' dio anna malakoa' ungngita sahihsi' yaling di matanna solamu, ampo' daine' ungngita kayu sambehsä' yaling di matammu tobou dio?
42006042	Umbang dio la umpanoa ungngalaiing sahihsi' yaling di matanna solamu, aka' aha ture dio sambehsä' kayu yaling di matammu tobou dio? Oa' ingkämmu to kalasi, alaiia' dolu yato sambehsä' kayu ang aha yaling di matammu anna malai ungngita ungngalaiing yato sahihsi' ang aha yaling di matanna solamu."
42006043	Napatahhi' bumi tula'na Puang Yesus naoatee, "Poang kayu ang inang si biasa mammi' boana, daete' aha la ungkeboaing boa ang dai mammi'. Noa tunne' poang kayu ang inang si dai mammi' boana, daete' aha la ungkeboaing boa ang mammi'.
42006044	Aka' mesa poang kayu mala diinsang ponna ke diitang boana. Aka' la malarakae' tau umponge' boa kayu di hao mai di lolo päräng? Bahtu' umponge' boa pinamula di hao mai di balimbano?
42006045	Tau mapia mengngoya' mapia tubunte' aka' inang noa tubunne' ang yaling di inahanna, anna tau karake mengngoya' karake tubunte' aka' inang noa tubunne' yaling di inahanna. Aka' ingkänna aka ang ditula' sule yalingngete' mai di ihsi inaha.
42006046	Nalombungngi bumi tula'na Puang Yesus naoatee, "Akangnga' suhummu unsangaiä' Puang, ungngoatee, 'O Puang,' ampo' daia' ungngaku umpembabeing aka ang kupakuhuingkoa'?
42006047	La kupaitaikoa' umba la noa pano di tau ang sule mellumbaä', umpehingngii inde tula'ku anna napembabeing yaling di katuhoanna.
42006048	Tau ang noa yatoo la kupasihapanne' mesa tau ang umpake'de' manahpa dasanna. Yato tau mambombeng napamanaung liu anna napampake'de'ii ahhi ang matoto' si'da-si'da. Dahi moi la käyyäng umba noa uhai buntu' sule unghoa yato dasanna, ampo' inang tala tiaka aka' matoto' si'da-si'da ahhinna.
42006049	Ampo' pano di tau ang umpehingngii tula'ku ampo' dai napembabeing, la kupasihapanne' mesa tau ang umpake'de' dasanna ampo' maloyo aka' dai napamatoto' ahhinna. Tahpana sule uhai buntu' unghoa yato dasanna, ya' loe siang sitale-tale."
42007001	Tahpana Puang Yesus puha untula' ingkänna yatoo pano di tau mai'di, ya' maong naung di Bohto Kapernaum.
42007002	Yaling yato di bohto aha mesa tau makorong kahha' sai'di' tala mate. Inde tau dianto sabua'na mesa kapala tantara ang handang napakamaya liu.
42007003	Nahingnginna yato kapala tantara didiona Puang Yesus, ya' unsuong sangngaka-sangngaka to dipotobaha' yaling di alla'na to Yahudi do natammui anna malai napalau ke la malai sule napabono'ing yato sabua'na.
42007004	Sika maong umpellambi'i Puang Yesus anna malau mase si'da-si'dai pano naoatee, "Yato kapala tantara sihatang si'da-si'da ungkalemui,
42007005	aka' mapia inaha liu pano di sola bohtota, anna diaete' ang ungngongkoso'i inde pa'sambayangangki' dipake'de'."
42007006	Ya' maong Puang Yesus sibaha-baha yatoii. Tahpana la lambi'mi pano yato di dasanna kapala tantara, ya' unsuong solana yato kapala tantara do untammui Puang Yesus anna naoaintee, "O Tuang, damong unsuhsai Kalaemu la maoo pano di dasangku, aka' dai sihatang kusa'ding la umpengkende'i dasangku.
42007007	Noa tunne' dai sihatang kusa'ding la mengngolo mating di Dio. Ampo' diare' tula' tomande'mi sambahta kara anna malai bono' yato sabua'ku.
42007008	Aka' kodi' mesa touä' kodi' to dipahenta, ampo' aha tou kodi' änä' buaku ang kupadihoi'ang lambi' mala tomande' kupahenta. Hapanganna ke kuoainte yato mesa änä' buaku, 'Laoo!' ya' mao si'daetee', bahtu' pano di änä' buaku ang senga' kuoainte, 'Maio!' ya' sule si'daete', bahtu' kuoainte pano di sabua'ku, 'Kähängngi indee!' ya' nakähäng si'daetee'."
42007009	Tahpana nahingngi Puang Yesus yato tula'na, ya' pusa' liung anna mensailei pano yato ang mampentindo'i lella' ma'tula' naoatee, "Kutula'ingkoa' setonganna dake' aha kulambi' yaling di alla'na to Israel kapampetahpa'anna tau ang sinnoa inde kapampetahpa'anna."
42007010	Tahpana sika sumuleng pano di dasang yato solana kapala tantara ang nasuo mao umpellambi'i Puang Yesus, ya' nalambi'mi yato sabua' makahsimmi noa yato ang dai aha makorong.
42007011	Umpatahhi' bumi pellaoanna Puang Yesus anna lupanoi di mesa bohto ang disanga Nain. Mao toe' pahsikolana sibaha-baha anna mai'di liu tau mampentindo'i.
42007012	Tahpana sidungku'mi yato baba käyyäng lutama di bohto, ya' sohongngi yaling mai sangngaka-sangngaka tau ullemba to matena. Yato to mate dianto mesa änä' muane, änä' samboana mesa balu bahine yaling yato di bohto. Inde balu bahine naposolai mai'di tau.
42007013	Naitanna Puang Yesus yato balu bahine, ya' kende'mi pa'kalemunna yaling di inahanna, anna napamala'i naoaintee, "Daa unduseng,"
42007014	lella' siang undungku'i yato to mate yaho di lembaanna anna nasahpai. Yato to pallemba to mate tohho asang. Ya' ma'tula'mi Puang Yesus naoatee, "O änä' muane, kutula'ingko dinoa, tuhomo sumule!"
42007015	Ya' tuho siang sumule yato änä' muane anna mohko'i tahpa ma'kara-kara. Nabehong Puang Yesus pano di indona.
42007016	Ingkänna tau ang aha donetoo mahea' asang anna umpamatandei sanganna Puang Alataala, sika koha naoatee, "Suleng pole' yaling di tängngä-tängngäta mesa nabi ang handang ma'kuasa! Ahana suleng Puang Alataala la umpasalama' petauanna."
42007017	Ya' tisembu' siang kaheba didiona Puang Yesus di hao di ingkänna Poropensi Yudea anna pano di bohto-bohto senga'.
42007018	Nahingngi Yohanes yato ingkänna kaha-kaha ang dahi, aka' napakahebai pahsikolana. Ya' untambaing derua pahsikolana
42007019	anna nasuoi mao mekutana pano di Puang Yesus naoatee, "Diongka inde To Dilanti' la Mepasalama', bahtu' pahallurakakang ungngempei tau senga'?"
42007020	Mao si'dang yato to derua. Tahpana lambi' pano di Puang Yesus, ya' sika mekutanang naoatee, "Nasuoang Yohanes to Pantero' mekutana mating anna malai nainsang naoatee Diongka inde To Dilanti' la Mepasalama', bahtu pahallurakakang ungngempei tau senga'?"
42007021	Donetoo mai'di liu tau ang napabono' Puang Yesus di hao mai di ma'kahupa-hupa korong, anna unghambai toe' mai'di setang ang umpentamai tau, noa tunne' mai'di to buta ang napapennenne'.
42007022	Ya' sika natimba'mi Puang Yesus naoatee, "Laomokoa' anna untula'ing Yohanes ingkänna aka ang puha unghingngi anna aka puha ungngitaa', sinnoanna to buta paita, to makule mellao, tau ang bosi lollo'na bono', to binga pahingngi, to mate tuho sumule, anna pano di to pemase-mase dipainsangngi Kaheba Mapia.
42007023	Tau ang dai umpengkebo'i kapampetahpa'anna mai di Kodi', tau yatoo la kahsi nei'."
42007024	Tahpana le'ba'i sumule yato ang nasuo Yohanes, ya' napahandu'mi Puang Yesus ma'tula' pano di tau mai'di didiona Yohanes naoatee, "Aka ungngalaa' mao pano di ongeang makä'däng? Do ungngitakoa' bulo ang napalusau lutama pepahi?
42007025	Bahtu' maorakakoa'to do ungngita tau ang mampake mahahsa'? Inang dai, aka' tau ang mampake mahahsa' anna ang tuho dai aha nakalala'i di haoete' supu di dasanna tomaraya.
42007026	Dahi aka ang pemalaa' ungngita pano di ongeang makä'däng? Pemalakoa' ungngita nabi, i? Ahana tahpa' si'da. Anna kutula'ingkoa', yato ang ungngitaa' londo puhane' andana mesa nabi.
42007027	Aka' didiona yato Yohanes aha tiuki' yaling di Suha' Masero naoatee, 'Itai, kusuo mesa tau napendoluio, anna dianto ang la mampatokaingko lalammu ang la ungngola.'
42007028	Kutula'ingkoa' setonganna di alla'na ingkänna tau ang aha yaling inde di lino, moi ang tuhoke' moi ang puhang mate, inang daete' aha la keangka' puha andana Yohanes. Ampo' tau ang handang mahoi'ang yaling di Kapahentaanna Puang Alataala setonganna keangka' puhane' andana Yohanes."
42007029	Ingkänna tau ang manghingngi yato tula'na, moi yato ingkänna to pahsinga' sima, ungngakui asang katahpa'anna pahtuyunna Puang Alataala, aka' hali sika umbeho asang kalaena natero' Yohanes.
42007030	Ampo' yatone' to Farisi anna to pampakuhu ada' daine' sika naaku untahimbo pahtuyunna Puang Alataala tama di kalaenaii, aka' daine' sika naaku umbeho kalaena natero' Yohanes.
42007031	Ma'tula'mi Puang Yesus naoatee, "Aka la kupasihapangnging inde mai hupatau ang aha dinoa? Anna aka ang nasinnoaing?
42007032	Tau ang aha tempo dinoa kupasihapang änä' ang menge mangngino di hao di pasa' lella' siang ungkohai solana anna naoaitee, 'Kiposulingngingko ampo' dai ungngaku sumayo, kipenaniingko penaniang kamateang ampo' dai ungngaku masuhsa.'
42007033	Aka' sule Yohanes to Pantero' anna si biasai dai ungngande dehpa anna dai ungngenu' angkoro', ya' ungngoaminte, 'Napentamai setang.'
42007034	Pihsananna suleä' Kodi' inde Änä' to Lino anna si mandeä' Ko anna menu'ä', ya' si ungngoa burantee, 'Itai indo tau sähäuäng anna pa'enu', sola-solana to pahsinga' sima anna ingkänna to madosa.'
42007035	Ampo' kalehaiia'to indee: kakeaka'anna Puang Alataala ang kipepaturuing mala diita yaling di katuhoanna ingkänna tau ang mampentindo'i."
42007036	Aha mesa to Farisi untambai Puang Yesus pano di dasanna anna malai mande sibaha-baha di hao. Mao si'dang Puang Yesus pano di dasanna anna mohko'i sibaha-baha mande.
42007037	Yaling yato di bohto aha mesa bahine ang supung nainsang tuho yaling di katasampa'ang lambi' kainsangang dosanna. Tahpana nahingngi naoatee Puang Yesus menge mande di hao di dasanna ta Simon ang to Farisi, ya' suleng umbaha mesa buli-buli ang keihsi minnä-minnä' bomammi'.
42007038	Panong ke'de' di behinna Puang Yesus sidungku' bihti'na menge siang dumuseng. Yato bahine umbonä'i bihti'na Puang Yesus umpake uhai matanna, mane napahsii beluhä'na, mane naurungngi anna nasihoii yato minnä'-minnä' bomammi' ang nabaha.
42007039	Tahpana yato to Farisi, ang naongei mande dasanna Puang Yesus, ungngita aka yato ang nababe bahine, ya' ma'tula'mi yaling di inahanna naoatee, "Ponna inang nabi si'da indee, ya' la nalähpä'itoo menna bahtu' umba noa babena inde bahine ang menge mangnganti bihti'na, tantunte' anna la nainsangngi naoatee, indo bahine mesa to tasampa' ang punno dosa."
42007040	Ma'tula'mi Puang Yesus pano naoaintee, "O Simon, aha ang umpemala la kutula'ingko." Mentimba'mi ta Simon naoatee, "Tula' tomande'i, Tuang!"
42007041	Naoate Puang Yesus, "Aha dolu derua tau moindang pano di tau ang biasa umpapebungai doi'na, ang mesa keindang limangngatu' doi' pera', anna ang senga'na limampulo doi' pera'.
42007042	Ampo' aka' dai sika nabela umbaya' yato indanna lambi' napa'dai tomande'ing yato indannaii. Dahi ang umba kahang yato to deruai ang la handang ma'kalemu toe' pano yato di tau aka' napa'daiming indanna?"
42007043	Mentimba'mi Simon naoatee, "Situhu' kodi', ya' yato tubunte' ang mai'di indanna." Ma'tula'mi Puang Yesus naoaintee, "Ahana tahpa' ne pentimba'mu."
42007044	Lella' mensaile pano yato di bahine, nalombungngike' tula'na pano di Simon naoatee, "Ungngitaraka inde bahine? Langngena' mentamaä' inde di dasammu ampo' dä' umpatokaing uhai ang la kubaseiing bihti'ku. Dia nei' nabonä'ingkä' bihti'ku umpake uhai matanna anna napahsii beluhä'na.
42007045	Dio, dä' aha ungngurung naonge anna mane suleä', ampo' dia nei' sallangngena'nang napa'urung-urung bihti'ku.
42007046	Dä' aha umminnä'ing bää'ku tanda umpotosuleä', ampo' dia nei' naminnä'ingkä'ne' bihti'ku umpake minnä'-minnä' ang handang bomammi'.
42007047	Dahi kupainsangngio dinoa: tandana diampungngiming dosanna inde bahine ang mai'di, ya' ma'kalemu si'da-si'da. Ampo' panone' di tau ang sai'di' supu diampungngi, ya' bahtuanna sai'di' toe' pa'kalemunna."
42007048	Puhai yatoo, ya' ma'tula'mi pano yato di bahine naoaintee, "Diampungnging dosammu."
42007049	Yato tau senga' ang nasibahaing mande, sika kutana yaling di inahanna naoatee, "Mennarakae' inde tau anna pake la malae' ungngampungngi dosa?"
42007050	Ampo' ma'tula' sala Puang Yesus pano yato di bahine naoatee, "Kapampetahpa'ammuete' ang mampasalama'o, dahi laomo sitonda pebehena Puang Alataala."
42008001	Dai masae puhanna yatoo, le'ba'mi Puang Yesus ullelengngi leleng mai'di bohto, moi ang mahoa' moi ang saohko' umpepainsangnging Kaheba Mapia didiona Kapahentaanna Puang Alataala. Mao toe' yato sampulo derua pahsikolana sibaha-baha.
42008002	Mempola toe' yato sangngaka-sangngaka bahine ang puha dipabono' di hao mai di ma'kahupa-hupa korong bahtu' ang puha dihambaiing yaling mai di kalaena setang ang mampentamai, sinnoanna Maria ang si disanga toe' Magdalena ang puha dialaiing yaling mai di kalaena pitu setang.
42008003	Noa tunne' ta Yohana bahinena ta Khuza, to pambe'bei doi'na Herodes, ta Susana anna mai'dike' bahine senga'. Sika mempola asang anna untahiai Puang Yesus sibaha pahsikolana umpake katomakakaanna toboe'.
42008004	Tahpana sulei tau mai'di' di hao mai di mobohto-bohtoang ullebo Puang Yesus, ya' napahtummi mampakuhu yaling di pohapangang naoatee,
42008005	"Pihsang tempo aha mesa petani la mao mangngambo'. Menge ungngambo' yato bannena, aha piha ang manaho pano di lalang, ya' nasiindä'-indä'ing tau anna sulei toine' sedansiang anna naandei lambi' puha.
42008006	Aha toe' piha ang manaho naung di tampo di haho batu, ampo' tahpana napahandu' mengnguhaka', ya' malahso siang lala'na anna matei aka' mabangi yato tampo.
42008007	Yato banne aha toe' piha ang manaho tama di alla' lohpo ang kedui, lambi' lobo' sibaha yato lohpo kedui anna nakapupu'i lambi' mate.
42008008	Ampo' aha toe' piha banne ang manaho naung di tampo malambu, lambi' mala tuho manahpa anna keboai pensangngatu' luhpi'." Puhai natula' inde pohapangang, ya' ma'tula'mi napekäyyängngi naoatee, "Menna pemala mangnginsang, pamapehingngiingnga'too!"
42008009	Sika mekutanang yato pahsikolana naoatee, "Akae' bahtuanna ne pohapangang ang untula'?"
42008010	Natimba'mi Puang Yesus naoatee, "Pano di dioa' dibeakoa' dio kapainsangang anna malakoa' ungnginsang umba noa Kapahentaanna Puang Alataala ang masaeng tibuni. Ampo' panone' di tau senga' dipakahebaine' umpake pohapangang, anna malai 'moinnakato sika naitai, ampo' setonganna daete' naita anna dai nakaleso; anna moinnakato sika nahingngi, ampo' setonganna daete' tama di talinganna anna datoi napebahtuang aka yato ang sika nahingngi.'
42008011	Noa inde bahtuanna yato pohapangang: Setonganna banne yatoo dianto Bahtakara Dehata.
42008012	Yato ang manahoi pano di behing lalang dianto tau ang unghingnging yato Bahtakara Dehata, ampo' sule Pongkahana setang nahampa'i anna naalai yaling mai di inahanna anna malai dai sika mampetahpa' lambi' dai la dipasalama'.
42008013	Ang manaho pano di tampo di haho batu dianto tau ang tahpana unghingngi yato bahtakara, ya' napatamang di inahanna sitonda kakahsiang, ampo' dasiang mengnguhaka' yaling di inahanna lambi' sämpäi' supu napetahpa', aka' tahpana ullambi'i pesändä', ya' ungkebo'ing Puang Alataala.
42008014	Ang dondong tama di alla' lohpo ang kedui dianto tau ang unghingnging yato bahtakara, ampo' dai mala lobo' anna dai mala keboa manahpa aka' bata-bata didiona katuhoanna, noa tunne' pemala supu katomakakaang anna pemala supu untuhu'i pampemala tahuhunna.
42008015	Yatone' ang manaho pano di tampo malambu dianto tau ang mapia inaha ang tahpana unghingngi yato bahtakara, ya' napatamang di inahanna anna membabei situhu' yato aka ang nahingngi, dai aha namali'-mali'ang membabe mapia.
42008016	Nalombungngi bung tula'na Puang Yesus umpake pohapangang naoatee, "Daete' aha mesa tau la umpau' lampunna mane nasalohko'i baki, bahtu' napatoko naung di hoi' langka'na. Ampo' napatokoete' dai' di ongeang ang malängkä' anna malai ingkänna tau ang mentama yato di dasang la naballoi pesilona.
42008017	Aka' daete' aha mesa kaha-kaha ang tibuni la tibuni lolo, anna daete' aha mesa kaha-kaha ang dai dipepainsangnging la daloloi dipepainsangnging. Ampo' la ahaete' tempona ang dibuni la dipalanda' anna ang dai dipepainsangnging la kainsangang.
42008018	Dahi, dianto anna pekaleso manahpaia' yato Bahtakaranna Dehata ang unghingngi, aka' menna ang inang ahang ang nainsang, inang la dihängngängngiking, ampo' menna ang dai ma'pehingngi, ingkänna yato ang nasanga nainsang la dialai yaling mai di pihki'na.
42008019	Indona anna ullu'na Puang Yesus sule yato di ongeang ang naonge menge mampakuhu Puang Yesus, ampo' dai sika mala mendungku' aka' mai'di liu tau sisihpi'-sihpi'.
42008020	Ya' ahang mesa tau umpainsangngi Puang Yesus naoaintee, "Indomu anna ullu'mu sika yaling di aneang pemala la napellambi'io."
42008021	Ampo' natimba' supu Puang Yesus naoaintee, "Ang mendahi indoku anna ullu'ku dianto ingkänna tau ang umpehingngii Bahtakaranna Puang Alataala anna napembabeing yaling di salu katuhoanna."
42008022	Pihsang tempo ma'karang Puang Yesus pano di pahsikolana naoatee, "Talaoa' bete' inde di tando bete'na le'bo'." Ya' sika le'ba'mi bete' molopi.
42008023	Lella' sika molopi lella'ne' Puang Yesus hanne. Pihsananna pihsa'mi sule pepahi käyyäng, lambi' mendai' bombanna le'bo' anna sai'di'i tala sika limmi' yato lopinna aka' naonängnging uhai.
42008024	Ya' ullumbang Puang Yesus yato pahsikolana anna sika nahekei naoaintee, "O Tuang, kalemuiang, la limmi'mi tau!" Tahpa tipahteng siang Puang Yesus di hoi' mai di patindoanna anna ungkohaii yato pepahi käyyäng sibaha bombang tamahamu'. Ya' tahpa naboli siang yato pepahi anna bombang anna mahtai sumule yato le'bo'.
42008025	Mane ma'tula'i pano diii naoaintee, "Umbarea' dio naola kapampetahpa'ammu?" Ya' sika sangka' mahea'mi anna pusa', anna sioa-oainte, "Menna sakalirakae' inde tau anna pake moine' pepahi anna uhai tuhu'-tuhu'ammi pano di pahentana?"
42008026	Ya' sika lambi'mi Puang Yesus sibaha pahsikolana molopi bete' di tando bete'na Galilea di bohtona to Gerasa.
42008027	Tahpana mengngindä'mi Puang Yesus dai' di kalantanang, tahpa suleng natammui mesa muane ang sule di hao mai yato di bohto mahoa'. Yato tau masaeng dai aha siita pakeang, mao mohobeläng leleng anna datoi tohho di dasang ampo' tohho di hao di ku'bu' aka' napentamai setang.
42008028	Tahpana ungngita Puang Yesus, ya' kakilla-killang anna malimuntu'i pano di olona, lella' ma'kara napekäyyängngi naoatee, "O Puang Yesus, Änä'na Dehata ang Handang Matande, aka la umbabe pano di kodi'? Kupalau mating ke la malai dä' undahha."
42008029	Nasuhung ma'tula' noa yatoo, aka' menge Puang Yesus nahambaiing yato setang yaling mai di kalaena. Yato tau si dipungo bihti'na anna teyyena hante bahsi anna malai dai natilakai yato setang ang yaling di kalaena, ampo' dai masae si nabohtu-bohtu yato hante bahsi ang disangke'ing anna nabahai yato setang pano di ongeang ang mahulla-hulla.
42008030	Nakutanaing Puang Yesus naoaintee, "Menna sangammu?" Mentimba'mi naoatee, "Sambahanang." Disanga noa aka' mai'di setang ang mampentama.
42008031	Ya' sika malaung yato setang pano di Puang Yesus anna malai dai napalutama di kahoänna kamateang ang la naongei ditahungkung.
42008032	Di hao di ongeang donetoo sipatu aha mai'di liu bahi lella' sika mambuang yaho di ahe tanete. Ya' sika malaung yato setang ke la malai napabei mentama yato di bahi mai'di. Ya' napabei si'dang Puang Yesus.
42008033	Sohongnging yato setang yaling mai di kalaena yato tau anna mentamai yato di bahi. Ya' bungka' siang yato bahi anna sika tibei naung di behing karakeang lutama di le'bo' lambi' limmi'i.
42008034	Tahpana yato ingkänna tau ang menge sika undakai bahinna ungngita kaha-kaha ang dahi, ya' tahpa sika lumpa'mi le'ba' do napalele pano di bohto mahoa' anna sangngaka-sangngaka bohto ang nasidungku'ing.
42008035	Sohongnging yato tau mai'di yaling mai di bohtona anna maoi ullumba yato ongeang ang naongei Puang Yesus, pemala la sika naita yato kaha-kaha ang mane puha dahi. Sika ungngitang yato tau ang mane puha naalaiing Puang Yesus yato setang yaling mai di kalaena lella' malinong mohko' di behing bihti'na Puang Yesus. Yato tau mampake manahpang aka' marohong sumule pihki'na. Sika mahea' asammi yato tau mai'di ungngita umba noa kakuasaanna Puang Alataala.
42008036	Yato ingkänna tau ang ungngita yato aka ang dahi sika umpainsangngi yato tau mai'di didiona umba noa dipasalama' yato tau di hao mai di kakuasaanna setang.
42008037	Ampo' yato ingkänna to Gerasa sangka' mahea' liu lambi' malau pano di Puang Yesus anna malai baha' mao umpellei yato ongeang. Ya' dai'mi di lopinna Puang Yesus sibaha pahsikolana anna sika sumulei.
42008038	Yato tau ang puha nalahpa' di hao mai di kakuasaanna setang hali toe' malau pano di Puang Yesus ke la malai mempola. Ampo' nasuo sumule Puang Yesus naoaintee,
42008039	"Sumuleo pano di dasammu anna untohodolui aka ang puha nababe Puang Alataala pano di kalaemu." Ya' le'ba'mi yato tau unsamba bohto mahoa' anna napalele lelengngi yato aka ang hali nababe Puang Yesus pano di kalaena.
42008040	Tahpana sumuleng Puang Yesus lubete' yato di bohto ang napengkalaoi, ya' natammuing mai'di liu tau ang inang sika napemitai kasuleanna.
42008041	Donetoo suleng mesa tau ang disanga Yairus, mesa kapala pa'sambayangang yato di bohto. Sule malimuntu' di olona Puang Yesus malau pano anna malai mao pano di dasanna,
42008042	aka' änä' samboana ang mane sampulo derua pahiamanna makorong kahha' anna la mateng. Lella' Puang Yesus mellao lupano yato di dasanna ta Yairus, mai'di liu sule tau sisihpi'-sihpi' mampentindo'i di hao mai di ma'kahupa-hupa bohto.
42008043	Yaling di alla'na aha toe' mesa bahine ang unsa'ding korong mallambi' ang daloloi aha nabolinna yaling di sampulo derua pahiamanna. Dai aha mesa to pa'pakuli ang mala mampabono'.
42008044	Ya' mendungku' di kebo'na Puang Yesus anna naantii pote' kaya' kalambe'na. Ya' bono' siang yato korong ang nasa'ding.
42008045	Mekutanang Puang Yesus naoatee, "Menna inde mai tau ang mane hali ungnganti kaya'ku?" Ampo' dai aha tau donetoo ang bahani mangngaku. Lambi' naoante Petrus, "O Tuang, mai'di liu tau ang mangkulimboio anna ang mansihpi'o."
42008046	Ampo' ma'tula' Puang Yesus naoatee, "Aha mesa tau ang mangngantiä' aka' kusa'ding aha sohong yaling mai di Kalaeku kakuasaang."
42008047	Tahpana nainsang yato bahine naoate yato ang mane nababe dai mala nabuni, ya' tahpa sikalalla'mi mao malimuntu' pano di olona Puang Yesus anna ma'tula'i pano yato di tau mai'di aka suhunna anna ungngantii Puang Yesus anna umba noa tahpa bono' yato koronna puhanna naanti.
42008048	Ma'tula'mi Puang Yesus pano yato di bahine naoatee, "O änä'ku, napabono'o kapampetahpa'ammu. Paela'i, mahasante' inahammu le'ba'."
42008049	Mengeke' Puang Yesus ma'tula', ya' suleng mesa tau luhao mai di dasanna ta Yairus, anna ungngoainte pongkahana, "Mateng änä'mu, Tuang! Damong unsaha-saha inde tuangkuhu."
42008050	Nahingnginna Puang Yesus, ma'tula'mi pano di ta Yairus naoatee, "Daa ummahea', ampo' diare' pamatohoi kapampetahpa'ammu aka' inang la bono'ete' änä'mu."
42008051	Tahpana lambi' Puang Yesus pano yato di dasanna Yairus, ya' ullahang asammi yato ingkänna tau mempola tama yato di tambing ang naonge yato änä' tilampa'. Supung to baha'na sibaha ta Petrus, ta Yohanes anna ta Yakobus ang napabei mempola tama.
42008052	Ingkänna tau di hao yato di dasang sika ungngumbui yato änä', ampo' sika naoainte supu Puang Yesus, "Daa ungngumbua' aka' inde änä' daete' mate, ahana kaleete' hahe."
42008053	Ampo' sika napetaha-tahai supu aka' nainsang naoatee mate si'dang yato änä'.
42008054	Ampo' inde Puang Yesus untokei teyyena yato änä' anna naoaitee, "O Äi', kalehamo!"
42008055	Ya' sumule siang sungnga'na yato änä' anna tahpa ke'de'i. Pihsananna Puang Yesus unsuo tau umpakande yato änä'.
42008056	Aka toiro pusa' ta mengkasilling yato to baha'na änä', ampo' sika nalahang Puang Yesus anna dai napepainsangnging pano di tau senga' yato aka ang mane puha dahi.
42009001	Untambaing yato sampulo derua pahsikolana Puang Yesus anna sika nabea kamatohoang anna kakuasaang anna malai sika untalo ingkänna setang anna umpabono' ma'kahupa-hupa korong.
42009002	Anna sika nasuoi mao do umpakaheba Kapahentaanna Puang Alataala anna umpabono' to makorong.
42009003	Naoate pano diii, "Yaling di pellaoammu dakoa' mala kabaha-baha. Moi huntung, moi tas, moi bokung, moi doi', moi kaya' dai dibaha, supung ang menge umpake.
42009004	Anna ponna aha tau mampalempängkoa' tama di dasanna, ya' tohhokoa' di hao lambi' mengkalao boukoa' umpatahhi' pellaoammu.
42009005	Anna ponna dai aha tau ang mampalempängkoa' tama di dasanna, ya' pelleiia' yato bohto anna umpentalahpi'ing tampo ang mendehke' pano di bihti'mu anna malai mendahi pengkakalehaang pano diii. "
42009006	Ya' sika le'ba' si'dang anna maoi do ungkulilingngi ingkänna bohto saohko' lella' umpepainsangnging Kaheba Mapia, anna umpabono' ingkänna to makorong di ingkänna bohto ang naolai.
42009007	Donetoo Tomaraya Herodes, ang ungkapalai Poropensi Galilea, dai hapa' inahanna unghingngi yato ingkänna kaha-kaha ang nababe Puang Yesus. Aha tau ang mangngoatee, "Tuho sumule Yohanes to Pantero' di hoi' mai di alla'na to mate."
42009008	Aha toe' piha tau ang mangngoatee, "Landa' bumi sumule Nabi Elia." Anna aha toe' piha tau ang mangngoatee, "Mesa di alla'na yato senabiang dolu ang tuho sumule."
42009009	Ampo' ma'tula' Herodes naoatee, "Puhanne' kubose'i bää'na ta Yohanes. Dahi menna setonganna inde tau ang manuhu' kaheba mai'di umbabe kaha-kaha ang dikapusa'i?" Ya' pemala liung la silambi' Puang Yesus.
42009010	Tahpana sika sumulei yato sampulo derua pahsikolana Puang Yesus, ya' sika natohodolung pano di Puang Yesus yato aka ang hali sika nababe. Ya' sika natambaing Puang Yesus anna naposolai mendende pano di mesa bohto ang disanga Betsaida, anna malai sika diarang supung ang nasibahaing.
42009011	Ampo' nahingnginna tau mai'di didiona yatoo, ya' sika maong do napelolai. Ya' sika natammui manahpang Puang Yesus anna napaturui didiona Kapahentaanna Puang Alataala anna umpabono' mai'di tau ang pahallu napabono'.
42009012	Tahpana mahammong, ya' sika mellambi'mi pano di Puang Yesus yato sampulo derua pahsikolana anna sika naoaitee, "Suoi indo pano tau mai'di anna malai sika do umpeäng dasang ang la naongei ma'bengi anna andeang ang la sika naande, aka' inde ang taongeia' dianto ongeang ang mahulla-hulla ang makahao umpellei bohto."
42009013	Ampo' sika naoaintee, "Diongnga'tee' mampakande!" Ya' sika mentimba'mi naoatee, "Supung lima roti anna derua bau ang aha dibe'bei. Supunte' ke maoang kialliing inde mai tau mai'di ang la sika naande."
42009014	(Tau ang aha donetoo aha umbai limang sa'bu muane, dake' diihsa' bahine anna änä'.) Ya' ma'tula'mi pano di pahsikolana naoatee, "Suoi ne pano tau mai'di mohko' moko'bong-ko'bongang: sangko'bongang boitoo, ya' aha bung limampulo tau."
42009015	Ya' natuhu'i si'dang yato pahsikolana yato ang napahentaing anna unsuoi yato tau mai'di ma'ko'bong-ko'bong.
42009016	Pihsananna Puang Yesus ungngalang yato lima roti anna derua bau, mane mentongai dai' di langi' menge siang umpalau behe dai' di Puang Alataala. Puhai yatoo, ya' nabika-bikang yatoo mane nabeai pano di pahsikolana anna malai nasusa pano di tau mai'di.
42009017	Ingkänna yato tau ang aha donetoo mampebohoi asang. Puhai sika mande, ya' nahimpung salang pahsikolana yato la'binna ang dang napuha tau. Ya' ke punno salake'ne' sampulo derua baki.
42009018	Pihsang tempo naonge mengei Puang Yesus ma'sambayang namesa-mesa, suleing pahsikolana nalumba. Mekutanang pano diii naoatee, "Situhu' tula'na tau ang unghingngia', nasanga mennaä' are' indee?"
42009019	Sika mentimba'mi naoatee, "Aha ang mansangao Yohanes to Pantero'; aha toe' ang mansangao Nabi Elia; aha toe' piha ang mansangao mesa di alla'na yato senabiang ang aha dolu ampo' tuho sumule."
42009020	Ya' mekutana sala bumi Puang Yesus pano diii naoatee, "Ampo' situhu' dioa', mennaä' Ko indee?" Mentimba'mi ta Petrus naoatee, "Dio, Tuang, To Dilanti' la Mepasalama' ang sule yaho mai di Puang Alataala."
42009021	Ya' sika nalahang si'da-si'dang Puang Yesus anna dai napepainsangnging pano di menna-menna didiona yatoo.
42009022	Mane ma'tula'i Puang Yesus naoatee, "Kodi' inde Änä' to Lino pahalluä' la ungngolai mai'di kamasuhsaang anna dä' natahimbo setobaha'ang, kapala-kapala imang anna to pampakuhu ada' lambi' la dipateiä'. Ampo' yaling di tallu allona la tuhoä' sumule."
42009023	Nalombungngike' tula'na pano di ingkännaii naoatee, "Tau ang la pemala mampentindo'iä' pahallu ungkalimpängngi pangngelo'na toboe' sibaha umbulle kayu sitambeng allo-allo, mane napentindo'iä'.
42009024	Aka' menna pemala umpamahendeng katuhoanna, la bilang mateetee'; ampo' menna ang tontong mampetahpa' moi dipatei aka' Kodi', dianto ang la dipasalama' sungnga'na.
42009025	Aka' dai aha suhunna mesa tau untahongkongngi ingkänna aka-aka ang aha yaling inde di lino ke dasiang la salama' sungnga'na.
42009026	Ponna aha tau ang mampengkasiliingkä' anna umpengkasili toinne' pepakuhungku, la kupengkasili turinte'ne' ke sulemä' dako' sitonda kakuasaangku anna kakuasaanna Ambeku, noa tunne' kakuasaanna malaeka' masero yaho di suruka.
42009027	Kutula'ingkoa' setonganna yalingnga' inde di alla'-alla'mu dinoa aha sangngaka-sangngaka tau ang dai la mate, dolunna la dipahandu' Kapahentaanna Puang Alataala."
42009028	Umbai kahua allona puhanna makara noa yato Puang Yesus, ya' untambaing ta Petrus, ta Yohanes anna ta Yakobus naposola dai' di mesa tanete aka' la ma'sambayang yaho.
42009029	Tahpana menge ma'sambayang, ya' tahpa tirendeng hupanna Puang Yesus anna yato pakeanna mendahi mabusa anna pangngillo'.
42009030	Anna ahai derua tau menge nasipa'karaing, dianto Nabi Musa anna Nabi Elia.
42009031	Indo to deruai umpalanda' kalaena yaling di pesilo kamatandeang, anna ma'tula'i didiona kamateanna Puang Yesus ang mane la dipasundung yaho di Yerusalem.
42009032	Donetoo, yato Petrus anna solana mengene' supu hanne. Tahpana sika tungke'du', ya' ungngitang umba noa kamatandeanna Puang Yesus anna sika naita toe' yato derua tau ang ke'de' di behinna.
42009033	Tahpana la le'ba'mi yato to deruai umpellei Puang Yesus, ya' ma'karang ta Petrus pano naoatee, "O Tuang, masannang liu tau dinne. Umbai mahasa ke umpake'de'i tau bansuli umpopantangnga' simesa: Dio mesa, Nabi Elia mesa anna mesa Nabi Musa." Ampo' noa supu Petrus ang maling ma'tula' noa yatoo, dai pa'kaleha.
42009034	Lella' Petrus ma'tula', ya' tuhummi yaho mai salehu' unsapu'ii, lambi' sika mahea' tahpana nasapu' yato salehu'.
42009035	Ya' kahingngiammi kamaha yaling mai di salehu' ang naoatee, "Dianto inde Änä'ku ang kupillei. Pehingngiia' tula'na."
42009036	Puhanna kahingngiang yato kamaha, ya' inang namesarang supu Puang Yesus. Yato tallu pahsikolana napadiinahanna supu yato kaha-kaha ang dahi donetoo, anna datoi aha natula' pano di moi poro la menna yato ang sika naita.
42009037	Tahpana marondonnaii naonge sika tuhungngi sumule yaho mai di tanete, ya' suleng tau mai'di ullumba Puang Yesus.
42009038	Aha mesa di alla'na yato tau mai'di untambai Puang Yesus naoatee, "O Tuang, kupalau ke la malai do ungngitaingkä' änä'ku, aka' inang dia supu änä'ku.
42009039	Yato änä'ku si pihsa' napentamai setang, lambi' si pihsa' tomande' kakoha-koha anna sikadindi'i kalaena napobua' yato setang lambi' si membuha kale suana. Yato setang semata undahha änä'ku anna noa ang inang dang aha la napellei.
42009040	Puhang kupalau pano di pahsikolamu unghambai yato setang ampo' dai sika mala naalai."
42009041	Ma'tula'mi Puang Yesus naoatee, "Tehtereremokoa' dio indee! Umbarea' dio naola kapampetahpa'ammua' lambi' sähsä' lalangkoa'? La sangngakake' masaena tohhoä'a' yaling di alla'-alla'mu anna sa'bara' ungngoloikoa'? Bahai ne mai yato änä'!"
42009042	Tahpana sidungku'mi Puang Yesus yato änä', ya' tahpa tilumbämmi naung di tampo napobua' yato setang anna sikadindi'i kalaena. Ampo' tahpa nakarahta' Puang Yesus yato setang anna napabono'i yato änä', mane naposolai sumule pano di ambena.
42009043	Aka toiro yato ingkänna tau ang aha donetoo pusa' asang liu ungngita umba noa kakuasaang käyyänna Puang Alataala. Mengeke' yato tau mai'di pusa' ungngita aka ang mane puha nababe Puang Yesus, ya' ma'tula'mi Puang Yesus pano di pahsikolana naoatee,
42009044	"Pehingngii manahpai anna patamai di inahammua' inde ingkänna aka ang kutula', dianto: Kodi', inde Änä' to Lino, la dibehoä' pano di kakuasaanna to lino."
42009045	Ingkänna yatoii dai sika umpähäng yato ang natula' Puang Yesus, aka' dai sika napakalesoing. Ampo' malaya' toe' yatoii napekutanaing umba noa yato bahtuanna.
42009046	Ya' dahing kasibehtaang di alla'na pahsikolana Puang Yesus, unsibehtai menna ang handang keangka' di alla'naii.
42009047	Ampo' nalosa Puang Yesus yato ang menge sika napihki' lambi' ungngala mesa änä'-änä' anna napake'de'i di behinna.
42009048	Anna naoaite pano diii, "Menna ang untammui manahpa änä' saohko' ang sinnoa indee yaling di sangangku, ya' bahtuanna Kodi' siante' natammui manahpa, anna menna ang mantammui manahpaä', ya' bahtuanna Yatoete' ang mansuoä' sule natammui manahpa. Aka' menna-menna ang ungngangka' handang madihoi'ang kalaena yaling di alla'-alla'mua', ya' setonganna diaete' ang handang diangka' mayahoang."
42009049	Ma'tula'mi Yohanes naoatee, "O Tuang, aha kiita mesa tau unghambai setang yaling di sangammu, ya' kisängkäing aka' kiinsang tadia solata ang mentindo' di Dio."
42009050	Mentimba'mi Puang Yesus naoatee, "Daa unsängkäii, aka' menna-menna ang daingkea' mampa'bali, ya' bahtuanna solatarea'tee'."
42009051	Tahpana marungku'mi tempo katiängkä'anna Puang Yesus dai' di suruka, ya' nabohtung la mao dai' di Yerusalem.
42009052	Unsuong sangngaka-sangngaka tau mendolu mao. Sika maoi pano di mesa bohtona to Samaria, aka' sika la umpasadia ingkänna-ingkänna siamo ang la napahallu Puang Yesus.
42009053	Ampo' aka' nainsang yato to Samaria la mao dai' di Yerusalem yato Puang Yesus, lambi' dai sika natahimbo la tohho yaling di bohtona.
42009054	Tahpana naita Yakobus anna Yohanes yato babena to Samaria, ya' mekutanang pano di Puang Yesus naoatee, "O Puang, ungngakuraka ke ma'sambayangngang anna malai tuhung api yaho mai di langi' ungngämpu'i inde mai tau?"
42009055	Ampo' mensaile supu anna nasängkäii.
42009056	Ya' sika maong umpeäng bohto ang senga'.
42009057	Sika umpatahhi'mi pellaoanna. Ya' ahang mesa tau ang ma'tula' pano di Puang Yesus lella' sika mellao naoatee, "La kutindo' lelengngo diamo-diamo ungngola."
42009058	Ampo' natimba' Puang Yesus naoaintee, "Mangngohi aha leänna naongei tohho, anna dansi aha sehänna naongei membanua. Ampo' Kodi' inde Änä' to Lino dai Ko aha ongeangku ang la kuongei tohho mehile bahtu' hahe."
42009059	Nalombungngike' tula'na umpa'tula'i mesa tau senga' naoaintee, "Pentindo'o di Kodi'." Ampo' mentimba' yato tau naoatee, "O Puang, pabeiä' dolu mao do ullamung ambeku. "
42009060	Ampo' mentimba'mi Puang Yesus naoatee, "Pabei tubunne' tau ang mate di mendehatanna do ullamung to matenaii, ampo' dio-dio laoo do pakahebai Kapahentaanna Puang Alataala di umba-umba naongei."
42009061	Ahake' bou mesa tau senga' ma'tula' pano di Puang Yesus naoatee, "La mentindo'ä' di Dio, Puang, ampo' pabeiä' dolu mao umpasa'bi to baha'ku."
42009062	Ampo' natimba' Puang Yesus naoaintee, "Mesa tau ang menge ma'dahkala dai la sihatang ke si mensaile loloi pano di kebo'na. Noa tunne' tau ang pemala mendahi to pentindo'ku dai la kekuna yaling di Kapahentaanna Puang Alataala ke umpihki' loloi katuhoang ang dolu."
42010001	Puhai yatoo napilleing Puang Yesus pitumpulo to pentindo'na ang senga' anna nasuoi mao moderua-ruaang do mendolu pano di ingkänna bohto ang inang la naolai dako' Puang Yesus.
42010002	Naoatee pano diii, "Itaia' inde mai tau masoo liu ang la dibaha tama di Kapahentaanna Puang Alataala. Kupasihapang boa kayu ang la pahallu dipupu, ampo' dai kanna' tau ang la mampupu. Dahi palauia' pano di puänna inde pinamula anna malai nahängngängngike' tau ang la umpupu inde boa kayu.
42010003	Pehingngiia'! Kusuokoa' do umpepainsangnging Kaheba Mapia. La sihapangkoa' domba ang tama di alla'-alla'na olo'-olo' peande.
42010004	Dakoa' mala umbaha doi'. Datoukoa' mala umbaha tas, moi sapatu. Anna daa umpa'lempäng-lempängnga' unsalama'i solamu di behing lalang.
42010005	Ponna mendai'koa' di mesa dasang, ya' tahpa oaia'te dolu, 'Salama' mating! La nabehekoa' Puang Alataala yaling di hapummu!'
42010006	Anna ponna aha tau tohho yaling yato di dasang ang sihatang untahimbo yato tula' pebehemua', ya' la kabeheanto yato tau. Ampo' ponna dai aha, ya' la sumuleete' tama di kalaemua' yato tula' pebehemua'.
42010007	Tohhokoa' yaling di dasanna ang mantahimbokoa', andei anna enu'i aka ang nasohengngiingko, aka' inang noaete' mesa to pengkähäng sihatangngete' untahimbo saho pengkähänna. Daa untirende leleng ampo' tohhokoa' di mesa dasang.
42010008	Anna ponna tamakoa' di mesa bohto anna natahimbo manahpakoa' tau yaling, ya' andeia' anna enu'ia' aka ang nasohengngiingko.
42010009	Pabono'i yato ingkänna to makorong ang aha yaling yato di bohto anna tula'i pano diii oaite, 'Dang masae anna Kalaenang Puang Alataala ma'pahenta sihapang tomaraya.'
42010010	Ampo' ponna mentamakoa' di mesa bohto anna dakoa' natahimbo tau yaling, ya' panokoa' di batahta anna sika kakohakoa' ungngoatee,
42010011	'Moia' ähäng tampomu ang mendehke' di bihti'ki' kipentalahpi' toinne' di olomua'. Ampo' pahallua' ungnginsang: dang masae anna Kalaenang Puang Alataala ma'pahenta sihapang tomaraya.'
42010012	Kutula'ingkoa' setonganna ponna lambi'mi tempona dihohto' inde lino, la mahingang puhaete'ne' tahungkunna Bohto Sodom andana bohto yatoo."
42010013	Mane naoate Puang Yesus, "Tilakakoa' Bohto Khorazim! Tilakakoa' Bohto Betsaida! Aka' ke la inang aha toine' dahi di hao di Bohto Tirus anna Sidon yato tanda ang mepusa'-pusa' ang puha dahi yaling di alla'-alla'mua', ya' la masaente' mengkatoba' lambi' umpekaya' kahung sibaha ulluläng täi hapu bää'na tandana unsohso yato kasalaanna.
42010014	Ampo' ponna lambi'mi tempona dihohto' inde lino, ya' inang la mahingang puhaete'ne' tahungkunna to Tirus anna to Sidon andana dioa'.
42010015	Noa tungnga' dio Bohto Kapernaum umbai pake unsangaa' la naängkä'koa' dai' di suruka Dehata, i? Setonganna dakoa' la naängkä' ampo' la natibekoa' naung di nahaka!"
42010016	Napatahhi' tula'na Puang Yesus pano yato di to nasuo naoatee, "Kutula'ingkoa', menna ang mampehingngiia' tula'mu, ya' sihapangngete' Kodi' napehingngii. Ampo' menna ang dakoa' mantahimbo, ya' sihapangngete' Kodi' ang dai natahimbo, anna menna ang dä' mantahimbo, ya' sihapangngete' dai untahimbo Ambeku ang mansuoä' sule."
42010017	Puhanna ungkulilingngi ingkänna yato bohto saohko', sika sumuleing yato pitumpulo to pentindo'na sitonda kamasannangang anna ma'tula'i pano di Puang Yesus naoatee, "O Puang, ingkänna setang tuhu'-tuhu'ang asang pano di kami' ahsala' kihambaii yaling di sangammu."
42010018	Ma'tula'mi Puang Yesus pano diii naoatee, "Kuita Pongkahana setang manaho yaho mai di langi' salamang kila'.
42010019	Setonganna puhang kupatamaingkoa' di kalaemu kakuasaang lambi' malakoa' umpealla' leleng ile keipo anna alipang dakoa' aha maaka, anna mala toukoa' untalo kamatohoanna Pongkahana setang ang mampa'balikoa'. Lambi' dai aha moi aka siamo ang la mantilakaikoa'.
42010020	Ampo' moinnakato noa yatoo, daa umpa'kahsi-kahsi aka' malakoa' untalo setang, ampo' diare' kahsikoa' aka' titekeng sangammua' yaho di suruka."
42010021	Done siantoo ya' masannang liung Puang Yesus aka' nakuasai Inaha Masero anna naoaitee, "O Ambe', ma'kuhhu'sumanga'ä' mating di Dio, Dehatanna langi' anna lino, aka' dai umpabei tau ang unsanga kalaena manähäng si'da-si'da la umpähäng didiona kapahentaammu, ampo' umbeane' pepähängang pano di tau ang mahempo' inaha ang sinnoa inahanna änä'-änä'. O Ambe', dianto yato pa'elo'mu anna ang umpemapiaing."
42010022	Puhanna ma'sambayang, ya' ma'tula'mi pano yato di tau mai'di naoatee, "Ingkänna-ingkänna siamo hali asammä' nabehoing Ambeku, anna dai aha moi la mesa tau ang mangnginsang mennaä' setonganna sehalinna Ambeku, anna datoe' aha ang mangnginsang menna setonganna Ambeku sehalinna Kodi'. Anna menna ang kupasihatangngi, dianto ang kupakalesoing didiona Yatoo."
42010023	Puhai yatoo, ya' mensaileng Puang Yesus pano di pahsikolana, anna napa'karaii dai napahingngii tau senga' naoatee, "Kehongko'ne' tau ang menge ungngita aka ang ungngitaa'.
42010024	Aka' kutula'ingkoa' setonganna, mai'di nabi anna tomaraya pemala toe' sika naita aka ang ungngitaa' ampo' dang hali sika naita, anna pemala toe' sika nahingngi aka ang unghingngia' ampo' dang hali sika nahingngi."
42010025	Pihsang tempo aha mesa to pampakuhu ada' mopahtuyu la unsändä'i Puang Yesus, ke'de' di olona anna mekutanai naoatee, "O Tuang, aka ang pahallu kubabe anna malaä' ullambi' katuhoang sapano-panona?"
42010026	Natimba'mi Puang Yesus nakutanai sala naoaintee, "Aka yato ang tiuki' yaling di Suha' Masero? Anna umba noa pihki'mu didiona yatoo?"
42010027	Mentimba' salang yato tau naoatee, "Kalemuikoa' Puang Alataala, Dehata ang umpenombai, penumpuii yaling di inahammu, yaling di pihki'mu, yaling di kamatohoammu anna yaling di pembabemu. Anna kalemuikoa' para-parammu hupatau sinnoa ungkalemuikoa' kalaemu."
42010028	Naoaminte Puang Yesus, "Ahana inang tahpa' ne tula'mu. Dahi pembabeing anna malao ullambi' katuhoang."
42010029	Ampo' yato tau pemala unsanga kalaena tahpa' pembabena, dianto anna ungkutanai salang Puang Yesus naoatee, "Menna setonganna yato solaku ang pahallu kukalemui?"
42010030	Natimba'mi Puang Yesus umpake pohapangang naoaintee, "Aha mesa tau ang sule yaho mai di Yerusalem la lunaung di Yerikho. Yaling di tängngä lalang natammui to pa'maho-maho anna dai supung nahampa'i kaya'na anna aka-akanna ampo' sika nasibamba-bambai lambi' sai'di' tala mate, mane sika napellei tomande'i tilampa' di tängngä lalang.
42010031	Donetoo sipatu aha mesa imang liu, ya' ungngitang yato tau ampo' nalombongngi supu mangngola behing lalang.
42010032	Noa tunne' mesa to Lewi liu toe' donetoo. Tahpana ungngita yato tau, ya' tahpa nalombongngi tunne' mangngola behing lalang.
42010033	Pihsananna liung mesa to Samaria, mangngola yato di lalang. Tahpana ungngita yato tau, ya' kende'mi pa'kalemu yaling di inahanna.
42010034	Maong ullumba yato tau anna nabahahsiing yato bila'na umpake minnä' anna angkoro', mane nasapu' manahpaing anna napapensakei dai' di keledai kalaena, mane naposolai pano di mesa dasang ang si diseba anna nauhu' manahpai di hao.
42010035	Tahpana marondonnai, ya' umbeang doi' pano yato di puänna dasang ang la sihoang naalliing kapahalluanna yato tau, anna naoaitee, 'Dama manahpai inde to makorong, anna ponna ke ahake' kapahalluang senga' ang dang nalambi' inde doi', ya' daa ummalaya' kubaya'rang ke liu salamä'.' "
42010036	Natämpä'ing yato tula'na Puang Yesus mekutana naoatee, "Dahi situhu' pihki'mu, menna di alla'na yato tallu tau ang mendahi solana yato to makorong?"
42010037	Mentimba'mi yato to pampakuhu ada' naoatee, "Tantunte' anna yatoi ang ma'kalemu pano!" Naoa salaminte Puang Yesus, "Ya' laomotoo anna pembabeing sinnoa yatoo."
42010038	Donetoo naonge anna sibahai pahsikolana Puang Yesus, yaling di pellaoanna sika ullambi'mi mesa bohto saohko'. Yaling yato di bohto aha mesa bahine disanga Marta, untambaing Puang Yesus ma'saleo pano di dasanna.
42010039	Inde Marta tohho sibaha ullu'na ang disanga Maria. Inde ta Maria nakärä'i moohko'-ohko' di behinna Puang Yesus umpehingngii pepakuhunna.
42010040	Yatone' ta Marta mengene' tapakali-kali yaling di hapu mantahiai, undungku'ing Puang Yesus anna ma'tula'i naoatee, "O Puang, akana umpabeie Dio ne supu ta Maria moohko-ohko' diting? Suoi naduluiä'."
42010041	Ampo' natimba' Puang Yesus naoaintee, "O Marta, supung dio umpihki' ang tasanda-sanda anna malaya' di ingkänna-ingkänna siamo.
42010042	Ampo' setonganna mesaete' supu kaha-kaha ang pahallu, dianto umpehingngii Bahtakara Dehata. Dianto ang napilleine' ta Maria ang inang dai la dialai di hao mai."
42011001	Pihsang tempo lella' Puang Yesus ma'sambayang di mesa ongeang. Tahpana puhang ma'sambayang, ya' ma'tula'mi pahsikolana pano naoatee, "O Puang, paturuang ma'sambayang, sinnoa Yohanes to Pantero' umpaturu toe' pahsikolana ma'sambayang."
42011002	Sika natimba'mi Puang Yesus naoaintee, "Ponna ma'sambayangkoa', ya' pasinnoa indee: O Ambe', kihannuang la tontong dipa'käyyängngi sangammu. Suleo pahentaang.
42011003	Pasundungngingkang allo-allo andeang ang kipahallu.
42011004	Ampungngii ingkänna kasalaangki', aka' ungngampungngi touang kami' kasalaanna solaki' pano di kami'. Anna daa umpabeii pesändä' nasändä'iang. "
42011005	Nalombungngike' tula'na pano diii naoaintee, "Ponna hapang ahaa' di alla'-alla'mu mesa tau ang mao pano di dasanna sammuanena di tängngä bengi anna naoaitee, 'O sammuane, kalemuiä' pahama'iä' andeammu ang sihoa naande pa'mesaang tau,
42011006	aka' aha mesa sammuaneku ang yaling di pallaoang lempäng di hao di dasangku, ampo' daliung aha akangku ang la mala kupakandeing .'
42011007	Ya' hapanganna ke mentimba'i yato puäng dasang naoatee, 'Daa ungngali-aliä' aka' hahe asammang! Tängngänte' inde bengi anna titana'mi baba! Dahi dä' mala kaleha dinoa kubeao aka ang umpahallu.'
42011008	Kutula'ingkoa', moinnakato dai naaku kaleha yato tau aka' tängngäng bengi, moinnakato sammuanena liu yato ang pemala menghama' ampo' aka' dai unsa'ding sili yato to penghama' semata malau, lambi'ete' yato sammuanena kaleha anna nabeai yato aka ang pahallu.
42011009	Dahi dianto anna kuoaingkoa'tee: Palauia' anna la dibeakoa'; peängngi anna la ullambi'ia'; pende'de'koa' anna la ditungka'ingkoa' baba.
42011010	Aka' pano di tau ang malau la natahimbo yato palaunna, anna pano di tau ang mahpameäng la nalambi' yato pahpameänna; noa tunne' pano di tau ang mende'de' la ditungka'ing baba.
42011011	Bahtu' aharakaa' mesa di alla'mu to dipoambe ang la umbea ile pano di änä'na ke malaui bau?
42011012	Bahtu' nabea alipang ke malaui lehsu'?
42011013	Dahi dioa', moinnakato anna to karakekoa', ampo' ponna mala turakoa' dio umbea änä'mu aka-aka ang mapia, ya' londonne' Ambemu yaho di suruka tantunte' anna la nabeai Inaha Maserona pano di tau ang la mampalau dai'."
42011014	Pihsang tempo Puang Yesus unghambai setang yaling mai di kalaena mesa to pepe. Tahpana malai yato setang, ya' tahpa ma'kara-kara yato tau. Ingkänna tau ang ungngita yato kadahiang pusa' asang liu.
42011015	Ampo' aha sangngaka-sangngaka tau di alla'naii sika naoatee, "Nasuhunte' mala unghambai setang aka' nabea kakuasaang Pongkahana setang ang disanga Beelzebul."
42011016	Aha toe' sangngaka-sangngaka tau ang pemala unsändä'i Puang Yesus. Sika malau pano ke la malai napaitai mesa tanda ang mepusa'-pusa' anna malai sika nainsang naoatee sule si'daraka yaho mai di Puang Alataala.
42011017	Ampo' nalosa Puang Yesus pihki'naii lambi' ma'tula' naoatee, "Ponna yaling di mesa kapahentaang dai mesa inaha lambi' sisähä'-sähä' anna sipa'balii mesa anna mesa, ya' tantunte' anna la sitalei yato kapahentaang. Noa tunne' yaling di kasanghapuang ang dai mesa inaha, lambi' sisähä'-sähä' anna sipa'bali mesa anna mesa, tantunte' anna la sitalei.
42011018	Noa tunne' yaling di kapahentaanna setang ke tibahe-bahei anna sika sipa'balii mesa anna mesa, ya' umbanne' la noa la mala matoho kapahentaanna? Unsangaa' unghambaiä' setang aka' naposolaiä' Pongkahana setang?
42011019	Dahi ponna ke untanda'ä' unghambai setang umpake kakuasaanna Pongkahana setang, ya' mennaa' kekakuasaang ang napake pahsikolamu unghambai setang? Dahi pahsikolamu siangnga'too ang mampatandaangnga' kasalaammu.
42011020	Ampo' aka' unghambaiä' setang umpake kakuasaanna Puang Alataala, lambi' maleso dioatee napahandu'mi Puang Alataala ma'pahenta yaling di lino.
42011021	Setonganna malake' dilaba'i setang ke ma'kuasa puha nei' tau. Hapanganna, ponna aha mesa tau ang unsanga kalaena matoho liu undakai dasang kalaena, ya' tantunte' anna dai aha la bahani tau senga' ang la sule mampabokoi.
42011022	Ampo' ponna aha mesa tau ang matoho puha nei' sule umbobo' yato tau ang menge undakai dasanna, ya' tantunte' anna la nataloi anna nahampa'i yato la'bo'na ang napopa'taaha, mane nabokoi aka-akanna.
42011023	Dahi menna ang dai mempako di Kodi', bahtuanna napa'baliä' anna menna ang dä' mamposolai mengkähäng tantunte' anna la nakarakeii yato aka ang kukähäng."
42011024	Napatahhi' bumi tula'na Puang Yesus naoatee, "Ponna malai yaling mai di kalaena hupatau mesa setang, ya' maoke'te' dolu ma'kuliling leleng pano di ongeang makä'däng umpeäng ongeang ang la naongei tohho. Ampo' aka' dai aha nalambi' yato ongeang ang la naongei tohho, lambi' ma'pihki' anna naoaite yaling di inahanna, 'La sumule burä' pano yato di ongeangku ang hali kupellei.'
42011025	Ya' sumuleng. Lambi'na pano yato di ongeang dolunna, ya' nalambi'mi yato ongeanna bahahsi puha disapui manahpa anna mahahpi.
42011026	Ya' sohong salake' dolu anna untambaii pitu setang ang londo puhane' pakarakeang andana dia, anna naposolai tama yato di ongeanna anna sika tohhoi yaling sibaha-baha. Katämpä'anna yato tau ang naongei tohho setang la tahuhu puhane' katuhoanna andana ang dolu aka' tuhtuang kehängngäng yato setang ang mampentamai."
42011027	Tahpana puha ma'tula' noa yato Puang Yesus, ya' ahang mesa bahine ke'de' yaling di tängngä-tängngäna tau mai'di anna ma'tula'i naoatee, "Kahsi liui to dipoindo ang mampadahio anna ang mampasusuo!"
42011028	Ampo' mentimba' Puang Yesus naoatee, "Kahsi puhane' tau ang bansa' umpehingngii ihsi Suha' Masero anna napembabeing yaling di salu katuhoanna."
42011029	Tuhtuang mai'di liu tau ungkulimboi Puang Yesus, lambi' ma'karang Puang Yesus naoatee, "Ahana inang tau karake asang inde mai tau ang tuho dinoa. Sika pemala toe' are' la dibabeing tanda ang mepusa'-pusa' anna malai sika nainsang naoatee sule si'darakaä' yaho mai di Puang Alataala, ampo' inang dai la sika dipaitai. Supungnga'te' tanda didiona Nabi Yunus ang mala sika dipaitai.
42011030	Aka' umba noa Nabi Yunus mendahi tanda pano di to Niniwe, noa tumä' Kodi' inde Änä' to Lino la mendahi tanda touä' pano di ingkänna hupatau ang aha dinoa.
42011031	Ponna lambi'mi tempona dihohto' inde lino, ya' la kende'mi tomaraya bahine ang sule di hao mai di selatang anna untanda' inde mai tau ang aha dinoa. Aka' yato tomaraya bahine sulene' di hao mai di pote'-pote'na lino aka' pemala umpehingngii kakeaka'anna Tomaraya Salomo. Ampo' dinne done dinoa aha ang keangka' puhane' andana Tomaraya Salomo.
42011032	To Niniwe la kende' dako', ke lambi'mi tempona dihohto' inde lino, anna untanda' inde mai tau ang aha dinoa. Aka' yatone' to Niniwe sika mengkatoba' nei' tahpana unghingngi umba noa kaheba katallangang ang napainsangngi Yunus. Ampo' setonganna dinoa aha dinne ang keangka' puhane' andana Yunus!"
42011033	Napatahhi' bumi tula'na Puang Yesus naoatee, "Daete' aha mesa tau la umpau' lampunna, mane nabunii bahtu' nasalohko'i baki, ampo' napatokoete' dai' di ongeang ang malängkä' anna malai pesilona naita ingkänna tau ang mentama yato di dasang.
42011034	Matammua' dianto ang mendahi ballo yaling di kalaemu. Ponna mapia matammu, ya' ingkänna kalaemu la naballoi asang. Ampo' ponna karake matammu, ya' malilling asanto ingkänna baheang yaling di kalaemu.
42011035	Dianto anna poinaha manahpai anna malai kamabayaang ang ungngampui dai mendahi kamapähtängang.
42011036	Ponna mabaya asang ingkänna baheang yaling di kalaemu, dai aha malilling, ya' bahtuanna mabaya asanto ingkänna kalaemua', sihapang lampu ang umballoi ingkänna kalaemu."
42011037	Tahpana puha mampakuhu Puang Yesus, ya' naundammi mesa to Farisi pano di dasanna anna malai mande sibaha-baha. Ya' mao si'dang pano anna mandei di hao.
42011038	Donetoo yato Puang Yesus tahhi' mande dai umbasei dolu teyyena, lambi' pusa' liu mesa to Farisi naita.
42011039	Ma'tula'mi Puang Yesus pano naoatee, "Dioa' to Farisi sihapangkoa' enu'ang bahtu' kahti ang supung di aneanna dipamabasei. Ampo' setonganna yalingnga' di inahammu supung punno kamakahha'ang anna kakarakeang.
42011040	Ahana inang to mahokoa'! Darakaa' dio ungnginsang ungngoatee Puang Alataala ang mambabe aneanna anna Dia sia tunne' ang mambabe huänna, dianto inahanta?
42011041	Ampo' diarea' nei', beai aka-akammu pano di to pemase-mase sitonda sangkalebu inahammu. Ponna umpanoa yatoo, ya' mala dioatee bahahsi si'da-si'dakoa'.
42011042	Ampo' ahana inang la tilakakoa' ingkämmu to Farisi, aka' supungnga' ungnginsang umpenombaing bahe sampulona ingkänna rampa-rampa ang bomammi' anna lohpo ang si dipopakuli, ampo' ang setonganna handang pahallua' la umbabe situhu' Atohanna Musa, sinnoanna mampapara-para anna pa'kalemu dai' di Puang Alataala, bilang daia'ne' umbabe. Ponna untuhu'ikoa' atohang, ya' pahallu untuhu'i asang; dai mala untuhu'i piha anna daine' piha.
42011043	Tilaka si'da-si'dakoa' ingkämmu to Farisi, aka' ke maokoa' ma'sambayang si umpeängkoa' ohko'ang ang handang mahasa, anna si ungkärä'i liua' ponna natabe'ikoa' ingkänna tau di hao di pasa'.
42011044	Tilaka si'da-si'dakoa' aka' sinnoakoa' ku'bu' ang dai tandaang lambi' nasiindä'-indä'i hahona tau aka' dai nainsang naoatee hahona ku'bu'."
42011045	Ahang mesa di alla'na yato to pampakuhu ada' mentimba' anna ma'tula'i pano di Puang Yesus naoatee, "O Tuang, ne tula'mu tadia to Farisi supu umpakasili ampo' umpakasili touang kami'."
42011046	Ampo' natimba' supu Puang Yesus naoatee, "Ahana inang tilaka toukoa' dio ingkämmu to pampakuhu ada', aka' supungnga' umpahsa tau untuhu'i atohang ang mapahhi' liu, ampo' daia' ungngaku undului tau umpembabeing yato atohang moi poro sai'di'.
42011047	Tilaka si'da-si'dakoa' aka' umpapiakoa' ku'bu'na ingkänna nabi ang dolu ang setonganna peneneammu siangnga' ang mampateiii.
42011048	Dahi tantunte' anna unsanga tahpa'ia' yato babena peneneammu ang umpatei ingkänna nabi aka' dio siangnga' ang mangku'bu' mapia.
42011049	Lambi' aha tula' kakeaka'anna Puang Alataala naoatee, 'La sika kusuoing sangngaka-sangngaka nabi anna rasul, ampo' aha piha ang la sika napatei, anna aha piha ang la sika nadahha tuho.'
42011050	Dianto anna inde mai tau ang tuho dinoa la untangkung yato kamateanna ingkänna nabi ang dipatei mengkalao di pampahandu'anna lino.
42011051	Mengkalao di kamateanna ta Habel lambi' pano di kamateanna Zakharia ang mate di alla'na pantunuang penombaang anna Dasang Ada'na Puang Alataala, inang dianto napolalang la ditahungkung inde mai tau ang aha dinoa.
42011052	Ahana inang tilakakoa' ingkämmu to pampakuhu ada', aka' setonganna undakaimokoa'ne' lalang kapainsangang didiona Puang Alataala, ampo' dasiangnga' ungngaku umpengnginsangngi yato kapainsangang. Supungnga' ungnginsang ungkalapai tau ang pemalane' umpengnginsangngi Puang Alataala."
42011053	Tahpana Puang Yesus umpelleing yato ongeang, yato ingkänna to pampakuhu ada' anna ingkänna to Farisi sika semata ungkeaha'i Puang Yesus anna nakutanaii ma'kahupa-hupa pekutana.
42011054	Sika napanoa yatoo aka' anna ahai sika napolalang nasahka ke ahai timba'na ang dai sihatang.
42012001	Donetoo mai'di liu tau ullebo Puang Yesus, lambi' siindä'-indä' kale aka' sihpi' liu. Lella' sisihpi'-sihpi' yato tau mai'di, ya' ma'tula'mi Puang Yesus pano di pahsikolana naoatee, "Madakakoa' pano di raginna to Farisi! Bahtuanna pepakuhu kakalasiannaii.
42012002	Daete' aha aka-aka ang titutu' tala tibuhke; noa tunne' daete' aha kaha-kaha ang tibuni tala diinsang ke dako'mi.
42012003	Ingkänna ang hali untula' ang dake' maleso liu, sihapang yaling di kamalillingang, la dipamapekalesoing pano di ingkänna tau, sihapang yaling di kamabayaang. Anna aka ang hali ungkuti' tama di talinga la dipekäyyängngi lambi' nainsang ingkänna tau.
42012004	Kutula'ingkoa', ingkänna sammuaneku, daa ummahea' pano di tau ang supung mala umpatei bätäng kalae ampo' dai mala membabe la'bi anna yatoo.
42012005	La kutula'ingkoa' menna setonganna ang pahallu ungkahea'. Dianto pahallukoa' supung mahea' dai' di Puang Alataala ang dai supung mala umpatei bätäng kalae ampo' mala tuke' natibe tama di api nahaka. Kupakaenga' salakangkoa' kuoaingkoa'tee: Diangnga'to supu kahea'i.
42012006	Mapiaa' ungnginsang, moinnakato masempo si'da-si'da allinna lima dena', ampo' datoete' la dioatee, nakalimpängnging Puang Alataala moi la mesa.
42012007	Londonangnga' dio, moi lamba' beluhä'mu puha tung naihsa' asang. Dianto anna dakoa' pahallu mahea', aka' keangka' puharakoa'to dio andana mai'di dena'.
42012008	Menna ang mangngakuiä' di hao di olona tau senga', la kuakui toe' di hao di olona semalaeka'anna Puang Alataala.
42012009	Ampo' menna ang mambahoiä' di olona tau, la kubahoi toete' di olona semalaeka'anna Puang Alataala.
42012010	Ponna aha tau ang ma'tula' napa'baliä' Kodi', inde Änä to Lino, ya' mala siake'te'ne' diampungngi. Ampo' pano di tau ang ma'tula' tahuhu umpa'bali Inaha Masero inang daine' la diampungngi.
42012011	Ponna dibehokoa' pano di to pampahehsa yaling di pa'limboanna pebulle ada', bahtu' pano di to pa'pahenta anna to pa'kuasa, anna malai napahehsa aka kasalaammu, daaa' ummasuhsa didiona aka bahtu' umba la umpanoa ma'tula' mengngolo pano diii.
42012012	Aka' donetoo inang la naposolaikoa' Inaha Masero ma'tula' aka ang pahallu untula'a'."
42012013	Aha mesa di alla'na yato tau mai'di ma'tula' pano di Puang Yesus naoatee, "O Tuang, kalemuiä' pa'karaiingkä' ullu'ku anna malai nabea touä' kodi' piha ahtasa'ki' ang napatohhoingkang to baha'ki'."
42012014	Ampo' natimba' Puang Yesus naoaintee, "O sammuane, dä' aha diängkä' la mendahi to pambahe ahtasa'mua'."
42012015	Nalombungngike' tula'na pano di ingkänna tau ang aha donetoo naoatee, "Madaka manahpakoa', andamu la pemala supu untombong ahtasa', aka' moinnakato anna mai'di ahtasa'na mesa tau, ampo' daete' dioatee diang ang la umpamahendeng katuhoanna."
42012016	Mane napatahhi' boi tula'na untula' mesa pohapangang naoatee, "Aha mesa to makaka ang mai'di liu tampona. Yato tampona malambu liu lambi' ingkänna pinamulanna keboa mapia asang liu.
42012017	Pihsang tempo mekutanang yaling di inahanna naoatee, 'Aka inde ang pahallu kubabe anna malai aha kupantombongngi ingkänna boana pinamulangku?'
42012018	O' io, la kupanoa indee: la kutalei asang ingkänna lokoku ang sisaohko', mane kupake'de' salai loko ang sikäyyäng anna malai kupambe'bei asang ingkänna boa pinamulangku anna ingkänna ahtasa'ku.
42012019	Puhaitoo, ya' la kutula'mi pano di kalaeku kuoatee: Mai'di si'da-si'da ahtasa'ku dinoa, mala kuande anna kuenu' ma'taung-taung masaena. Dahi la ma'masannang-sannangngä' pole' mengkalao dinoa, umpesanta'i andeangku!'
42012020	Ampo' ma'tula' Puang Alataala naoaintee, 'O to maho, dinoa siang di bengi la mateo. Dahi mennang ne la umpesannangngi ingkänna ahtasa'mu ang masae allong untombongnging kalaemu tobou dio?'
42012021	Noanto katämpä'anna tau ang supung pemala untombong ahtasa' kalaena, ampo' daine' aha kasikenteanna dai' di Puang Alataala ang setonganna keangka' puha nei'."
42012022	Ma'tula'mi Puang Yesus pano di pahsikolana naoatee, "Dahi kutula'ingkoa' dinoa kuoatee: dakoa' pahallu masuhsa umpihki' katuhoammu, hapanganna aka ang pahallu ungngande. Anna datoukoa' pahallu masuhsa umpihki' bätäng kalaemu, hapanganna yato aka ang pahallu umpake.
42012023	Darakaa' dio ungnginsang pahallu puhaete'ne' katuhoang andana andeang? Noa tunne' pahallu puhaete'ne' bätäng kalae andana pakeang.
42012024	Itarea' karoaya; daine' nainsang mopinamula anna datoe' nainsang la umpepahe pinamulanna, londonang la umpailoko boa pengkähänganna. Ampo' tontong ture' motuho-tuho lolo aka' napakande Puang Alataala. Darakaa' dio ungnginsang keangka' puha tubumokoa'to dio andana sedansiang.
42012025	Aharakaa' di alla'-alla'mu ang mala umpakalambe' sungnga'na moi poro santehte'mi aka' bata-bata didiona katuhoanna?
42012026	Dahi ponna ke moia' dio kaha-kaha ang handang saohko' dang mala umbabe, ya' akana la masuhsakoa' umpihki' ang senga'na?
42012027	Pekalesoia' bunga ang tuho tomande' pano di alla' kalane. Dai aha mengkähäng bahtu' untannung pakeanna, ampo' kutula'ingkoa' dinoa, moinnakato to makahka' si'da-si'da Tomaraya Salomo, ampo' daete' aha yaling di katuhoanna la umpake pakeang mahahsa' ang umpensinnoai mahasanna inde pano bunga di alla' kalane.
42012028	Dahi aka' mala ture' napamalehke' Puang Alataala yato bunga ang tuho dinoa ampo' la naande siang api marondonna, ya' londonangnga'te' dio ang kuhang kapampetahpa'ammu mala turakoa'to dio nabea asang aka ang umpahallu.
42012029	Dahi datomande'a' pahallu semata la umpihki' yato aka ang la ungngande anna ang la ungngenu'; anna daa umpamasuhsaia' inahammu.
42012030	Aka' ingkänna asang yatoo napeäng tau ang dai ungnginsang Puang Alataala. Ampo' dioa' dio, inang nainsandea'to dio Ambemu ingkänna kapahalluammu.
42012031	Ampo' diarea' nei', ang handang pahallua' dolu la umpihki' dianto: kapahentaanna. Ponna umpanoa, ya' kapahalluammu la napasundungngingkoa'.
42012032	Moinnakato anna sai'di'koa' supu, ampo' daa ummahea' aka' inang la nabearakoa'te' Puang Alataala Ambemu yato kapahentaanna.
42012033	Dianto anna kuoatee, balu'ia' ingkänna ahtasa'mu anna umbeaia' allinna pano di to pemase-mase. Aka' ungngolai pembabe ang noa yatoo, umbe'beia' ahtasa'mu yaho di suruka ang dai la aha puhanna, ang mala dipasihapang dompe' ang inang dai la aha karake, dai aha la naboko to paboko anna dai la aha nakarakei bu'bi'.
42012034	Dianto anna kuoatee, be'beia' ahtasa'mu yaho di suruka, aka' umba naongei aha ahtasa'mu, di hao tunto nei' naongei inahammu."
42012035	Napatahhi' bumi tula'na Puang Yesus naoatee, "Pahallukoa' madaka lolo, payaling loloi pakemu anna papuhpu loloi lampummu.
42012036	Anna pahallukoa' umpensinnoai mesa sabua' ang sadia lolo ungngempei kasuleanna pongkahana di hao mai di pa'rame-rameang kakabengang, anna malai, ke suleng yato pongkahana, la tahhi' umbuhkeiing baba, dai mangki' mende'de' masae.
42012037	Kahsi si'da-si'dane' sabua' ang madaka nalambi' pongkahana. Kutula'ingkoa' setonganna yato sabua' la umpatama pakena anna umpakandei yato pongkahana anna natahiai manahpai.
42012038	La kahsi si'da-si'da yato sabua' ke nalambi'i pongkahana madaka anna sadiai di tempona sule yato pongkahana, moi sule di tängngä bengi bahtu' sule dake' mebengngi'.
42012039	Ampo' pengnginsangngiia' indee: Ponna aha mesa puäng dasang ang inang nainsammi tehte' sangngaka la sulei to paboko, tantuntee' anna dai aha napabei yato to paboko mentama di dasanna.
42012040	Noanto pahallu toukoa' dio sadia lolo aka' Kodi' inde Änä' to Lino la suleä' di tempo ang daia' ungnginsang."
42012041	Mekutanang Petrus naoatee, "O Puang, kami'raka ne supu ang nahoa pohapangammu, bahtu' ingkännaraka inde mai tau?"
42012042	Natimba'mi Puang Yesus yaling di mesa pohapangang naoaintee, "Ang dioainte sabua' ang tuhu'-tuhu'ang anna manähäng, dianto ang la naängkä' pongkahana umpongkahai anna la umpakande ingkänna sabua' ang senga' ke lambi'mi tehte' ang sihatang.
42012043	La kahsi liu yato sabua' ang nalambi' pongkahana ungkähäng manahpa kähänganna naonge sulei yato pongkahana.
42012044	Kutula'ingkoa' setonganna yato pongkaha la umpetahpa' yato sabua' lambi' la naängkä' mendahi to pandaka ingkänna aka-akanna.
42012045	Ampo' sabua' ang karake inaha, la naoane'te yaling di pihki'na, 'Poso aka' masaeke'ne' mane sumulei pongkahaku, dahi beba'ä' aka siamo kubabe.' Ya' napahandu'mi undahha ingkänna sabua' senga' ang nasibahaing mengkähäng, moi muane moi bahine, anna maoi ma'masannang-sannang mande, menu' anna ma'malango-lango.
42012046	Pihsananna sumulee' yato pongkahana di tempo ang dai nainsang. Lambi' yato sabua' la nadahha si'da-si'da yato pongkahana. Napasinnoa kamadahhaanna ingkänna tau ang dai mampetahpa' dai' di Puang Alataala.
42012047	Noa tunne' sabua' ang nainsang siang aka pangkärä'na pongkahana ampo' dai sadia anna dai nababe yato aka pangkärä'na pongkahana, ya' inang la nadahhaete' yato pongkahana.
42012048	Ampo' pano di sabua' ang inang daine' nainsang aka pangkärä'na pongkahana anna membabei aka ang dai nakärä'i pongkahana, ya' dasiaete'ne' la nadahha sakali. Pano di tau ang mai'di dibea aka-aka, la mai'di toete' dipemitaiing anna pano di tau ang dipetahpa' tatoo, ya' mai'di toete' dipemitaiing."
42012049	Napatahhi' bumi tula'na Puang Yesus naoatee, "Kasuleangku tama inde di lino dianto anna malaä' umpapuhpu api. Mahasa liu kusa'ding ke puhpung yato api.
42012050	Ahake' kamadahhaang käyyäng ang pahallu kuoloi, dianto ang umpamakekung inahangku dolunna kuoloi yato kamadahhaang.
42012051	Umbai unsangaa' tamaä' inde di lino la umbaha kasikapiaiang, ampo' setonganna dai. Tadia kasikapiaiang ang kubaha sule, ampo' setonganna kasikallaang.
42012052	Napahandu' dinoa la aha kasikallaang yaling di mesa dasang. Hapanganna yaling di mesa dasang aha lima tau: yato to tallui la umpa'bali yato to deruai, bahtu' to deruai umpa'bali yato to tallui.
42012053	La sika sikalla-kalla: to dipoambe la umpa'bali änä'na ang muane anna yato änä'na ang muane la umpa'bali ambena. Noa tunne' to dipoindo la umpa'bali änä'na ang bahine anna yato änä'na ang bahine la umpa'bali indona. Noa tunne' pasanang bahine la umpa'bali manintunna ang bahine anna yato manintunna ang bahine la umpa'bali pasananna ang bahine."
42012054	Ma'tula'mi Puang Yesus pano di tau mai'di naoatee, "Ponna ungngitaa' malilling kalane, ya' ungnginsangnga' ungngoate la kene', anna ahana inang la kene' si'da.
42012055	Anna ponna unsa'dingnga' pepahi ma'tantu, ya' ungnginsangnga' ungngoatee, la mapana' allo, anna inang la noa si'da yatoo.
42012056	Oa' ingkämmu to pa'manähäng-nähäng, supungnga' ungnginsang ullosa tanda kalane yaho di langi' ampo' bilang daia'ne' ungnginsang ullosa aka ang la dahi di tempo dinoa.
42012057	Anna datoia' mala umbohtu tobou dio kaha-kaha ang tahpa' ang pahallu untindo'ia'.
42012058	Ponna hapang aha mesa tau manghahpo'koa' pano di to pambohtu kaha-kaha, ya' dotangnga'te' umpengkalambi'-lambi'i sikapiai yato tau ang la manghahpo'o naonge mengekangkoa' yaling di pellaoang. Ponna daia' umpanoa, ya' la napapengngolokoa' pano di olona to panghohto', anna yato to panghohto' la napapengngolokoa' pano di polisi ang la mampatamakoa' di tahungkung.
42012059	Kutula'ingkoa', inang darakoa'te' la mala nalahpa' yaling yato mai di tahungkung ke dai umbaya' asang dolu yato indammu."
42013001	Donetoo aha sangngaka-sangngaka tau ang ma'tula' pano di Puang Yesus didiona to Galilea ang napatei Pilatus naonge mengei umpenombaing penombaang dai' di Puang Alataala.
42013002	Natimba'mi Puang Yesus naoaintee, "Unsangarakaa' dio mai'di puhane' ne dosanna to Galilea ang napatei Pilatus ullondoi dosanna to Galilea ang senga' aka' sika dipateine' noa nee?
42013003	Kutula'ingkoa' setonganna, daetee'! Ampo' ponna ke daia' ungngaku mengkatoba', ya' inang la noa turakoa'to dio.
42013004	Bahtu' umbarakaa'to noa pihki'mu didiona yato sampulo kahua tau ang nakaloei candi malängkä' yaho di Siloam? Umbai unsangaa' madosa puhane' andana ingkänna tau senga' ang tohho yaho di Yerusalem.
42013005	Kutula'ingkoa' daetee'! Ampo' ponna ke daia' ungngaku mengkatoba', ya' inang la hopu turakoa'to dio sinnoaii."
42013006	Puhai yatoo ya' ma'tula'mi Puang Yesus yaling di pohapangang naoatee, "Aha mesa puäng bela' ang aha tuho di bela'na mesa poang ara. Ya' maong pano di bela'na la undaka' boana yato kayu, ampo' dai aha nalambi' moi poro la mesa.
42013007	Ma'tula'mi pano di to pandaka bela' naoatee, 'Tallung taunna semata kueka' boana inde poang ara ampo' daloloi aha keboa. Dahi bilang lelleng pihsangngi, aka' ullimbi kale pinamula senga' takekuna!'
42013008	Mentimba'mi yato tau naoatee, 'O Tuang, pabei siake' tuho sahtaung, la kusändä' kubingkungngi lipu' anna kupupu'i.
42013009	Umbato ke malai keboa taung sala. Ponna dai, ya' dotante' bilang dilelleng.' "
42013010	Pihsang tempo di allo katohhoang Puang Yesus lella' mampakuhu yaling di mesa pa'sambayangang.
42013011	Donetoo di hao yato di ongeang aha mesa bahine ang sampulo kahuang taunna nadahha setang lambi' bingku' napobua' koronna ang dang mala ke'de' maroho.
42013012	Tahpana naita Puang Yesus yato bahine, ya' natambaing anna naoaintee, "O indona, bono'mi korommu dinoa."
42013013	Puhai yatoo, ya' nasahpang Puang Yesus, ya' ke'de' siang maroho-roho yato bahine anna umpamatandei sanganna Puang Alataala.
42013014	Naitanna yato kapala pa'sambayangang aka ang nababe Puang Yesus, ya' keaha' liung aka' donetoo allo katohhoang anna ma'tula'i pano di tau mai'di naoatee, "Aha unnung allona tempona tau mengkähäng, dahi sulekoa' di allo yatoo anna dipabono'o, ampo' daane' ke di allo katohhoangngi."
42013015	Ampo' natimba' Puang Yesus naoaintee, "Oa' ingkämmu to kalasi, darakae' si ullahpa'koa' patuhoammu di allo katohhoang anna do unghendengngi do umpaenu' pano di limbeng?
42013016	Darakae' sihatang toe' inde bahine, ang sampulo kahuang taunna nadahha setang, dilahpa' di hao mai di kamadahhaanna, londonang aka' inde bahine peänä'anna toe' Abraham!"
42013017	Menge ma'tula' noa yato Puang Yesus, ya' sangka' masili asammi yato tau ang mampa'bali, ampo' yatone' ingkänna tau mai'di sika kahsi nei' anna masannang liu ungngita yato aka ang nababe Puang Yesus ang mepusa'-pusa'.
42013018	Ma'tula'mi Puang Yesus naoatee, "Akake' la dipasinnoaing Kapahentaanna Puang Alataala? Bahtu' pohapangang umba ang la mahasa dipasinnoai?
42013019	Kapahentaanna Puang Alataala sihapang sallisa' batunna pinamula ang handang saohko' ang napamula tau pano di bela'na. Moinnakato anna saohko'i yato batu pinamula, ampo' ponna tuhong, ya' mala untondong asang ingkänna pinamula ang senga', anna mala toi malängkä' sinnoa poang kayu. Lambi' sulei sedansiang anna mesehängngi dai' di tangkena, tanda käyyänna."
42013020	Naoa buntee, "Akake' la kupasihapangnging Kapahentaanna Puang Alataala?
42013021	Sihapang bibi' roti ang naala mesa bahine anna napasiuyä'i mai'di tahpung lambi' mala membea' asang yatoo."
42013022	Ya' le'ba'mi Puang Yesus mao dai' di Yerusalem, ampo' mampakuhu lao siang yaling di pellaoanna. Dahi ma'kuliling leleng ullelengngi bohto, noa ang mahoa', noa ang saohko'.
42013023	Ahang mesa tau mekutana pano naoatee, "O Puang, la sai'di'rakae' supu tau ang la dipasalama'?" Natimba'mi Puang Yesus naoaintee,
42013024	"Poinahaia' anna malao mangngola tama di baba masihki'. Aka' kutula' manahpaingkoa', mai'di liu tau pemala mangngola tama yato di baba masihki' ampo' dai sika mala tama.
42013025	Ponna ke kalehang yato puäng dasang anna untana'mi babana, ya' la sika ke'de'mokoa' yaling di aneang anna sika tambakoa' ungngoatee, 'O Tuang, kalemuiang buhkeiingkang babamu!' Ampo' la natimba'koa' supu naoatee, 'Dakoa' kuinsang umba ungkasulei.'
42013026	Ya' la ungngoa salangnga'tee, 'Umba isanga? Sanga haliingkea' mande anna menu' sibaha-baha anna hali touo mampakuhu di lalang käyyäng yato di bohtoki'?'
42013027	Ampo' la naoaingkoa'tee supu, 'Mennarakakoa' dio? Dakoa' kuinsang umba ungkasulei. Dahi palaikoa' done nee, aka' diongnga'to ne ang si umbabe katasampa'ang.'
42013028	Ponna ke ungngitamokoa' Abraham, Isak anna Yakub sibaha ingkänna senabiang masannang yaling di Kapahentaanna Puang Alataala, ya' la sikaumbumokoa' dio salamang ang kamateang aka' la dihambaikoa' dio yaling mai.
42013029	Anna la sule toune' mai'di tau yaling mai di katimbingang allo anna di lau' mai di katempu'ang allo anna di hao mai di utara anna selatang, anna sika ohko' toine' ma'rame-rame yaling di Kapahentaanna Puang Alataala.
42013030	Ampo' inang la aha tau ang handang katämpä' dinoa la mendahi ang handang uhuna mentama di Kapahentaanna Puang Alataala, anna la aha tau ang handang uhuna dinoa la mendahi ang handang katämpä'."
42013031	Donetoo suleng sangngaka-sangngaka to Farisi anna ma'tula'i pano di Puang Yesus naoatee, "Dotanne' laoo, pellei inde ongeang aka' mopahtuyu Herodes la napateio."
42013032	Sika natimba'mi Puang Yesus naoatee, "Palambi'ingkä' tula'ku pano ne di to pa'manähäng-nähäng oaintee, 'Dinoa anna marondong la umpabono'kä' to makorong anna la unghambaikä' setang anna ponna ke allo katallunnang, ya' kupapuhang yato ingkänna kähängangku.
42013033	Ampo' dinoa, marondong anna dirombengi la umpatahhi'kä' pellaoangku, aka' inang Yerusalem loloete' supu ang naongei dipampatei ingkänna nabi.'
42013034	Oa' ihsinna Yerusalem, palla'e dio inahammu umpatei ingkänna nabi anna unsaleba'i piha batu ang setonganna disuoingkoa' sule! Masae allong pemala liuä' la unghimpung ingkänna petauammu anna malai kudakai, sihapang indo mane' ang unsalohko'i änä'na di hoi' di pani'na, ampo' daia' ungngaku.
42013035	Dianto anna napelleimokoa' Puang Alataala lambi' mahulla-hulla Dasang Ada'na. Pengkakalehaiia', mengkalao dinoa inang dämä' aha la ungngita lambi' ma'tula'koa' ungngoatee, 'Dibehene' tau ang sule yaling di sanganna Dehata.' "
42014001	Pihsang tempo di allo katohhoang Puang Yesus mao pano di dasanna mesa to pambahananna to Farisi anna mandei di hao. Ingkänna tau ang aha di hao yato di dasang sika umpoimata asang aka ang nababe Puang Yesus.
42014002	Pihsananna, ya' suleng mesa tau ang bängkä' teyyena anna bihti'na sibali ke'de' pano di olona Puang Yesus.
42014003	Ya' mekutanang Puang Yesus pano di ingkänna to pampakuhu ada' anna to Farisi naoatee, "Situhu' atohang ada'taa', malaraka tau mampabono' di allo katohhoang, bahtu' daraka?"
42014004	Ampo' sangka' sika mahtang supu yato tau mai'di. Ya' natokeing teyyena Puang Yesus yato to makorong anna napabono'i mane nasuoi le'ba'.
42014005	Mane umpatahhi' boi pekutananna pano diii naoatee, "Aharakaa' tau di alla'mu ang dai la tahpa unghui' sumule änä'na bahtu' patuhoanna ke manahoi naung di kahoäng sipatu allo katohhoang?"
42014006	Ampo' yato ingkänna tau dai sika nainsang aka ang la naoa mentimba'.
42014007	Donetoo Puang Yesus ungngita ingkänna to sule pemala asang mohko' pano di ongeanna to dipa'käyyängngi, ya' ma'tula'mi pano diii yaling di pohapangang naoatee,
42014008	"Ponna ke naundangngo solamu pano di pehta kakabengang, ya' daa ungngohko' pano di ohko'anna to dipa'käyyängngi, aka' daa-daa yato ohko'ang la napasadia toboinne' to sulena ang handang napa'käyyängngi.
42014009	Andana ke mohko'mo di hao anna ke suleng yato to sulena ang dipa'käyyängngi, ya' la naoamingkotee, 'Kalemuiä' tirendeo dio done aka' inde ohko'ang dipatoka toboinne' to sule ang dipa'käyyängngi.' Ya' donetoo la tirendeo sitonda masili anna maoo mohko' pano di ongeang ang handang tahuhu.
42014010	Ampo' diarea' nei' ponna naundangngo solamu, ya' dotang nei' ohko'o di hao di ohko'ang ang handang di kebo' aka' umbai suleete' yato ang umpuängang pehta la naoaingkotee, 'O sammuane, ohko' panoo di olo.' Ponna noa yatoo, ya' napa'käyyängngio yato ang umpaaha pehta di olona tau mai'di.
42014011	Aka' menna-menna unsanga kalaena mayahoang la mendahi handang madihoi'ang, ampo' ang unsanga kalaena madihoi'ang la mendahi mayahoang."
42014012	Puhanna ma'tula' pano yato di to sule, ya' ma'tula' salang Puang Yesus pano yato di tau ang mangngundang naoatee, "Ponna ke umpaahao pa'rame-rameang di allo bahtu' di bengi, ya' daa ungngundang solamu, solasohommu, kasanghapuammu bahtu' tau ang di behing dasammu ang to makaka, aka' la sika naundang touo dio ke sika umpaahai pa'rame-rameang, lambi' la unsa'ding siang bala'na yato pangngundammu.
42014013	Ampo' diare' ke umpaahao pa'rame-rameang, undangngo to pemase-mase, to tasundung kalaena, to makule anna to buta.
42014014	Anna inang la dibeheo aka' dai sika aha aka-akanna la nabala'ing yato undangammu. Dahi la ullambi' bala'na ke tuho asammi to mate ang untuhu'i Puang Alataala."
42014015	Donetoo aha mesa tau ang menge mande sibaha Puang Yesus anna lella' siang umpamapehingngii yato aka ang natula' Puang Yesus. Lambi' ma'tula' yato tau naoatee, "La kahsine' tau ang la mande sibaha Puang Alataala yaling di kapahentaanna."
42014016	Ya' naoaminte Puang Yesus yaling di pohapangang, "Aha mesa tau umpaaha pa'rame-rameang käyyäng anna ungngundangngi mai'di tau.
42014017	Dolunna la dipahandu' yato pa'rame-rameang, yato pongkaha dasang unsuo sabua'na do umpakaenga' sala yato ingkänna undanganna napasang naoatee, 'Maimokoa' are' aka' sadia asammi.'
42014018	Ampo' yato ingkänna ang puha naundang sangka' sika malau mase. Aha ang mangngoatee, 'Mane haliä' ungngalli pobela'ang, dahi pahallu do kueka'. Kuhannuang dä' umpatumpui.'
42014019	Aha ang mangngoatee, 'Mane haliä' ungngalli lima pasang saping anna pahallu kuaya'i. Daa umpatumpuiä'.'
42014020	Ang senga' naoatee, 'Mane haliä' kabeng, dahi dä' hali mao.'
42014021	Ya' sumuleing yato suoang anna napalambi'i pano di pongkahana yato ingkänna ang naoa yato undanganna. Ya' keaha' si'da-si'dang yato pongkahana anna umpahentai yato suoanna naoaintee, 'Laoo pebatahta leleng pano di lalang käyyäng anna pano di lalang saohko' yaling inde di bohto mahoa' anna untambaii sule ingkänna to pemase-mase, to tasundung tuhona, to buta anna to makule.'
42014022	Tahpana sumuleng yato suoanna di hao mai yato ang napansuoi, ya' naoante pano di pongkahana, 'O Tuang, puhang kubabe asang yato pahentamu. Ampo' dake' keihsi asang yato ohko'ang ang dipatokaing.'
42014023	Ya' naoa salante yato pongkaha pano di suoanna, 'Laoo pebatahta leleng pano di aneanna bohto mahoa' anna unsuoi tau sulei, anna malai punno tau yaling inde di dasangku.
42014024	Aka' kutula'mingkoa'tee', inang dai la aha moi poro la mesa tau ang puha diundang dolu la sule umpehasai inde aka ang puha dipatoka.' "
42014025	Pihsang tempo mai'di si'da-si'da tau umpentindo'i Puang Yesus lella' sika mellao. Ya' sika nasaileng Puang Yesus anna naoaintee,
42014026	"Ponna aha tau mampentindo'iä' ampo' umpakamaya puhane' ambena, indona, bahinena, änä'na, solasohonna bahtu' sungnga'na, ya' yato tau dai sihatang dahi to pentindo'ku.
42014027	Menna-menna ang dai sadia madahha bahtu' mate aka' natindo'ä' dai sihatang napentindo'iä'.
42014028	Aka' hapanganna aha mesa di alla'mua' mopahtuyu la umpake'de' mesa dasang käyyäng, ya' tantunte' anna napihki' manahpai dolu ke nabelai napake'de' bahtu' daraka.
42014029	Andana ke puhang nalaka' bätänna ampo' dabure' nabela napatahhi', ya' umbai la napetaha-tahai ingkänna tau ang mangngita,
42014030	lella' siang sika naoatee, 'Tilaka'mi kasi bätänna indo tau, ampo' la bosi kalentoo aka' dasiang nabela napatahhi'.'
42014031	Bahtu' hapanganna mesa tomaraya ang la mao la untolla' katomarayaang senga' tantunte' anna napihki' manahpai dolu ke nabelai petauanna ang supung sampulo sa'bu la umbali balinna ang dompulone' sa'bu.
42014032	Ponna ke inang dai la nabela nabali, ya' la nadotainte' tahpa unsuo änä' buana do untammui yato balinna naonge anna makahaoke' anna sikapiaii.
42014033	Noa tunne' ingkänna tau di alla'mua': ke dai naaku ullahpa' asang dolu ingkänna aka-akanna siamo, ya' dai sihatang la mendahi to pentindo'ku.
42014034	Sia inang kekuna si'da-si'da, ampo' ponna ke dang mäsing, ya' dante' aha lalang la dipamäsing sala.
42014035	Lambi' dang aha kunanna, tala malang dipupu'ing bela', tala malang diande, supurante' ditibe. Menna pemala mangnginsang, pamapehingngiingnga'too!"
42015001	Ingkänna to pahsinga' sima anna ingkänna tau diangka' madosa si mao ullumba Puang Yesus anna malai napehingngii pepakuhunna.
42015002	Ya' sika momämmämmi yato to Farisi anna to pampakuhu ada' naoatee, "Pake naakue' sibaha-baha to madosa anna mande sibaha-baha."
42015003	Ya' ma'tula'mi Puang Yesus pano diii yaling di mesa pohapangang naoaintee,
42015004	"Ponna ahaa' di alla'mu ang ungngampuang sangngatu' domba anna pa'dai mesa di alla'na, ya' tantunte' anna la napelleii yato dombana ang kamehsa pulona kamehsa di hao di päsäng anna maoi do umpeäng yato domba ang pa'da lambi' nalambi'.
42015005	Anna ponna nalambi'mi yato dombana, ya' kahsi liuetee' lambi' nasompo sasira sumule tandana kahsi.
42015006	Lambi'ito sumule pano di dasanna, ya' untambaing yato ingkänna solana ang pa'solasohonganna sibaha ingkänna sola bohtona anna naoaitee pano diii, 'Maikoa' posolaiä' ma'masannang-sannang aka' mala mammi kulambi' sumule yato dombaku.'
42015007	Kupainsangngikoa', la noa tunto nei' yaho di suruka la aha pa'rame-rameang ang käyyäng puha ke ahai mesa to madosa ang mengkatoba' andana ke ahai kamehsa pulona kamehsa tau ang danne' pahallu mengkatoba'."
42015008	Napatahhi'ke' tula'na Puang Yesus naoatee, "Ponna aha mesa bahine ang untokei sampulo doi' pera' anna dondongngi mesa, ya' tantunte' anna la umpau'i lampunna, unsapui dasanna anna nadaka' lelengngi lambi' nalambi'.
42015009	Anna ponna mala sia nalambi' yato doi'na, ya' la untambai sambahinena anna sola bohtona anna naoaitee, 'Maikoa' posolaiä' ma'masannang-sannang aka' mala siare' kudohe' sumule doi'ku ang pa'da.'
42015010	Kutula'ingkoa', la noa tunto nei' pa'kahsi-kahsinna malaeka'na Puang Alataala yaho di suruka aka' mesa to madosa mengkatoba'."
42015011	Napatahhi' bumi tula'na Puang Yesus untula' pohapangang naoatee, "Aha mesa tau derua änä'na, sahing muane.
42015012	Ma'tula'mi yato ang tämpä' pano di ambena naoatee, 'O Papa', beamä' kodi' mana'ku ang inang baheku tubung kodi'.' Ya' nabahe si'daming ambena yato mana'na.
42015013	Tahpana sangngaka allona, ya' nabalu' asammine' tahana yato änä' tämpä' anna maoi pano di bohto makahao. Yato doi'na napopa'kainaha-naha di hao lambi' puha.
42015014	Tahpana puha asang yato doi'na, ya' sipatu tunne' di hao yato di bohto ang naongei sule tempo kabuhohangang, lambi' luipano katuhoanna yato änä'.
42015015	Ya' maong pano di mesa pongkaha umpeäng kähängang di hao yato di bohto. Nasuong nadaka'ing bahinna di hao di bela'na.
42015016	Manono liung nasa'ding yato änä' lambi' moi andeang bahi pemalang naande ahsala' ahang naihsiing kompenna, ampo' dai aha mambea.
42015017	Mane pa'kalehai pole' anna naoaite yaling di inahanna, 'Ketaladara mai'di liu sabua'na ambeku anna tanapuha-puha andeanna, anna dinnemä'ko done inde la mate naala pali.
42015018	La umpatamarä'ne' inaha anna sumuleä' pano di ambeku kuoaintee: O Papa', ahana inang madosamä' pano di dio, londonang dai' di Puang Alataala.
42015019	Dämä' sihatang la umpoänä', dahi padahiä' sabua'mu.'
42015020	Ya' umpatama si'dang inaha anna maoi pano sumule umpellambi'i ambena. Makahaoke' anna naitang yato ambena, lambi' kende' pa'kalemu yaling di inahanna. Tahpa lumumpa' siang yato ambena natammui anna nakalihpi'ii napa'urung-urung.
42015021	Ma'tula'mi yato änä' naoatee, 'O Papa', ahana inang madosamä' pano di dio londonang dai' di Puang Alataala. Dämä' sihatang la umpoänä'.'
42015022	Ampo' ma'tula' yato ambena pano yato di sabua'na naoatee, 'Laokoa' do penandaii do ala kaya' kalambe' ang handang malehke' anna ungkaya'iing. Ala toine' sinsing anna umbeai napesinsing, anna ala toinne' sapatu napesapatu.
42015023	Mane unghepoia' mesa saping lundaha ang handang malompo anna ma'rame-rameingkea' sibaha-baha.
42015024	Aka' inde änä'ku sihapang tubunte' puha mate ampo' tuho sumule; sihapang pa'da ampo' dilambi' sumule!' Ya' sika napahandu'mi ma'rame-rame.
42015025	Ampo' yatone' änä' uluana di haoke'ne' di bela'na. Tahpana di lalang sumule pano di dasanna, ya' mane kahao anna nahingnging yato poni-poniang moni di hao di dasanna noa ang la ma'mahoa'-hoa' anna noa ang aha to sumayo.
42015026	Untambaing mesa di alla'na sabua'na ambena anna nakutanaii didiona akaboi anna ma'mahoa'-hoa'i.
42015027	Mentimba'mi yato sabua' naoatee, 'Yato arimmu mane sumule, lambi' metunu ambemu mesa saping lundaha ang handang malompo aka' mala mammi kasi silambi' sumule änä'na sitonda kasalama'ang.'
42015028	Ya' keaha'mi yato änä' uluana anna dai naaku mentama di huäng dasanna. Sohommi ambena napellambi'i anna napa'karai manahpai.
42015029	Ampo' untimba' supu ambena naoatee, 'Sangngakang pahiamanna kupengkähängngingko, Ambe', anna dakangko aha kubali-bali, ampo' lambi' allo dinoa dake' aha la umbeaä' moi poro la mesa beke kutunu anna kupopa'mahoa'-hoa'i sibaha ingkänna solaku.
42015030	Ampo' tahpana sumule änä' pakamayammu ang setonganna puhanne' ungkaleäng-leängngi mana'na sibaha pahsundala' pano di bohto mahoa', ya' bilang untunuinne' mesa saping ang handang malompo.'
42015031	Naoa salaminte ambena, 'Dio dio sibaha loloingke anna ingkänna ahtasa'ku dio asang mangngampui.
42015032	Ampo' pahalluingke kahsi liu aka' mala mammi kasi indo arimmu ang setonganna mala dioate mateng ampo' tuho sumule, puhang pa'da ampo' mala mammi sumule.' "
42016001	Napatahhi' bumi tula'na Puang Yesus pano di pahsikolana naoatee, "Aha mesa to makaka ang ungngängkä' mesa tau ang la umbe'bei anna ungngäto' yato doi'na. Ampo' inde to pambe'be doi' ditanda' dioatee si umpake tasahua'-hua' yato doi' pongkahana.
42016002	Ya' natambaing yato pongkaha anna naoaintee, 'Yakana ahae' ko kaheba tahuhu kuhingngi didiomu? Dahi dinoa beho asangngingkä' mai ne ingkänna doi'ku, aka' mengkalao dinoa damo mala kupopambe'be doi'.'
42016003	Naoante yaling di inahanna yato to pambe'be doi', 'Ya' pake akang inde la kubabe aka' dämä' la napopengkähäng pongkahaku? La mobela', dai dibela; la mao tau mendahi to kapalau-lau, masili bure' tau!
42016004	O' io, aha ahkalangku, anna malaä' aha mampadidasanna ke dämä' napopengkähäng pongkahaku.'
42016005	Ya' le'ba'mi ullelengngi ingkänna tau ang moindang pano yato di pongkahana anna ungkutanaii yato tau ang uhuna nalambi' naoatee, 'Sangngaka dio indammu pano di pongkahaku?'
42016006	Mentimba'mi yato tau naoatee, 'Sangngatu' buhso minnä' zaitun.' Ya' naoa salamintee, 'Indeng yato suha' buhtinna indammu, dahi dinoa penandaii uki' sala di mesa suha', pahoi'i supu limampulo buhso.'
42016007	Pihsananna mao bung pano di tau ang senga' anna nakutanaii naoaintee, 'O ya' dio, sangngaka dio indammu?' Mentimba'mi yato tau naoatee, 'Sansa'bu kahung banne.' Naoa bumintee, 'Indeeng yato suha' buhtinna indammu, dahi dinoa penandaii uki' sala di mesa suha' pahoi'i supung kahua atu'na kahung banne indammu.'
42016008	Meroho bilang napudi sala yato pongkahana yato to pambe'be doi' aka' moinnakato anna dai maroho pembabena, ampo' malae' tahpa madihhi' umpeängnging lalang kalaena. Ahana inang hupatau yaling inde di lino manähäng puhane' napihki' aka ang la nababe pano di solana andana hupatau ang tuho yaling di kamabayaang.
42016009	Dahi kutula'ingkoa': Pakekunaia' aka ang aha yaling inde di lino anna malai undului solamu. Ponna umpanoai, ke dang kekuna aka-aka ang aha yaling inde di lino, ya' la sika natammui manahpao yaling di ongeang tohho sapano-panona."
42016010	Napatahhi'mi tula'na Puang Yesus naoatee, "Menna-menna ang mala dipetahpa' yaling di kaha-kaha ang saohko', ya' mala toete' dipetahpa' yaling di kaha-kaha ang käyyäng. Ampo' menna-menna ang dai mala dipetahpa' yaling di kaha-kaha ang saohko', ya' datoete' mala dipetahpa' yaling di kaha-kaha ang käyyäng.
42016011	Dahi ponna moia' dio kaha-kaha yaling inde di lino damo dipetahpa', ya' londonanne' kaha-kaha yaho di suruka.
42016012	Noa tunne' ke dai aha tau mampetahpa'koa' la undakaiing aka-akanna, ya' daa umpemitai la aha tau naaku mambeao aka-aka ang la mala ungngampui tobou dio.
42016013	Daete' aha mesa sabua' la derua pongkahana, aka' ponna noa, ya' tantunte' anna ungkahi'di'i pongkahana ang mesa anna umpakamayaine' yato pongkahana ang senga', bahtu' untuhu'i liu yato pongkahana ang mesa ampo' daine' natuhu'i liu yato ang mesa. Noa tungnga' dio, dakoa' mala la menge siamokoa' untuhu'i Puang Alataala ampo' menge sia tumokoa'ne' umpengkalambi'-lambi'i umpeäng katomakakaang yaling inde di lino."
42016014	Ingkänna yato tula'na Puang Yesus napehingngii yato to Farisi ang doi' supu yaling di pihki'na, lambi' sika ungkembai Puang Yesus.
42016015	Ya' napa'tula'ing Puang Yesus, sika naoaintee, "Akana inang kalasikoa', pemalakoa' supu unsanga tahpa' kalaemu di olona hupatau, ampo' setonganna nalosa Puang Alataala aka ang yalingnga' di ihsi inahammu. Aka' aka ang napudi hupatau nakahi'di'ete'ne' Puang Alataala."
42016016	Napatahhi'ke' tula'na Puang Yesus naoatee, "Pahentana Puang Alataala ang napepainsangnging Nabi Musa anna napepakuhuing ingkänna nabi, lambi' supu di tempona Yohanes to Pantero'. Napahandu' donetoo Kaheba Mapia didiona Kapahentaanna Puang Alataala dipepainsangnging, anna mai'di tau mampengkabela-belai mentama yato di kapahentaang.
42016017	Maromi' puhane' langi' anna lino pa'da andana moi poro la mesa titi' ihsinna Bahtakaranna Puang Alataala dai dipasundungngi.
42016018	Menna-menna untibe bahinena, mane ungkabengngii bahine senga', inang ungngindä'-indä' pa'bannetauang. Anna menna-menna ang umpobahine yato bahinena ang natibe muanena, inang ungngindä'-indä' pa'bannetauang."
42016019	Napatahhi'mi tula'na Puang Yesus untula' mesa pohapangang naoatee, "Aha mesa to makaka ang si mampake mahasa lolo allo-allo anna masuli' allinna yato pakeanna, anna allo-allo supung nainsang ma'mahoa'-hoa' aka' katomakakaanna.
42016020	Di hao di behing babana aha mesa to pemase-mase moohko'-ohko' disanga Lazarus. Inde to pemase-mase mekoa'-koa' ate diita aka' punno bila'.
42016021	Pemala undohe'i yato tahu'bi'na to makaka ang dondongngi yaho mai di mejana naihsiing kompenna. Anna si sule asu nalepa'ing bila'na ang punno kalaena.
42016022	Pihsananna mateng yato to pemase-mase. Ya' nasiängkä'-ängkä'ing malaeka' nabaha dai' di behinna Abraham. Dai masae mate tunne' yato to makaka anna diku'bu'mi.
42016023	Lella' ungngolai yato kamadahhaang yato to makaka, ya' mentongang anna ungngita makahaoi Abraham ungngahing yato ta Lazarus.
42016024	Ya' mekohang yato tau naoatee, 'O Abraham, ambeku, kalemuiä' suoingkä' ne Lazarus untu'do teyyena naung di uhai anna bonä'ingkä' inde pote' lilaku aka' madahha liung kusa'ding yaling inde di api nahaka.'
42016025	Ampo' napa'tula'i Abraham naoaintee, 'O änä'ku, kalehaii puhamo dio umpehasai kamasannangang selama tuho yaling di lino, anna ta Lazarus nei' madahha liu nei' nasa'ding. Dahi dinoa ullambi'ne' kamasannangang anna dio-dio ullambi'o dio kamadahhaang.
42016026	Dia tuke' aka' naalla'ingkea' kahoäng ang dai mala dilambang anna malai tau ang dinne done dai tau mala mating, noa tunne' ang diting dai mala mai.'
42016027	Naoante yato to makaka, 'Ponna noa yatoo, ambe', ya' kupalau mating ke la malai unsuoingkä' mao umpellambi'i hapunna ambeku,
42016028	aka' ahake' lima ullu'ku. Suoi mao anna malai napakaenga' manahpa lambi' dai sika mentama di ongeang kamadahhaang sinnoa inde ang kuongei dinoa.'
42016029	Ampo' natimba' Abraham naoaintee, 'Aka' hali sianne' sika unghingngi atohanna Puang Alataala ang napalambi' Musa anna ingkänna nabi; mahasante' ke sika napehingngii manahpai anna natuhu'i.'
42016030	Naoa bunte yato to makaka, 'Dai, Abraham ambeku, kusanga ke ahai ang sule di hoi' mai di kamateang mampellambi'i, ya' umbai la mala sika mengkatoba'.'
42016031	Naoa salaminte Abraham, 'Daete' noa nee. Ponna ke inang dai sika naaku umpehingngii kahebana Puang Alataala ang napalambi' Musa anna ingkänna nabi, inang daete' aha lalang la sika dipaturu pano di lalang maroho, moinnakato napellambi'i tau ang tuho sumule di hoi' mai di kamateang.' "
42017001	Ma'tula'mi Puang Yesus pano di pahsikolana naoatee, "Inang la aha loloete' pesändä', ampo' yato tau ang umpaaha pesändä' ahana inang la tilaka si'da-si'da.
42017002	Dotanne' yato tau ditoke' batu käyyäng pano di bahokona anna dipentibeing tama di tängngä le'bo' andana la umpasähsä' lalangngi moi poro la mesa inde mai änä'.
42017003	Dahi madakakoa'! Ponna ahai solasohommu ang membabe dosa, ya' sängkäii. Ponna mengkatoba' di hao mai yato di kasalaanna, ya' ampungngii.
42017004	Bahtu' moinnakato pempitu yaling di sangngallona membabe kasalaang mating di dio ampo' semata sule mengkatoba' di hao mai yato di kasalaanna, ya' pahalluete' ungngampungngi."
42017005	Ya' ma'tula'mi yato pahsikolana pano di Puang Yesus naoatee, "Pamatohoingkang kapampetahpa'angki'."
42017006	Natimba'mi naoaintee, "Ke la poro ahangnga' kapampetahpa'ammu sama lisa'na batu pinamula ang handang saohko', ya' malamokoa'te' umpahenta inde poang ara ungngoainte, 'Tisengkao anna titonde'o tama di tängngä le'bo'!' Tantunte' anna dahi si'dai noa."
42017007	Napatahhi' bumi tula'na Puang Yesus naoatee, "Ke hapanganna ahai sabua'mu, ya' tantunte' anna dai aha di alla'mu ang la untahiai manahpa yato sabua'mu ke mane sulei malupu mambingkung bahtu' mane sule umpakande patuhoang.
42017008	Ampo' tantunte' anna dioi la mangngoatee, 'Penandaii pampake manahpa anna umpasadiaingkä' ang la kuande, mane ke'de'o di behingku ungngempeiä' lambi' puhaä' mande. Puhakä' mande mane malao dio mande.'
42017009	Tantunte' mesa pongkaha anna dai la ma'kuhhu'sumanga' pano yato di sabua'na aka' umbabe kähänganna.
42017010	Noa tungnga' dio, ponna puha asammi ungkähäng ingkänna kähängang ang dipatangkungngiingkoa', ya' pahallu ungngoate supu, 'Kami' indee dianto sabua' ang takekuna. Ingkänna kähängang kibabe aka' disuoang.' "
42017011	Yaling di pellaoanna Puang Yesus ludai' di Yerusalem, ungngolaing alla'na bohtona to Samaria anna bohtona to Galilea.
42017012	Tahpana mentama di mesa bohto saohko', ya' natammuing sampulo tau ang makorong tamahamu' asang dianto bosi lollo'na. Inde mai tau ke'de' ungkahaoi
42017013	anna ungkohaii Puang Yesus naoatee, "O Puang Yesus! Tuang! Kalemuiang kasi!"
42017014	Tahpana sika naita Puang Yesus, ya' naoamintee, "Laomokoa' pepaitaing kalaemu pano di imang." Lella' sika mellao lupano di imang, ya' sika bono'rang nasa'ding yato koronna.
42017015	Mesa di alla'na yato sampulo to makorong tahpana nasa'ding bono'mi yato koronna tahpa sumule nei' anna kakoha-kohai umpudi sanganna Puang Alataala.
42017016	Ullumbang Puang Yesus anna malimuntu'i di olona. Yato tau dianto mesa to Samaria.
42017017	Mekutanang Puang Yesus naoatee, "Darakate' bono' asammi yato langngena' sampulo tau? Umbae'ne' yato kamehsa solamu?
42017018	Akana indere' supu mesa to Samaria sule umpudi sanganna Puang Alataala, bilang daine' aha sika sule yato kamehsa to Yahudi moi poro la mesa?"
42017019	Puhanna yato ma'tula' noa, ya' naoamintee, "Ke'de'mo anna maoo, aka' salama'mo napobua' kapampetahpa'ammu."
42017020	Aha sangngaka-sangngaka to Farisi ang mekutana pano di Puang Yesus didiona pihhang la napahandu'i Kapahentaanna Puang Alataala. Natimba'mi Puang Yesus naoatee, "Daete' aha tanda ang maleso ang la untandai kasuleanna Kapahentaanna Puang Alataala.
42017021	Datoi aha tau ang mala mangngoatee, 'Itaia' inderanne' yato Kapahentaanna Puang Alataala,' bahtu' naoate, 'Indoranne' di hao,' aka' setonganna yatoo dahingnga' di alla'-alla'mu dinoa."
42017022	Ma'tula'mi Puang Yesus pano di to pentindo'na naoatee, "La ahaa' tempomu pemala liu ungngita bouä' inde Änä' to Lino, moi yaling di sangngallo supu, ampo' dä'a' la ungngita.
42017023	Anna la aha tau mangngoaingkoa'tee, 'Itarea' inderanne' yato Änä' to Lino!' bahtu' naoatee, 'Indoranne'!' Daa ullumbaia' yato tau.
42017024	Aka' umba noa tikila'na kila' naita asang tau, la noa tuntone' kasuleangku Kodi', inde Änä' to Lino, ke lambi'mi allo kasuleangku.
42017025	Ampo' dolunna yatoo pahallu kuolai dolu kamadahhaang käyyäng, anna dä' la natahimbo tau ang aha dinoa.
42017026	Anna umba noa ang hali dahi di tempona Nabi Nuh, la noa tuntone' la dahi ke lambi'mi tempona kasuleangku, Kodi' inde Änä' to Lino.
42017027	Aka' umba noa sika nasa'ding dolu naonge dake' sompo' le'bo', dianto sika ma'sannang-sannang mande anna menu', sipakabeng-kabeng anna senga'nake' ang biasa sika nababe, lambi' sika mentamane' Nabi Nuh sibaha sanghapunna yato di kahpala' uhainna. Pihsananna sule yato sompo' le'bo' untallangngi ingkänna yatoii.
42017028	Noa tunne' naongei di temponai Lot, ingkänna tau umpobeba'-beba'na sika mande, menu', beba' ma'bulele, beba' mopinamula anna umpake'de' dasang.
42017029	Ampo' tahpana malai Lot yato yaling mai di Bohto Sodom, ya' tuhung siang yaho mai di langi' api sitonda batu ang meleä'-leä' anna unghopuii ingkänna tau.
42017030	Noa tunne' dako' di tempona dipalanda'ä' Kodi' inde Änä' to Lino.
42017031	Tau ang sipatu yaling di aneang dasanna dang mala la tamake' di huäng dasanna ungngala aka-akanna. Anna tau ang di hao di bela'na datunne' mala sumule ungngala aka-akanna.
42017032	Kalehaiia' aka ang dahi pano di bahinena ta Lot.
42017033	Aka' menna pemala umpamahendeng katuhoanna, la bilang mateetee'; ampo' menna ang tontong mampetahpa' moi dipatei aka' Kodi', dianto ang la dipasalama' sungnga'na.
42017034	Kutula'ingkoa', ke donentoo di bengi la aha derua tau ang hahe sibaha yaling di tambinna ampo' mesa supu la diala anna dipatohhoine' yato mesa.
42017035	La aha toi derua bahine ang menge lumambu' sibaha, ampo' mesa supu la diala anna dipatohhoine' yato mesa.
42017036	[La aha toi derua tau menge mengkähäng di hao di bela'na, ya' supunte' mesa ang la diala anna dipatohhoine' mesa.]"
42017037	Sika mekutanang pahsikolana pano di Puang Yesus naoatee, "Umba naonge la dahi noa nee, Puang?" Sika naoaminte, "Ponna ke ahai kaheba, inang la tahpa nainsang tau di umba-umba naongei, sinnoa pohapangang ang natula' to baha' dolu naoatee, 'Umba naonge aha bahke, di hao tuntone' naongei mokalipumpung karoaya.' "
42018001	Puang Yesus pemala umpakalesoing pahsikolana anna malai dai sika namali'-mali'ang semata ma'sambayang dai' di Puang Alataala, dianto anna natula'ing mesa pohapangang.
42018002	Naoaintee, "Yaling di mesa bohto mahoa' aha mesa to pambohtu kaha-kaha ang dai mahea' dai' di Puang Alataala anna dai aha umpakeangka' tau, moi la menna.
42018003	Aha toe' yaling yato di bohto mahoa' mesa balu bahine ang dai aha namali'-mali'ang semata malau pano yato di to pambohtu kaha-kaha naoatee, 'Kalemuiä' bohtuingkä' inde kaha-kahangku pano di balingku.'
42018004	Sangngaka-sangngaka masaena yato to pambohtu kaha-kaha dai umpehingngii yato balu bahine. Ampo' katämpä'anna ma'pihki' yato to pambohtu kaha-kaha anna naoaite yaling di inahanna, 'Moinnakato dä' mahea' dai' di Puang Alataala anna dai aha tau ang kupakeangka',
42018005	ampo' pabeinte' kubohtuing kaha-kahanna inde tau anna dä' semata nasosii, mase arang bilang nalupuiä' ke masae-saeng.' "
42018006	Napakalesong Puang Yesus naoatee, "Patamaia' di inahammu aka ang naoa yato to pambohtu kaha-kaha tasampa'.
42018007	Noa tuntone' Puang Alataala undului toete' petauanna ang napillei ke dai aha natohhoi bengi allo semata ma'sambayang dai'. Inang daete' aha la naoate, 'Dako'ke'.'
42018008	Kutula'ingkoa', inang la tahpa naduluietee'. Ampo' ponna ke sulemä', Kodi' inde Änä' to Lino, umbai dai la mai'di to mampetahpa' la kulambi' yaling inde di lino."
42018009	Puang Yesus untula' mesa pohapangang pano di tau ang ungngangka'-angka' kalaena anna ungngita-ita naung tau senga'. Naoatee,
42018010	"Aha derua tau sahing mao dai' di Dasang Ada'na Puang Alataala do ma'sambayang. Yato ang mesa to Farisi anna ang mesa dianto to pahsinga' sima.
42018011	Yato to Farisi ke'de' ma'sambayang umpihki' supu kalaena naoatee, 'O Puang Alataala, ma'kuhhu'sumanga'ä' mating aka' mala dä' sinnoa inde mai tau senga': aha ang to paboko, pa'bulitu' anna ungngindä'-indä' pa'bannetauang. Ma'kuhhu'sumanga' touä' aka' mala dä' sinnoa inde to madosa ang si unsinga' sima.
42018012	Si ma'puasaä' kodi' pendoang sammingku, anna kupenomba loloing mating bahe sampulo pallolongangku.'
42018013	Yatone' to pahsinga' sima ke'de'ne' makahao-hao anna moi tanatuai poro la mentonga dai' di langi' supunne' undangku' kalaena tandana unsohso pembabena anna naoaitee, 'O Puang Alataala, kalemuiä' kodi' inde to madosa.'
42018014	Kutula'ingkoa', naonge anna sika sumulei pano di dasannaii, bilang yatoete' to pahsinga' sima ang napehingngii sambayanna Puang Alataala andana yato to Farisi. Aka' menna-menna unsanga kalaena mayahoang la napadahi handang madihoi'ang Puang Alataala, ampo' ang unsanga kalaena madihoi'ang la napadahi mayahoang Puang Alataala."
42018015	Donetoo suleing dibaha pano di olona Puang Yesus mai'di änä'-änä' anna malai nasahpa anna nabehe. Ampo' tahpana naita pahsikolana, ya' sika ungkeaha'i yato ingkänna tau ang umbaha änä'na pano.
42018016	Ampo' natambai Puang Yesus yato ingkänna änä'-änä' anna ma'karai pano di pahsikolana naoatee, "Pabeiia' ne mating änä'; daa ungkalapaii ke pemalai di hao mai di oloku, aka' tau ang noanto inde mai ang ungngala taha yaling di Kapahentaanna Puang Alataala.
42018017	Kutula'ingkoa' setonganna menna-menna ang dai untammui manahpa Puang Alataala ang ma'pahenta, sinnoa inde mai änä' saohko', ya' inang daete'ne' la mendahi petauanna Puang Alataala yaling di kapahentaanna."
42018018	Aha mesa to pambahananna to Yahudi mekutana pano di Puang Yesus naoatee, "O Tuang, to mapia inaha, aka ang pahallu la kubabe anna malaä' ullambi' katuhoang sapano-panona?"
42018019	Natimba'mi Puang Yesus naoaintee, "Akana umpemapiaringkä' Kodi'? Daraka dio ungnginsang daete' aha moi poro la mesa tau ang mapia sehalinna Puang Alataala?
42018020	Tantunte' anna ungnginsangngi ingkänna pahentana Puang Alataala, sinnoanna: Dai tau mala ungngindä'-indä' pa'bannetauang, dai tau mala papateang, dai tau mala maboko, dai tau mala unsa'bii kalosengang anna pahallu tau umpakeangka' to baha'.' "
42018021	Naoante yato tau, "Ingkänna nee kutuhu'i asammi, mengkalao di mahäti'ku."
42018022	Nahingnginna yato Puang Yesus, ya' naoa salamintee, "Mesake' ang la pahallu umbabe: Laoo do balu' asangngi ingkänna aka-akammu anna unsusai yato allinna pano di to pemase-mase anna la ullambi'o katomakakaang yaho di suruka. Puhaito umbabe yatoo, ya' maimo anna untindo'ä'."
42018023	Nahingnginna yatoo, ya' le'ba'mi yato tau masuhsa liu nasa'ding aka' to makaka liu.
42018024	Ya' nasaileng Puang Yesus anna naoaitee, "Ahana inang mapahhi' si'da-si'da to makaka la tama di Kapahentaanna Puang Alataala.
42018025	Maromi' puhane' onta mangngola lohso' pedai' andana la to makaka untindo' Kapahentaanna Puang Alataala lambi' tama di suruka."
42018026	Meroho sika pusa' yato ingkänna tau ang aha donetoo unghingngi tula'na Puang Yesus anna sika mekutanai naoatee, "Ponna ke noae' yatoo, ya' menna sakalinne' ang la mala dipasalama'?"
42018027	Naoante Puang Yesus, "Ke dipihki'i supu kapabelaanna hupatau, ya' inang dai aha ang la mala salama', ampo' nabelaete'ne' Puang Alataala umpellondoi kapabelaanna hupatau."
42018028	Ma'tula'mi Petrus naoatee, "Kami' indee umpellei asangngang ingkänna aka-akangki' anna kitindo'o."
42018029	Sika naoaminte Puang Yesus, "Kutula'ingkoa' setonganna menna-menna umpellei dasanna, bahinena, ullu'na, to baha'na bahtu' änä'na, anna malai tuhtuang mai'di tau untuhu'i Kapahentaanna Puang Alataala,
42018030	la untahimbo siang pebehena Puang Alataala ma'luhpi'-luhpi' di tempona tuho yaling di lino anna la ullambi' katuhoang sapano-panona."
42018031	Untambaing yato sampulo derua pahsikolana Puang Yesus anna napa'tula'i di mesa ongeang ang dai aha tau senga' manghingngi naoaintee, "Pehingngiia', dinoa la maoingkea' dai' di Yerusalem anna yato ingkänna ang hali natula' ingkänna senabiang dolu didioku, inde Änä' to Lino, la dipasundungngi.
42018032	Aka' la dibehoä' pano di tau ang tadia to Yahudi, lambi' sika la napakauho-uhoä', napetae'-tae' anna nasitingkuru-kuruiä',
42018033	mane sika nadahha tuhoä' anna sika napateiä', ampo' la tuhoä' sumule di allo katallunna."
42018034	Ampo' dai sika napähäng yato aka ang menge natula' Puang Yesus; dai sika napebahtuang aka yato ang natula'.
42018035	Tahpana undungku'ing Bohto Yerikho Puang Yesus, ya' ahang mesa to buta ang menge mohko' di behing lalang kapalau-lau.
42018036	Nahingnginna yato to buta mai'di tau liu di behinna, ya' mekutanang naoate, "Akae' dahi?"
42018037	Ahang tau mangngoaintee, "Yato Puang Yesus to Nazaret liu!"
42018038	Ya' mekohang naoatee, "O Puang Yesus, Peänä'anna Tomaraya Daud, kalemuiä' kasi!"
42018039	Ya' sika nasängkäing yato tau mai'di ang mangkadoluangngi, ampo' tuhtuang supu mekoha napekäyyängngi naoatee, "O Peänä'anna Tomaraya Daud, kalemuiä' kasi!"
42018040	Tohhong Puang Yesus anna napesuoii dibaha pano di olona yato to buta. Tahpana sidungku'mi, ya' nakutanaing Puang Yesus naoaintee,
42018041	"Aka ang umpemala kubabeingko?" Mentimba'mi naoatee, "O Puang, pemalaä' paita!"
42018042	Naoaminte Puang Yesus, "Paitamo! Aka' umpetahpa'ä', ya' malamote' bono'."
42018043	Donetoo bono' siang yato to buta anna malang paita. Puhai, ya' untindo'i Puang Yesus lella' siang umpudi sanganna Puang Alataala. Ingkänna tau donetoo ungngita asang aka ang dahi anna sika umpudii Puang Alataala.
42019001	Lambi'mi Puang Yesus tama di Bohto Yerikho. Ya' umpatahhi' lolong pellaoanna ungngolai yato bohto mahoa'.
42019002	Yaling yato di bohto aha mesa tau disanga Zakheus, mesa pongkahana to pahsinga' sima ang to makaka si'da-si'da.
42019003	Pemala liu la ungngita toe' umba noa yato Puang Yesus, ampo' dai mala aka' mahempo'-hempo', dahi nahehengngi solana.
42019004	Ya' napenandaing le'ba' lumumpa' pano di lalang ang la naolai Puang Yesus, umpendolui ingkänna tau mai'di, anna melei dai' di mesa poang ara anna malai naita ke liung.
42019005	Tahpana liu Puang Yesus yato di hao di poang kayu, ya' mentongang dai' di lolo kayu anna untambaii ta Zakheus naoaintee, "O Zakheus, tuhummo aka' mane la lempängngä' pano di dasammu."
42019006	Ya' tuhung siang anna umposolai Puang Yesus pano di dasanna sitonda kakahsiang.
42019007	Ampo' yato tau mai'di ang aha donetoo sika momämmäng naoatee, "Ii, älo' pake la naakue' la mao pano di dasanna to madosa."
42019008	Tahpana sika di haong di dasanna, ya' ke'de'mi inde ta Zakheus anna ma'tula'i pano di Puang Yesus naoatee, "O Puang, inde sambaheang ahtasa'ku la kususa pano di to pemase-mase. Anna ponna ke ahai tau ang hali kubulitu' naonge kusinga'i simanna, ya' la kubala'ing pengnguhpa' luhpi'."
42019009	Ma'tula'mi Puang Yesus naoatee, "Allo dinoa dioa' sanghapu napasalama'mokoa' Puang Alataala aka' mampetahpa'koa' sinnoa Abraham peneneammu dolu.
42019010	Nasuhung suleä' Kodi' inde Änä' to Lino anna malai umpasalama' sumule tau ang sähsä' lalang."
42019011	Donetoo yato tau mai'di mengeke' umpehingngii pepakuhunna Puang Yesus lambi' sika natula'ing mesa pohapangang. Aka' sika la lambi'mi dai' di Yerusalem anna mai'di tau di alla'-alla'naii ang ma'pihki' naoatee la napahandu'mi Kapahentaanna Puang Alataala.
42019012	Dahi naoatee, "Aha mesa parengnge' mao pano di mesa bohto ang makahao aka' la dilanti' mendahi tomaraya. Puhake' dilanti' mane sumulei.
42019013	Dolunna la mao, untambai dolu sampulo suoanna anna pantangngi nasusai modala', la pantang mesa doi' bulahang, naoaintee, 'Puta'ia' inde doi' lambi' sumuleä'.'
42019014	Ampo' yato sola bohtona parengnge' sika ungkahi'di' yato parengnge', lambi' sika unsuo sangngaka-sangngaka tau melola anna ungngoainte yato ang la mallanti', 'Dai kiaku kipotomaraya inde parengnge'!'
42019015	Pihsananna sumuleng yato parengnge' tahpana puha dilanti' mendahi tomaraya. Untambaing yato sampulo suoanna ang hali nabea modala' sika naputa', aka' pemala nainsang sangngaka kauntungang ang sika nalambi'.
42019016	Suleng yato suoang ang uhuna mengngolo naoatee, 'O Tuang, yato doi' bulahang ang umbeaä' haling kuputa' lambi' mendahing sampulo doi' bulahang dinoa.'
42019017	Ya' naoaming yato tomaraya, 'Mapia liu ne babemu. Dionto suoang ang dai mantondong kamapiaammu. Dinoa la kubeao kakuasaang ungkuasai sampulo bohto mahoa' aka' malao dipetahpa' yaling di kaha-kaha ang saohko'.'
42019018	Sule tunne' yato suoang ang kaderuanna anna naoaitee, 'O Tuang, puhang kuputa' yato doi' ang umbeaä' lambi' mendahing lima doi' bulahang dinoa.'
42019019	Naoaminne'tee, 'Kuasaio dio lima bohto mahoa'.'
42019020	Pihsananna sule tunne' mesa suoang ang senga' anna naoaitee, 'O Tuang, indeeng yato doi' ang umbeaä', moi taahai tiu'bi' aka' kupoto' mahha' lenso.
42019021	Nasuhung kupanoa aka' mahea'ä' mating di dio, aka' masahhu'o anna si ungngala tomande'o pampatokana tau, anna umpepaheo bela'na tau ang dai aha ungkalupui.'
42019022	Ya' naoaminte yato tomaraya, 'Eh, ahana inang diong inde to karake. La kuhohto'o situhu' tula'mu tobou dio. Ungnginsammi umba noa sipa'ku dianto masahhu'ä', si ungngalaä' pampatokana tau, anna si umpepaheä' bela'na tau ang dai aha kukalupui!
42019023	Ponna noa yatoo, ya' akana dai umbea pano di tau senga' ne doi'ku ang la mala mambungai, lambi' ke sumulemä' mala kuala sitonda bunganna?'
42019024	Ma'tula'mi yato parengnge' pano yato di tau ang sika ke'de' donetoo naoatee, 'Oa' hampa'ine' yato doi' ang dibea anna umbeai pano di suoang ang sampulo doi'na.'
42019025	Sika mekutanang naoatee, 'O Tuang, la naakake' nei' aka' mai'dinne' doi'na?'
42019026	Natimba'mi naoaintee, 'Menna-menna ang inang ahang aka-akanna la dihängngängngiking, ampo' tau ang dai aha, moi sai'di' ang naampui bilang la dihampa'i tuke'.
42019027	Anna ne mating tau ang mampa'baliä' ang dä' mantahimbo mendahi tomarayannaii, bahai mai di oloku anna sika umpateii kuita.' "
42019028	Puhanna yato Puang Yesus untula' pepakuhunna pano di tau mai'di, ya' mengkalaong ungkadoluangngi yato ingkännaii umpatahhi' pellaoanna ludai' di Yerusalem.
42019029	Tahpana la lambi'mi Puang Yesus anna pahsikolana dai' di Bohto Betfage anna Betania yaho di Tanete Zaitun sidungku' Yerusalem, ya' unsuong derua pahsikolana mendolu,
42019030	naoatee, "Pendolumokoa' dai' indo di bohto ang landa'. Ke lambi'mokoa' dai', la ungngitakoa' mesa änä' keledai ang tisangke' ang dake' aha napensakei tau. Buhkeii anna unghendengngingkä' yaho mai.
42019031	Anna ponna aha ang mangkutanaikoa' naoatee, 'Aka boi anna umbuhkeiia'?' ya' oaintee, 'Napahallu Puang.' "
42019032	Ya' mao si'dang yato to derua anna nalambi' asangngi yato ang naoaing Puang Yesus.
42019033	Tahpana lella'mi nabuhkei pesangke'na yato keledai, ya' mekutanang yato puänna naoatee, "Akana la umbuhkeirakoa' dio ne keledai?"
42019034	Sika natimba'mi naoatee, "Napahallu Puang."
42019035	Tahpana lambi' naung di Puang Yesus, sika ungngalaing kaya'naii sallapi' anna naampi'ing yato keledai, mane umpapensakei Puang Yesus.
42019036	Lella' mellao yato keledai ang nasakei Puang Yesus, lella'ne' yato tau mai'di ungngampa'i pakeannaii naung di lalang ang la naola yato keledai, tandana sika umpakeangka' Puang Yesus.
42019037	Tahpana sika ullambi'mi ongeang naonge mesolo'i luyaho mai di Tanete Zaitun, ya' napahandu'mi yato ingkänna tau ang mentindo' di Puang Yesus sika koha masannang liu umpudi sanganna Puang Alataala aka' ingkänna kaha-kaha ang mepusa'-pusa' ang hali sika naita.
42019038	Sika koha naoatee, "La dibehe inde Tomaraya ang nasuo Puang Alataala sule! Kamasahkeang yaho di suruka anna matande sanganna Puang Alataala yaho di ongeang handang malängkä'."
42019039	Aha sangngaka-sangngaka to Farisi ang mempola toe' yato di tau mai'di untindo' Puang Yesus. Sika naoatee, "O Tuang, sängkäii ne pano to pentindo'mu anna dai napanoa!"
42019040	Natimba'mi Puang Yesus naoaintee, "Kupainsangngio, ponna ke sika mahtangngi, ya' inde mai batu di lalang ang la sika koha."
42019041	Tahpana Puang Yesus undungku'ing Bohto Mahoa' Yerusalem anna ungngitang yato bohto, ya' nadusengnging
42019042	anna naoaitee, "Boro'rakoa'etee', bayuke'ne' ke la pake malai ungnginsang dinoa yato aka ang la umbahaingkoa' kamasahkeang yaho mai di Puang Alataala, ampo' la diaka dio aka' dai nalambi' pihki'mu didiona yatoo.
42019043	La aha tempona la sule balimmu ungkulilingngi bohtomu anna natolla'koa' umpake ingkänna pangkahka' pa'tolla'anna, lambi' dakoa' aha la mala le'ba' mengkalahsu'.
42019044	Mane hopu asangkoa' anna napasitale-tale asangngi tembo'mua'. Dai aha la napapela'bi moi sai'di', aka' daia' ungnginsang ungngoatee suleng Puang Alataala napasalama'koa'."
42019045	Donetoo mentamang Puang Yesus di Dasang Ada'na Puang Alataala, anna napahandu'i unghambai asang ingkänna to pa'bulele ang aha yaling yato di tähämpä' Dasang Ada'na.
42019046	Naoante pano diii, "Aha tiuki' yaling di Suha' Masero ang naoatee, 'Dasangku dianto dasang ang la naongei tau ma'sambayang.' Ampo' umpadahirea' dio pembunianna to bokoti!"
42019047	Allo-allo Puang Yesus mampakuhu yaling di Dasang Ada'na Puang Alataala. Masae allong yato kapala-kapala imang anna to pampakuhu ada' pemala la napatei.
42019048	Ampo' dai sika nainsang umba la napanoa napasulepano yato pampemalannaii, aka' tuhtuang mai'di tau donetoo ang nakärä'i umpehingngii pepakuhunna.
42020001	Pihsang tempo menge Puang Yesus yaling di Dasang Ada' umpepainsangnging Kaheba Mapia, ya' suleing kapala-kapala imang sibaha to pampakuhu ada' anna setobaha'ang nalumba.
42020002	Anna sika ungkutanaii Puang Yesus naoaintee, "Umba nakasulei ne kakuasaammu anna malao unghambai to pa'bulele yaling mai di Dasang Ada' di pehengi? Anna menna ang mampopa'kuasao?"
42020003	Natimba'mi Puang Yesus naoatee, "Aha tou Kodi' pekutanangku la kukutanaiingkoa' ke malai untimba' dianto:
42020004	Menna umbea kakuasaang pano di Yohanes to Pantero': Dehataraka, hupatauraka?"
42020005	Ingkänna yato kapala imang anna setobaha'ang situla'-tula' anna naoaitee, "Ponna taoaa'te, 'Dehata mambea kakuasaang,' ya' la naoamingkea'totee, 'Ponna noa, ya' akana daia' ungngaku umpetahpa'?'
42020006	Ampo' ponna taoaa'te, 'Hupatau mambea kakuasaang,' ya' la nasaleba'imingkea'to indo pano tau mai'di aka' ingkänna tau ungngangka' Yohanes mesa nabi."
42020007	Dahi sika mentimba'mi pano di Puang Yesus naoatee, "Dai kiinsang kitimba'."
42020008	Sika naoaminte Puang Yesus, "Ponna noa, ya' datoeto Ko kutula'ingkoa' didiona umba nakasulei kakuasaangku anna malaä' membabe noa."
42020009	Napatahhi' bumi tula'na Puang Yesus pano di tau mai'di untula' mesa pohapangang naoatee, "Aha mesa tau ang umpapia bela' angkoro'. Puhaitoo napopetesammi yato bela'na pano di sangngaka-sangngaka to pantesang, mane le'ba'i masae pano di bohto senga'.
42020010	Tahpana lambi' tempo pantuhangang, yato puäng bela' unsuo mesa sabua'na pano di to pantesang la ungngala boa pinamulanna ang mendahi katahaanna. Ampo' sika nasahka anna nasibamba-bambaii supu anna nasuoi sumule tomande', dai aha aka nabaha.
42020011	Pihsananna unsuo salang mesa sabua'na ang senga', ampo' sika nabamba bumi yato to pantesang, mane napakasili-silii anna nasuo toine' sumule dai aha aka nabaha.
42020012	Puhai yatoo, ya' unsuo sala bumi mesa sabua'na mao, ampo' bilang sika nasibamba-bambaine' lambi' bängkä'-bängkä' kalaena mane sika nasiängkä'-ängkä'i napentibeing pano di behing bela'.
42020013	Ma'pihki'mi yato puäng bela' naoatee, 'Ya' akang inde la kubabe? Umbai la kusändä' kusuo inde änä' pakamayangku, umbato ke sika nakalaya'i nei'.'
42020014	Ampo' tahpana sika ungngita yato änä' to pantesang, ya' sioa-oamintee, 'Diangnga'to indo ang la umpuängang inde bela' ke mateng ambena. Dahi tapateiia' anna malai kita'a' mampuängang inde bela'.'
42020015	Ya' tahpa sika nasahkang anna sika napentibeing tama di aneanna bela' mane sika napateii. Dahi dinoa, akang la nababe yato puäng bela' pano di to pantesang?
42020016	Tantunte' anna la panoi di bela'na anna umpatei asangngi yato ingkänna to pantesanna, mane napapetesang salai yato bela'na pano di tau senga'." Yato tau mai'di ang menge ma'pehingngi sika naoatee, "Daete' la palla' dipanoa."
42020017	Ampo' sika nasaile Puang Yesus anna naoaintee, "Ponna noa, ya' aka bahtuanna inde ihsi Suha' Masero ang naoatee, 'Batu ang puha natibei tukang, setonganna mendahi batu ang handang dipahallu.'
42020018	Anna menna-menna ang mampengkanahoi yato batu la bahe-bahe kalaena, ampo' menna-menna ang nakanahoi la londo puhane' mapehsä'."
42020019	Donetoo pemala liung yato sangngaka-sangngaka to pampakuhu ada' sibaha kapala-kapala imang la sika unsahka Puang Yesus, aka' sika nainsang naoate kalaenaii ang napahoai pohapanganna, ampo' sika mahea' yato pano di tau mai'di.
42020020	Yato sangngaka-sangngaka to pampakuhu ada' sibaha kapala-kapala imang semata sika ungngahung lolo Puang Yesus. Sika unsuo tau ang puha sika napakanahke manahpa anna malai kamba' mendahi tau malunä' di olona Puang Yesus anna malai namata-matai ingkänna aka ang nababe. Yatoii pemala sika unnahoang Puang Yesus ungngolai sangngaka-sangngaka pekutana takekuna anna malai sika nabeho pano di to ma'pahenta ke sala timba'i.
42020021	Dahi sika mekutanang pano di Puang Yesus naoatee, "O Tuang, kiinsang kioate tahpa' asang pepakuhummu pano di ingkänna tau, aka' mampakuhuo sitonda kamarohoang inaha anna katahpa'ang. Dao aha umpasisenga'-senga' tau, ampo' mampakuhuo sitonda katahpa'ang didiona lalang ang nakärä'i Puang Alataala.
42020022	Dahi, situhu' atohang ada'ta, la malaraka la tabaya'a' sima pano di to ma'pahentana Kaisar, daraka?"
42020023	Ampo' nainsang Puang Yesus yato pahtuyu karakenaii, anna naoaite pano diii,
42020024	"Paitaiä' mesa doi' bahsi. Menna inde kekambara' anna menna kesanga?"
42020025	Sika mentimba'mi naoatee, "Kambara'na anna sanganna Kaisar." Naoante Puang Yesus pano diii, "Dahi monna noa, ya' beaia' pano di to ma'pahenta Kaisar aka ang la pahallu umbea anna beaia' pano di Puang Alataala aka ang la pahallu umbea."
42020026	Dai sika mala nanahoang ungngolai yato pentimba'na Puang Yesus di olona tau mai'di. Supung sika masili nahingngi yato pentimba'na anna sika mahtangngi.
42020027	Pihsang tempo suleing sangngaka-sangngaka to Saduki ullumba Puang Yesus. (Inde mai tau dai sika napetahpa' la aha katuhoang sumule di hoi' mai di kamateang.) Sika mekutanang pano di Puang Yesus naoatee,
42020028	"O Tuang, puha nauki' Musa inde pahenta pano di kita': Ponna aha mesa muane ang mate, dake' hali keänä' bahinena, ampo' ahake' ullu'na yato muane, pahallu la umpobahine sala inde bahinena ullu'na ang mate anna malai aha peänä'anna yato to mate.
42020029	Noa indee: Dolu aha pitu to siullu'. Yato ang ulua kebahine, ampo' mate di tempona dake' keänä'.
42020030	-
42020031	Dahi yato bahinena napobahine sala ullu'na ang kaderuanna anna malai umpaaha peänä'ang pano di kakana ang puha mate. Ampo' yato ullu'na mate toe' dai hali keänä'. Napobahine bumi ullu'na ang katallunna ampo' noa toe', lambi' yato ullu'na ang kapitunna noa asang, mate dai aha änä'na.
42020032	Katämpä'anna mate toe' yato bahine.
42020033	Dahi ponna ke tuhong sumule to mate di hoi' mai di kamateang, ya' mennang kahang di alla'na yato pitu to siullu' ang la mendahi muanena yato bahine? Aka' puha asammi umpomuane yato pitu to siullu'."
42020034	Sika natimba'mi Puang Yesus naoatee, "Tau ang tuho tempo dinoa si biasa sipobahine anna sipomuane.
42020035	Ampo' ingkänna tau ang sihatang tuho sumule di hoi' mai di kamateang anna mentama di lino bakahu ang napahenta Kalaena Puang Alataala, dante'ne' la ungnginsang kasipobahineang bahtu' kasipomuaneang.
42020036	Aka' ingkännaii dante'ne' la siita kamateang, katuhoannaii la sinnoante'ne' malaeka'-malaeka' yaho di suruka anna sika mendahinne' petauanna Puang Alataala ang napillei, aka' puhanne' sika ungngolai kamateang anna tuhong sumule.
42020037	Didiona katuhoanna sumule to mate, puhang natula' Musa di tempona anna ungngitai Puang Alataala sinnoa puhpunna api yaling di alla' lohpo ang naoatee, 'Puang Alataala dianto Dehata ang napenombai Abraham, Isak, anna Yakub.'
42020038	Donetoo Abraham, Ishak anna Yakub inang puhang mate, ampo' naangka' tuhoke' Puang Alataala. Aka' tadiaete' to mate ang umpenombai Puang Alataala ampo' to tuhoetee', aka' Dianto ang mepatuho."
42020039	Sika ma'tula'mi yato sangngaka to pampakuhu ada' ang unghingngi tula'na Puang Yesus sika naoatee, "Ahana inang tahpa' si'da-si'da ne pentimba'mu, Tuang!"
42020040	Ya' daliung aha moi mesa tau bahani la napekutana salaing.
42020041	Mekutanang Puang Yesus pano yato di to Saduki naoatee, "Aka boi anna naoaite tau, 'To Dilanti' la Mepasalama' dianto peänä'anna Tomaraya Daud?'
42020042	Aka' kalaena Daud ang ma'tula' yaling di Suha' Pampudiang naoatee, 'Puang Alataala ma'kara pano di Dehatangku naoaintee: Ohko'o di hao di tando kuanangku,
42020043	lambi' ingkänna balimmu kusuo asang malimuntu' di olomu.'
42020044	Dahi ponna ke di mendehatannai To Dilanti' la Mepasalama' nasangai Tomaraya Daud, 'Dehatanna,' ampo' mala toi ke di mentolinonai 'peänä'annaetee'.' "
42020045	Lella' yato tau mai'di ma'pehingngi, ya' ma'tula'mi Puang Yesus pano di pahsikolana naoatee,
42020046	"Madakakoa' pano di to pampakuhu ada', ang pemala liu dipakeangka', hapanganna umpake kaya' ang handang kalambe' anna malai dinenne'i lolo. Noa toi sika nakärä'i liu ponna natabe'ii ingkänna tau di hao di pasa'. Ponna ke maoi ma'sambayang si umpeäng ohko'ang ang handang mahasa, bahtu' ke ahai pa'rame-rameang si nakärä'i mohko' di hao di ongeang ang dipasadiaing to dipakeangka'.
42020047	Sika umbulitu' balu bahine lambi' nahampa'i aka-akanna. Si ma'sambayang kalambe' aka' pemala dioaintee, 'Ei, meimäng si'da-si'da!' Dia asammito indee ang la untahimbo tahungkung ang handang matingngi ke nahohto'mi Puang Alataala ke lambi'mi tempona."
42021001	Yaling yato di Dasang Ada'na Puang Alataala naitang Puang Yesus yato ingkänna to makaka pantang sika umpatama derema di pahti derema ang aha di behing baba.
42021002	Naita tunne' mesa balu bahine ang memase-mase anna umpatamai derua doi' bahsi, dianto doi' ang handang sai'di'.
42021003	Ya' ma'tula'mi Puang Yesus naoatee, "Kutula'ingkoa' setonganna inde deremana balu bahine keangka' puha nei' andana deremana ne pano to makaka.
42021004	Aka' ne pano to makaka umpoderema nei' la'bi katomakakaanna, ampo' indene' kasi to pemase-mase ulluhpe' nei' doi'na napoderema ang setonganna la napotuho."
42021005	Donetoo aha di alla'-alla'na pahsikolana ang unsitula'i umba noa malehke'na yato Dasang Ada'na Puang Alataala aka' dibunga-bungai umpake batu maleke anna ma'kahupa-hupa pebea ang dibeho dai' di Puang Alataala. Ya' ma'tula'mi Puang Yesus naoatee,
42021006	"Kutula'mingkoa'te' dinoa, indo batu ang ungngitaa' sipapa'-papa' manahpa daete' la noa lolo; ingkänna indoo la titale-tale asang ke dako'mi."
42021007	Mekutanang pahsikolana naoatee, "O Tuang, pihhang ne la dahii ang untula', anna umba noa tanda-tandana ke la dahing nee?"
42021008	Natimba'mi naoatee, "Madaka lolokoa' andana napasähsä'lalangkoa' tau senga'. Aka' mai'di tau la kende' umpake sangangku anna naoaitee, 'Kodi'mi to indee ang ungngempeia'! Dang masae anna tallammi lino.' Daa untindo'i yato tau.
42021009	Anna ponna unghingngia' kaheba didiona to sitolla', bahtu' moi unghingngia' oninna, ya' dakoa' la pahallu mahea'. Aka' ingkänna yatoo inang pahallu la dahi ampo' tadiake' tempona la tallang lino."
42021010	Napatahhi'ke' tula'na pano diii naoatee, "Bohto ang mesa la kende' umbali bohto senga', anna katomarayaang ang mesa la kende' umbali katomarayaang senga'.
42021011	La aha lino' käyyäng di umba-umba naongei. Noa tunne' la kende' kabuhohangang anna korong silele ang tamahamu'. La dahi toi tanda-tanda yaho mai di langi' ang mepakahea'-hea'.
42021012	Ampo' dolunna la dahi ingkänna indee, la disahkakoa' anna la didahha tuhokoa', mane dipapengngolokoa' pano di tomaraya bahtu' to pa'kuasa ang senga'. La dihohto'koa' yaling di pa'sambayangang mane dipatamakoa' di tahungkung aka' mampetahpa'koa' mai di Kodi'.
42021013	Doneto yatoo la aha tempomu ungngongeia' unsa'biiä' di olona tau.
42021014	Ampo' datomande' umpihki'ia' yaling di inahammu aka ang la ungngoa pano di tau ang manghohto'koa'.
42021015	Aka' Kalaeku ang la mambeakoa' tula' ang la sihatang untula' sitonda kakeaka'ang, lambi' ingkänna balimmu dai mala umbahoi yato aka ang untula'.
42021016	Donetoo yato to baha'mu, ullu'mu, pa'solasohongammu anna ingkänna solamu la nabehokoa' pano di to panghohto' anna ahaa' piha di alla'mu la napatei.
42021017	La mai'di tau mangkahi'di'koa' aka' untindo'ä'.
42021018	Ampo' moinnakato noa, ya' dakoa' la aha maaka; moi poro la sallamba' beluhä'mua' dang la aha tituli.
42021019	Anna ponna tähängnga' kapampetahpa'ammu, ya' la salama'koa'too."
42021020	Napatahhi' bumi tula'na Puang Yesus naoatee, "Ponna ungngitamokoa' setantaraang ungkapupu' Yerusalem, ya' kalehaiia'too la lambi'mi tempona la sitale-tale.
42021021	Donetoo ingkänna tau ang aha dinne di Yudea pahallu la malai siang dai' di bohto mahulla-hulla anna dai dipatei. Anna tau ang tohho yaling di bohto mahoa' pahallu le'ba'i umpasalama' kalaena. Panone' di tau ang inang tohho di aneanna bohto mahoa', dai la mala maoke' pano di bohto mahoa'.
42021022	Aka' doneto yatoo ang dioainte tempo kamadahhaang, anna malai sundung asang aka ang inang tiuki' yaling di Suha' Masero.
42021023	Donetoo la madahha si'da-si'da nasa'ding to dipoindo ang sipatu menge kehähtäng, noa tunne' ang keänä'-änä' maleake', aka' inde bohto la nahoa katilakaang käyyäng anna kamadahhaang pano di tau.
42021024	Aha piha tau ang la dipatei umpake pa'dang, anna aha piha ang la ditahungkung sau di bohto makahao, anna inde Bohto Mahoa' Yerusalem la naindä'-indä' ingkänna tau ang tadia to Yahudi, lambi' sundung yato tempo ang puha napama'tantu Dehata didiona Yerusalem."
42021025	Nalombungngi bumi tula'na Puang Yesus naoatee, "La aha ma'kahupa-hupa tanda ang dahi yaho di langi' noanna mata allo, bulang anna bintäng. Anna yaling inde di lino la mahea' asang ingkänna tau anna pusa' ungngita bombang tamahamu' di le'bo' ang nasau pepahi.
42021026	Ingkänna hupatau la sikalalla' kale bukunna tandana mahea' umpihki' aka ang tamahamu' ang la dahi yaling inde di lino, aka' ingkänna ang landa' yaho di langi' la sisähä'-sähä'.
42021027	Donento yatoo ingkänna tau la naitaä', Kodi' inde Änä' to Lino, sule yaling di alla'-alla'na salehu' sitonda kakuasaang anna kamatandeang käyyäng.
42021028	Ponna ke napahandu'mi dahi ingkänna yatoo, ya' ke'de'mokoa' anna sika tongakoa' dai' di langi' aka' bahtuanna marungku'mia' kasalama'ammu."
42021029	-
42021030	Mane napake pohapangang Puang Yesus naoatee, "Alai mesa pohapangang pano di poang ara. Monna napahandu'mi mentahe', bahtuanna dang masae anna la kulla' bantimmi.
42021031	Noa tunto nei', ponna ungngitamokoa' tanda ang puha kupakalesoingkoa' langngena', la ungnginsammi ungngoatee marungku'mi tempona Puang Alataala ma'pahenta sihapang tomaraya.
42021032	Kutula'ingkoa' setonganna ingkänna tau ang tuho tempo dinoa inang dake' la hopu asang akinna dake' dahi ingkänna inde aka ang mane kutula'.
42021033	Langi' anna lino la tallang, ampo' ingkänna aka ang kutula' la tontong lolo nei' lambi' sapano-panona.
42021034	Dakaikoa' kalaemu andana daia' supu ma'rame-rame anna menu' ma'mahoa'-hoa' anna supung umpihki' aka ang umpahallua'. Aka' daa-daa pihsa'koa' napatungke'du' kasuleangku lambi' dakoa' sadia.
42021035	Aka' inde ang kutula' la unghoa asang ingkänna to lino.
42021036	Madaka lolokoa' sitonda sambayang anna malakoa' lahpa' di hao mai di ingkänna katilakaang ang la dahi donetoo, anna mala toukoa' tähäng mengngolo di Kodi' inde Änä' to Lino."
42021037	Donetoo ponna di allo, ya' si mampakuhu Puang Yesus tama di Dasang Ada' ampo' ponna di bengi, ya' si maone' bete' di mesa tanete ang disanga Tanete Zaitun ma'bengi di hipe.
42021038	Anna ponna mebengngi'-bengngi'mi, ya' suleing ingkänna tau tihimpung di hao di Dasang Ada' sika umpehingngii pepakuhunna.
42022001	Donetoo marungku'mi pa'rame-rameang ungngande Roti Takeragi, ang si disanga pa'rame-rameang Paskana to Yahudi.
42022002	Lella'mi yato kapala-kapala imang anna sangngaka-sangngaka to pampakuhu ada' umpeäng lalang umba la napanoa umpatei Puang Yesus, aka' sika mahea' umpihki' aka ang la nababe yato tau mai'di.
42022003	Yato ta Yudas ang disangai toe' Iskariot, mesa di alla'na sampulo derua pahsikolana Puang Yesus, napentamai setang.
42022004	Ya' le'ba'mi do umpellambi'i kapala-kapala imang anna ingkänna kapalana to pandaka Dasang Ada'na Puang Alataala, anna sika situla'i pahtuyunna la umbeho Puang Yesus pano diii.
42022005	Aka toiro tahpa sika kahsi liu anna sika ma'dandii la umbea doi' pano di ta Yudas mendahi sahona.
42022006	Ya' naaku tunne' ta Yudas anna semata umpeängngi lalang umba la napanoa umbeho Puang Yesus pano diii ke dang naita tau mai'di.
42022007	Pihsananna lambi'mi tempona la umpakahoa' pa'rame-rameang Roti Takeragi ang si naongei toe' ingkänna tau pahallu pantang untunu domba umpakahoa' pa'rame-rameang Paskana to Yahudi.
42022008	Ya' unsuong derua pahsikolana Puang Yesus dianto ta Petrus anna ta Yohanes naoaintee, "Laokoa' anna umpatokaingkea' kapahalluang ang la dipake umpakahoa' pa'rame-rameang Paska, anna malai mande toingkea' kita' sibaha-baha."
42022009	Sika mekutanang pano naoatee, "Umba naongei ang ungkärä'i la kipampasadiai?"
42022010	Natimba'mi naoaintee, "Ponna mentamamokoa' di Bohto Mahoa' Yerusalem, la sitammukoa' mesa tau sule tumimba. Tindo'i yato tau lambi' tama di dasang ang la napentamai,
42022011	anna ungngoainte yato puäng dasang, 'Nakutanaio Tuangkuhu didiona umba are' ongeang ang la naonge ungngande andeang pa'rame-rameang Paska sibaha pahsikolana.'
42022012	Lambi' la natuhoingkoa' mesa tambing malua' yaho di loteng, ang toka asammi yaho ingkänna pangkahka' ang la dipahallu. Diangnga'to ang la ungngonge umpatoka ang la taandea'."
42022013	Ya' sika le'ba'mi yato deruai pahsikolana anna nalambi' asang si'dai yato samai ang natula'ing Puang Yesus. Ya' sika napasadiang ang sika napahallu ma'rame-rame.
42022014	Tahpana lambi'mi tempona yato pa'rame-rameang, ya' mohko'mi Puang Yesus sibaha pahsikolana la mande.
42022015	Ma'tula'mi Puang Yesus pano diii naoatee, "Pemala liuä' la sibaha-bahaingkea' ungngande inde roti pa'rame-rameang dolungku la ungngolai kamadahhaang.
42022016	Aka' kutula'ingkoa', setonganna inang dang aha la kuande sala inde roti pa'rame-rameang lambi' dipakahoa' sala bou yaling di Kapahentaanna Puang Alataala."
42022017	Mane ungngalai mesa enu'ang ang keihsi angkoro', mane malaui behe dai' di Puang Alataala anna naoaitee, "Alaia' indee anna unsienu'-enu'ii.
42022018	Aka' kutula'ingkoa', setonganna dang aha la kuenu' sala inde angkoro' lambi' Puang Alataala ma'pahenta sihapang tomaraya yaling inde di lino."
42022019	Mane ungngalai roti anna ma'kuhhu'sumanga'i. Puhai, ya' nabika-bikang anna nasusaiing sikaii naoaintee, "Diangnga'to inde bätäng kalaeku ang kubeho nasulängngikoa'. Babeia' indee anna malaä' ungkalehai lolo."
42022020	Noa tunne' puhanna sika mande, ungngalang enu'ang punno angkoro' Puang Yesus anna naoaitee, "Ihsinna inde enu'ang dianto pa'dandiang bakahunna Puang Alataala, ang la kupasundung ungngolai hahaku ang titollo aka' dioa'. "
42022021	Ampo' itaia', tau ang la mambehoa' dipatei dinne toe' sibahaang dinoa mohko' di meja.
42022022	Inang la materä'tee', Kodi' inde Änä' to Lino, situhu' aka ang inang puha napama'tantu Puang Alataala, ampo' la tilakane' yato tau ang mambalu'ä'!"
42022023	Ya' merohong yato pahsikolana sika kutana-tanai didiona yato menna ang la mambabe noa di alla'naii.
42022024	Donetoo dahi kasibehta-behtaang di alla'na pahsikolana unsiala-alai didiona menna yato di alla'naii ang handang keangka'.
42022025	Ya' sika napa'tula'ing Puang Yesus naoaintee, "Ingkänna tomaraya ang dai ungnginsang Puang Alataala supung nainsang undahha petauanna, anna yato ang naängkä' la umpalao kapahentaanna si disanga boheng to umpetundui hupatau.
42022026	Ampo' dioa' dio daia' dio mala umponialai yatoo, ampo' diare' tau ang handang keangka'a' di alla'-alla'mu pahallu mendahi sinnoa ang handang mahäti', anna ang la mendahia' to pambahanammu pahallu sinnoa sabua'mu.
42022027	Menna ang keangka' puha: tau ang ditahiai bahtu' tau ang mantahiai? Tantunte' anna keangka' puhaine' tau ang ditahiai. Ampo' ungngitangnga' inde dinoa, ya' Kodi' ang mantahiaikoa'.
42022028	Yaling di ingkänna kamadahhaang ang kuolai si umposolai loloä'a'.
42022029	La kubeakoa' baheang ma'pahenta, sinnoa Kodi' nabea touä' Kodi' Ambeku.
42022030	Donetoo la mohko' boingkea' di mesa meja sibaha yaling di kapahentaangku, anna dioa' la mohko'koa' yaho di ongeang panghohto'ang anna unghohto'koa' yato sampulo derua peänä'anna Israel."
42022031	Mane ma'tula'mi Puang Yesus pano di ta Simon naoatee, "O Simon, pehingngii. Napemala Pongkahana setang la nasändä'ikoa' sihapang banne ang dipasisähä' längkona anna lähpänna.
42022032	Ampo' puhamo kusambayangngi anna malai dai la malamma kapampetahpa'ammu. Anna ponna ke matoto'mi sumule kapampetahpa'ammu, ya' pakatoto' toine' kapampetahpa'anna ingkänna solamu."
42022033	Mentimba'mi Petrus naoatee, "O Puang, moi tamaä' di tahungkung, bahtu' moi mateä' sibahaingke."
42022034	Ampo' naoainte Puang Yesus, "O Petrus, kutula'ingko setonganna dolunna la mentuhturuu' mane' inang puhaä' umbahoi pentallung di olona tau."
42022035	Napatahhi' bumi tula'na Puang Yesus pano di pahsikolana naoatee, "Naonge do kusuokoa' mao do umpepainsangnging Kaheba Mapia anna dakoa' kupabei umbaha bokung bahtu' pangkahka' ang senga', ya' aharakakoa' kakuhangang?" Sika mentimba'mi naoatee, "Moi poro saidi' tala ahai kakuhangangki'."
42022036	Naoa bunte pano diii, "Ampo' dinoa menna ang aha doi'na bahtu' pangngananna, ya' pahallu nabaha. Anna menna ang dai aha pa'danna, ya' pahallune' umbalu' kaya' lapi'na anna naalliing pa'dang.
42022037	Aka' kutula' manahpaingkoa' dinoa, pahallu dipasundung asang yato ang tiuki' yaling di Suha' Masero didioku ang naoatee, 'La diangka' mesa di alla'na to karake.' Aka' ingkänna ang tiuki' didioku lella'mi dipasundungngi dinoa."
42022038	Sika mentimba'mi naoatee, "O Puang, ahang dinne derua pa'dangki'." Naoaminte, "Malante' nee supu."
42022039	Situhu' ang si biasa nababe Puang Yesus, ya' le'ba'mi dai' di mesa tanete ang disanga Tanete Zaitun di aneanna bohto mahoa'. Anna donetoo sibaha pahsikolana.
42022040	Lambi'na dai', ya' ungngoaminte pahsikolana, "Pa'sambayangkoa' anna malai tähäng kapampetahpa'ammu ke disändä'i."
42022041	Mane maoi ungkahaoi sai'di' pahsikolana anna ma'sambayangngi namesa naoatee,
42022042	"O Ambe', ke la malai ke la umpakahaoi inde kamadahhaang ang la kuolai. Ampo' daete' situhu' pangngelo'ku, supunte' situhu' pangngelo'mu."
42022043	Ya' napengkalanda'ing mesa malaeka' yaho mai di langi' anna nabeai kamatohoang anna malai ungngolai yato kamadahhaang.
42022044	Mapi'di' si'da-si'da inahanna nasa'ding lambi' tuhtuang napetatooi ma'sambayang. Yato kahpu'na sinnoa haha ang motaloro naung di tampo.
42022045	Puhanna ma'sambayang, ya' ke'de'mi mao umpellambi'i yato pahsikolana, ampo' nalambi' menge sika hanne aka' masuhsa sika nasa'ding.
42022046	Naoante pano diii, "Akana haherakoa' dio? Kalehakoa' anna ma'sambayangkoa' andana dai la natähäng kapampetahpa'ammu ke disändä'i."
42022047	Mengeke' Puang Yesus umpa'tula'i pahsikolana, ya' suleing sambahanang tau, nakadoluangngi yato Yudas, mesa di alla'na sampulo derua pahsikolana Puang Yesus. Ya' mendungku'mi Yudas pano di Puang Yesus la naurung.
42022048	Napa'karaing Puang Yesus naoaintee, "O Yudas, aka sakali anna palla' inahammu la umbehoä' Kodi' inde Änä' to Lino dipatei ungngolai ungngurungngä'?"
42022049	Tahpana yato pahsikolana Puang Yesus ungngita yato aka ang dahi, ya' sika mekutanang naoatee, "O Puang, la kibaliraka ne pano tau umpakeang inde pa'dang?"
42022050	Aha mesa di alla'na pahsikolana untepä'i talinga kuananna sabua'na handang pongkaha imang.
42022051	Ampo' nasängkäi Puang Yesus naoaintee, "Sihoang!" Anna nadohe'i sumule yato talinganna, napadehke'i sumule pano anna napabono'i.
42022052	Ya' ma'tula'mi Puang Yesus pano di ingkänna kapala imang anna to pandaka Dasang Ada'na Puang Alataala sibaha ingkänna setobaha'ang ang sika sule la mansahka naoaintee, "To pabokorakakä' indee anna sulekoa' umpesele'ingkä' anna umbaha sumämbu la unsahkaä'?
42022053	Allo-allo si mampakuhuä' di hipe di Dasang Ada'na Puang Alataala di tingngayomua', ampo' akana dä' unsahka? Ampo' dinoang tempona mala unsahkaä', di tempona inde kakuasaanna kamalillingang ma'kuasa."
42022054	Ya' disahkang Puang Yesus anna dibahai pano di dasanna handang pongkahana imang. Yatone' ta Petrus mentindo' malamba' nei'.
42022055	Di hao yato di tähämpä' dasanna handang pongkahana imang sika umpapeleä'-leä' api anna sika ma'kulilingngi di behinna mennenne'. Ya' mao tunne' Petrus tama di alla'-alla'na yato tau mennenne'.
42022056	Ahang mesa bahine to pantahiai ungngita Petrus mohko' mennenne' anna napamanenne'-nenne'i mane ma'tula'i naoatee, "Inde toe' mesa tau nasibahaing langngena' Puang Yesus."
42022057	Ampo' ma'baho Petrus naoatee, "Tadiarä'to kodi'. Daeto kodi' kuinsang indo tau!"
42022058	Dai masae aha burang tau senga' mangngita anna naoaitee, "Dio tou dio mesa to pentindo'na!" Ampo' naoate Petrus natimba', "Äh, tadiarä'to kodi'!"
42022059	Pihsananna umbai santehte' puhanna yatoo, aha sala bung mesa tau ma'tula' pano nakarahta' naoatee, "Ahana inang inde toe' mesa tau ang si nasibahaing, aka' to Galilea toe'!"
42022060	Ampo' naoate Petrus, "Tadiarä'to kodi'. Dai ne kupähäng aka ne ang menge untula'." Done siantoo mengeke' ma'tula' Petrus, ya' mentuhturuu'dang mane'.
42022061	Ya' mensaileng Puang Yesus unnenne'i Petrus, ya' nakalehaing umba noa tula'na Puang Yesus pano naoatee, "Dolunna la mentuhturuu' mane' allo dinoa inang puhamä' umbahoi pentallung."
42022062	Ya' sohommi tama di aneang anna ma'duseng-dusengngi aka' mapi'di' liu inahanna.
42022063	Yato ingkänna tau ang menge mandaka sika umpetae'-tae' Puang Yesus lella' siang sika nasibamba-bambai.
42022064	Sika nasapu' lindona anna naoaintee, "Lähpä'ii menna kahang ang mandangku'o!"
42022065	Anna mai'dike' kara tahuhu ang natula' pano.
42022066	Tahpana mabaya, ya' tihimpummi setobaha'anna to Yahudi, kapala-kapala imang anna to pampakuhu ada', anna sika umpopengngoloi Puang Yesus pano di to Mahkeada'na to Yahudi.
42022067	Sika naoaintee, "Ponna dio si'da inde To Dilanti' la Mepasalama', ya' tula'ingkang." Mentimba'mi Puang Yesus naoatee, "Moinnakato la kutula'ingko inang dasiang la umpetahpa'.
42022068	Anna moinnakato la mekutanaä' mesa pekutana mating, inang dasiang la ungngaku untimba'.
42022069	Ampo' napahandu' dinoa la mohko'mä' Kodi' inde Änä' to Lino yaho di ongeang kakeangka'ang, tando kuananna Puang Alataala To Handang Ma'kuasa."
42022070	Ya' sika para-parang mekutana naoatee, "Ponna noa, ya' Änä'narako Dio Puang Alataala?" Natimba'mi naoatee, "Tahpa' pangngoammu, aka' Kodi' si'danto indee Änä'na Puang Alataala."
42022071	Ya' sika ma'tula'mi naoatee, "Damingkea' pahallu umpeäng sa'bi aka' tahingngingnga'ne' umba noa tula'na."
42023001	Ya' sika paliängkä' asammi yato ang menge manghohto', anna umbahaii Puang Yesus mengngolo pano di Tuambahsa' Pilatus.
42023002	Di hao di olona Pilatus sika napahandu'mi yato ingkänna tau untanda' Puang Yesus. Sika naoatee, "Indee tau hali kilambi' umpasähsä' lalang petauangki', anna ullahang tau umbaya' sima pano di to ma'pahenta. Anna unsanga toi kalaena To Dilanti' la Mepasalama', dianto tomaraya ang didandi la sule."
42023003	Mekutanang Pilatus pano naoaintee, "Diongka ne tomarayanna to Yahudi?" Natimba'mi Puang Yesus naoatee, "Noanto ne ang untula'."
42023004	Ma'tula'mi Pilatus pano di kapala-kapala imang anna pano di ingkänna tau naoatee, "Dai aha kulambi' kasalaanna inde tau. "
42023005	Ampo' tuhtuang sika kakoha yato tau umpahsa Pilatus naoatee, "Indee tau umpasala'kuhu tau mai'di ungngolai pepakuhunna unsamba kalanena Yudea, napahandu' di hao di Galilea lambi' dinne."
42023006	Tahpana nahingngi Pilatus yato tula'naii, ya' mekutanang naoatee, "To Galilea turakane' inde tau?"
42023007	Tahpana nahingngi Pilatus yato pentimba'naii, ya' nainsammi naoate Puang Yesus dianto mesa tau ang sule di hao mai di bohto kapahentaanna Herodes. Dahi napesuoing do napapengngolo pano di Herodes, ang donetoo tohho sängkä toune' yaho di Yerusalem.
42023008	Tahpana Herodes ungngita Puang Yesus, ya' kahsi liung nasa'ding, aka' inang masaeng pemala la naita, ampo' supung si napelele umba noa kahebana. Londonang aka' pemala naita toe' tanda ang mepusa'-pusa' ang si nababe Puang Yesus.
42023009	Mai'di liu pekutananna Herodes pano di Puang Yesus ampo' dai naaku natimba' Puang Yesus moi poro la mesa.
42023010	Lella' siang yato kapala-kapala imang sibaha to pampakuhu ada' sika mao pano di olona Herodes anna untanda'i Puang Yesus sitonda keaha'.
42023011	Ya' napahandu'mi Herodes sibaha setantaraanna umpetae'-tae' Puang Yesus sitonda napakasili-sili, naangka'i napapakei kaya' tomaraya anna nasuoi sumule napapengngolo pano di Pilatus.
42023012	Donetoo sikapiai pole' sumule Herodes anna Pilatus, ang setonganna masae allong dai sibea inaha.
42023013	Ya' napatihimpummi Pilatus ingkänna kapala imang, ingkänna to pambahanang anna ingkänna hupatau.
42023014	Anna ma'tula'i pano diii naoatee, "Indee tau umbahaingkä'a' sule di oloku la kuhohto' anna ungngoaa'tee, 'Mai'ding tau nabulingngi.' Ya' ungngita tubungnga' dio kalaemu umba kupanoa kupahehsa, ampo' dai aha moi poro la sai'di' kulambi' yato kasalaang ang untanda'ingnga' nababe.
42023015	Noa tunne' Herodes datoe' aha nalambi' kasalaanna. Dianto anna napasule sia bung pano di kami' sumule. Setonganna dai aha pembabe tahuhu ang nababe ang la napolalang ditahungkung mate.
42023016	Dahi supung la kudahha dolu mane kulahpa'i sumule."
42023017	[Donetoo di tempona pa'mahoa'-hoa'ang pahallu aha mesa to ditahungkung ang dipabeba'ingngii.]
42023018	Ampo' sangka' sika koha supu naoatee, "Pa'daii sungnga'na ne tau! Lahpa'ingkang ta Barabas!"
42023019	(Inde ta Barabas ditahungkung aka' papateang anna aka' umpaaha pa'tolla'ang yaling di bohto mahoa' umpa'bali to ma'pahenta.)
42023020	Nasulei salang Pilatus ma'tula' pano diii napekäyyängngi liu, aka' pemala umpabeba' sumule Puang Yesus.
42023021	Ampo' sika natimba' supu sika koha naoatee, "Toke'i ne tau dai' di kayu sitambeng! Toke'i!"
42023022	Naoa bunte Pilatus kapentallunna pano diii, "Ampo' kakarakeang aka ang puha nababe? Dai aha moi poro sai'di' kasalaanna kulambi' menge kupahehsa ang la napolalang dipatei. Dahi supung la kupatoba' mane kulahpa'i sumule."
42023023	Ampo' tuhtuang sika koha yato tau mai'di umpahsa Pilatus anna malai ditahungkung mate yato Puang Yesus. Katämpä'anna patalo si'da yato tau mai'di aka' semata si koha.
42023024	Ya' nabohtung Pilatus anna malai dituhu'i yato palau pahsaanna yato tau mai'di.
42023025	Anna ullahpa'i yato tau ang ditahungkung napobua' pa'tolla'anna yaling di bohto mahoa' anna aka' papateang, situhu' palau pahsaanna tau mai'di. Ampo' Puang Yesusne' nabehone' pano di tantara diamo sika napanoa nadahha, situhu' pangngelo'na yato tau mai'di.
42023026	Sika le'ba'mi yato tantara ma'lulung umbaha Puang Yesus. Yaling di pellaoannaii sika sitammu mesa tau disanga Simon, to sule di hao mai di Kirene lella' lutama di bohto mahoa'. Sika nasahka tomande'mi di tängngä lalang anna nasuoi umbulle yato kayu sitambeng mentindo' di Puang Yesus.
42023027	Mai'di liu tau ma'lulung untindo' Puang Yesus. Di alla'na yato tau mai'di aha toe' sangngaka-sangngaka bahine mangngumbui.
42023028	Sika nasaileng Puang Yesus anna naoaintee, "Oa' ingkämmu bahine to Yerusalem, daa Kodi'i undusengngia' ampo' kalaemurea'ne' sibaha änä'mu la undusengngi!
42023029	Aka' itaia'too, la aha tempona ang la naoate tau, 'Kehongko'ne' bahine ang dai aha unsa'ding kakeänä'ang, anna ang dai aha mansusu susunna.
42023030	Ya' napahandu'mi tau naoate pano di ingkänna tanete malängkä', 'Kahuhsuiang mai!' anna pano di ingkänna buntu naoatee, 'Tambungngiang!'
42023031	Aka' ponna Kodi' indee ang dai aha kasalaangku nahoa kakarakeang, ya' la londo puharea'to dio."
42023032	Donetoo aha toe' derua tau senga' ang sika nabaha toe' la dipatei sibaha Puang Yesus. Yato derua dianto to karake.
42023033	Tahpana sika lambi' dai' di mesa tanete saohko' ang disanga ongeang kahuhhung, ya' sika untoke'mi Puang Yesus dai' di kayu sitambeng yaho. Noa tunne' yato derua to karake sika toke' toe', mesa tando di kuananna anna mesa tando di kaihinna Puang Yesus.
42023034	Ma'tula'mi Puang Yesus naoatee, "O Ambe', ampungngii inde maiii, aka' dai sika nainsang aka ang menge sika nababe." Lella'ne' yato setantaraang unsusa-susa yato kaya'na umpake nomoro' anna pantangngi mandohe'.
42023035	Yato tau mai'di sika ke'de' lipu' mehele. Ingkänna to pambahanang sika unte'le-te'le Puang Yesus sika naoatee, "Tau senga' malane' napasalama'! Dahi ponna inang Dia si'da yato To Dilanti' la Mepasalama' ang napillei Puang Alataala, ya' malato la umpasalama' Kalaena."
42023036	Noa tunne' yato setantaraang sika umpakauho-uho Puang Yesus. Sika napaenu' angkoro' mainsung dai' di kayu sitambeng,
42023037	lella' sika naoaintee, "Ponna ke inang tomarayanna si'dao to Yahudi, ya' pasalama'o Kalaemu!"
42023038	Aha toi tiuki' yaho di hahona naoatee, |scTomarayanna to Yahudi.|r
42023039	Mesa di alla'na yato to karake ang ditoke' sibaha umpetae'-tae' Puang Yesus naoaintee, "Tadiarakakote' ne Diong To Dilanti' la Mepasalama'? Ponna inang Dio, ya' pasalama'o Kalaemu anna kami' tou kami'."
42023040	Ampo' nasängkäi yato santokarakena naoaintee, "Darakako ne mahea' dai' di Puang Alataala? Ke ladara ne aka' menge turako dio ditahungkung mate!
42023041	Kita'-kita' inang sipäto'ingke ditoke' aka' bala'na kasalaang ang hali tababe, ampo' indene' Tau daine' aha aka nababe ang sala ang la sihatang ditahungkung mateing."
42023042	Mane natämpä'ii tula'na naoatee, "O Puang Yesus, kalehairangkä' kodi' ke sulemo dako' mendahi tomaraya."
42023043	Naoaminte Puang Yesus, "Kutula'ingko setonganna allo dinoa siang sibahaingke tohho yaling di ongeang kamasannangang."
42023044	Donetoo umbai tehte' sampulo derua tängngä allo, ya' pihsa' malillimmi kalane lambi' tehte' tallu di solo' allo.
42023045	Nasuhung noa aka' dai mesilo mata allo. Yato kaing malua' ang diehte' yaling di Dasang Ada' seu' tiperederua.
42023046	Ya' metambang Puang Yesus napekäyyängngi naoatee, "O Ambeku, kubeho sungnga'ku tama di pala' teyyemu." Puhanna ma'tula', ya' pohsu'mi penanahanna.
42023047	Tahpana naita to pambahanang tantara yato aka ang dahi, ya' umpuding sanganna Puang Alataala naoatee, "Ahana inang dai aha kasalaanna inde hupatau!"
42023048	Naitanna yato ingkänna tau ang sule mehele aka ang dahi donetoo, ya' sika sumuleing punno panohsoang.
42023049	Yato ingkänna ang mangnginsang liung Puang Yesus, noa tunne' yato ingkänna bahine ang mampentindo'i mengkalao di hao di Galilea, sika ke'de' asang ungngita makahao yato ingkänna kadahiang.
42023050	-
42023051	Aha mesa tau disanga Yusuf ang sule di hao mai di Bohto Arimatea di Poropensi Yudea. Inde Yusuf mesa tau ang mapia inaha anna napakeangka' tau, anna menge toi ungngempei Kapahentaanna Puang Alataala. Moinnakatoo mesa toe' di alla'na To Mahkeada'na to Yahudi, ampo' daine' naakui yato kabohtuannaii.
42023052	Le'ba' mengngolo pano di Tuambahsa' Pilatus umpalau bahkena Puang Yesus la naku'bu'.
42023053	Tahpana puha napatuhung yato bahkena yaho mai di kayu sitambeng, ya' nabalummi umpake kaing mahasa, mane napalampa'i tama di ku'bu' batutung ang dake' aha dipampatamai bahkena tau.
42023054	Donetoo dianto allo Juma' tempona tau mampatoka aka' la lambi'mi allo katohhoang.
42023055	Yato sangngaka-sangngaka bahine ang sulei di hoi' mai di Galilea sibaha Puang Yesus sika mentindo' toe' di Yusuf anna naitai umba noa tilampa'na yato bahke yaling di ku'bu' batutung.
42023056	Mane sika sumulei do umpatoka lohpo-lohpo bomammi' anna minnä'-minnä' ang la naminnä'ing yato bahke. Tahpana di allo katohhoang, ya' sika untohhoing kähängannaii untuhu'i atohang ada'na to Yahudi.
42024001	Donetoo di allo Mingku mebengngi'-bengngi', yato sangngaka-sangngaka bahine to pentindo'na Puang Yesus sika mao pano di ku'bu' umbaha yato minnä'-minnä' bomammi' ang inang puhang sika napatoka.
42024002	Ya' sika ullambi'mi yato batu pelapa' ku'bu' puha dikisu' lambi' titungka'mi.
42024003	Anna sika tamai yato di ku'bu' ampo' dang aha nalambi' yato bahkena Puang Yesus.
42024004	Lella' sika ke'de' umpihki' yato aka ang dahi, ya' pihsa'mi aha derua tau ke'de' sidungku'ii mepakeang mabusa anna pangngillo' salamang pesilona kila'.
42024005	Ya' sika moluhku-luhkung naung di tampo tandana mahea' liu, ampo' ma'tula' yato to deruai pano diii naoatee, "Akana la umpeändakoa' dio to tuho tama di alla'na to mate?
42024006	Dante' aha dinne aka' tuhong sumule di hoi' mai di kamateang. Kalehaia' yato ang si natula'ingko naonge di hoi'ke' di Galilea naoatee,
42024007	'Kodi' inde Änä' to Lino pahalluä' dibeho tama di teyyena to madosa anna natoke'ä' dai' di kayu sitambeng, ampo' la tuhoä' sumule tahpana allo katallunna.' "
42024008	Ya' sika nakalehai si'dang yato tula'na Puang Yesus.
42024009	Tahpana sika sumule di hao mai di ku'bu', ya' napalambi'mi yato kaheba pano di sampulo mesa pahsikolana Puang Yesus anna pano toe' di ingkänna to mampetahpa' ang senga'.
42024010	Yato ang umpalambi' kaheba pano di to pentindo'na Puang Yesus dianto: Maria Magdalena, Yohana, Maria indona Yakobus anna sambahinena ang senga'.
42024011	Ampo' yato to pentindo'na Puang Yesus dai umpetahpa' yato kaheba ang napalambi' yato sebahineang; nasanga supu ma'tula' tasanda-sanda.
42024012	Ampo' tahpa kaliasa' sianne' ta Petrus anna menanda-nandai mao pano yato di ku'bu'. Tahpana nanenne'i yato ku'bu', ya' supung nalambi' yaling pebalunna. Ya' le'ba'mi sumule pano mekutana yaling di inahanna didiona aka setonganna ang dahi.
42024013	Di allo donetoo aha derua to pentindo'na Puang Yesus le'ba' naung di Bohto Emaus luyaho mai di Yerusalem, umbai sampulo mesa kilo alla'na,
42024014	anna semata sipa'tula'i didiona yato kaha-kaha ang mane dahi.
42024015	Menge sika sipa'kara, ya' suleng Puang Yesus mendungku' anna mellaoi sibaha-baha,
42024016	ampo' noa ang aha manghehengngi matanna lambi' dai mala sika nainsang menna yato setonganna.
42024017	Mekutanang Puang Yesus pano diii naoatee, "Akaa' inde mengea' unsitula'i yaling di pellaoammu?" Ya' sika tohhong sämpäi' masuhsa liu nasa'ding.
42024018	Mane mentimba'i yato ang mesa ang disanga Kleopas mekutana naoatee, "Mane sulerakako di hao di bohto senga' lambi' dai ungnginsang kaha-kaha ang mane hali dahi yaho di Bohto Yerusalem?"
42024019	Natimba' sala bung Puang Yesus mekutana sala naoatee, "Kaha-kaha akarakae' nee?" Sika natimba'mi naoatee, "Didiona kadahiang ang unghoa Puang Yesus to Nazaret, mesa nabi ang handang ma'kuasa. Ke dihingngii tula'na anna diita pembabena, ya' maleso dioatee umpamasannang Puang Alataala anna ingkänna tau.
42024020	Ampo' puhang napapetahungkung mate kapala-kapala imang anna ingkänna to pambahananta, anna puhang sika natoke' dai' di kayu sitambeng.
42024021	Ketaladara Dia setonganna ang kisanga umbai Diang ang la umpabeba' to Israel. Yato kadahiang tallu allona ang puha.
42024022	Ampo' napapusa'ang sangngaka-sangngaka bahine di alla'ki' ang sika mao langngena' di mebengngi' pano yato di ku'bu'na,
42024023	ampo' dang aha sika nalambi' bahkena. Sika sumulei pano di kami' umpalambi' kaheba. Naoatee napengkalanda'i are' malaeka' ang mangngoaintee tuhong sumule.
42024024	Anna aha tung sangngaka-sangngaka solaki' mao pano yato di ku'bu' anna sika nasa'bii yato aka ang sika napalambi' yato sebahineang, ampo' dai aha sika naita yato Puang Yesus ang sika nadaka'."
42024025	Ya' sika napa'tula'ing Puang Yesus naoaintee, "Oa' ingkämmu to maho, ahana inang malammaa' pepähängammu lambi' daia' ungngaku umpetahpa' ingkänna siamo ang hali napalambi' senabiang.
42024026	Darakae' inang la ungngolai dolu kamadahhaang yato To Dilanti' la Mepasalama' mane mentamai di kamatandeanna?"
42024027	Mane napahandu'i pole' napakaleso pano diii ihsinna Suha' Masero ang tiuki' didiona Kalaena, napahandu' di suha'na Musa anna suha'na senabiang ang senga'.
42024028	Tahpana sika undungku'ing yato Bohto Emaus, ya' boheng naangka'inne' yato Puang Yesus umpatahhi' lolo pellaoanna.
42024029	Ampo' sika napahsa tohho naoaintee, "Tatohhomokoa' dinne sibaha-baha, aka' la tempu'mi allo anna la benging." Ya' lempäng si'dang Puang Yesus tama di dasannaii anna tohhoi sibaha-baha.
42024030	Tahpana mohko' mande sibaha-baha, ya' ungngalang roti anna malaui behe dai' di Puang Alataala, nabika-bikai mane nabeai sika naande.
42024031	Donetoo ya' tibuhkeng pole' matannaii anna tahpa nainsangngi naoate Puang Yesus yatoo, ampo' tahpa pa'da siang yaling di alla'naii.
42024032	Sioamintee, "Darakae' inang noa ang tasa'ding masannang si'da-si'da sangngallo yaling di pellaoang naonge napakalesoingke didiona ihsi Suha' Masero lella' napa'karaiingke?"
42024033	Ya' sika mengkalao siang sumule dai' di Yerusalem. Yato sampulo mesa pahsikolana Puang Yesus menge sika ma'himpung sibaha to pentindo'na ang senga'.
42024034	Sika naoatee, "Ahana inang tuhong sumule Puang Yesus, anna puhang umpepaitaing Kalaena pano di ta Simon."
42024035	Ya' ma'tula' tunne' yato to deruai untula' yato aka ang dahi yaling di pellaoannaii anna umba noa sika ungnginsang Puang Yesus, dianto tahpana naita umbika-bika roti.
42024036	Lella' sika unsitula'-tula'i yato kaha-kaha, pihsanannarang pihsa' tomande' Puang Yesus ke'de' yaling di alla'-alla'naii anna ma'tula'i pano diii naoatee, "Salama'ku mating di dioa'."
42024037	Sika sangka' tungke'du'mi mahea' aka' sika nasanga anitu ang sika naita.
42024038	Ampo' ma'tula' pano diii naoaintee, "Akana tungke'du'rakoa' dio, anna akana bata-bataia' yaling di inahammu?
42024039	Itangnga' indee teyyeku anna bihti'ku. Kodi' si'danto indee. Maikoa' antiä' anna umpekalesoä', aka' ponna anitu, ya' daete'ne' kebale bahtu' kebuku sinnoa ang ungngitaa' pano di Kalaeku."
42024040	Lella' ma'tula' noa yatoo menge siang umpepaitaing teyyena anna bihti'na pano diii.
42024041	Mengeke' sika dai napetahpa' sakali napobua' sika pusa' si'da-si'da, ya' mekutana Puang Yesus pano diii naoaintee, "Aharakaa' andeammu dinoa?"
42024042	Ya' sika natandoming sambose' bau ang puha ditunu.
42024043	Naalang anna naandei di olona matannaii.
42024044	Ma'tula'ke' pano diii naoatee, "Indee tula'ku dianto tula' ang inang hali kutula'ingkoa' naonge tohhokä' yaling di alla'-alla'mu sibaha-bahaingkea', dianto pahallu dipasundung asang ingkänna ang tiuki' didioku yaling di suha'na Musa, suha'na ingkänna nabi anna suha' Pampudiang.
42024045	Ya' nabuhkeing pihkihannaii anna malai sika umpähäng bahtuanna Suha' Masero.
42024046	Naoake'te pano diii, "Aha tiuki' naoatee, 'Yato To Dilanti' la Mepasalama' pahallu ungngolai kamateang anna la tuho sumule di hoi' mai di alla'na to mate di allo katallunna.
42024047	Anna yaling di sanganna, kaheba pengkatoba'ang anna pampaampungang pahallu dipepakahebaing pano di ingkänna mobohto-bohtoang mengkalao yaho di Yerusalem.
42024048	Diongnga'to inde ang unsa'bii ingkänna indee.
42024049	Anna la baha' kusuoingkoa' yato Inaha Masero ang puha nadandi Ambeku, ampo' la tohho lolokoa' yaling inde di bohto mahoa' lambi' dipatamaikoa' kakuasaang ang sule yaho mai di ongeang malängkä'."
42024050	Donetoo yato sampulo mesa pahsikola sika naposola Puang Yesus umpellei bohto mahoa' mao pano di mesa ongeang ang sidungku' Bohto Betania. Di haonto sika naängkä'ing teyyena napalauing behe.
42024051	Lella' umbehe yatoii, ya' tiängkä'mi dai' di suruka umpensähä'i yatoii.
42024052	Sika malimuntu'mi menomba, mane sumulei dai' di Yerusalem punno kamasannangang.
42024053	Anna sika umpudi lolo sanganna Puang Alataala tama di Dasang Ada'na.
43001001	Uhu-uhuna naonge dake' dipadahi inde lino, inang ahang Bahtakara. Yato Bahtakara sibaha Puang Alataala anna yato Bahtakara dianto Puang Alataala.
43001002	Mengkalao dolu inang sibaha lolong Puang Alataala.
43001003	Ingkänna-ingkänna siamo napadahi asang Puang Alataala ungngolai Bahtakara. Dai aha moi poro la mesa ang dahi ke dai ungngolai yato Bahtakara.
43001004	Yaling yato di Bahtakara aha katuhoang anna yato katuhoang dianto ballo ang umballoi ingkänna hupatau.
43001005	Yato ballo mesilo yaling di kamalillingang, anna inde kamalillingang dai mala umpi'dei pesilona yato ballo.
43001006	Suleng mesa pesuona Puang Alataala ang disanga Yohanes.
43001007	Sule umpepainsangnging yato ballo anna malai ingkänna tau mampetahpa'.
43001008	Inde Yohanes tadiaete' diang yato ballo, ampo' supu kalente' nei' mampepainsangnging.
43001009	Yato ballo ang setonganna, ang la umballoi ingkänna to lino, mentamang inde di lino.
43001010	Mentamang inde di lino anna inde lino inang dipadahi ungngolai inde Bahtakara, ampo' moinnakato noa dai sika nainsang naoate menna Yato setonganna.
43001011	Sule umpellambi'i bohtona toboe', ampo' dai natahimbo sola bohtona.
43001012	Ampo' pano di ingkänna tau ang mantahimbo nabea nei' kakuasaang anna malai mendahi änä'-änä'na Puang Alataala, dianto ingkänna tau ang mampetahpa' pano.
43001013	Inde mai tau ang mendahing änä'-änä'na Puang Alataala, dai aka' supung dahi di hao mai di mentolinona, bahtu' aka' pampemala to lino, ampo' aka' Kalaena Puang Alataala ang mepadahi.
43001014	Yato Bahtakara menghupataung anna tohhoi yaling di alla'-alla'ta, lambi' mala taita kamatandeanna, dianto kamatandeang ang nabea Ambeta Puang Alataala pano di Änä' samboana. Ungngolai yato Änä' lambi' mala tasa'ding pa'kalemunna sibaha katahpa'anna Puang Alataala.
43001015	Yohanes untula' kasa'bianna didiona yato Bahtakara naoatee, "Dianto indee ang kuoaintee, 'La sule napelolaiä' ang ma'kuasa puha nei' andana kodi', aka' inang dakä' kodi' dahi anna inang ahang nei'.' "
43001016	Punno pa'kalemu di hao di Kalaena. Dai aha nabolinna nabeheingkea'.
43001017	Yato Atohang napainsangngiingkea'ne' Nabi Musa, ampo' pa'kalemunna anna katahpa'anna Puang Alataala tatahimboa' nei' ungngolai Puang Yesus, To Dilanti' la Mepasalama'.
43001018	Dake' aha moi poro la mesa tau ang hali ungngita Puang Alataala, supung Änä' samboana ang sinnoa siang Puang Alataala Ambena anna matama liu kasikenteanna. Dianto ang mampepaitaing umba noa setonganna Puang Alataala pano di kita'.
43001019	Ingkänna to pambahananna to Yahudi yaho di Yerusalem unsuo sangngaka-sangngaka imang sibaha peänä'anna Lewi ang senga' mao pano di Yohanes do nakutanai naoatee, "Mennao inde setonganna?"
43001020	Nasindohoing natimba' Yohanes naoatee, "Tadiaä' to Dilanti' la Mepasalama'."
43001021	Nakutanai salang naoaintee, "Ponna noa nee, ya' mennao? Nabi Eliarakako?" Natimba' bung Yohanes naoatee, "Tadia." Nakutanai bumi naoaintee, "Dioraka inde Nabi ang la sule?" Natimba' bumi Yohanes naoatee, "Tadia."
43001022	Naoa bumintee, "Ponna noa yatoo, ya' tula'ingkang mennao setonganna anna kiinsangngi kitula'ing pano di tau ang mansuoang, ke kihingnging tula'mu didiona kalaemu."
43001023	Natimba' Yohanes naoatee, "Kodi'mito indee ang puha natula' lohpo' Nabi Yesaya naoatee, 'Aha tau kakoha-koha di hao di ongeang makä'däng naoatee: Pamarohoing lalang ang la naola Puang.' "
43001024	Di alla'na yato tau ang disuo umpellambi'i Yohanes aha sangngaka-sangngaka to Farisi.
43001025	Sika mekutana bumi naoatee, "Ponna ke tadiao To Dilanti' la Mepasalama', tadiao Nabi Elia, tadia burako Nabi ang puha didandi la sule, ya' akana mantero'o?"
43001026	Mentimba'mi Yohanes naoatee, "Kodi' supung mantero'ä' umpake uhai. Ampo' yalingnga' di alla'-alla'mu dinoa aha mesa tau ang daia' ungnginsang.
43001027	Dianto ang sule mampelolaiä', ampo' moi la mensabua' pälli'ä' di olona, datukä' sihatang."
43001028	Kaha-kaha yatoo dahi di hipe di Bohto Betania, tando di katimbingang allona Salu Uhai Yordan ang naongei Yohanes mantero'.
43001029	Tahpana marondonna Yohanes ungngita Puang Yesus sule napellambi'i. Ya' ma'karang Yohanes naoatee, "Itaia', Dianto indoo Änä'na Puang Alataala napasihapang Änä' Domba ang la napake umpa'dai dosanna to lino.
43001030	Dianto yato ang hali kutula' dolu, la sule napelolaiä' ang ma'kuasa puha nei' andana kodi', aka' inang dakä' kodi' dahi anna inang ahang nei'.
43001031	Uhuna datoi ko kuinsang kuoate menna inde setonganna. Ampo' setonganna nasuhung suleä' mantero' umpake uhai anna malaia' ungnginsang to Israel ungngoate menna Yatoo."
43001032	Nasa'bii toe' Yohanes naoatee, "Kuita toe' Inaha Masero tuhung yaho mai di langi' sinnoa dangang-dangang menghampo yaho di hahona anna tohhoi.
43001033	Donetoo dake' kuinsang menna Yatoo. Ampo' inang puhaä' napa'karai Puang Alataala ang mansuoä' mantero' umpake uhai naoaingkä'tee, 'Ponna ke ungngitao Inaha Masero tuhung yaho mai di langi' anna tohhoi yaho di hahona mesa tau, ya' yato tau ang nakahampoi Dianto ang la metero' umpake Inaha Masero. '
43001034	Anna yato Inaha Masero kuita si'dang lambi' kusa'bii kuoatee Dianto yatoo Änä'na Puang Alataala."
43001035	Marondonnai di hao bung Yohanes yato di ongeanna sibaha derua to pentindo'na.
43001036	Ungngitanna Puang Yesus liu, ma'karang naoatee, "Itai, Dianto indoo Änä'na Puang Alataala napasihapang Änä' Domba."
43001037	Yato derua to pentindo'na unghingngi aka ang natula' Yohanes, ya' le'ba'mi untindo' Puang Yesus.
43001038	Mensaileng Puang Yesus pano di kebo'na, ya' ungngitang yato to derua mentindo'. Nakutanaing naoaintee, "Aka umpeängnga'?" Sika mekutana salang naoatee, "Rabi, (bahtuanna: O Tuangkuhu), umba ungngonge tohho?"
43001039	Mentimba'mi Puang Yesus naoatee, "Maikoa' anna ungngita toboia' dio kalaemu." Donetoo umbai tehte' uhpa' maloe. Ya' maong sibaha-baha anna naitai ang naonge tohho lambi' bengi.
43001040	Di alla'na yato derua tau dianto ta Andreas, ullu'na ta Simon.
43001041	Napenandai siang ta Andreas le'ba' undaka' ta Simon anna naoaintee, "O Simon, puhamang sitammu yato Mesias." ('Mesias' sinnoa siang 'Kristus' bahtuanna: To Dilanti' la Mepasalama'.)
43001042	Sumule bung Andreas pano di Puang Yesus umposola ta Simon. Tahpana naita, ma'karang Puang Yesus pano di ta Simon, änä'na ta Yona, naoainte, "O Simon, la disangaio dio: 'Kefas.' " ('Kefas' sinnoa siang 'Petrus' ang bahtuanna: batu.)
43001043	Marondonnai nabohtung Puang Yesus la mao tama di Galilea. Yaling di pellaoanna lutama sitammu ta Filipus. Naoamintee, "O solasohong, maio tindo'ä'!" Ya' mentindo' siang.
43001044	Inde ta Filipus mesa to Betsaida, sola bohtona ta Andreas anna ta Petrus.
43001045	Pihsananna inde ta Filipus sitammu ta Natanael, naoamintee, "O leä, kilambi'mi yato Tau ang hali natula' Nabi Musa yaling di Suha' Masero, Yato ang nauki' ingkänna nabi! Dianto Puang Yesus, änä'na ta Yusuf, to Nazaret."
43001046	Ampo' natimba' Natanael naoatee, "Pake la aharakae' ang mapia sule di hao mai di Nazaret?" Natimba'mi Filipus naoaintee, "Ya' maio anna ungngitai kalaemu." Ya' le'ba' si'dang do naita.
43001047	Tahpana Puang Yesus ungngita ta Natanael sule, ma'tula'mi naoatee, "Itaia' indo tau dianto to Israel si'da-si'da ang tinahpa'."
43001048	Mekutanang ta Natanael naoatee, "Akana malaä' ungnginsang, Tuang?" Natimba'mi Puang Yesus naoaintee, "Mane la mao ta Filipus natambaio anna inang kuitamo di hao di hoi'na indo poang ara."
43001049	Ya' naoante Natanael, "O Tuang, Dionto Änä'na Puang Alataala anna Tomarayanna to Israel!"
43001050	Naoa salaminte Puang Yesus, "Supungka umpetahpa'ä' aka' kuoaingkotee inang kuitamo di hao di hoi'na poang ara? Ya' la ungngitake' kaha-kaha ang käyyäng puha!
43001051	Kutula'ingko setonganna la ungngitao langi' tibilläng, anna Kodi' inde Änä' to Lino la sihapangngä' eheng suruka ang la naola malaeka'na Puang Alataala mahka dai' mahka tuhung."
43002001	Tahpana kadongngallona aha pa'rame-rameang kakabengang di hao di Bohto Kana di Galilea. Donetoo di hao toe' indona Puang Yesus.
43002002	Anna dibahai toe' Puang Yesus sibaha-baha to pentindo'na ullumba yato kakabengang.
43002003	Mengeke' sika ma'rame-rame, ampo' sika kapuhaang angkoro'. Naoante indona pano di Puang Yesus, "O Änä'ku, kapuhaang angkoro'e' inde mai tau."
43002004	Natimba'mi naoatee, "Dakä' mala unsuo, Indo', aka' dake' lambi' tempona la kupalanda' kakuasaangku."
43002005	Ampo' inde indona umpa'karai yato to pantahiai naoaintee, "Babe tomande'i aka ang naoaingkoa'."
43002006	Donetoo di hao aha unnung buhso käyyäng ang si dipaongei uhai ang la dipembasei situhu' ada'na to Yahudi. Tandana käyyäng, mesa buhso sangngatu' lite' uhai tama.
43002007	Naoante Puang Yesus pano di to pantahiai, "Pangngihsi asangngia' ne buhso uhai lambi' punno." Ya' sika napangngihsi si'dang lambi' punno asang.
43002008	Ya' naoa bunte Puang Yesus, "Dinoa sengko'i sai'di' anna umbahai pano yato di olona pongkahana to pa'rame-rame." Ya' sika napanoa si'dang.
43002009	Nasändä'ing yato pongkahana to pa'rame-rame inde uhai ang mendahi angkoro'mi. Ampo' dai nainsang umba nakasulei, supung to pantahiai ang mangnginsang. Umpellambi'ing yato to kabeng ang muane
43002010	anna naoaintee, "O to bakahu, kabiasaanna tau si umpaenu'e' dolu to sulena angkoro' ang handang mammi'. Puhaitoo mane napaenu'i angkoro' biasa. Ampo' dio, to bakahu, umpobe'be-be'beirako dio angkoro' ang handang mammi' lambi' dinoa."
43002011	Dianto indee ang mepusa'-pusa' ang handang uhuna nababe Puang Yesus ang napalanda' di hao di Bohto Kana di Galilea. Yaling yato di tanda landa' si'da-si'dang kakuasaanna pano di to pentindo'na lambi' tuhtuang sika napetahpa'.
43002012	Puhai yatoo, le'ba'mi Puang Yesus naung di Kapernaum sibaha indona, siullu'na anna to pentindo'na anna tohho di hoi' sangngaka amo benginna.
43002013	Tahpana marungku'mi allo pa'rame-rameang Paskana to Yahudi, le'ba'mi Puang Yesus dai' di Yerusalem.
43002014	Ya' mentamang di Dasang Ada'na Puang Alataala ampo' ullambi'e' to pa'balu' yaling, menge umbalu' saping, domba anna dangang-dangang. Anna yaling toe' sika ohko' tau ang si umpasisapi'-sapi' doi'.
43002015	Ungngalang kondaling nababe pehahi' anna unghambaii yato ingkänna olo'-olo' ang yaling di Dasang Ada'na Puang Alataala, noa domba, noa saping. Noa tunne' meja ang si naongei to pansapi' doi' napasikatua' lambi' tisembu' asang yato doi'.
43002016	Anna ungkeaha'i to pa'balu' dangang-dangang naoaintee, "Ängkä'i asangngia' sohong ne aka-akammu! Daumpadahia' pasa' Dasang Ada'na Ambeku!"
43002017	Ya' sika nakalehaing pahsikolana aka ang tiuki' yaling di Suha' Masero naoatee, 'Matama si'da-si'da pa'kalemungku pano di Dasang Ada'mu sinnoa api ang pemala mangngande.'
43002018	Ampo' yato to pambahananna to Yahudi umbali-bali Puang Yesus naoaintee, "Babeingkang tanda ang mepusa'-pusa' anna malai kiinsang kioatee sihatang si'dao umbabe noa indee."
43002019	Natimba'mi Puang Yesus naoatee, "Tale-taleia' inde Dasanna Puang Alataala anna kupake'de' salai sumule yaling di tallu allona."
43002020	Sika naoa buntee, "Inde Dasang Ada'na Puang Alataala napake'de'ete' tau yaling di uhpa'pulo unnung pahiamanna anna pake la umperomi' buming Dio umpake'de' yaling tallu supu allona?"
43002021	(Ampo' setonganna ang aha yaling di pihki'na Puang Yesus dianto bätäng Kalaena.
43002022	Dahi tahpana tuho sumule Puang Yesus di hoi' mai di kamateang, nakalehaing inde pahsikolana yato aka ang puha natula'. Ya' sika umpetahpa'mi yato ang tiuki' yaling di Suha' Masero anna yato ang puha natula' Puang Yesus.)
43002023	Di tempona yahoke' Puang Yesus di Yerusalem menge umpakahoa' pa'rame-rameang Paskana to Yahudi, ya' tuhtuang mai'ding tau ang mampetahpa' pano aka' puhang ungngita tanda ang mepusa'-pusa' ang nababe.
43002024	Ampo' inde Puang Yesus dai tahpa umpetahpa' yatoii aka' ungnginsang inahanna ingkänna tau.
43002025	Anna dai mangki' dipainsangngi aka ang aha yaling di inahanna hupatau, aka' nalosa asang nei'.
43003001	Aha mesa to pambahananna to Yahudi yaling mai di alla'na to Farisi ang disanga Nikodemus.
43003002	Sule umpellambi'i Puang Yesus di bengi anna naoaintee, "O Tuang, kiinsang kioate tuangkuhuo ang nasuo sule Puang Alataala. Aka' dai aha mesa tau ang la mala umbabe tanda ang mepusa'-pusa' sinnoa ang hali umbabe ke dai naposolai Puang Alataala."
43003003	Natimba'mi Puang Yesus naoaintee, "Kutula'ingko setonganna dai aha moi poro la mesa tau ang la mala mentama di Kapahentaanna Puang Alataala ke dai dipadahi sala."
43003004	Mekutana bung Nikodemus naoatee, "Umbanne' la noa ke tobaha'mi tau la dipadahi sala? La malarakae' tau mentama sumule di kompenna indo anna mepadahi salai?"
43003005	Natimba'mi Puang Yesus naoatee, "Kutula'ingko setonganna ponna mesa tau dai dipadahi sala ungngolai uhai anna Inaha Masero, ya' daete' mala mentama di Kapahentaanna Puang Alataala.
43003006	Situhu' mentolinona hupatau dahi di hao mai di to baha'na, ampo' situhu' mendehatanna dahi di hao mai di Inaha Maserona Puang Alataala.
43003007	Daa umpusa' ke kuoaingkotee: pahallukoa' dipadahi sala.
43003008	Supung Inaha Masero ang mala mebea katuhoang bakahu. Yato Inaha Masero sihapang pepahi ang tisau diamo-diamo naola. Mala dihingngi yato pepahi, ampo' dai diinsang umba nakasulei bahtu' umba la naola."
43003009	Mekutana bung Nikodemus naoatee, "Umbanne' ne la noa pake la mala dahi?"
43003010	Natimba'mi Puang Yesus naoaintee, "Sanga mesao tuangkuhunna to Israel. Akana pake la dae dio ungnginsang kaha-kaha yatoo?
43003011	Kutula'ingko setonganna supung ma'tula'ang didiona aka ang puha kiinsang, anna kisa'bii aka ang puha kiita, ampo' daia' ungngaku untahimbo yato kasa'biangki'.
43003012	Umbangnga' dio la umpanoa umpetahpa' ke kitoroholoingkoa' kaha-kaha mendehatanna, aka' daia' ungngaku umpetahpa' ke kitoroholoingkoa' kaha-kaha mentolinona?
43003013	Dake' aha moi poro la mesa tau ang haling dai' di suruka, sehalinna Änä' to Lino ang tuhung yaho mai mentama inde di lino.
43003014	Umba napanoa Musa umpake'de' mesa ahhi anna napampadai'i yato ile ang natampa naonge di haoi di ongeang makä'däng, ya' la noa tuntone' Kodi' Änä' to Lino pahallu touä' Ko dipadai',
43003015	anna malai ingkänna tau ang mampetahpa' pano di Kodi' la ullambi' katuhoang sapano-panona."
43003016	Tandana käyyäng pa'kalemunna Puang Alataala pano di to lino, lambi' umbeho Änä' samboana, anna malai ingkänna tau ang mampetahpa' pano dai la tallang, ampo' la ullambi' katuhoang sapano-panona.
43003017	Aka' nasuhung Puang Alataala unsuo Änä'na mentama inde di lino, dianto dai sule untahungkung inde to lino, ampo' sule mampasalama'.
43003018	Ingkänna tau ang mampetahpa' pano daine' la ditahungkung, ampo' menna-menna ang dai mampetahpa' setonganna mellaonne' tahungkunna Puang Alataala yaling di katuhoanna aka' dai naaku mampetahpa' pano di Änä' samboana.
43003019	Yato tahungkunna Puang Alataala noa indee: tandaammi katahpa'anna Puang Alataala yaling inde di lino sihapang kamabayaang, ampo' nakärä'i puhane' to lino tontong yaling di kamalillingang aka' pemala lolo sika umbabe kakarakeang.
43003020	Aka' tau ang si membabe karake ungkahi'di'ete' nei' kamabayaang. Dai naaku ullumba yato kamabayaang aka' pemala tontong tibuni pembabe karakena.
43003021	Ampo' tau ang si membabe ang situhu' katahpa'ang ungkärä'iete'ne' kamabayaang anna malai tuhtuang tandaang yato pembabena dioatee naelo'i Puang Alataala.
43003022	Puhanna yatoo, le'ba'mi Puang Yesus sibaha pahsikolana lupano di Yudea anna sika tohhoi di hao sibaha-baha sangngaka-sangngaka masaena, lella' siang mantero'.
43003023	-
43003024	Donetoo dake' dipatama di tahungkung Yohanes to Pantero'. Menge tuke' nei' mantero' di hoi' di mesa ongeang disanga Ainon sidungku' Bohto Salim aka' di hoi' inde di ongeang mai'di timbu ang mahasa diongei mantero'. Lambi' mai'di tau sika sulei di hoi' pemala ditero'.
43003025	Donetoo aha sangngaka-sangngaka to pentindo'na ta Yohanes sibehta mesa to Yahudi didiona atohang kamabahahsiang ke la mengngoloi tau dai' di Puang Alataala.
43003026	Sika umpellambi'ing Yohanes anna ma'karai naoatee, "O Tuang, ungkalehaikake' yato tau ang hali unsibahaing di hipe di tando bete'na Salu Uhai Yordan, yato tau ang untuhoingkang dolu? Dinoa lella' toe' mantero' anna ingkänna tau le'ba'i nallumba."
43003027	Mentimba'mi Yohanes naoatee, "Dai maaka, aka' dai aha mesa tau ang la mala umbabe aka-aka siamo, ke dai napabei Puang Alataala.
43003028	Hali siangnga' unghingngi naonge ma'tula'ä' kuoatee, 'Tadiaä' To Dilanti' la Mepasalama', ampo' disuoä' sule kukadoluangngi.'
43003029	Hapanganna ang ungngampui mesa bahine ang la kabeng, dianto muane ang la nasialaing. Ampo' yato sammuanena, supunte'ne' ke'de' di hao di behinna ma'pehingngi. Anna kahsi liu ke unghingngii kamahanna yato muane ang menge dipakabeng. Noa tumä'to kodi'. Dinoa sundung liu kakahsiangku.
43003030	Inde ang kupasihapang muane ang la kabeng, Dianto ang la pahallu tuhtuang dipakeangka', ampo' kodi' pahallumä' ko tuhtuang dai dipakeangka'.
43003031	Menna ang sule yaho mai di suruka dianto ang mayahoang di ingkänna siamo. Ang sule yaling mai di lino inang to lino anna ma'tula' situhu' tula'na to lino, ampo' Puang Yesus ang sule yaho mai, Dianto ang inang mayahoang di ingkänna siamo.
43003032	Untula' kasa'bianna didiona aka ang puha naita anna ang puha nahingngi, ampo' dai aha moi poro la mesa tau ang mantahimbo yato kasa'bianna.
43003033	Ampo' pano di tau ang untahimbo yato kasa'bianna, ungngakuine' katahpa'anna Puang Alataala.
43003034	Aka' ang nasuo Puang Alataala Dianto ang umpalambi' ingkänna bahtakaranna, aka' Kalaena Puang Alataala umbeai Inaha Masero napasundung si'da-si'da.
43003035	Puang Alataala ang tapoambe ungkalemui si'da-si'da Änä'na anna puhang nabehoing ingkänna kakuasaanna pano.
43003036	Dahi menna ang mampetahpa' pano di Puang Yesus la ullambi' katuhoang sapano-panona, ampo' tau ang dai mantahimbo daine' la ullambi' katuhoang, supung tahungkunna Puang Alataala ang la nalambi'."
43004001	Donetoo nahingngi sangngaka-sangngaka to Farisi naoatee mai'di puhanne' to pentindo'na Puang Yesus ang natero' andana to pentindo'na Yohanes to Pantero'.
43004002	(Ampo' setonganna tadiaete' Kalaena Puang Yesus ang mantero', yatoete' pahsikolana.)
43004003	Tahpana nainsang Puang Yesus didiona kaha-kaha yatoo, ya' sika mengkalao siang umpellei Yudea sumule pano di Galilea.
43004004	Yaling yato di pellaoanna pahallu ungngolai Bohto Samaria.
43004005	Ya' sika lambi'mi pano di mesa bohto di hao di Samaria ang disanga Sikhar, sidungku' tampona Yakub ang namana'ing dolu pano di änä'na, dianto Yusuf.
43004006	Di hao yatoo aha mesa buyung ang nababe maang Yakub. Donetoo umbai tängngäng allo anna malupu liung mellao Puang Yesus, dianto anna mehileng di hao yato di behing buyung.
43004007	-
43004008	Tahpana le'ba'ine' pahsikolana tama di bohto do sika ungngalli andeang, ya' suleng mesa bahine to Samaria di hao yato di buyung la tumimba. Ma'tula'mi Puang Yesus pano naoatee, "O Tanta, malarakä' umbea uhai la kuenu'?"
43004009	Mentimba'mi yato bahine naoatee, "Akana la mane diannang aha to Yahudi la umpalau uhai pano di to Samaria?" (Aka' donetoo to Yahudi anna to Samaria dai sibea inaha.)
43004010	Mentimba'mi Puang Yesus naoatee, "Ke la ungnginsammone' pebeana Puang Alataala anna ungnginsang toi menna ang mampalauio dinoa, tantunte' anna la malau touo dio pano di Kodi' uhai mepatuho anna inang la kubeao."
43004011	Naoa bunte yato bahine, "O Tuang, umbang Dio la umpangngalai ne ang ungngoaintee uhai mepatuho, aka' dai aha pesengko'mu. Dia tuke' inde buyung manaung si'da-si'da.
43004012	La umpellondoi puharakako Dio peneneangki' Yakub ang mammana'ang inde buyung? Inde buyung dianto ang si napangngalai uhai kalaena Yakub dolu ang naenu' sibaha änä'na anna ingkänna patuhoanna."
43004013	Natimba' bung Puang Yesus naoaintee, "Menna-menna ang ungngenu' inde uhai la mahähängke' sumule,
43004014	ampo' pano di tau ang la ungngenu' uhai ang la kubea, dang aha la mahähäng lambi' sapano-panona. Anna yato uhai ang la kubea la sihapang timbu yaling di kalaena ang dai aha la mahti'-mahti'na ang mala mebea katuhoang ang lambi' sapano-panona.
43004015	Naoa bunte yato bahine, "O Tuang, ya' tungka beamä' ne uhai ang ungngoaing anna malai damä' mahähäng sala, lambi' damä' pahallu mosule-sule done."
43004016	Ma'kara bung Puang Yesus pano naoaintee, "Laoo do tambai muanemu anna sulekoa' sibaha."
43004017	Mentimba'mi naoatee, "Ampo' dä' kemuane, Tuang." Natimba' salang Puang Yesus naoatee, "Ahana inang tahpa' ne tula'mu ungngoatee,'Dä' kemuane,'
43004018	aka' setonganna puhamo kabeng pellima kale, ampo' ang unsibahaing dinoa tadia muanemu si'da. Dahi yaling di kaha-kaha indee kuangka' tahpa' tula'mu."
43004019	Naoa bunte yato bahine, "O Tuang, malesong pole' pano di kodi' dinoa kuoate mesao nabi.
43004020	Mengkalao di peneneangki' si menombaang yaho done di tanete, ampo' dioa' dio to Yahudi si ungngoaa'tee supunte' Yerusalem ang sihatang diongei menomba."
43004021	Naoa buminte Puang Yesus, "Pehingngiiä', kutula'ingko la lambi' tempona ingkänna tau la menomba dai' di Ambeta Puang Alataala dai yaho done inde di tanete anna datoi yaho di Yerusalem.
43004022	Dioa' to Samaria umpenombaikoa' ang kipenombai ampo' daia' ungnginsang mennae' setonganna, ampo' kami'-kami' to Yahudi menombaang kami' pano di Dia ang kiinsang si'da-si'da, aka' to Yahudi dianto ang napillei Puang Alataala la nakasulei To Pepasalama'.
43004023	Ampo' la lambi'mi tempona, anna yato tempona mala dioatee dahing dinoa! Moi dinoa to penomba ang setonganna menge natehte Inaha Masero umpenombai Ambeta situhu' katahpa'ang. Dianto indee to penomba ang napeäng Ambeta.
43004024	Puang Alataala dianto Inaha Masero, dahi supung mala napenombai tau situhu' katahpa'ang ungngolai petehtena Inaha Masero.
43004025	Ma'tula' bung yato bahine pano di Puang Yesus naoatee, "Kuinsang la sule To Dilanti' la Mepasalama' ang disangai toe' 'Kristus.' Ponna suleng, ya' la umpepainsangnging ingkänna-ingkänna siamo pano di kita'."
43004026	Naoaminte Puang Yesus, "Aka' Kodi'mi nei' indee ang lella' unsipa'karaing dinoa."
43004027	Donetoo sika sumuleing yato pahsikolana Puang Yesus yaling mai di bohto. Pusa'mi ungngita Puang Yesus lella' sipa'tula' mesa bahine, ampo' di alla'naii dai aha ang bahani mekutana pano yato di bahine naoatee, "Aka umpahallu, Tanta?" bahtu' mekutana pano di Puang Yesus naoatee, "Akana sipa'tula'rakoa' Dio inde bahine, Tuang?"
43004028	Pihsananna yato bahine umpellei tomande'mi timbaanna anna le'ba'i lumumpa' pano di bohto anna ma'karai pano di ingkänna tau di hao
43004029	naoatee, "Mairakoa' do taitai! Aha di hao done mesa tau ang mantula'i asangngingkä' ingkänna ang hali kubabe dolu. Umbai Diang ang disanga To Dilanti' la Mepasalama'?"
43004030	Lambi' ingkänna yato ihsi bohto le'ba' asang do ullumba Puang Yesus.
43004031	Donetoo lella' siang yato pahsikolana unsuo Puang Yesus mande naoaintee, "O Tuang, maio ande."
43004032	Ampo' mentimba' Puang Yesus pano diii naoatee, "Ahaeto Kodi' andeangku ang daia' ungnginsang."
43004033	Ya' laonang sikutana-tanai yato pahsikolana naoatee, "La aharakae' ang hali mambahaing andeang, naande?"
43004034	Ma'tula' bung Puang Yesus naoatee, "Andeangku diantoo untuhu'i ingkänna pangngelo'na ang mansuoä' sule, anna umpepuhaiä' ingkänna kähängangku ang puha napama'tantu.
43004035	Ungngoaa' diotee, 'Uhpa'ke' bulanna mane pepaheangngi,' ampo' kuoaingkoa' dinoa: pennenne'koa' lipu' anna ungngitakoa' inde mai tau sihapang pahe ang maheng anna malang dipepahe.
43004036	Napahandu'mi ingkänna to pentindo'ku ang dipasihapang to pepahe untahimbo sahona dianto kamasannangang unghimpung boa pengkähänna ang la umbaha to mampetahpa' pano di katuhoang ang lambi' sapano-panona, lambi' to pambubu' anna to pepahe la masannang sibaha-baha.
43004037	Yaling di kaha-kaha indee tahpa' yato kara to baha' ang naoatee, 'Senga' to pambubu' anna senga' ang mampepahe.'
43004038	Kusuokoa' umpepahe aka ang dai aha ungkähäng; tau senga' ang mangkähäng anna sulekoa' dio supu umpepahe boa pengkähännaii."
43004039	Mai'di liu to Samaria ang mampetahpa' pano di Puang Yesus aka' unghingngi kasa'bianna yato bahine ang naoatee, "Natula'i asangngingkä' ingkänna aka ang puha kubabe dolu."
43004040	Tahpana silambi' Puang Yesus yato ingkänna to Samaria, ya' sika malaung pano ke la malai tohhoke' di hao sibaha-baha. Ya' tohho si'dang di hao dongngallo masaena.
43004041	Donetoo tuhtuang mai'ding tau ang mampetahpa' pano aka' nahingngi tula'na.
43004042	Sika naoante pano yato di bahine, "Dinoa mampetahpa'mang, tadia aka' unghingngiang tula'mu, ampo' kalaeki' tubung kami' unghingngi tula'na anna kiinsang kioatee, Dianto To Pepasalama'na ihsinna lino."
43004043	Tahpana dongngallo Puang Yesus tohho di hao di Bohto Sikhar, ya' tahhi'mi lupano di Galilea.
43004044	(Inang puha natula' dolu naoatee, "Mesa nabi dai dipakeangka' di hao di bohtona toboe'.")
43004045	Tahpana lambi' pano di Galilea, ya' sika natammui manahpang tau di hao, aka' puha naita pembabena yaho di Yerusalem naonge anna pa'rame-rameang Paskanai to Yahudi.
43004046	Puhai yatoo, sumule bung Puang Yesus pano di Bohto Kana di hao di Galilea ang puha naongei umpapendahi angkoro' uhai. Di hao yato di bohto aha mesa to pengkähänna tomaraya ang makorong kahha' änä'na di hoi' di Bohto Kapernaum.
43004047	Tahpana napelele sule Puang Yesus di hao mai di Yudea, ya' le'ba'mi do natammui napalau ke la malai mao naung di Kapernaum do umpabono'ing yato änä'na ang makorong kahha'.
43004048	Ampo' ma'tula' Puang Yesus naoatee, "Ponna ke dakoa' ungngita tanda ang mepusa'-pusa', ya' dakoa' mampetahpa'."
43004049	Mentimba'mi inde to pengkähänna tomaraya naoatee, "Kalemuiä', Tuang, ke la malai ullumba akinna dake' mate."
43004050	Naoaminte Puang Yesus, "Laomote' aka' bono'mi änä'mu." Inde tau umpetahpa' si'da yato tula'na Puang Yesus anna le'ba'i.
43004051	Dake' lambi' naung anna natammuing sangngaka-sangngaka änä' buana naoaintee, "O Tuang, bono'mite' änä'mu!"
43004052	Mekutanang pano diii naoatee, "Tehte' sangngaka anna bono'i?" Ya' sika natimba'mi naoatee, "Di pehengi umbai tehte' mesa tängngä allo anna pihsa' pa'dai luhsunna."
43004053	Tahpa nakalehaing inde ambena änä' aka' tungka patunna liunto pehengi anna napa'tula'i Puang Yesus naoaintee, "Bono'mite' änä'mu." Ya' sika mampetahpa' asammi samai ang aha yaling di hapunna inde to pengkähänna tomaraya.
43004054	Dianto inde tanda ang mepusa'-pusa' ang kaderuanna nababe Puang Yesus di hao di Galilea tahpana sumule di hao mai di Yudea.
43005001	Tahpana yatoo le'ba'mi Puang Yesus dai' di Yerusalem aka' aha pa'rame-rameanna to Yahudi.
43005002	Yaho di Yerusalem aha limbeng ang yaling di basa Ibrani disanga 'Betesda,' sidungku' babana bohto mahoa' ang disanga 'Baba Domba.' Di behinna inde limbeng aha lima pentu'dungang
43005003	ang naongei mai'di to makorong: aha to buta, aha to hehpä' anna aha to makule. [Sika ungngempei ke tisimbeng bung inde uhai.
43005004	Aka' si aha tempona malaeka'na Dehata tuhung yaho mai anna napatisimbengngi. Diamo to makorong ang handang dolu mentama yato di uhai lella' tisimbeng, ya' mala tahpa bono' di hao mai di koronna, moi korong aka siamo.]
43005005	Di hao yato di behinna aha mesa muane ang tallumpulo kahuang pahiamanna makorong.
43005006	Naitang Puang Yesus yato tau matindo di hao di patindoanna anna nainsang naoatee masae liung makorong. Ya' nakutanaing naoaintee, "Ungngakuraka ke bono'o?"
43005007	Natimba'mi naoatee, "O Tuang, dai aha tau mangkalemuiä' tahpa mampatamaä' inde di uhai ke tisimbeng bumi. Aka' la mao bouä'to tama, ya' dakä' lambi' anna napendolui bumä' tau senga'."
43005008	Naoaminte Puang Yesus, "Kalehamo! Lolongngii alemu umbaha anna mellaoo."
43005009	Ya' kaleha siang donetoo aka' bono'mi. Ullolongngi siang alena anna nabahai le'ba' mellao. Donetoo sipatu allo katohhoang.
43005010	Dianto anna naoaminte to pambahananna to Yahudi, "Allo dinoa allo katohhoang. Dao mala do umbulle alemu!"
43005011	Ampo' natimba' naoatee, "Tau ang mampabono'ä' di langngena' dianto ang mansuoä' do umbaha inde aleku."
43005012	Nakutanaing naoaintee, "Mennakae' ne ang mansuoo?"
43005013	Ampo' inde tau ang mane puha bono' dai nainsang menna yatoo, aka' mentamang Puang Yesus di alla'-alla'na tau mai'di.
43005014	Pihsananna silambi'mi Puang Yesus di hao di Dasang Ada'na Puang Alataala naoamintee, "Dinoa bono'mo. Dahi daumbabe lolo kasalaang anna dao nahoa kamasuhsaang ang matingngi puhake'."
43005015	Ya' le'ba'mi inde tau anna napepainsangnging pano di to pambahananna to Yahudi naoatee Puang Yesusmitoo ang puha mampabono'.
43005016	Donetoo napahandu'mi to pambahananna to Yahudi umpeängnging lalang Puang Yesus anna malai nadahha aka' umpabono' tau di allo katohhoang.
43005017	Ampo' naoate Puang Yesus pano diii, "Mengkähäng lolo Ambeku lambi' allo dinoa. Dahi pahallu mengkähäng lolo touä' Kodi'."
43005018	Yato tula'na Puang Yesus tuhtuang umpakeaha' to pambahananna to Yahudi lambi' mopahtuyu sika la napatei. Ang napokeaha' to Yahudi dai supu aka' untehkai atohang didiona allo katohhoang, ampo' aka' unsanga toe' Kalaena Änä'na Puang Alataala, ang bahtuanna umpasinnoa Kalaena Puang Alataala.
43005019	Ma'karang Puang Yesus pano diii naoaintee, "Kutula'ingkoa' setonganna Kodi', Änä'na Puang Alataala, darä'te' la mala umbabe aka-aka siamo situhu' pahtuyungku tobou Kodi', ke dai puha kuita nababe Ambeku. Aka' aka ang puha nababe Ambeku dia tunto Kodi' kubabe.
43005020	Aka' pa'kalemunna Ambeku pano di Kalaeku lambi' napaitaiä' ingkänna kaha-kaha ang puha nababe Kalaena. Anna dai yato supu, ampo' la napaitai touä' nei' kaha-kaha ang käyyäng puha nei' andana yatoo, lambi' la pusa'koa' ungngita.
43005021	Aka' umba napanoa Ambeku umpatuho sumule to mate bahtu' mebea katuhoang, la kupanoa tunto Kodi' umbea katuhoang ang lambi' sapano-panona pano di diamo tau ang pemala kubea.
43005022	Tadiaete' Kalaena Ambeku ang la manghohto'. Ampo' ang la manghohto', dianto puhang nabeho pano di Kodi' Änä'na.
43005023	Napanoa yatoo Ambeku anna malai ingkänna tau mampa'käyyängngiä' sinnoa umpa'käyyängngi Ambeku. Pano di tau ang dä' mampa'käyyängngi datoete' umpa'käyyängngi Ambeku ang mansuoä' sule.
43005024	Kutula'ingkoa' setonganna menna-menna ang umpehingngii tula'ku anna mampetahpa' dai' di Ambeku ang mansuoä' sule, ya' ullambi'mi nei' katuhoang sapano-panona anna daine' la ditahungkung, ampo' lahpa'mine' di hao mai di kamateang lupano di katuhoang.
43005025	Kutula'ingkoa' setonganna la aha tempona, anna yato tempona mala dioatee dahing dinoa, naongei mai'di tau ang mate di mendehatanna la unghingngi tula'ku lambi' la sika tuho.
43005026	Aka' umba noa Ambeku nakasulei katuhoang, ya' napanoa tumä'to Kodi' lambi' nakasulei touä' Ko katuhoang.
43005027	Anna puhamä' nabehoing kakuasaang unghohto' ingkänna to lino, aka' Kodi' indee Änä' to Lino.
43005028	Daumpusa'a' unghingngi inde kaha-kaha ang la dahi, aka' la lambi' tempona ingkänna to mate la unghingngi kamahangku,
43005029	anna sohongngi di hoi' mai di ku'bu'na. Lambi' ang membabe mapia la ullambi' nei' katuhoang, ampo' ang membabe karake la ditahungkung nei'."
43005030	Napasilombung tula'na Puang Yesus naoatee, "Dä' mala umbabe aka-aka siamo ke la untuhu'iä' pangngelo'ku tobou Kodi'. Manghohto'ä' situhu' ang kuhingngi yaho mai di Ambeku, anna yato panghohto'ku maroho aka' dä' untuhu'i pangngelo'ku tobou Koo, ampo' untuhu'iä' Ambeku ang mansuoä' sule.
43005031	Ponna ke la unsa'bii tobouä' Ko Kalaeku, ya' daete' la napetahpa' tau yato kasa'biangku.
43005032	Ampo' aha ang senga' ang untula' kasa'biang didiona Kalaeku anna kuinsang kuoatee yato kasa'bianna tahpa'.
43005033	Puhamokoa' unsuo solamu mao do mekutana pano di ta Yohanes didiona Kalaeku, anna yato kasa'bianna Yohanes tahpa'.
43005034	Didiona kaha-kaha indee kutula'ingkoa' dai aka' pemalaä' untahimbo kasa'biang di hao mai di hupatau, ampo' pemalaä' anna dipasalama'koa'.
43005035	Yohanes dianto sihapang lampu ang puhpu makähhäng anna umpesa'dingngia' yato kamakähhänganna ampo' sampinehe' supu.
43005036	Ampo' aha tou Ko kasa'biangku didiona Kalaeku ang londo puha andana kasa'bianna Yohanes. Dianto didiona ingkänna pengkähängang ang puhaä' nabehoing Ambeku anna malai kukähäng. Pengkähängang yatoo dianto ang menge kubabe dinoa anna dianto ang mendahi kasa'biang dioate Ambeku ang mansuoä' mentama inde di lino.
43005037	Ang unsa'bii didiona Kalaeku dianto Ambeku ang mansuoä' mentama inde di lino. Moi kamahanna dake'a' aha unghingngi, londonang la umpehupa.
43005038	Anna yato bahtakaranna daia' tohho yaling di inahammu aka' dakoa' mampetahpa' pano di Kodi' ang nasuo sule.
43005039	Umpahehsakoa' Suha' Masero allo-allo aka' unsangaa' la malakoa' ullambi' katuhoang sapano-panona ke umbatakoa' Suha' Masero. Ampo' moinnakato umbatakoa' kasa'biang didiona Kalaeku yaling mai,
43005040	ya' dasiangnga' ungngaku sule mai di Kodi' anna malai ullambi' yato katuhoang sapano-panona.
43005041	Dä' pahallu napudi hupatau.
43005042	Anna kuinsangkoa' ahana inang dai aha pa'kalemummu pano di Ambeku Puang Alataala yaling di inahammu.
43005043	Kodi' ang sule yaling di sanganna Ambeku bilang dä'a' untahimbo, ampo' ponna aha tau ang sule yaling di sanganna toboe' bilang untahimboa' nei'.
43005044	Umbangnga' dio la umpanoa mampetahpa' ke supumokoa' pemala napudi solamu, ampo' daia'ne' ungngaku umpengkabela-belai membabe mapia anna malakoa' napudi Puang Alataala ang setonganna?
43005045	Daunsangaia' Kodi' ang la mampasalakoa' di olona Puang Alataala. Ampo' setonganna ang la mampasalakoa' dianto Nabi Musa ang mebea yato Atohang ang unghannuangnga' la mepasalama'.
43005046	Aka' ponna ke mampetahpa'koa' pano di Musa, tantunte' anna mampetahpa' toukoa'ne' pano di Kodi', aka' puha nauki' yaling di suha'na didioku.
43005047	Ampo' ponna ke daia' ungngaku umpetahpa' yato aka ang puha nauki' Nabi Musa dolu, ya' umbangnga' dio la umpanoa umpetahpa' ingkänna ang kutula'?"
43006001	Tahpana yatoo le'ba'mi Puang Yesus ullambang Le'bo' Galilea, bahtu' ang disanga Le'bo' Tiberias.
43006002	Lambi'na bete', ya' ungngitang mai'di liu tau mampentindo'i aka' puhang sika naita pembabena ang mepusa'-pusa', umpabono' to makorong.
43006003	Pihsananna dai'mi Puang Yesus di mesa tanete anna mohko'i sibaha-baha pahsikolana yaho.
43006004	Donetoo marungku'mi allo pa'rame-rameang Paskana to Yahudi.
43006005	Tahpana umbua' matanna Puang Yesus, ungngitaranne' mai'di liu tau sulei mallumba. Ya' ungngoaminte Filipus, "Umbang la dipangngallii andeang anna malai dipakandeing inde mai tau noa mai'dinna?"
43006006	(Ampo' inang nainsammi Puang Yesus aka ang la nababe. Supung ungkutanai kale ta Filipus aka' la napangngitai umba noa kapampetahpa'anna.)
43006007	Natimba'mi Filipus naoatee, "Ampo' moi la mosaho tau pa'sahtaungang dialliing andeang, datuke' la pantang inde pano tau mai'di moi poro napopantammi sisai'di'."
43006008	Mesa di alla'na pahsikolana ang senga' disanga Andreas, siullu'na Simon Petrus, ma'karang naoatee,
43006009	"Aha inde änä' muane ang umbaha lima roti saohko' anna derua bau saohko', ampo' la napoakangkae' inde pano tau mai'di?"
43006010	Naoante Puang Yesus, "Suo asangngi ne tau mai'di umpahapa' ohko'na." Di hao yato di ongeang ang sika naongei mai'di lohpo ang mahasa diohko'i. Ya' mohko' asammi yato tau mai'di umbai limang sa'bu muane mai'dinna, dake' diihsa' bahine anna änä'-änä'.
43006011	Pihsananna ungngalang yato roti Puang Yesus anna ma'kuhhu'sumanga'i dai' di olona Puang Alataala. Mane nasusa-susaing pano di tau mai'di. Yato bau nasusa-susa toe' napasiandeing. Ya' sika mandeing lambi' boho.
43006012	Tahpana boho yato tau mai'di, ya' ma'tula'mi Puang Yesus pano di pahsikolana naoatee, "Himpung asangngi ingkänna ang mela'bi. Dauntibeii."
43006013	Sika nahimpungnging yato ang mela'bi, ya' punnoke'ne' sampulo derua baki.
43006014	Tahpana naita yato tau mai'di inde pembabena Puang Yesus, ya' sika pusa'mi anna naoaite, "Ahana Diangnga'te' indee nabi ang masae liung diempei kasuleanna tama di lino."
43006015	Ampo' aka' nainsang Puang Yesus naoate sika pemala la napahsa mendahi tomarayannaii, lambi' le'ba' namesa-mesa mendende dai' di mesa tanete ang mahulla-hulla.
43006016	Tahpana tempu' allo tuhungnging pahsikolana Puang Yesus naung di behing le'bo',
43006017	mane sika dai'i di lopinna anna sika lambangngi la lubete' di Bohto Kapernaum. Donetoo malillimmi kalane aka' la benging, ampo' daloloke'ne' sule Puang Yesus umpelolai yato pahsikolana.
43006018	Menge sika ullambang le'bo', ya' merohong pepahi käyyäng lambi' aha bombang.
43006019	Tahpana umbai unnung kilomete' sika umbose lopinna umpellei behing le'bo', ya' sika ungngitaranne' Puang Yesus mellao yaho di haho uhai. Ya' sika mahea' liung.
43006020	Ampo' ma'kara Puang Yesus pano diii naoatee, "Daummahea'a'! Kodi'ete' indee."
43006021	Ya' sika mahasang inahanna napadai' di lopinna. Donetoo tahpa sika ullambi' siang bohto ang inang la nakalambi'i.
43006022	Marondonnai yato tau mai'di tohho loloke'ne' di hipe yato di ongeang ang napengkalaoi pahsikolana Puang Yesus. Anna sika nainsang naoatee inang mesa supu lopi ang aha di hipe pehengi, dianto ang napake pahsikolana le'ba', ampo' daine' mempola Puang Yesus.
43006023	Pihsananna suleng sangngaka-sangngaka lopi di hipe mai di Bohto Tiberias anna napatohhoi di behing le'bo' sidungku' yato ang puha naongei tau mai'di ungngande roti ang nakuhhu'sumanga'i Puang Yesus.
43006024	Tahpana sika naita yato tau mai'di dai aha Puang Yesus di hipe, noa tunne' pahsikolana, ya' sika dai'mi di lopinnaii anna le'ba'i bete' di Kapernaum do napeäng.
43006025	Tahpana yato tau mai'di silambi' Puang Yesus di hipe di tando bete'na Le'bo' Galilea, sika mekutanang pano naoatee, "O Tuang, tehte' sangngaka anna lambi'o sule done?"
43006026	Sika natimba'mi Puang Yesus naoaintee, "Kutula'ingkoa' setonganna nasuhung umpeäng lelengngä'a' dai aka' ungngitakoa' tanda ang mepusa'-pusa' ang hali kubabe, ampo' aka' halikoa' kupakande lambi' boho.
43006027	Daumpengkähängnga' aka' pemalakoa' supu ullambi' andeang mentolinona ang la puha anna la bosi, ampo' diare' pengkähängkoa' anna malakoa' ullambi' andeang mendehatanna ang dai aha la puhanna anna dai aha la bosi ang la mala mebea katuhoang ang lambi' sapano-panona. Yato andeang Kodi' inde Änä' to Lino ang la mambeakoa', aka' puhamä' nalanti' Ambeku Puang Alataala anna malai yato kubabe."
43006028	Mekutana bung yato tau mai'di naoatee, "Dahi aka ang la pahallu kibabe anna malaang umpamasannang Puang Alataala?"
43006029	Natimba' bung Puang Yesus naoaintee, "Noa indee pangngelo'na Puang Alataala: dianto pampetahpa'koa' mai di Kodi' ang nasuo mentama inde di lino."
43006030	Sika naoa buntee, "Ponna noa yatoo, ya' paitaiang tanda anna malaang mampetahpa' mating di dio. Babeingkang tanda ang mepusa'-pusa'!
43006031	Peneneanta dolu puha sika ungngande andeang ang disanga manna di hao di ongeang makä'däng, situhu' ang tiuki' yaling di Suha' Masero naoatee, 'Sika napakande roti ang tuhung yaho mai di suruka.' "
43006032	Ma'tula'mi Puang Yesus pano diii naoaintee, "Kutula'ingkoa' setonganna tadiaete' Musa ang mambeakoa' andeang yaho mai di suruka, ampo' Ambekuetee' ang mambeakoa', anna dianto yato andeang ang tahpa' si'da-si'da.
43006033	Aka' andeang ang mebea Puang Alataala, tuhung yaho mai di suruka anna dianto yato ang umbea katuhoang pano di to lino."
43006034	Sika naoantee, "O Puang, tungka pobea-beamang ne andeang ang ungngoaing."
43006035	Mentimba'mi Puang Yesus naoatee, "Kodi'mito indee andeang ang mepatuho. Menna ang sule mampellambi'iä' danne' aha la manono di mendehatanna lambi' sapano-panona; anna menna ang mampetahpa' pano di Kodi' danne' la mahähäng di mendehatanna lambi' sapano-panona.
43006036	Ampo' umba noa inang puhakoa' kutula'ing, dianto moinnakato ungngitamä'a' ampo' daia' ungngaku umpetahpa'ä'.
43006037	Ingkänna tau ang inang puhang napama'tantu Puang Alataala la mendahi to pentindo'ku la sika nalumbaä', anna tau yatoo dai la sika kupasule.
43006038	Aka' nasuhung tuhungngä' yaho mai di suruka, tadia anna umpembabeingkä' pangngelo'ku tobou Kodi', ampo' anna malaä' umpembabeing pangngelo'na ang mansuoä' sule.
43006039	Dianto anna malai ingkänna tau ang puha napama'tantu la mendahi to pentindo'ku inang dai aha la kuhang moi poro la mesa, ampo' la sika kupatuho asang sumule ke lambi'mi katämpä'anna lino.
43006040	Aka' inang dianto indee pangngelo'na Ambeku anna malai ingkänna tau ang puhang ungngita Änä' to Lino anna mampetahpa'i pano la ullambi' katuhoang sapano-panona anna la kupatuho sumule ke lambi'mi katämpä'anna lino."
43006041	Napahandu'mi to Yahudi momämmäng didiona Puang Yesus tahpana sika nahingngi naoatee, 'Kodi'mito indee andeang ang tuhung yaho mai di suruka.'
43006042	Sioa-oaintee, "Tadiarakae' inde Yesus, änä'na Yusuf ang tainsang liua', noa tunne' indona tainsang toua' nei'? Ampo' akana la naoae'tee, 'Tuhung yahoä' mai di suruka'? "
43006043	Ya' sika naoaminte Puang Yesus, "Daumpomämmängnga'.
43006044	Dai aha moi poro la mesa tau ang la mallumbaä' ke dai Kalaena Puang Alataala ang mansuoä' sule mambahaingkä' di hao mai, anna yato tau ang la mallumbaä' la kupatuho sumule ke katämpä'annang lino.
43006045	Aha tiuki' yaling di suha'na ingkänna nabi ang naoatee, 'Ingkänna tau la napaturu Puang Alataala.' Dahi tau ang mellaya' pano di pepaturunna anna mampehingngii la sule nalumbaä'.
43006046	Kaha-kaha noa yatoo daete' dioatee ahang tau ang hali ungngita Puang Alataala, aka' tau ang haling ungngita Puang Alataala supunte' Yato ang nasuo sule.
43006047	Kutula'ingkoa' setonganna ingkänna tau ang mampetahpa' la ullambi'ne' katuhoang sapano-panona.
43006048	Kodi'mito inde andeang ang mepatuho.
43006049	Moinnakato yato peneneammua' haling sika ungngande roti manna di hao di ongeang makä'däng, ampo' tontong sika ungngolai kamateang.
43006050	Ampo' daine' noa yato andeang ang tuhung yaho mai di suruka. Tau ang ungngande yato andeang daine' la mate.
43006051	Kodi'mito indee andeang ang mepatuho ang tuhung yaho mai di suruka. Inde andeang ang kuoaing dianto bale ang sule yaling mai di Kalaeku ang kubea pano di to lino. Kupanoa anna malai ingkänna tau ang mangngande la tuho lambi' sapano-panona."
43006052	Yato ingkänna to Yahudi sibehta-behta naoatee, "Umbane' are' indo la noa tau la mebea bale ang sule yaling mai di kalaena diande?"
43006053	Ma'tula'mi Puang Yesus pano diii naoaintee, "Kutula'ingkoa' setonganna ponna ke dakoa' ungngande baleku, Kodi' inde Änä' to Lino, anna ungngenu' hahaku, ya' inang dakoa' la ungngampui katuhoang ang setonganna.
43006054	Pano di tau ang ungngande baleku anna ungngenu' hahaku, ungngampui nei' katuhoang sapano-panona anna la kupatuho sumule ke katämpä'annang lino.
43006055	Aka' baleku dianto supu andeang ang setonganna, anna hahaku dianto supu uhai dienu' ang setonganna.
43006056	Menna-menna ang ungngande baleku anna ungngenu' hahaku la tohho yaling di Kalaeku anna la tohho touä' Kodi' yaling di kalaena.
43006057	Tuhoä' aka' Ambeku ang mansuoä' mentama inde di lino, aka' Dianto kasuleanna katuhoang. Ya' la noa tunto nei' ingkänna tau ang ungngande baleku la tuho aka' Kodi'.
43006058	Kodi'mito indee andeang ang tuhung yaho mai di suruka. Dä' sinnoa yato andeang ang hali naande peneneammua', aka' moinnakato anna sika naandei ampo' tontongke' ungngolai kamateang. Ampo' tau ang ungngande inde andeang ang kuoaing la tuho nei' lambi' sapano-panona."
43006059	Noanto inde ang naoa Puang Yesus naonge mengei mampakuhu yaling di pa'sambayangang di hao di Bohto Kapernaum.
43006060	Tahpana sika nahingngi to pentindo'na yato tula'na Puang Yesus, ya' mai'ding di alla'na ang mangngoatee, "Inde pepaturunna makahha' si'da-si'da! Dai aha ang la mambela mantuhu'i!"
43006061	Nainsang toboe' Puang Yesus naoatee to pentindo'na momämmäng aka' unghingngi pepaturunna. Lambi' ma'tula' naoatee, "Tisikurakakoa' dio unghingngi yato tula'ku lambi' pemalakoa' umpellei kapampetahpa'ammu?
43006062	Ya' akangnga'ne' la umbabe ke ungngitamä'a' Kodi' Änä' to Lino sumule dai' di ongeangku ang inang kukasulei dolu?
43006063	Setonganna Inaha Maseroetee' ang mebea katuhoang, tadiaete' kamatohoanna hupatau. Ingkänna inde ang kutula' mating di dioa' dianto tula'na Inaha Maserona Puang Alataala anna mala dioatee: tula' ang mepatuho.
43006064	Moinnakato noa aha siake'a' yaling di alla'-alla'mu ang dai mampetahpa'." (Natula' noa inde Puang Yesus aka' inang nainsammi mengkalao dolu menna yato tau ang dai mampetahpa' anna menna ang la mambalu'.)
43006065	Nalombungngike' tula'na naoatee, "Dianto suhunna anna kuoaingkoa'tee: dai aha moi poro la mesa tau ang la mallumbaä' ke dai Kalaena Ambeku mampama'tantu."
43006066	Mengkalao donetoo, ya' mai'ding di alla'na to pentindo'na ang mampensähä'i anna dang naaku mentindo'.
43006067	Mekutanang Puang Yesus pano yato di sampulo derua pahsikolana naoatee, "La mao turakakoa' dio umpelleiä'a'?"
43006068	Mentimba'mi ta Simon Petrus naoatee, "O Puang, umba salangkang la kiola? Aka' yato tula'mu dianto tula' ang la mebaha pano di katuhoang sapano-panona.
43006069	Anna inang kiinsammi anna kipetahpa' kioatee Dionto To Masero ang nasuo Puang Alataala mentama inde di lino."
43006070	Naoa bunte Puang Yesus, "Darakae' Kodi' tobou Ko ang mampilleikoa' to sampulo deruakoa'? Ampo' moinnakato noa yatoo, aha mesa di alla'mua' setang!"
43006071	(Ang nahoa inde tula'na Puang Yesus, dianto ta Yudas, änä'na ta Simon Iskariot. Aka' moinnakato anna mentama toine' di kamesaanna sampulo derua pahsikolana, ampo' inang nainsammi Puang Yesus naoate dianto ang la mambalu'.)
43007001	Puhai yatoo kalao-laong Puang Yesus di hao di Galilea. Dai naaku tohho di hao di Yudea aka' menge nasipeäng-peängngi to pambahananna to Yahudi la napatei.
43007002	Donetoo marungku'mi pa'rame-rameanna to Yahudi ang disanga pa'rame-rameang Mebansuli-suli.
43007003	Naoaminte arinna, "Pelleing inde bohto anna maoo pano di Yudea umpepaitaing pano di pahsikolamu aka ang si umbabe.
43007004	Aka' mesa tau ang pemala kainsangang daete' nababe membuni aka ang mala nababe. Ampo' napepaitarinte' pano di olona tau mai'di. Dahi ponna ke umbabeo ang mepusa'-pusa', ya' do pepaitaing di olona ingkänna tau di lino. Daumpembuni."
43007005	(Aka' datuke'ne' sika mampetahpa' yato arinnaii.)
43007006	Natimba'mi Puang Yesus naoatee, "Dake' lambi' tempoku mao dai' di Yerusalem, ampo' dioa' dio aha loloa' tempomu mao dai'.
43007007	Dakoa' dio nakahiri' to lino, ampo' Kodi' nakahiri'ä', aka' kusa'bii umba noa pembabe karakena.
43007008	Diare' laomokoa' dio dai' ullumba pa'rame-rameang. Kodi' dä' Ko la mao aka' dake' lambi' tempoku."
43007009	Noanto inde tula'na Puang Yesus pano di arinna anna tohhoine' di hao di Galilea.
43007010	Tahpana le'ba'i arinna dai' di pa'rame-rameang, mengkalu'du tunne' Puang Yesus namesa-mesa le'ba' melola dai'.
43007011	Menge mellao yato pa'rame-rameang, mengene' yato to pambahananna to Yahudi umpeäng leleng Puang Yesus naoatee, "Umbarea'ne' naongei?"
43007012	Laona tubunne' yato tau mai'di sikuti'-kuti' untula' Puang Yesus. Aha ang mangngoatee, "Tau mapia." Ampo' aha toe' ang mangngoatee, "Tadia tau mapia, aka' diaete' ang umpasähsä' lalang hupatau."
43007013	Ampo' dai aha moi poro la mesa tau ang bahani napekäyyängngi ma'tula' moinnakato nasa'ding mapia, aka' mahea' pano di to pambahananna to Yahudi.
43007014	Tahpana lehang matängngäng yato pa'rame-rameang Mebansuli-suli, ya' suleng Puang Yesus anna mentamai yato di tähämpä' Dasang Ada'na Puang Alataala mampakuhu.
43007015	Ya' pusa' asammi yato ingkänna to pambahananna to Yahudi anna sika naoaitee, "Akana pake malae' inde tau manähäng liu anna dae' aha mahsikola?"
43007016	Mentimba'mi Puang Yesus pano diii naoatee, "Inde pepakuhungku tadia pepakuhu Kalaeku, ampo' pepakuhunna ang mansuoä' sule.
43007017	Tau ang pemala ungnginsang pangngelo'na Puang Alataala la nainsang naoatee inde pepaturungku sule yaho mai di Puang Alataala, dai sule yaling mai di Kalaeku tobou Koo.
43007018	Tau ang mampakuhu situhu' pihki' kalaena, dianto tau ang pemala supu undaka' kakeangka'ang kalaena. Ampo' tau ang undaka'ing kakeangka'anna ang mansuo, dianto tau ang tahpa' tula'na anna dai aha pa'bulitu' yaling di inahanna.
43007019	Darakate' puhamokoa' natula'ing Nabi Musa pahentana Puang Alataala? Ampo' daia' ungngaku umpehingngii. Anna dinoa pemalakoa' umpateiä!"
43007020	Ma'karang yato tau mai'di naoatee, "Tahta'o! Pake mennaraka Dio la mampateio?"
43007021	Natimba' bung Puang Yesus naoatee, "Mesa supu pengkähängang ang kubabe di allo katohhoang ampo' dia tubungnga' dio umpopusa'.
43007022	Nabeakoa' atohang Nabi Musa didiona kapotilleang lambi' moi di allo katohhoang untillemokoa' tau. Setonganna yato atohang inang mengkalaoete' di hao mai di peneneantaa' dolune' andana Nabi Musa.
43007023	Dahi ponna mesa tau malae' ditille di allo katohhoang situhu' atohanna Nabi Musa, ya' akana keaha'koa' ke umpabono' si'da-si'daä' tau di allo katohhoang?
43007024	Daunghohto'a' tau senga' situhu' aka ang landa' ungngita, ampo' hohto'i situhu' katahpa'ang anna kapara-paraang."
43007025	Donetoo ahang sangngaka-sangngaka to Yerusalem situla'-tula' naoatee, "Tadiarakate' Diang inde tau ang pemala sika napatei?
43007026	Itarea', menge tomande' beba' ma'tula' anna dai aha moi la mesa tau ang bahani mansängkäi. Darakate' nainsang si'da-si'dang to pambahanantaa' naoatee, Dianto inde To Dilanti' la Mepasalama'?
43007027	Ampo' situhu' ang tainsangnga' dai aha mesa tau ang mangnginsang didiona kasuleanna To Dilanti' la Mepasalama', anna indene' tau tainsangnga' nei' umba nakasulei."
43007028	Donetoo menge mampakuhu Puang Yesus yaling di Dasang Ada', ya' ma'tula'mi napekäyyängngi naoatee, "Ungnginsang si'daraka umba kukasulei? Ampo' setonganna inde kasuleangku tadiaete' baha inahangku, ampo' nasuhung suleä' aka' aha ang mansuoä', anna Yato ang mansuoä' tahpa' si'da-si'da ampo' daia' ungnginsang.
43007029	Kuinsang Kodi' menna yato To Maroho, aka' Dianto ang kukasulei anna Dianto ang mansuoä' sule."
43007030	Donetoo yato tau mai'di sika pemala la unsahka Puang Yesus, ampo' dai aha moi la mesa tau ang mangnganti aka' dake' lambi' tempona.
43007031	Ampo' aha sia tunne' mai'di tau ang mampetahpa' anna ma'tula'i naoatee, "Ponna ke hapang mane la sulei yato To Dilanti' la Mepasalama', ya' umbai inang daete' la umbabe tanda ang mepusa'-pusa' londo puha nei' andana ang nababeng inde tau."
43007032	Yato to Farisi unghingngi tau mai'di sibehta-behta didiona Puang Yesus. Lambi' mopahtuyu sibaha kapala-kapala imang anna unsuoi yato sangngaka-sangngaka to pandaka Dasang Ada'na Puang Alataala do unsahka Puang Yesus.
43007033	Ma'tula'mi Puang Yesus pano di tau mai'di naoatee, "Sämpäi'dang supu la yalingngä' di alla'-alla'mua'. Dang masae anna la sumulemä' dai' di Dia ang mansuoä' sule.
43007034	La maokoa' sikapeäng undaka'ä' ampo' dä'a' aha la ullambi', aka' yato ongeang ang la kuongei daia' dio mala umpentama."
43007035	Sikutana-tanaing yato sangngaka-sangngaka to Yahudi naoatee, "Umbarakae' are' indo la naola anna la dae' mala diita? La aharakae' pahtuyunna mao pano di bohto makahao di alla'na tau senga' ang tadia to Yahudi anna mampaturui di hao?
43007036	Aka bahtuanna indo naoatee, 'La maokoa' sikapeäng undaka'ä' ampo' dä' aha la ullambi',' anna 'Yato ongeang ang la kuongei daia' dio mala umpentama'?"
43007037	Tahpana lambi' allo ang handang katämpä' yato di pa'rame-rameang, bahtu' mala dioatee allo ang handang matanna, ke'de'mi Puang Yesus di alla'-alla'na tau mai'di anna mekohai naoatee, "Menna ang mahähäng, maio lumbaä' anna kupaenu'o!
43007038	Pano di tau ang mampetahpa' pano di Kodi' aha Bahtakara Dehata ang naoatee, 'Yaling mai di inahanna la loleng timbu ang la mebea katuhoang.' "
43007039	(Ang napihki' Puang Yesus lambi' ma'tula' noa indee, dianto Inaha Masero ang la natahimbo ingkänna tau ang mampetahpa' pano. Aka' yato Inaha Masero dake' aha dipatuhungnging aka' dake' tiängkä' dai' di suruka Puang Yesus sitonda kamatandeang.)
43007040	Aha sangngaka-sangngaka tau ang umpehingngii yato tula'na Puang Yesus anna sika naoaitee, "Ahana inang Diante' indee yato Nabi ang didandi la sule."
43007041	Aha piha ang mangngoatee, "Umbai Diante' inde To Dilanti' la Mepasalama'!" Ampo' aha sia tunne' ang mangngoatee, "Pake umbanne' la noa To Dilanti' la Mepasalama' la sule di hao mai di Galilea?
43007042	Aka' yaling di Suha' Masero aha tiuki' naoatee To Dilanti' la Mepasalama' la sule yalingngete' mai di peänä'anna Tomaraya Daud di hao mai di Bohto Betlehem, bohtona Tomaraya Daud."
43007043	Donetoo kende'mi kasibehtaang di alla'na tau mai'di didiona Puang Yesus.
43007044	Aha sangngaka-sangngaka di alla'-alla'na pemala la unsahka Puang Yesus, ampo' moi mesa tau dai aha mangnganti.
43007045	Tahpana sumule yato to pandaka Dasang Ada'na Puang Alataala ang sika nasuo do unsahka Puang Yesus, ya' sika mekutanang yato kapala-kapala imang anna sangngaka-sangngaka to Farisi naoatee, "Akana daia' umbaha sule?"
43007046	Mentimba'mi yato to pandaka naoatee, "Mane diangki' unghingngi mesa tau mampakuhu noa yatoo!"
43007047	Mekutana bung yato to Farisi naoatee, "Umbai nabulingngi tumokoa' dio pepakuhunna!
43007048	La aharaka di alla'na to pambahanantaa' bahtu' kita' to Farisi ang mampetahpa' pano?
43007049	Kusanga dai la aha! Ampo' inde pano ingkänna tau ang dai ungnginsang Atohanna Musa lambi' mampetahpa' pano, ahana inang la tilaka nei'!"
43007050	Di alla'na yato sangngaka-sangngaka to Farisi aha ang disanga Nikodemus. Inde Nikodemus dianto ang hali umpellambi'i Puang Yesus. Ma'karang pano di solana naoatee,
43007051	"Oa' solasohong, situhu' Atohanna Musa ang tainsangnga', dai mala ditahungkung mesa tau ke dake' dihingngi anna diinsang aka ang sala nababe."
43007052	Sika natimba'mi naoaintee, "To Galilea turakako dio? Pahehsa manahpao Suha' Masero, lambi' la ungnginsang ungngoatee daete' aha mesa nabi la sule di hao mai di Galilea!"
43007053	Donetoo ingkänna tau sumule asammi pano di dasannaii.
43008001	Ampo' le'ba'ne' Puang Yesus bete' di Tanete Zaitun.
43008002	Tahpana marondonna di buhka' baya tama bumi Puang Yesus di Dasang Ada'na Puang Alataala. Ya' suleng mai'di liu tau mallumba. Umpapiang ohko'na Puang Yesus anna napahandu'i mampakuhu.
43008003	Suleng sangngaka-sangngaka to pampakuhu ada' anna to Farisi umposola mesa bahine ang sika nalambi' membabe tasampa' anna napake'de'i yaling di tängngä-tängngänaii,
43008004	mane sika ma'tula'i pano di Puang Yesus naoatee, "O Tuang, inde bahine aha tau mallambi' lella' sikamahoi tadia muanena.
43008005	Situhu' ang mepaturuing Nabi Musa, bahine ang noa indee pahallu disaleba'i batu lambi' mate. Dahi dinoa umba Dio noa situhu' pihki'mu, Tuang?"
43008006	(Nasuhung sika naoa aka' pemala sika umpeäng lalang anna malai unsahka Puang Yesus ke sala timba'i.) Ampo' dai aha ma'kara Puang Yesus, supung moluhku-luhku mangnguki' naung di tampo umpopeuki' hängkä'na.
43008007	Ampo' aka' tuhtuang sika napa'kutana-tanai, ya' umbua'mi bää'na anna ma'karai naoatee, "Mennakoa' ang unsanga kalaemu dai aha dosammu, ya' dionto ang handang dolu mala unsaleba' inde bahine."
43008008	Puhanna naoa yatoo, moluhku-luhku bung sumule anna mangnguki' boi naung di tampo.
43008009	Sika unghingnginna tula'na Puang Yesus, ya' laonang mono' simesa nakadoluangngi to baha'naii lambi' naderuarang supu Puang Yesus sibaha yato bahine ang menge moke'de'-ke'de' lolo di hao di ongeanna.
43008010	Ya' umbua' bung bää'na Puang Yesus anna ungkutanaii yato bahine naoaintee, "Umbae' sika naola yato tau mai'di? Dae' aha ang mantahungkungngo?"
43008011	Mentimba'mi yato bahine naoatee, "Dae' aha, Tuang." Naoa buminte Puang Yesus, "Mapiantoo. Ponna noa, ya' daturä'to Kodi' la mantahungkungngo. Diare' laomo anna damong umbabe sala bou dosa."]
43008012	Ma'tula' bung Puang Yesus pano di tau mai'di naoatee, "Kodi'mito ballo yaling di lino. Menna ang mantindo'ä' dai la mellao yaling di kamalillingang ampo' la ungngampui ballo ang la mamballoi pano di katuhoang."
43008013	Sika naoante yato to Farisi, "Dinoa unsa'bii tobouo Dio Kalaemu. Ne kasa'biammu dai tahpa'."
43008014	Mentimba'mi Puang Yesus naoatee, "Moinnakato unsa'bii tobouä' Kodi' Kalaeku, ampo' inde kasa'biangku tahpa', aka' kuinsang Kodi' umba ang kukasulei anna umba la kuola. Ampo' daia' dio ungnginsang didiona yatoo.
43008015	Manghohto'koa' dio situhu' pihki' to lino, ampo' Koo Kodi', dä' Ko manghohto' noa yatoo pano di moi poro la mesamo tau.
43008016	Anna ponna ke manghohto'ä', ya' tahpa'ete' yato panghohto'ku, aka' dai kumesa, ampo' sibahaä' ang mansuoä' sule.
43008017	Yaling di Atohanna Musa aha tiuki' noa indee: Kasa'biang ang nasa'bii derua tau dianto ang diangka' tahpa'.
43008018	Dahi ponna noa yatoo, ya' tahpa'ete' disanga kasa'biang didiona Kalaeku, aka' deruang ang mansa'bii, dianto Kodi' Kalaeku anna Ambeku ang mansuoä' sule."
43008019	Sika mekutanang naoatee, "Umbaraka Dio naonge ambemu?" Mentimba'mi Puang Yesus naoatee, "Moi Kodi', londonang Ambeku daia' ungnginsang. Aka' ke la ungnginsangngä'a' nei', tantunte' anna ungnginsang toukoa' nei' Ambeku."
43008020	Ingkänna indee natula' Puang Yesus naonge mengei mampakuhu sidungku' pahti derema yaling di Dasang Ada'na Puang Alataala. Ampo' dai aha moi poro la mesa tau ang mansahka aka' dake' lambi' tempona.
43008021	Nalombungngike' tula'na Puang Yesus pano diii naoatee, "La maoä' lambi' la unsipeäng-peängngiä', anna yato ongeang ang la kuongei daia' dio mala ullumba. Ampo' lambi'koa' mate inang dai aha la diampungngi dosammu."
43008022	Sipa'kara-karang yato to pambahananna to Yahudi naoatee, "Umbai mopahtuyu la mentuyo lambi' naoatee yato ongeang ang la naongei mao daia' kita' mala talumba."
43008023	Ma'tula' bung Puang Yesus pano diii naoatee, "Dioa' dio sule yalingkoa' dio mai di lino, ampo' Kodi' tadiaä' Kodi' to lino.
43008024	Dianto suhunna anna kuoaingkoa'tee, 'Lambi'koa' mate inang dai aha la diampungngi dosammu,' aka' daia' ungngaku umpetahpa'ä' ungngoatee Kodi'mito indee To Dilanti' la Mepasalama'."
43008025	Sika mekutanang pano naoatee, "Mennarakako Dio setonganna?" Mentimba'mi Puang Yesus naoatee, "Dang aha kunanna la kupa'tula'ikoa'!
43008026	Setonganna mai'di si'da-si'da kaha-kaha didiomua' ang pemala kutula' anna kuhohto'. Ampo' umpehingngiiä' supu kabohtuanna ang mansuoä' sule, aka' Dianto ang tahpa' anna mala dipetahpa', anna ingkänna ang kuhingngi yaho mai dianto ang kupalambi' tama di lino."
43008027	Yato tau mai'di dai sika napähäng aka ang menge natula' Puang Yesus, dianto didiona Puang Alataala Ambena.
43008028	Dianto anna ma'tula'mi Puang Yesus pano diii naoatee, "Ponna puhamokoa' untoke' Änä' to Lino, dianto Kodi', dai' di kayu sitambeng, mane ungnginsangngia' pole' Kodi'mitoo indee Ang Tontong Aha. Anna la ungnginsang toia' umba noa dä' membabe situhu' pangngelo'ku ampo' mampakuhuä' situhu' aka ang puha napakuhuingkä' Ambeku.
43008029	Dianto ang mansuoä' sule anna tontongngä' naposolai lolo. Dä' aha napamesa aka' membabe loloä' situhu' pangngelo'na."
43008030	Puhanna natula' asang Puang Yesus ingkänna yatoo, ya' mai'ding tau mampetahpa' pano.
43008031	Ma'tula'mi Puang Yesus pano di to Yahudi ang mampetahpa'mi naoaintee, "Ponna ke umpentokei si'da-si'damokoa' pepakuhungku, ya' la kuangka' to pentindo'ku si'damokoa'too,
43008032	anna la ungnginsangkoa' aka ang tahpa' didiona Puang Alataala lambi' la dipabeba'koa'."
43008033	Sika mentimba'mi naoatee, "Kami' indee peänä'annaang Abraham anna dai aha di alla'ki' moi poro mesa tau ang mendahi sabua'. Dahi, aka ne nalahe' tula'mu ungngoate, 'La dipabeba'koa''?"
43008034	Naoa bunte Puang Yesus pano diii, "Kutula'ingkoa' setonganna tau ang umbabe dosa tontong naposabua' dosa.
43008035	Mesa sabua' daete'ne' tihekeng lolo yaling di kasanghapuang, ampo' änä' nei' tihekeng lolone' yaling.
43008036	Dahi noa tungnga' dio, ponna ke mampetahpa' si'da-si'dakoa' pano di Kodi' dianto Änä', ya' la kupabeba'koa', lambi' beba' si'da-si'dakoa'.
43008037	Kuinsang kuoatee peänä'annakoa' Abraham, ampo' aka' daia' ungngaku umpehingngii pepakuhungku, lambi' pemalakoa' umpateiä'.
43008038	Samai ang kuita nababe Ambeku, dia tunto Kodi' ang kutula'. Noa tungnga' dio aka ang napakuhuingkoa' ambemu, dia tungnga' dio umbabe."
43008039	Sika mentimba'mi naoatee, "Ambeki' dianto Abraham." Naoa sala buminte Puang Yesus, "Ponna inang änä'na si'dakoa' Abraham, ya' tantunte' anna la umpembabeingkoa' aka ang puha nababe Abraham.
43008040	Ampo' akaa' dio umbabe? Pemalakoa' umpateiä', moinnakatoo anna kupalambi'ingkoa' aka ang tahpa' ang kuhingngi yaho mai di Puang Alataala Ambeku. Anna nea' pembabemu daete'ne' aha nababe Abraham.
43008041	Dahi umpembabe toboingkoa' dio aka ang nababe ambemu toboua' dio." Sika mentimba'mi naoatee, "Tadiaang änä' bule. Supung mesa Ambeki' dianto Puang Alataala."
43008042	Sika naoa bumintee Puang Yesus, "Ke la inang änä'na si'dakoa' Puang Alataala, ya' tantunte' anna umpakamayaä'. Aka' Kodi' sule yahoä' mai di Puang Alataala; dä' sule aka' pangngelo'ku tobou Kodi', ampo' nasuhung suleä' aka' nasuoä'.
43008043	Akaboi anna daia' ungnginsang yato ang kutula'? Aka' inang daia' mala ungnginsang!
43008044	Aka' änä'namokoa' ambemu Pongkahana setang! Dianto to papateang mengkalao dolu anna si ungkahiri' katahpa'ang. Yaling di kalaena dai aha katahpa'ang. Si ma'loseng-loseng situhu' kau'na, aka' inang to pa'loseng-loseng anna ambena ingkänna to pa'loseng-loseng. Anna didionaa' dio, si ungkärä'i umbabe samai pembabe karakena.
43008045	Dahi dinoa, aka' kutula'ingkoa' katahpa'ang, dianto anna daia' ungngaku mampetahpa' pano di Kodi'.
43008046	Kusanga daia' aha di alla'mu ang la mala mantanda'ä' umbabe dosa. Dahi akaboi anna daia' ungngaku umpetahpa'ä' ke kutula'ingko yato aka ang tahpa'?
43008047	Tau ang mendahi petauanna Puang Alataala umpehingngiietee' ingkänna tula'na Puang Alataala, ampo' dioa' daia' ungngaku umpehingngii, aka' tadiakoa' petauanna."
43008048	Mekutanang yato ingkänna to Yahudi pano di Puang Yesus naoatee, "Salaraka ke kioaingkotee: Dionto ne mesa to Samaria ang napentamai setang?"
43008049	Mentimba'mi Puang Yesus naoatee, "Dä' napentamai setang, supung umpa'käyyängngiä' Ambeku, ampo' daia' dio ungngaku umpa'käyyängngiä'.
43008050	Dä' umpeäng lalang anna malaä' dipa'käyyängngi, ampo' aha ang mampeängngingkä' anna Dianto ang la manghohto'.
43008051	Kutula'ingkoa' setonganna tau ang untuhu'i pepakuhungku inang daine' aha la ungngolai kamateang."
43008052	Sika naoa buntee, "Dinoa kiinsang liung pole' kioatee napentamaio setang! Aka' ungngoae Diotee, 'Tau ang untuhu'i pepakuhungku inang daine' aha la ungngolai kamateang.' Ampo' akana matee' Abraham anna ingkänna senabiang dolu?
43008053	Dahi unsangarakako Kalaemu mayahoang puha andana Abraham anna senabiang ang puhang mate dolu? Bahtu' mennarakato la umpasinnoaing Kalaemu?"
43008054	Mentimba' bung Puang Yesus naoatee, "Ke la hapangannai umpa'käyyängngi tobouä' Kodi' Kalaeku, ya' setonganna dai aha kunanna. Ampo' ang mampa'käyyängngiä' dianto Puang Alataala Ambeku, ang unsanga Ambemu toua' dio,
43008055	moinnakato anna daia' dio ungnginsang. Ampo' kuinsang Kodi'. Hapanganna ke kuoaitee, dai kuinsang menna Yatoo, ya' losendä'te' disanga, kupensinnoaikoa'. Dahi kuoate dinoa, kuinsang si'da-si'da menna Yatoo anna kutuhu'i ingkänna tula'na.
43008056	Kahsi liu ambemua' Abraham tahpana la ungngita allo kasuleangku, anna yatoo puhang naita lambi' kahsi liu nasa'ding."
43008057	Sika mekutana bung yato to Yahudi naoatee, "Umbang Dio noa la hali sängkäo ungngita Abraham anna moi takanna'i limampulo pahiamammu?"
43008058	Mentimba'mi Puang Yesus naoatee, "Kutula'ingkoa' setonganna dolunna dahi Abraham, inang ahamä' Kodi' Ang Tontong Aha."
43008059	Ya' sika pantammi ungngala batu la nasisaleba'-leba'i, ampo' tahpa membuni Puang Yesus anna le'ba'i umpellei yato Dasang Ada'na Puang Alataala.
43009001	Menge mellao Puang Yesus, ungngitang mesa tau ang buta suka' dahinna.
43009002	Mekutanang pahsikolana pano di Puang Yesus naoatee, "O Tuang, akana butae' indo tau suka' dahinna? Ahanaraka aka' kasalaanna toboe', bahtu' kasalaannaraka to baha'na anna noai?"
43009003	Natimba'mi Puang Yesus naoatee, "Tadia aka' kasalaanna, tadia toi kasalaanna to baha'na; ampo' nasuhung butai anna malai tandaang kakuasaanna Puang Alataala yaling di kalaena.
43009004	Ingkänna pengkähänganna To mansuoä' pahallua' tapembabeing akinna mabayake'. Aka' mengeng la bengi anna dai tau mala mengkähäng.
43009005	Akinna dinnekä' di lino Kodi'mito ang mendahi ballo ang la umballoi ingkänna to lino."
43009006	Puhai ma'tula' Puang Yesus, ya' mentingkurung naung di tampo, mane napasiuyä'i lambi' menghehsä' anna naalai napapano di matanna yato to buta
43009007	anna naoaintee, "Laomo pendeä' pano di Limbeng Siloam." ('Siloam' bahtuanna: to disuo.) Ya' le'ba'mi inde to buta do mendeä'. Tahpana sumule, ya' paitang yato to buta, ampo' le'ba'mine' Puang Yesus.
43009008	Tahpana nasiita-itai sola bohtona anna tau senga' ang si mangngita dolu kapalau-lau, ya' situla'-tula'mi naoatee, "Diarakate' inde tau ang si biasa taitaa' mohko' kapalau-lau?"
43009009	Ahang piha tau ang mangngoatee, "Tungka diantoo." Ampo' aha toe' piha ang mangngoatee, "Tadiaete'. Ahanaete' sinnoa hupanna." Ya' ma'tula' tubunne' kalaena yato tau naoatee, "Kodi' si'dantoo."
43009010	Sika nakutanaing naoaintee, "Umbae' noa anna pake malao paita?"
43009011	Natimba'mi naoatee, "Tau ang disanga Yesus ungngala sai'di' tampo anna napapenghehsä'i, mane napapanoingkä' di matangku. Mane nasuoä' mao mendeä' pano di Limbeng Siloam. Ya' do mendeä' si'damä'. Puhai yatoo, ya' malamä' paita."
43009012	Sika nakutanai bumi naoatee, "Ya' umbang yato tau?" Natimba'mi naoatee, "Ya' dante' kuinsang."
43009013	-
43009014	Donetoo sipatu allo katohhoang naongei Puang Yesus umpapenghehsä' tampo ang napake umpapennenne' yato to buta. Dianto anna dibahang yato to buta dolu ang mennenne'mi pano di olona to Farisi aka' sika pemala napahehsa.
43009015	Mekutanang yato to Farisi pano, didiona umba noa anna malai paita. Ya' mentimba'mi naoatee, "Yato tau umpapenghehsä' tampo mane napadehke'i pano di matangku. Puhai yatoo, maomä' kudeä'i, ya' malamä' mennenne'."
43009016	Ahang sangngaka-sangngaka di alla'na to Farisi ang mangngoatee, "Daete' sule yaho mai di Puang Alataala yato tau, aka' dai umpa'käyyängngi allo katohhoang." Ampo' aha toe' piha ang mangngoatee, "Ya' umbanne' noa mesa to madosa la mala umbabe tanda ang mepusa'-pusa' sinnoa ang nababe?" Donetoo kende'mi kasibehtaang di alla'naii.
43009017	Sika mekutana salang yato to Farisi pano naoaintee, "Dahi umba dio noa pihki'mu didiona yato tau?" Mentimba'mi naoatee, "Dianto mesa nabi."
43009018	Ampo' yato sangngaka-sangngaka to pambahananna to Yahudi dai napetahpa' ke inang buta si'dai yato tau mengkalao dolu, dinoarang mane mennenne'i. Dianto anna sika napapetambaing to baha'na yato tau,
43009019	anna mekutanai pano naoaintee, "Tahpa' si'daraka inde änä'mu inang buta mengkalao dahi? Dahi umba noa anna malai paita dinoa?"
43009020	Mentimba'mi yato to baha'na naoatee, "Ahana inang änä'ki' indee anna inang buta mengkalao dahi.
43009021	Ampo' dai kiinsang umba noa anna malai paita dinoa anna datoi kiinsang menna ang mampapennenne'. Kutanai toboia' dio, aka' käyyämmi nei' anna nainsang tubunne' aka ang la natula'."
43009022	Nasuhung ma'tula' noa yato to baha'na, aka' mahea' pano di to pambahananna to Yahudi, ang puhang sipahtuyu-tuyu la ullahang tau mentama di pa'sambayangang ang ungngakui Puang Yesus naoatee, "Dianto To Dilanti' la Mepasalama'."
43009023	Dianto anna ma'tula'mi supu yato to baha'na naoatee, "Kutanai toboia' dio pano, aka' käyyämmi nei' anna nainsang tubunne' aka ang la natula'."
43009024	Ya' sika untambai salang yato tau ang buta dolu anna naoaintee, "Pa'tula'o dinoa di olona Puang Alataala didiona aka ang setonganna. Kiinsang kioatee yato tau ang mampabono'o mesa to madosa."
43009025	Mentimba'mi naoatee, "Ponna ungngoaa'tee 'Madosa yato tau,' ya' danto ko kuinsang. Supung kuinsang kuoatee butaä' dolu ampo' paitamä' dinoa."
43009026	Sika mekutana bung naoatee, "Aka nababe pano di dio lambi' malao paita?"
43009027	Mentimba'mi naoatee, "Puhamokoa' kutula'ing ampo' daia' ungngaku umpehingngii. Akana la pemala burakoa' ditula' salaing? Pemala turakakoa' dio mendahi to pentindo'na?"
43009028	Ya' sika nasitungo-tungoing anna naoaintee, "Dio tobou dio to pentindo'na. Kami' to pentindo'naang kami' Musa!
43009029	Kiinsang umba noa Puang Alataala puha umpa'karai Musa, ampo' didiona yato tau, daine' kiinsang hambu apinna."
43009030	Mentimba'mi naoatee, "Kukapusa'ikoa' la dai ungnginsang hambu apinna anna ungngitangnga' aka ang nababe pano di kalaeku.
43009031	Tainsangnga' umba noa Puang Alataala dai umpehingngii to madosa, ampo' pano di tau ang mampa'käyyängngi anna ang mampembabeing ingkänna pangngelo'na napehingngii nei'.
43009032	Mengkalao dolu dake' aha tahingngia' mesa tau la mala umpabono' to buta ang buta mengkalao dahi.
43009033	Ponna dai sule yaho mai di Puang Alataala yato tau, ya' daete' mala la umbabe aka-aka siamo."
43009034	Sika naoamintee, "Aka? Dio inde mesao to madosa si'da-si'da mengkalao dahi. Lungkang la umpaturuang?" Donetoo sika nahambai siang yaling mai di pa'sambayangang.
43009035	Napekahebang Puang Yesus yatoo. Pihsananna maong do napeäng anna nakutanaii naoaintee, "Umpetahpa'rakako Änä' to Lino?"
43009036	Mentimba'mi naoatee, "Mennakae' ne ang dioaing, Tuang? Painsangngiä' anna malai kupetahpa'."
43009037	Ma'tula'mi Puang Yesus pano naoatee, "Dai ungngita kale yato ang ungngoaing, ampo' mengemo sipa'kara dinoa, aka' Kodi'mite' indee."
43009038	Mentimba'mi yato tau naoatee, "Kupetahpa', Puang." Puhai naoa, ya' malimuntu'mi di tingngayona menomba.
43009039	Naoa buminte Puang Yesus, "Inde kasuleangku tama di lino dianto anna malaä' manghohto'. Suleä' umpapennenne' tau ang ungnginsang kalaena buta, sibaha umpakalesoing tau ang unsanga kalaena paita anna malai nainsang naoate buta di mendehatanna."
43009040	Yato tula'na Puang Yesus nahingngi sangngaka-sangngaka to Farisi ang di hao donetoo, lambi' sika mekutana pano di Puang Yesus naoatee, "Ponna noa nee, ya' unsanga touang kami' to buta?"
43009041	Sika natimba'mi Puang Yesus naoaintee, "Ke la dakoa'ne' inang unsanga kalaemu paita di mendehatanna, ya' mala dioatee dakoa' kekasalaang. Ampo' aka' unsangakoa' kalaemu paita, lambi' tontongkoa' kekasalaang."
43010001	Nalombungngike' tula'na Puang Yesus naoatee, "Kutula'ingkoa' setonganna ponna ke ahai tau ang mentama di hala domba, anna dai mangngola baba ang si biasa diola tama, ampo' lumelene' dai' di hala, ya' tau yatoo setonganna to pabokoetee' bahtu' tau karake.
43010002	Ampo' panone' di tau ang mentama mangngola baba, dianto yatoo to pangkambi'.
43010003	Pano di tau ang noa indee, la nabuhkeiinne' baba yato to pandaka anna malai naola tama. Inde tau la untambai simesa-mesa ingkänna dombana situhu' sanganna anna napasohongngi. Noa tunne' yato dombana la umpehingngii kamahanna yato to pangkambi'.
43010004	Ponna ke napasohong asammi yato ingkänna dombana, ya' mellaong yato to pangkambi' nakadoluangngi, anna yato dombana la mentindo' aka' nainsang napekamaha.
43010005	Ampo' pano di tau senga', daine' la napentindo'i yato domba, supung la sisähä'-sähä' napellei, aka' dai biasa nahingngi kamahanna."
43010006	Ingkänna indee natula' Puang Yesus pano diii yaling di pohapangang, ampo' dasiang sika napebahtuang aka yato ang natula'.
43010007	Nalombungngike' tula'na Puang Yesus umpakaleso yato pohapanganna naoatee, "Kutula'ingkoa' setonganna Kodi'mito indee sihapang babana yato hala domba.
43010008	Ingkänna to pampakuhu senga' ang mampendoluiä' sule diangka'ne' to paboko anna tau karake. Anna yato ingkänna domba dai napehingngii.
43010009	Kusulei salake' kuoatee: Kodi'mito indee baba. Menna ang mentama naolaä' dianto ang la salama' sihapang domba ang beba' lutama luyaling mai anna la ullambi' andeang.
43010010	Kasuleanna to paboko dianto anna malai maboko, papateang anna pakarakeang. Ampo' kasuleangku Kodi', dianto anna malai ingkänna tau ullambi' katuhoang anna yato katuhoang dai aha nakalala'i.
43010011	Kodi'mito indee to pangkambi' ang handang mapia. Ang dioainte to pangkambi' ang handang mapia dianto ang umbeho sungnga'na anna malai salama' yato ingkänna dombana.
43010012	Tau ang disahoi mangkambi', ang tadia puänna yato domba, la le'ba'ete'ne' lumumpa' umpellei yato domba ke ahai sule olo'-olo' peande. Lambi' yato domba la naande anna napasisähä'-sähä' yato olo'-olo' peande.
43010013	Nasuhung napanoa yatoo aka' supung nainsang untahimbo sahona. Dianto anna dang undakai manahpa yato pangkambi'na.
43010014	-
43010015	Kusulei salake' kuoatee: Kodi'mito indee to pangkambi' ang handang mapia. Umbehoä' sungnga'ku anna malai salama' yato pangkambi'ku. Aka' sika kuinsang yato ingkänna dombaku anna nainsang touä' nei', sinnoa nainsangngä' Ambeku anna kuinsang tou nei'.
43010016	Ahake' dombaku ang senga' ang dake' mentama di pa'mesaanna inde dombaku ang aha dinoa. Dia tuntone' yatoo pahallu kutehte anna sika la umpehingngii kamahangku, lambi' la sika ma'mesa toe' anna mempakoi tama inde di dombaku ang ahang dinoa untuhu'i mesa to pangkambi'.
43010017	Nakalemuiä' Ambeku aka' sadiaä' la umbeho sungnga'ku, mane kualai sumule.
43010018	Dai aha mesa tau la manghampa'iä'. Yato kubeho aka' pampemalangku tobou Kodi'. Ma'kuasaä' kubeho anna ma'kuasa touä' kuala sumule. Dianto indee durungang ang kutahimbo yaho mai di Ambeku."
43010019	Donetoo kende'mi kasibehtaang di alla'na to Yahudi aka' unghingngi tula'na Puang Yesus.
43010020	Lambi' ahang piha ang mangngoatee, "Daumpehingngiia' indo tau, aka' umbai napentamaiete' setang, ke dai tahta'!"
43010021	Ampo' aha toe' ang mangngoatee, "Daete' mala ma'kara noa indo tau ke napentamaii setang! La miorakae' setang umpapennenne' to buta?"
43010022	Yaho di Yerusalem ingkänna tau lella' umpakahoa' pa'rame-rameang Pengkakalehaang Pantabisang Dasang Ada'. Donetoo sipatu tempo kamadingingang.
43010023	Lella'ne' Puang Yesus ma'saleo-leo di hao di Serambi Salomo yaling di Dasang Ada'na Puang Alataala,
43010024	ya' suleng sangngaka-sangngaka to Yahudi ungkulimboi Puang Yesus anna sika mekutanai naoatee, "O Tuang, sangngakake' masaena la umpabata-bata loloang? Dinoa tula'ingkang setonganna ke inang Dio si'dang inde To Dilanti' la Mepasalama'."
43010025	Sika natimba'mi Puang Yesus naoantee, "Puha siamokoa' kutula'ing, ampo' daia' ungngaku umpetahpa'. Ingkänna pengkähängang ang yaling di sanganna Ambeku, dianto ang mendahi buhti pano di Kalaeku.
43010026	Ampo' daia' ungngaku umpetahpa' aka' dakoa' mentama di kamesaanna ingkänna ang kupasihapang dombaku.
43010027	Yato dombaku umpehingngii kamahangku anna sika napentindo'iä'. Anna sika kuinsang si'da-si'da.
43010028	La sika kubea katuhoang lambi' sapano-panona anna dai la sika tallang. Dai aha moi poro la mesa tau ang la manghampa'iä'.
43010029	Yato ingkänna dombaku dianto Kalaena Ambeku mambeaä' ang dai aha mantondong kakuasaanna. Dahi inang daete' aha ang la mangngala di hao mai di teyyena Ambeku.
43010030	Kodi' anna Ambeku mesaang."
43010031	Ya' pantang bung yato to Yahudi undohe' batu la unsaleba'i Puang Yesus.
43010032	Ampo' tahpa sika naoaintee Puang Yesus, "Ungngitangnga' mai'di liu kahängäng mapia ang kubabe ang napadurungngiingkä' Ambeku. Dahi, kähängang aka ang kubabe ang umpesalaingnga' lambi' la unsaleba'iä'?"
43010033	Sika mentimba'mi yato to Yahudi naoatee, "Tadia aka' ne pengkähängang mapia ang umbabe lambi' la kisaleba'io, ampo' aka' untula' tahuhuo sanganna Puang Alataala. Londonang aka' kiinsang mesa touo Dio tau biasa, ampo' akana la umpasinnoao Kalaemu Puang Alataala?"
43010034	Sika natimba' bung Puang Yesus naoaintee, "Darakate' aha tiuki' tula'na Puang Alataala yaling di Suha' Maseromua' naoatee, 'Diongnga'to indee dehata'?
43010035	Tainsangnga' para-para taoatee, aka ang tiuki' yaling di Suha' Masero la tontong lolo tahpa' lambi' sapano-panona. Dahi ponna Kalaena Puang Alataala unsangai 'dehata' pano di tau ang mampehingngii tula'na,
43010036	ya' akana untanda'ä'a' untula' tahuhu Puang Alataala aka' kuoatee, 'Änä'naä''? Anna inang napataniä' Ambeku anna nasuoä' tama inde di lino.
43010037	Ponna ke dä' umpembabeing kähängang ang napadurungngiingkä' Ambeku, ya' malato dä'a' umpetahpa'.
43010038	Ampo' aka' kupembabeing ingkänna yatoo, dahi petahpa'ia' yato aka ang kubabe, moinnakatoo anna daia' ungngaku mampetahpa' pano di Kodi'. Aka' yalinna yatoo la malaa' umpähäng umba noa naposolai loloä' Ambeku anna tohho yaling di Kalaeku; noa tumä' Kodi' tohhoä' yaling di Ambeku."
43010039	Donetoo yato to Yahudi pemalang sika unsahka Puang Yesus, ampo' le'ba' ungngalai Kalaena.
43010040	Mane le'ba'i lubete' di tando bete'na Salu Uhai Yordan, yato ang naongei dolu mantero' Yohanes to Pantero', anna tohhoi di hipe.
43010041	Suleing mai'di tau mallumba anna situla'-tula'i naoatee, "Daine' aha umbabe tanda ang mepusa'-pusa' Yohanes, ampo' ingkänna ang natula' didiona inde tau tahpa' asang."
43010042	Donetoo mai'di liu tau di hipe ang mampetahpa' pano.
43011001	Aha mesa tau ang disanga Lazarus, tohho yaho di Bohto Betania sibaha derua ullu'na, dianto ta Maria anna ta Marta.
43011002	(Inde Maria dianto mesa bahine ang hali umminnä'i bihti'na Puang Yesus umpake minnä'-minnä' bomammi' anna napahsii beluhä'na.) Pihsang tempo yato ta Lazarus, makorong maho.
43011003	Inde derua ullu'na umpasang Puang Yesus naoatee, "O Puang, inde ullu'ki' ang umpakamaya, makorong maho dinne."
43011004	Tahpana nahingngi Puang Yesus yato kaheba, ma'tula'mi naoatee, "Inde korong, katämpä'anna daete' la umbaha kamateang pano di Lazarus, ampo' la umpatandaang kamatandeanna Puang Alataala. Noa tunne' anna malai dipamatande Änä'na."
43011005	Puang Yesus inang umpakamaya inde tallu to siullu'.
43011006	Ampo' naonge napekahebai didiona kamakoronganna Lazarus, naangka'ike' Puang Yesus tohho di hoi' di ongeang ang naongei dongngallo masaena.
43011007	Puhai yatoo ma'tula'mi Puang Yesus pano di pahsikolana naoatee, "Maikoa' talao bou sumule dai' di Yudea."
43011008	Sika naoante yato pahsikolana, "O Tuang, mane di pihhang tiing anna sika pemalai tau yaho la nasaleba'io batu. Akana la mao burako dai' dinoa?"
43011009	Naoatee Puang Yesus, "Yaling di sangngallo aha sampulo derua tehte', dahi tau ang mellao di allo, daete'ne' la titero aka' naballoi nei' pesilona mata allo.
43011010	Ampo' tau ang mellao di bengi di tempo kamalillingang la titeroete'ne' pano di batu aka' dai aha mamballoi. Dahi daummahea'a', aka' sibahakingkea'."
43011011	Noanto inde tula'na Puang Yesus. Mane nalombungngi salake' tula'na naoatee, "Solasohonta Lazarus haheng. Ampo' la maoä' do kuheke."
43011012	Sika naoante pahsikolana, "O Puang, ponna ke malae' hahe, ya' bahtuanna la bono'etee'."
43011013	Ang napihki' Puang Yesus nasuhung naoate 'hahe,' dianto bahtuanna: mateetee', ampo' nasangane' pahsikolana hahe sinnoa biasa.
43011014	Dianto anna nasindohoing Puang Yesus naoatee, "Lazarus mateng.
43011015	Ampo' malanto dä' yaho anna malai ungngolai kaha-kaha indee la tuhtuang matamaa' kapampetahpa'ammu. Dahi dinoa talaomokoa' dai'."
43011016	Ma'tula'mi ta Tomas, ang si disangai toe' 'To Hambung,' pano di sola pahsikolana naoatee, "Maikoa' talao mempola di tuangkuhunta anna mateingkea' sibaha."
43011017	Lambi'na Puang Yesus dai' di Betania, ya' inang uhpa'mi benginna Lazarus puhanna diku'bu'.
43011018	Inde Bohto Betania sidungku' Yerusalem, umbai tallu supu kilo makahaona.
43011019	Mai'di to Yahudi ang sule yaho ullumba Marta anna Maria anna malai napakahanga ungngoloi kamateanna ullu'na.
43011020	Tahpana nahingngi ta Marta didiona kasuleanna Puang Yesus, ya' tahpa le'ba'mi do natammui, ampo' tohhone' ta Maria di hao di dasanna.
43011021	Ma'karang Marta pano di Puang Yesus naoatee, "O Puang, ke la dinneone' donetoo, ya' tantu anna daete' la mate inde ullu'ku.
43011022	Ampo' moinnakato noa, kuinsang si'da-si'da dinoa kuoatee aka ang la umpalau dai' di Puang Alataala tantu anna nabeao."
43011023	Ma'tula'mi Puang Yesus pano di ta Marta naoatee, "La tuhoete' sumule ullu'mu."
43011024	Mentimba'mi naoatee, "Kuinsang kuoatee inang la tuho sumule Lazarus ke dipatuho asammi to mate di allo katämpä'anna lino."
43011025	Ma'tula' sala bung Puang Yesus naoatee, "Kodi'mito indee ang mala umbea katuhoang pano di tau anna mala umpatuho sumule to mate. Tau ang mampetahpa' pano di Kodi' la tuho moinnakato mateng.
43011026	Anna tau ang tuhoke' ke mampetahpa'i pano di Kodi', inang dai aha la ungngolai kamateang di mendehatanna lambi' sapano-panona. Umpetahpa'raka indee?"
43011027	Mentimba'mi naoatee, "Io, Puang, kupetahpa' Dionto Änä'na Puang Alataala, To Dilanti' la Mepasalama' ang la tama inde di lino."
43011028	Puhanna ma'kara ta Marta, ya' le'ba' siang do untambai ta Maria nakuti' naoaintee, "Di hao dono indoo Tuangkuhunta, natambaio."
43011029	Nahingnginna yato Maria, napenandai siang ke'de' anna le'ba'i do untammui Puang Yesus.
43011030	Donetoo dake' lambi' tama di alla' bohto Puang Yesus. Di haoke' yato di aneanna bohto ang naongei sitammu ta Maria.
43011031	Yato tau mai'di ang sulei di hao di dasanna mampakahanga ungngita Maria tahpa napenanda-nandai le'ba'. Ya' sika melola tung nei' aka' nasanga la mao pano di ku'bu' do undusengngi ullu'na.
43011032	Ullambi'na Puang Yesus, ya' tahpa malimuntu'mi di olona menomba anna ma'karai naoatee, "O Puang, ke la dinneone' donetoo, ya' tantu anna daete' la mate inde ullu'ku."
43011033	Tahpana Puang Yesus ungngita Maria museng, sibaha yato tau mai'di ang nasibahaing dumuseng toe', ya' manahong inahanna naita anna masuhsa liu nasa'ding.
43011034	Mekutanang pano diii naoatee, "Umba umpangku'bu'ia'?" Sika mentimba'mi naoatee, "Maio, Puang, anna la ungngitai."
43011035	Ya' musemmi Puang Yesus.
43011036	Ma'tula'mi yato tau mai'di naoatee, "Itarea' tandana umpakamaya liu Lazarus!"
43011037	Ampo' aha sangngaka-sangngaka di alla'na yato tau mai'di mangngoatee, "Akae' anna mioe'ne' umpapennenne' to buta anna la dae' mala umpabono' Lazarus anna dai mate?"
43011038	Donetoo manaho bung inahanna Puang Yesus, mane maoi pano di ku'bu'na Lazarus. Yato ku'bu' dianto mesa leäng ang dilapa' batu käyyäng.
43011039	Ma'tula'mi Puang Yesus naoatee, "Kisu'ia' ne batu pelapa'na." Ampo' mentimba' ta Marta naoatee, "O Puang, bouri'mi aka' uhpa'mi allona puhanna diku'bu'!"
43011040	Naoante Puang Yesus pano di Marta, "Darakae' halimo kuoaintee: Ponna mampetahpa'o mai di Kodi', ya' la ungngitarakotee' kakuasaanna Puang Alataala."
43011041	Ya' sika nakisu'mi yato batu pelapa'na ku'bu'. Puhai yatoo mentongang Puang Yesus dai' di langi' anna ma'sambayangngi naoatee, "Kuhhu'sumanga' kuängkä' mating di Dio, Ambe', aka' umpehingngiimo palaungku.
43011042	Kuinsang kuoatee si umpehingngii lolo ingkänna palaungku, ampo' nasuhung kutula' noa indee anna malai inde mai tau ang aha dinne dinoa napetahpa' naoatee Dionto ang mansuoä' sule."
43011043	Puhanna ma'sambayang dai' di Ambena, ya' mekohang napekäyyängngi naoatee, "O Lazarus, sohongngo!"
43011044	Yato to mate sohong si'da yaling mai, tontongke' tibalung teyyena anna bihti'na anna noa toi lindona napoto' tuke'ne' pebalung. Ma'tula'mi Puang Yesus naoatee, "Alaiia' indo pebalunna anna malai beba' mellao."
43011045	Donetoo mai'di to Yahudi ang sule ma'tomate di hao di dasanna ta Maria ungngita yato kadahiang ang nababe Puang Yesus lambi' sika mampetahpa' pano.
43011046	Ampo' aha sangngaka-sangngaka tau di alla'na ang le'ba' pano di to Farisi unghahpo' yato aka ang mane puha nababe Puang Yesus.
43011047	Dianto to Farisi anna kapala-kapala imang anna umpaahai pa'limboang sibaha To Mahkeada' untula' didiona Puang Yesus. Sika naoatee, "Akangnga' inde la tababe? Aka' yato tau umbabee' mai'di kaha-kaha ang mepusa'-pusa'.
43011048	Ponna la tapabei loloa' napanoa, ya' la mampetahpa' asang ingkänna tau anna tuhtuang mai'dii to pentindo'na. Ponna noa yatoo, ya' la mahea' to pa'pahentana to Roma lambi' la umpahenta tantarana ungkarakei inde Dasang Ada'na Puang Alataala anna kita' toua' to Yahudi la nakarakei."
43011049	Ampo' aha mesa tau di alla'naii ang disanga Kayafas, ang setonganna handang pongkahana imang donetoo, ma'kara naoatee, "Dioa' dai aha aka-aka ungnginsang.
43011050	Darakaa' dio umpihki' tama di inahammu ungngoatee ahante' mesa tau dipatei andana la mate asangngingkea' ingkänna to Yahudi?"
43011051	(Inde ang natula' Kayafas setonganna dai sohong yaling mai di pihki' kalaena, ampo' donetoo mendahi handang pongkahana imang ang untula' lohpo' didiona kamateanna Puang Yesus ang la umpasalama' to Yahudi.
43011052	Anna tadia to Yahudi supu, ampo' yaling inde di kamateanna Puang Yesus lambi' dipopa'mesa ingkänna tau ang tisembu' yaling di lino ang la mendahi petauanna Puang Alataala.)
43011053	Mengkalao donetoo, mopahtuyung ingkänna to pambahananna to Yahudi la umpatei Puang Yesus.
43011054	Dianto inde Puang Yesus anna dang umpalanda' Kalaena di olona to pambahananna to Yahudi, lambi' le'ba' umpellei Yerusalem lunaung di Bohto Efraim ang sidungku' ongeang makä'däng anna tohhoi di hoi' sibaha ingkänna pahsikolana.
43011055	Donetoo marungku'mi allo pa'rame-rameang Paskana to Yahudi. Mai'di tau sulei di hoi' mai di bohto senga' ludai' di Yerusalem aka' pahallu umpamasero dolu kalaena mane malai umpakahoa' yato pa'rame-rameang.
43011056	Lella'mi sika umpeäng Puang Yesus. Tahpana sika ma'mesa-mesang yaling di Dasang Ada'na Puang Alataala, ya' sikutana-tanaing naoatee, "Umba dio noa pihki'mu, la sulerakae' inde Puang Yesus di pa'rame-rameang, daraka?"
43011057	Donetoo kapala-kapala imang sibaha to Farisi inang puhang umpasohong pahenta pano di hupatau naoatee, "Menna ang ungngita inde Yesus pahallu napenandai nahahpo' umba naongei anna malai disahka."
43012001	Tahpana la unnundang allona anna la dipahandu'mi pa'rame-rameang Paskana to Yahudi, le'ba'mi Puang Yesus dai' di Betania, bohtona ta Lazarus ang puha napatuho di hoi' mai di kamateang.
43012002	Lambi'i dai', sika natammuing anna natosule käyyängngi, natahiai ta Marta. Di alla'na ang mohko' mande donetoo dianto ta Lazarus sibaha-baha Puang Yesus anna to sule senga'.
43012003	Pihsananna suleng ta Maria ullumba Puang Yesus umbaha umbai setangnga lite' minnä-minnä' ang bomammi' si'da-si'da, disanga 'narwastu.' Inde minnä-minnä' dai aha bängki'na anna masu'li' allinna. Natolloiming bihti'na Puang Yesus, mane napahsii beluhä'na. Lambi' inde huäng dasang bomammi' si'da-si'da napobua' yato minnä'-minnä'.
43012004	Ampo' mesa di alla'na pahsikolana Puang Yesus ang disanga Yudas Iskariot, dianto ang la umbalu' Puang Yesus ke dako'mi, ma'kara naoatee,
43012005	"Akana dae' ne dibalu' minnä'-minnä' anna malai allinna disusa pano di to pemase-mase, aka' ke dibalu'i umbai pa'sahtaungang nasaho mesa tau allinna."
43012006	(Ma'tula' noa inde ta Yudas dai aka' ungkalemui si'da to pemase-mase, ampo' aka' si umbokoi doi' ang nabe'bei, aka' inde Yudas dianto to pambe'bei doi'na ingkänna sola pahsikolana.)
43012007	Naoaminte Puang Yesus, "Akana la unsängkäirako dio inde bahine ke napanoai? Aka' inde ang nababe sihapangngete' umminnä'i lohpo' bahkeku dolungku la mate.
43012008	To pemase-mase nei' dakoa' lengka' la sibaha lolo, ampo' Kodi' daingkea' la sibaha lolo."
43012009	Donetoo mai'di to Yahudi mangnginsang naoatee di hao di Betania Puang Yesus. Dahi sika le'ba'ing pano, ampo' tadia Puang Yesus supu la sika nalumba, ampo' pemala toe' sika ungngita Lazarus ang puha napatuho sumule Puang Yesus di hoi' mai di kamateang.
43012010	Dianto anna mopahtuyung kapala-kapala imang la umpatei toe' Lazarus,
43012011	aka' diaete' lambi' mai'ding to Yahudi umpellei pepakuhunnaii anna umpetahpa'i Puang Yesus.
43012012	Marondonnai yato tau mai'di ang sulei umpakahoa' pa'rame-rameang Paskana to Yahudi yaho di Yerusalem sika napekaheba naoatee yalimmi di pellaoang Puang Yesus ludai' di Yerusalem.
43012013	Ya' para-parang sika ungngala palapa mahäti', ang la naampa' naung di lalang tandana napakeangka', anna do natammuii sibaha kakahsiang, lella' siang sika koha naoatee, "Pudii sanganna Puang Alataala! La dibehe Inde ang nasuo sule, dianto Tomarayanna to Israel!"
43012014	Ullambi'mi mesa änä' keledai Puang Yesus, ya' napensakeing lambi' sundung pole' ang aha tiuki' yaling di Suha' Masero naoatee,
43012015	"Daummahea' ingkämmua' to Yerusalem. Itaia' suleng Tomarayammu umpensakei mesa keledai ang mahäti'ke'."
43012016	Donetoo dake' nainsang napebahtuang ingkänna pahsikolana yato aka ang dahi. Ampo' tahpana tuho sumule Puang Yesus di hoi' mai di kamateanna anna dai'i di suruka, mane sika napebahtuangngi pole' aka kalemba'anna yato ang tiuki' yaling di Suha' Masero didiona Puang Yesus.
43012017	Di alla'-alla'na yato tau mai'di aha piha ang puha ungngita Puang Yesus naonge umpatuhoi sumule ta Lazarus di hoi' mai di kamateang. Ya' sika untula'mi kasa'bianna didiona yatoo.
43012018	Dianto anna saundu' mai'ding tau pemala do unnenne'i Puang Yesus aka' unghingngi kaheba ang mepusa'-pusa' didiona yato ang puha nababe.
43012019	Ya' sioa-oaminte yato to Farisi, "Dang aha malaa' tababe. Ita siarea' dio, napentindo'i asammine' ingkänna to lino."
43012020	Yato ingkänna tau ang mao dai' di Yerusalem la menomba di tempo pa'rame-rameang, aha sangngaka-sangngaka di alla'na to Yunani.
43012021	Inde mai to Yunani le'ba' do umpellambi'i ta Filipus, to sule di hao mai di Betsaida di Galilea, anna sika naoaintee, "O Tuang, pemalaang sitammu Puang Yesus."
43012022	Inde ta Filipus le'ba' sala do umpainsangngi ta Andreas, mane sibahai mao do umpellambi'i Puang Yesus anna napainsangngi toi nei'.
43012023	Mentimba'mi Puang Yesus pano diii naoaintee, "Lambi'mi tempona dipalanda' kamatandeanna Änä' to Lino.
43012024	Kutula'ingkoa' setonganna ponna ke dai dilämmä' naung di tampo sallisa' batu pinamula sihapang ungngolai kamateang, ya' la tontong loloetee' sallisa'. Ampo' ponna ke puhang ungngolai kamateang, ya' la tuhtuang membea'etee'.
43012025	Menna ang ungkahimanangngi katuhoanna lambi' ungkahaoi kamadahhaang la bilang nakapa'daiete' yato katuhoanna; ampo' menna ang dai ungkahimanangngi katuhoanna yaling inde di lino, ya' la ullambi'ete' nei' katuhoang ang lambi' sapano-panona.
43012026	Tau ang pemala mendahi suoangku pahallu natindo' si'da-si'daä' anna malai sibaha loloang di umba-umba kuonge. Tau ang noa yatoo la napa'käyyängngi Ambeku.
43012027	Dinoa manaho si'da-si'da inahangku, dahi dai kuinsang aka ang la kutula'. Ampo' dä' mala malau dai' di Ambeku kuoate, 'Pakahaoingkä' inde kaha-kaha kamadahhaang ang la kuolai,' aka' nasuhung mentamaä' inde di lino anna malai kuolai inde kaha-kaha."
43012028	Nalombungngike' tula'na ma'tula' dai' di Puang Alataala naoatee, "O Ambe', pamatandei sangammu!" Puhanna yatoo, tahpa kahingngiammi kamaha yaho mai di langi' naoatee, "Puhang kupamatande sangangku anna inang la kupamatande lolo."
43012029	Yato tau mai'di ang aha di hao donetoo unghingngi yato kamaha anna sika ma'karai naoatee, "Ui kundängnga'!" Ampo' aha sia tunne' piha ang mangngoatee, "Tadia, umbai malaeka'naete' Puang Alataala mampa'karai!"
43012030	Ma'tula'mi Puang Yesus pano diii naoatee, "Indo kamaha kahingngiang tadia aka' kapahalluang Kalaeku, ampo' kapahalluammua'.
43012031	Dinoa lambi'mi tempona lino la dihohto', anna yato to pa'kuasa yaling di lino, bahtu' Pongkahana setang, la talong.
43012032	Anna Kodi', ponna ke dipadai'mä' di ongeang ang malängkä', ya' la kutambai asammi ingkänna tau nalumbaä'.
43012033	(Natula' noa indee naola umpakaleso umba la noa kamateanna.)
43012034	Sika ma'tula'mi yato tau mai'di pano di Puang Yesus naoatee, "Situhu' ang kiinsang yaling mai di Suha' Masero, ang dioainte To Dilanti' la Mepasalama' daete' aha la ungngolai kamateang lambi' sapano-panona. Dahi akana ungngoaitee pahallu dipadai' Änä to Lino di ongeang ang malängkä'? Menna ne ang ungngoainte Änä' to Lino?"
43012035	Sika natimba'mi Puang Yesus naoatee, "Sämpäi'dang supu la tohho kamabayaang yaling di alla'-alla'mua'. Dahi pellaokoa' akinna mabayake' anna dakoa' nakuasai kamalillingang, aka' menna ang mellao yaling di kamalillingang dai la nainsang umba la naola.
43012036	Pampetahpa'koa' pano yato di kamabayaang akinna ahake' yaling di alla'-alla'mua' anna malakoa' mendahi tau ang tuho yaling di kamabayaang." Puhanna ma'tula' noa yatoo Puang Yesus, ya' le'ba'mi membuni umpellei yato tau mai'di.
43012037	Moinnakato ma'kahupa-hupang tanda ang mepusa'-pusa' nababe Puang Yesus di olonaii, ampo' tontongke' dai sika naaku mampetahpa' pano.
43012038	Lambi' sundung pole' tula'na Nabi Yesaya ang naoatee, "O Puang, dai kanna' tau ang umpetahpa' kaheba ang kipepainsangnging. Anna pano di menna la umpatandaang inde kakuasaammu?"
43012039	Nasuhung tuhtuang dai sika mampetahpa' aka' inang hali toe' ma'tula' Puang Alataala ungngolai Nabi Yesaya naoatee,
43012040	"Puhang kupabuta matannaii, anna kupakala'bang inahannaii. Kupanoa indee andana paitai sibaha matanna, anna andana napähäng pihki'na. Aka' andana sumulei pano di Kodi' lambi' kupabono'."
43012041	Ma'tula' noa indee Nabi Yesaya aka' puhang ungngita kakuasaanna Puang Yesus anna inang si natula' lolo.
43012042	Moinnakato noa yatoo, mai'di to Yahudi ang mampetahpa' pano, moi di alla'na to pambahanannaii. Ampo' dai sika bahani naakui di olona tau mai'di, aka' mahea' pano di to Farisi la daine' sika napabei mentama di pa'sambayanganna.
43012043	Aka' sika nakärä'i puha nei' napa'käyyängngi hupatau andana la napa'käyyängngi Puang Alataala.
43012044	Ma'karang Puang Yesus napekäyyängngi naoatee, "Tau ang mampetahpa'ä' setonganna tadiaete' Kodi' supu ang napetahpa', ampo' Yato toete' ang mansuoä' sule.
43012045	Anna menna ang mangngitaä' ungngita toe' ang mansuoä' sule.
43012046	Tamamä' inde di lino sihapang kamabayaang anna malai tau ang mampetahpa'ä' dai la tuho yaling di kamalillingang.
43012047	Pano di tau ang ungnghingngi pepaturungku ampo' dai naaku napembabeing, tau yatoo la ditahungkung, ampo' tadia Kodi' ang la mantahungkung. Aka' kasuleangku tama di lino, dä' la untahungkung to lino, ampo' sika la kupasalama'.
43012048	Pano di tau ang dä' mampetahpa' anna dai naaku untahimbo tula'ku, tau yatoo la ditahungkung ke lambi'mi allo katämpä'anna lino, situhu' tula' ang haling kupepainsangnging.
43012049	Aka' inde ang kutula', tadiaeto Ko tula' Kalaeku, ampo' tula'naete' Ambeku ang mansuoä' sule. Anna Dianto ang mampahe'ä' umpalambi' tula' ang pahallu tama inde di lino.
43012050	Anna kuinsang kuoatee yato pepahe'na la mebea katuhoang sapano-panona. Dianto anna kupalambi'mi situhu' aka ang puha napaturuingkä' Ambeku."
43013001	Donetoo di tempona la sangngalloke' anna lambi'mi allo pa'rame-rameang Paskana to Yahudi, inang nainsammi Puang Yesus naoatee dang masae anna lambi'mi tempona umpellei inde lino anna sumulei dai' di Ambena. Umpakamaya liu ingkänna tau ang mendahing petauanna anna inang la napakamaya lolo lambi' kapuhaanna lino.
43013002	Lella' Puang Yesus anna pahsikolana sika mande sibaha-baha, ya' inang napatamaminne' pihki' tahuhu Pongkahana setang di inahanna ta Yudas, änä'na Simon Iskariot, la umbeho Puang Yesus pano di tau ang la mampatei.
43013003	Nainsang Puang Yesus naoatee pano di Kalaena puhang nabeho asangnging ingkänna kakuasaang Ambena. Nainsang toi naoatee sule yaho mai di Puang Alataala anna inang la sumule bou dai'.
43013004	Dianto anna ke'de'mi mane ungngalaii kaya' kalambe'na. Puhai yatoo, ungngalang handu' anna napensangke'ing di ähä'na.
43013005	Mane umpangngihsii mesa loyang uhai anna mengkuntu'i umbasei simesa bihti'na pahsikolana. Puhai nabasei, ya' napahsiing umpake yato handu' ang napensangke'ing di ähä'na.
43013006	Tahpana la umbasei tuminne' bihti'na Simon Petrus, ya' ma'karang Simon Petrus naoatee, "O Puang, daine' pole' aha lalang la umbaseiingkä' bihti'ku!"
43013007	Natimba'mi Puang Yesus naoaintee, "Inde ang kubabe dinoa, dake'te' ungnginsang umpebahtuang, ampo' mane la ungnginsang ke dako'mi."
43013008	Ma'tula' bung Petrus naoatee, "Ahana inang dai mala la umbaseiingkä' bihti'ku lambi' sapano-panona, Puang!" Natimba'mi Puang Yesus naoaintee, "Ponna ke dai kubaseiingko bihti'mu, ya' daeto dio aha bahemu yaling di pengkähängangku."
43013009	Ma'tula' bung Simon Petrus naoatee, "Ponna noa yatoo, Puang, ya' daa bihti'ku supu umbasei, ampo' basei toingkä'ne' bää'ku anna teyyeku!"
43013010	Natimba' bung Puang Yesus naoaintee, "Tau ang puhang mendio' dante' pahallu mendio' sala. Aka' bahahsing kalaena, supurantee' pahallu umbasei bihti'na. Noa tungnga' dio, setonganna bahahsimokoa', ampo' dakangkoa' bahahsi asang."
43013011	(Nasuhung naoate Puang Yesus, 'setonganna bahahsimokoa', ampo' dakangkoa' bahahsi asang,' aka' inang nainsammi menna yatoo ang la mambeho pano di tau ang la mampatei.)
43013012	Tahpana puha Puang Yesus umbasei bihti'na pahsikolana, ya' umpakeng sumule kaya'na, mane mohko'i anna ma'karai pano diii naoatee, "Ungnginsandakaa' aka ang mane puha kubabe mating di dioa'?
43013013	Unsangaiä'a' Tuangkuhu anna unsangai touä' Dehata. Anna inang noa si'da yatoo.
43013014	Dahi, aka' puhamokoa' kubaseiing bihti'mu, Kodi', ang unsanga Dehata anna Tuangkuhummu, ya' pahallu toukoa' dio sitahiai mesa anna mesa.
43013015	Nasuhung kubabe noa indee, anna malaia' umpadahi pohapangang lambi' membabe toukoa' dio situhu' aka ang puha kubabe.
43013016	Kutula'ingkoa' setonganna mesa sabua' daete' mala la umpelondoi pongkahana.
43013017	Ponna ke ungnginsang asammia' ingkänna indee anna umpembabeing, ya' la kahsikoa' aka' nabehekoa' Puang Alataala.
43013018	Ingkänna inde ang kutula', dai didiona ingkämmua'. Kuinsang tobou Kodi' menna ang puha kupillei, ampo' pahallu dipasundung aka ang tiuki' yaling di Suha' Masero ang naoatee, 'Tau ang kusibahaing mande dianto ang la mampa'baliä'.'
43013019	Ingkänna yatoo kupainsangngi lohpo'koa' akinna dake' dahi anna malai ponna ke dahing dako', ya' la ungnginsangnga' ungngoatee, Kodi'mito indee To Tontong Aha.
43013020	Kutula'ingkoa' setonganna menna ang untahimbo tau ang kusuo, ya' bahtuanna natahimbo touä' nei', anna menna ang mantahimboä', ya' bahtuanna untahimbo tou nei' Ambeku ang mansuoä'."
43013021	Puhanna ma'kara noa yatoo Puang Yesus, ya' manaho liung nasa'ding inahanna. Ma'tula' sala bumi naoatee, "Kutula'ingkoa' setonganna aha mesa di alla'mua' ang la mambalu'ä' pano di tau ang la mampateiä'."
43013022	Yato ingkänna pahsikolana sinenne'-nenne'i aka' sika naoatee yaling di inahanna, "Menna ami indo ang naoaing?"
43013023	Mesa di alla'na pahsikolana Puang Yesus ang handang napakamaya mohko' di behinna.
43013024	Dianto inde ang nakahubi Simon Petrus anna nasuoi mekutana pano di Puang Yesus naoaintee, "Kutanaire, leä, menna ne ang naoaing."
43013025	Mendungku' tatoong yato pahsikola anna mekutanai napaela' naoatee, "Mennae' ne ang ungngoaing, Puang?"
43013026	Natimba'mi Puang Yesus napaela' naoatee, "Diamoto tau ang la kubea inde roti ke puhang kutomme' naung inde di kahti, dianto yatoo." Ya' ungngala si'dang roti Puang Yesus mane natomme'i naung yato di kahti, mane nabeai pano di ta Yudas, änä'na Simon Iskariot.
43013027	Sipatu donetoo, ya' nakuasai siang Pongkahana setang ta Yudas. Naoaminte Puang Yesus, "Penandaing babei dinoa aka ang pemala la umbabe."
43013028	Ampo' dai aha moi poro la mesa di alla'na yato ingkänna pahsikolana ang nasibahaing mande ang mangnginsang aka yato bahtuanna tula'na Puang Yesus pano di Yudas.
43013029	Aha di alla'naii ang mansanga Puang Yesus unsuo Yudas la ungngalli kapahalluang ang la sika napake ma'rame-rame. Aha toe' ang mansanga disuo unsusa doi' pano di to pemase-mase, aka' inde ta Yudas dianto to pambe'bei doi'naii.
43013030	Puhanna naande yato roti Yudas, ya' sohommi anna le'ba'i. Donetoo benging.
43013031	Tahpana le'ba' ta Yudas, ma'karang Puang Yesus naoatee, "Dinoa mengeng la dipamatandeä' Änä' to Lino. Anna yato Puang Alataala la dipamatande yaling di aka ang la dahi pano di Kalaeku.
43013032	Puhanna dipamatande Puang Alataala ungngolai yato ang la dahi pano di Kalaeku, ya' la napamatande touä' nei' Puang Alataala umpake kakuasaanna. Anna indee la baha' dahing.
43013033	Oa' änä'ku, dang masae anna la sisähä'mingkea'. La umpeängngä', ampo' sinnoa ang puha kutula' pano di to pambahananna to Yahudi pehengi: yato ang la kuongei le'ba' dake'a' dio mala ungngongei pano.
43013034	Kubeakoa' atohang bakahu: sikalemuikoa' mesa anna mesa. Umba noa kukalemuikoa', noa tuntoa' dio: pahallukoa' sikalemui mesa anna mesa.
43013035	Aka' ponna ke sikalemuikoa' mesa anna mesa, ya' la nainsang asammi tau naoatee to pentindo'ku si'da-si'dakoa'."
43013036	Mekutanang Petrus naoatee, "O Tuang, umbae Dio la ungngola?" Mentimba'mi Puang Yesus naoatee, "Ang la kuongei le'ba' dake' dio mala ungngongei, ampo' la aha toboe' tempona malao le'ba' umpentindo'iä'."
43013037	Mekutanang Petrus naoatee, "Akaboi Tuang, anna dake' mala kupentindo'io dinoa? Dotante' kodi' mate andana Dio!"
43013038	Naoaminte Puang Yesus, "Sadia si'darakako mate aka' Kodi'? Kutula'ingko setonganna dolunna la mentuhturuu' mane', la umbahoimä' pentallung!"
43014001	Nalombungnging tula'na Puang Yesus naoatee, "Pamasannangngia' inahammu. Pampetahpa'koa' dai' di Puang Alataala anna pampetahpa' toukoa' nei' pano di Kodi'.
43014002	Di hao di dasanna Ambeku mai'di ongeang la dionge tohho. Dianto anna la maoä' pano, la do kupatokaingkoa' ongeammu. Aka' ponna ke la dai noa, ya' darea'te' la kutula'ingko mating.
43014003	Anna ponna ke maomä' pano, anna puhang kupatokaingkoa' ongeang, ya' la sumulemä' yaho mai anna kuposolakoa' pano yato di ongeang anna malai umba kuongei, dia tungnga' dio ungngongei.
43014004	Ungnginsangnga' lalang yato ang la kuola pano."
43014005	Naoante Tomas pano di Puang Yesus, "O Tuang, dai kiinsang umba ne ang la ungngola. Dahi umbanne' noa la mala kiinsang ne lalang pano?"
43014006	Mentimba'mi Puang Yesus naoatee, "Kodi'mito indee lalang ang umpalanda' katahpa'anna Puang Alataala anna ang mepatuho. Dai aha moi poro la mesa tau ang la mala dai' di Ambeku ke dä' naolai.
43014007	Aka' ponna ke la ungnginsangngä', ya' la ungnginsang tourakoa'te' Ambeku. Anna dinoa ungnginsammia' anna ungngitang menna Yatoo."
43014008	Ma'karang ta Filipus naoatee, "O Tuang, palanda'ingkang ne Ambe ang ungngoaing, aka' sundummite' pano di kami'."
43014009	Ya' natimba'mi Puang Yesus naoatee, "Aka' sangngakang masaena sibahaingkea', ya' daloloke' ungnginsang mennaä' indee. Tau ang puhang mangngitaä', ya' puha tunte'ne' ungngita Ambeku. Dahi umbang dio noa la mala ungngoatee, 'Palanda'ingkang ne Ambe'?
43014010	Daraka dio umpetahpa' aka' Kodi' yaling siamä' di Ambeku anna Ambeku yaling siang di Kalaeku? Dahi aka ang kutula'ingko mating tadia aka' pangngelo'ku, ampo' sule di Ambeku ang yaling di Kalaeku. Dianto ang umbabe ingkänna yato pengkähänganna.
43014011	Dahi petahpa'mä', aka' Kodi' yaling siamä' di Ambeku anna Ambeku yaling siang di Kalaeku. Bahtu' ke dake' umpetahpa' yato karangku, ya' petahpa'ia' aka' puha ungngita ingkänna yato ang kubabe.
43014012	Kutula'ingkoa' setonganna tau ang mampetahpa'ä' la umbabe toe' sinnoa yato ang puha kubabe, bahtu' käyyäng puhake'ne' ang la nababe andana ingkänna yatoo, aka' la maoä' pano di Ambeku tohhoang sibaha.
43014013	Dahi ingkänna siamo ang umpalaua' yaling di sangangku, ya' la kubabeingkoa', anna malai yato ang kubabe umpamatande Ambeku.
43014014	Anna ponna ke umpalauia' ingkänna siamo yaling di sangangku, ya' la kubabe asang yatoo.
43014015	Ponna ke ungkalemuiä'a', ya' la untuhu'iete' ingkänna pahentaku.
43014016	La kupalau pano di Ambeku anna malai nabeakoa' mesa to Pa'kalemu ang senga' ang la mamposolai lolokoa' lambi' sapano-panona.
43014017	Dianto indee Inaha Masero ang la untehtekoa' pano di pepaturu ang tahpa'. Daete'ne' la natahimbo to lino ang dai mampetahpa', aka' daine' nainsang anna dai naita. Ampo' dioa' ungnginsangnga' dio aka' naposolaikoa' dinoa anna la tohho yaling di kalaemu.
43014018	Dakoa' la kupellei sinnoa änä' biung. Ampo' la suleä' sumule.
43014019	Dang masae anna damä' naita to lino, ampo' dioa' la ungngitaä'. Aka' tuhoä', ya' la tuho toukoa' dio.
43014020	Ponna lambi'mi tempona donetoo, diangnga'too la umpangnginsangngi ungngoatee, Kodi' yaling siamä' di Ambeku, dioa' yaling siamo di Kalaeku anna Kodi' yaling siamä' di kalaemua'.
43014021	Menna-menna ang umpentokei pahentaku anna napembabeing, dianto yato ang mangkalemuiä'. Anna menna-menna ang mangkalemuiä', la nakalemui toe' Ambeku anna la kukalemui toe' anna kupengkalanda'i."
43014022	Mekutanang Yudas (ang tadia Yudas Iskariot) naoatee, "O Tuang, aka suhunna anna la umpengkalanda'iang, anna daine' pano di to lino?"
43014023	Natimba'mi Puang Yesus naoatee, "Menna-menna ang mangkalemuiä' la untuhu'i bahtakarangku. Anna Ambeku la ungkalemui yato tau ang noa. La maoang Ambeku pano yato di tau anna tohhoang sibaha-baha.
43014024	Menna-menna ang dä' mangkalemui, ya' dai umpembabeing yato pepaturungku. Anna yato pepaturu ang unghingngia' dai sule di hao mai di Kalaeku, ampo' sule yaho mai di Ambeku ang mansuoä' sule tama inde di lino.
43014025	Ingkänna indee kutula'ingkoa' mating akinna tohhoingkea' sibaha-baha.
43014026	Ampo' yato Inaha Masero la sule nakalemuikoa' aka' la nasuo Ambeku nabala'iä'. Dianto ang la mampaturukoa' ingkänna siamo mating anna la napakalehakoa' ingkänna yatoo ang puha kuoaingkoa'.
43014027	Kamasahkeang kupatohhoingkoa', dianto yato kamasahkeang ang supung sule di hao mai di Kalaeku. Dai sinnoa ang nabeakoa' to lino. Dahi pamasannangngia' inahammu; daummahea'.
43014028	Puhangnga' unghingngi aka ang puha kutula' mating, dianto la maoä' ampo' la suleä' sumule tama di alla'mua'. Anna ponna ke ungkalemuiä', ya' tantunte' la kahsikoa' unghingngi ke la maoä' pano di Ambeku, aka' Ambeku ma'kuasa puha nei' andana Kodi' lambi' nasuoä' sule.
43014029	Kutula' lohpo'ingkoa' mating dinoa, dolunna la dahi yato kaha-kaha, anna malaia' umpetahpa' ke lambi'mi tempona la dahi.
43014030	Damä' la mai'di tula' mating aka' la lambi'mi tempona kende' to ma'kuasa yaling inde di lino, bahtu' Pongkahana setang. Ampo' dai ma'kuasa pano di Kalaeku moi poro la sai'di'.
43014031	Ampo' moinnakato noa pahallu la dahi anna malai nainsang to lino naoatee ahana inang ungkalemuiä' Ambeku anna kubabe asang ingkänna aka ang puha napahentaingkä'. Ya' talaomokoa' tapelleii inde ongeang."
43015001	Naoa bunte Puang Yesus, "Kodi'mito indee poang angkoro' ang tahpa' anna Ambekuntoo puänna.
43015002	Ingkänna tangke ang mendehke' di hao di Kalaeku ang dai keboa la dibahtai nei', anna ingkänna tangke ang mendehke' ang keboa la nabahahsi nei' Ambeku anna malai tuhtuang mai'di boana.
43015003	Dioa' inang bahahsimokoa' aka' puhang kupalambi'ingkoa' pepakuhu mating.
43015004	-
43015005	Kodi'mito inde poang angkoro' anna diongnga'too tangke-tangkena, dahi tohhokoa' yaling di Kalaeku anna la tohho touä' Kodi' yaling di kalaemu. Menna-menna ang tohho yaling di Kalaeku anna tohho touä' nei' yaling di kalaena la keboa mai'di. Aka' monna dakoa' yaling di Kalaeku, ya' daete' aha aka mala umbabe. Sinnoa yato tangke, dai mala keboa kalaena ponna dai mendehke' pano yato di poanna. Noa tungnga'to dio, dao mala keboa ponna dao tohho yaling di Kalaeku.
43015006	Dahi menna-menna ang dai tohho yaling di Kalaeku la dipentibeing nei' sinnoa yato tangke ang dai keboa lambi' mabangi. Ingkänna tangke ang noa yatoo la nahimpung tau anna natunui.
43015007	Anna ponna ke tohhokoa' yaling di Kalaeku anna umpentokei yato pepaturungku, ya' malakoa' umpalau aka siamo anna la nabeakoa' Ambeku.
43015008	Aka' ponna mai'dia' boamu, ya' Ambeku la dipamatande. Anna ponna ke noang yatoo la mendahi si'da-si'damokoa' to pentindo'ku.
43015009	Sinnoa Ambeku nakalemuiä', noa tunto Kodi' kukalemuikoa'. Dahi tohhokoa' yaling di Kalaeku anna malai unsa'ding lolo yato pa'kalemungku.
43015010	Ponna ke untuhu'ikoa' yato pahentaku, ya' la unsa'ding lolo yato pa'kalemungku. Noa tung Koo untuhu'iä' pahentana Ambeku anna kusa'ding lolo pa'kalemunna.
43015011	Ingkänna yatoo kutula' asangngingkoa' mating anna malai kakahsiangku unsa'ding toua' dio lambi' sundung kakahsiammu.
43015012	Dianto indee pahentaku: sikalemuikoa' mesa anna mesa, sinnoa pa'kalemungku mating.
43015013	Dai aha pa'kalemu ang käyyäng puha andana pa'kalemunna mesa tau ang naaku mate sitonda unnä' inahanna anna malaine' tuho yato solana.
43015014	Dioa' dianto solaku ponna ke ungngakuia' umbabe aka ang kupahentaingko.
43015015	Damokoa' la kusangai 'sabua',' aka' yato sabua' dai nainsang aka pahtuyunna yato pongkahana. Ampo' kusangaikoa' 'solaku' aka' kupainsangngikoa' mating ingkänna siamo ang puha kuhingngi di hao mai di Ambeku.
43015016	Tadiaa' dio ang mampilleiä', ampo' Kodi' ang mampilleikoa' sibaha kusuokoa' anna malakoa' do ungkeboaing kamapiaang tama inde di lino. Anna boa yatoo la tontong lolo anna malai aka siamo ang umpalau dai' di Ambeku yaling di sangangku, la nabeakoa' mating.
43015017	Dianto indee pahentaku mating: sikalemuikoa' mesa anna mesa.
43015018	La nakahiri'koa' to lino, ampo' kalehaiia' dolu puhaä' Ko nakahiri' mane dioia'.
43015019	Aka' ponna ke la sule di haokoa' mai di lino, tantunte' anna la napakamayakoa' sinnoa yato ampuanna. Ampo' aka' Kodi' ang mampilleikoa' anna kupasähä'koa' di hao mai di lino, ya' dianto anna nakahiri'koa'.
43015020	Kalehaiia' aka ang puha kuoaingkoa' mating: Setonganna mesa sabua' daete' mala umpelondoi sala pongkahana. Dahi ke la sika nadahhaä', ya' la sika nadahha toukoa' dio; anna yatoii ang untuhu'i pepakuhungku, ya' la sika umpehingngii toete' aka ang umpakuhuing.
43015021	Ampo' ingkänna yatoo la nababe mating di dioa' aka' to pentindo'kukoa', aka' dai sika ungnginsang yato Ambeku ang mansuoä' sule tama inde di lino.
43015022	Aka' ponna ke la dä' sule anna dai kupalambi' ingkänna yatoo, ya' daete' la sika kekasalaang. Ampo' dinoa yato kasalaanna dai mala nabuni.
43015023	Menna-menna ang mangkahiri'ä', ya' ungkahiri' toe' Ambeku.
43015024	Puha kubabe kaha-kaha ang dai aha nababe tau senga'. Ponna ke dai sika ungngita inde kaha-kaha ang kubabe, ya' dai sika kekasalaang. Ampo' moinnakato anna sika ungngitai inde ang kubabe, ampo' tontongke' sika nakahiri'ä' sibahaang Ambeku.
43015025	Dianto anna tahpa'i Suha' Masero ang mangngoatee, 'Nakahiri'ä' tau, dai aha suhunna.'
43015026	La kusuo sule Inaha Masero ang la mengkalao yaho mai di Ambeku. Dianto ang la untula'ingkoa' katahpa'ang didiona Puang Alataala. Anna dianto to Pa'kalemu ang la mansa'biiä'.
43015027	Ampo' la pahallu toukoa' dio la unsa'biiä', aka' mengkalaoke' pampahandu'anna pengkähängangku yaling di lino anna sibaha-bahamingkea'.
43016001	Ingkänna indee kutula'ingkoa' mating anna malai daia' ullahpa' kapampetahpa'ammu di hao mai di Kodi'.
43016002	La dihambaikoa' yaling mai di pa'sambayangang. Dia tuke' la aha tempona yato ingkänna tau ang la mampateikoa' la nasanga untuhu'ing pangngelo'na Puang Alataala.
43016003	Sika nababe noa yatoo aka' daang sika nainsang sibahaang Ambeku.
43016004	Ampo' ingkänna indee kutula'ingkoa' mating anna malai ke lambi'mi tempona ungkalehaia' yato ang puhang kutula' lohpo'ingkoa'." Nalombungngi tula'na Puang Yesus naoatee, "Inde kaha-kaha dai kutula' lohpo'ingkoa' mengkalao dolu, aka' sibaha-bahakingkea' lambi' dinoa.
43016005	Dinoa la maomä' pano yato di Ambeku ang mansuoä' sule, anna dai aha moi poro la mesa yaling di alla'-alla'mua' mekutana mai ungngoatee, 'Umbae Dio ungngola?'
43016006	Ampo' aka' kutula'ingkoa' yato kaha-kaha, lambi' umpamasuhsa inahammu.
43016007	Setonganna yato ang kuoaingkoa' mating tahpa', aka' kekuna puha nei' mating di dioa' ke maoä'. Aka' ponna ke dä' mao, ya' yato To Pa'kalemu dai la sule yaling di alla'-alla'mua', ampo' ponna ke maoä', ya' la kusuo sule tama di alla'-alla'mua'.
43016008	La sule Inaha Masero dianto la umpepainsangnging dosanna hupatau anna katahpa'angku, noa toi petahungkunna Puang Alataala.
43016009	Inde Inaha Masero la napakaleso naoatee madosa asang ingkänna tau ke dä' napetahpa'.
43016010	Anna napakaleso toing nei' didiona katahpa'angku, aka' la maomä' pano di Ambeku anna damä' la ungngita.
43016011	La napakaleso tou nei' didiona petahungkunna Puang Alataala pano di to lino, aka' puhang ditahungkung yato Pongkahana setang ang ma'kuasa yaling inde di lino.
43016012	Mai'dike' kaha-kaha ang la pahallu kutula'ingkoa' mating, ampo' dinoa dake' umbela untahimboa'.
43016013	La sule Inaha Masero anna Dianto ang la mantehtekoa' pano di ingkänna katahpa'ang. Dai la ma'kara-kara yaling mai di pihki'na toboe', ampo' la natula' aka ang puha nahingngi yaho mai di Ambeku. Anna la natula'ingkoa' mating kaha-kaha ang la sule bahtu' ang la dioloi.
43016014	Inde Inaha Masero la napamatandeä', aka' ang napalambi' mating di dioa' dianto ang nahingngi di hao mai di Kodi'.
43016015	Aka' ingkänna siamo ang naampui Ambeku, ya' kuampui tou Kodi'. Dianto anna kuoaingkoa'tee: la natula'ingkoa' mating aka ang puha nahingngi di hao mai di Kodi'.
43016016	Sämpäi'dang supu anna damä' ungngita, ampo' la sämpäi' turang nei' supu anna ungngita sia bumä'."
43016017	Nahingnginna yato pahsikolana sikutana-tanaing mesa anna mesa naoatee, "Aka indo bahtuanna ma'kara noa pano di kita'a' naoatee, 'Sämpäi'dang supu anna damä' ungngita, ampo' la sämpäi' turang nei' supu anna ungngita sia bumä''? Anna naoa tuke'tee, 'Maomä' pano di Ambeku'?"
43016018	Lambi' sikutana-tanai lolong naoatee, "Aka si'da inde bahtuanna ma'kara noa naoatee, ' Sämpäi'dang supu'? Daia' tainsang aka bahtuanna."
43016019	Donetoo nainsang Puang Yesus sika pemala napekutanaing yato tula'na, ya' ma'karang pano diii naoatee, "Yato ang kutula' di langngena' kuoatee, ' Sämpäi'dang supu anna damä' ungngita, ampo' la sämpäi' turang nei' supu anna ungngita sia bumä'.' Diangka yato ang umpekutanaing pano di solamu?
43016020	Kutula'ingkoa' setonganna la musengkoa' anna mapi'di' si'da-si'da inahammu, ampo' to lino la kahsi nei'. Pihsananna yato kamasuhsaammu la dibala'i mendahi kakahsiammu.
43016021	Sinnoanna mesa bahine ang madahha naonge la keänä'i, ampo' puhanna keänä', ya' dang nakalehai yato kamadahhaanna, aka' kahsing supu mala ungkeänä'ing mesa tau tama inde di lino.
43016022	Noa tungnga' dio dinoa lella' unsa'ding kamasuhsaang, ampo' la kuita boukoa' sumule lambi' la kahsikoa', anna yato kakahsiammu dai aha tau ang la mala manghampa'ikoa'.
43016023	La donento yatoo, damokoa' la kakutana-tana aka siamo pano di Kodi'. Kutula'ingkoa' setonganna aka siamo ang la umpalau pano di Ambeku yaling di sangangku la nabea asangkoa' mating.
43016024	Lambi' dinoa dakangkoa' aha malau aka siamo yaling di sangangku. Dahi palauia' anna la untahimboia' anna malai sundung kakahsiammu."
43016025	Nalombungngike' tula'na Puang Yesus naoatee, "Ingkänna indee kutula'ingkoa' mating umpakekä' pohapangang. Ampo' la aha tempona damä' la umpake pohapangang, ampo' la kusindohoi kutula'ingkoa' mating didiona Ambeku.
43016026	Pehingngiiä'a': donentoo dangnga' la kupalauingko pano di Ambeku, aka' mala tubungnga' dio umpalau pano yaling di sangangku.
43016027	Kalaena Ambeku ang mangkalemuikoa' aka' ungkalemuiä' anna umpetahpa' ungngoate Kodi' indee sule yaho mai di Puang Alataala.
43016028	Inang sule yahoä' mai di Ambeku mentama inde di lino. Ampo' dinoa la umpelleiä' inde lino sumule dai' di Ambeku."
43016029	Ma'karang pahsikolana pano naoatee, "O Tuang, dinoa ma'karamo unsindohoi anna dang umpake yato pohapangang.
43016030	Dahi dinoa kiinsammi kioatee Dio ungnginsang asang ingkänna siamo anna damang pahallu la mekutana mating. Aka' dianto anna kipetahpa'i kioatee sule yahoo mai di Puang Alataala."
43016031	Sika natimba'mi Puang Yesus naoatee, "Dahi umpetahpa'raka dinoa?
43016032	Ampo' kalehaiia' la suleng tempona, bahtu' mala dioate lambi'mi tempona anna la sisähä'-sähä'koa'. La sumulekoa' pano di dasammu la umpelleiä' kumesa. Ampo' setonganna dai la kumesa aka' la tontongngang sibaha Ambeku.
43016033	Ingkänna indee kutula' asangngingkoa' mating anna malai ullambi'koa' kamasahkeang aka' tohhokoa' yaling di Kalaeku. Yaling inde di lino inang la madahhakoa', ampo' pamatohoia' inahammu aka' kutalo asammi ingkänna ang umpa'bali Puang Alataala yaling inde di lino."
43017001	Puhanna ma'kara noa yato Puang Yesus, mentongang dai' di langi' ma'sambayang naoatee, "O Ambe', dinoa lambi'mi tempona la umpamatandeä', Kodi' inde Änä'mu, anna mala touä' Koo kupamatandeo.
43017002	Aka' Dio Ambeku ang mambeaä' inde kakuasaang pano di ingkänna hupatau, anna malai kubea katuhoang ang tontong lambi' sapano-panona pano di ingkänna hupatau ang puha umbeaä'.
43017003	Anna dianto indee katuhoang ang tontong lambi' sapano-panona, anna malai nainsangngo hupatau, dianto Dio, Dehata ang setonganna. Anna katuhoang indee la mala nalambi' aka' sika nainsang naoatee Kodi' indee Puang Yesus, To Dilanti' la Mepasalama', ang unsuo tama di lino.
43017004	Puhamo kupamatande yaling inde di lino ungngolai yato pengkähängang ang umpadurungngiingkä' mai.
43017005	O Ambe', dianto anna kupalaui la umpamatandeä' mating di olomu, yaling yato di kamatandeang ang kuampui naonge sibahaingke dolunna la dipadahi inde lino."
43017006	Nalombungngike' sambayanna Puang Yesus naoatee, "Puhang kupepainsangnging umba noa kamatandeammu pano inde di tau ang puha umbeaä' yaling mai inde di lino. Inde hupatau dianto ampuammu anna puhamä' umbea anna sika untuhu'ing bahtakarammu.
43017007	Dinoa sika nainsammi naoatee yato ang umbeaä' sule asang yaho mai di Dio, Ambeku.
43017008	Anna puhang kupakalesoing pano diii yatoo ingkänna ang ungngoaingkä', lambi' sika natahimbong. Sika nainsammi naoatee sule si'da-si'daä' yaho mai di Dio, Ambeku, anna sika napetahpa'mi naoatee Dionto ang mansuoä' sule tama inde di lino.
43017009	Dä' la unsambayangngi yato ingkänna to lino, ampo' supung kusambayangngi inde mai tau ang puha umbeaä', aka' dianto indeii ampuammu.
43017010	Ingkänna tau ang kuampui dianto ampuammu tou Dio, anna ingkänna tau ang ungngampui dianto ampuangku tou Kodi'. Dianto ang la umpamatandeä' ungngolai pembabenaii.
43017011	O Ambe' ang Masero, mane la matingngä' di olomu, damä' la tohho yaling inde di lino. Ampo' tontongke'ne' sika yaling inde di lino. Dahi dakaii yaling yato di kakuasaang sangammu ang puha umbeaä', anna malai sika mesa inaha toe' sinnoa Dio Ambeku anna Kodi' mesa inahaingke.
43017012	Yaling inde di lino sika sibahaang, puhang kukambi' yaling yato di kakuasaang sangammu, dianto sanga ang puha umbeaä'. Inde pahsikolaku puhang kukambi' anna malai moi poro la mesa dai la tallang, sehalinna ang inang puha dipama'tantu la tallang. Inde la dahi anna malai sundung aka ang tiuki' yaling di Suha' Masero.
43017013	Dinoa matingngä'. Kutula' asangngingko akinna yalingkä' inde di lino anna malai inde pahsikolaku sundung toe' nasa'ding yato kakahsiangku.
43017014	Puhang kupakalesoing pano diii yatoo ingkänna ang ungngoaingkä', dianto anna sika nakahiri'mi inde to lino, aka' tadia solana. Sinnoa Kodi' tadiaä' solana to lino.
43017015	Dai kuoatee kupalau mating anna sika ungngalai yaling mai inde di lino, ampo' kupalau anna malai umpakahaoing To handang karake.
43017016	Sinnoa Kodi' tadiaä' solana lino, noa tuntone' inde pahsikolaku tadia solana lino.
43017017	Pakuhui bahtakara katahpa'ammu anna malai masero.
43017018	Sinnoa Dio, Ambeku, puhaä' unsuo tama inde di lino, dahi noa tunto Kodi' puha sika kusuo tama inde di lino.
43017019	Puhang kubeho Kalaeku sitonda unnä' inahangku mating anna mala toine' inde pahsikolaku dipasenga' si'da-si'da mendahi petauammu."
43017020	Nalombungngike' sambayanna Puang Yesus naoatee, "Tadia inde supu pahsikolaku ang kusambayangngi, ampo' noa toe' pano di ingkänna tau ang la mampetahpa'ä' ungngolai kasa'biannaii.
43017021	Kupalau anna malai sika mesa inaha sinnoa Dio Ambeku tohho yaling di Kalaeku anna Kodi' tohho yaling di Kalaemu, anna sika mala toine' tohho yaling di Kita' lambi' mala napetahpa' to lino naoatee, Dionto inde ang mansuoä' sule.
43017022	Anna puhang sika kubea yato kamatandeang ang puha umbeaä' anna malai sika mesa inaha sinnoa Kita' mesa inahaingke.
43017023	Dahi la tohhoä' yaling di kalaenaii, noa Dio tohho yaling di Kalaeku. Ke la malai sika mesa inaha si'da-si'da lambi' nainsang to lino naoatee Dionto ang mansuoä' sule anna Dionto ang sika ungkalemuii sinnoa ungkalemuiä'.
43017024	O Ambe', kupalau ke la malai inde ingkänna mai tau ang umbeaä', diamo-diamo kuongei, dia tunne' la sika naongei tohho sibaha-bahaang. Aka' ponna ke noang, ya' malang la sika ungngita yato kamatandeangku ang puha umbeaä' aka' ungkalemuiä' dolunna la dipadahii inde lino.
43017025	O Ambeku, To Maroho, inang dao nainsang inde mai to lino, ampo' Kodi' Kodi' kuinsangngo anna sika nainsang inde maiii ang mampetahpa'ä' naoatee Dionto ang mansuoä' sule.
43017026	Puhang sika kupakalesoing didiomu, anna dinoa la kupakaleso salaing anna malai sika unsa'ding yato pa'kalemummu sinnoa ang kusa'ding, anna mala touä' Kodi' la tohho yaling di kalaenaii."
43018001	Tahpana puha ma'sambayang Puang Yesus, ya' sika mengkalaong sibaha pahsikolana lubete' ullambang Lembäng Kidron. Di hipentoo aha bela' zaitun, dianto sika naongei tama.
43018002	Yato ta Yudas ang umbalu' Puang Yesus nainsang toe' yato ongeang aka' inang si biasa naongei Puang Yesus sibaha pahsikolana ma'himpung.
43018003	Dai masae, ya' sulerang ta Yudas sibaha samparengnge' tantarana to Roma anna sangngaka-sangngaka to pandaka Dasang Ada'na Puang Alataala ang nasuo kapala-kapala imang sibaha to Farisi. Sika para-para mesele' anna aha piha ang umbaha ballo.
43018004	Donetoo inang nainsammi Puang Yesus aka ang la dahi pano di Kalaena. Ya' umpendungku'ing yato tau mai'di anna nakutanaii naoaintee, "Mennarea' dio umpeäng?"
43018005	Sika mentimba'mi naoatee, "Yesus to Nazaret." Naoante Puang Yesus, "Aka' Kodi'mi nei'." (Ke'de' toe' ta Yudas sibaha-baha yato ingkänna tantara.)
43018006	Puhanna ma'tula' Puang Yesus naoate, 'Aka' Kodi'mi nei',' ya' pihsa' sika mellao kebo'mi yato setantaraang lambi' loe kebo'.
43018007	Sika nakutanai bung Puang Yesus naoaintee, "Mennarakaa' dio umpeäng?" Sika mentimba'mi naoatee, "Yesus to Nazaret."
43018008	Naoaminte Puang Yesus, "Aka' puhamokoa'ne' kuoainte 'Kodi'mi nei'.' Dahi ponna ke inang Kodi'a' ang umpeäng, ya' pabei asangngingkä'ne' solaku le'ba'."
43018009	(Inde tula'na dianto kasundunganna yato ang puha natula' lohpo' naonge naoaitee, "O Ambe', di alla'na inde mai tau ang puha umbeaä', dai aha la kupabei pa'da moi poro la mesa.")
43018010	Donetoo Simon Petrus unsele'ne' mesa pa'dang. Ya' nasintä'mi mane natepä'ing talinga kuananna mesa sabua'na handang pongkaha imang ang disanga Malkus.
43018011	Naoante Puang Yesus pano di Petrus, "Patamai sumule di banuanna ne pa'dammu. Daraka dio umpihki' inang la ungngolaiä' kamadahhaang situhu' pangngelo'na Ambeku, sihapang ungngenu'ä' ihsi tangki' ang mapäi'?"
43018012	Pihsananna yato tantarana to Roma anna kapalana, sibaha to pandaka Dasang Ada' ang nasuo to pambahananna to Yahudi, unsahkang Puang Yesus anna napungoi teyyena.
43018013	Uhuna sika napapengngolo dolu pano di Hanas, pasananna Kayafas, aka' inde Kayafas handang pongkahana imang donetoo.
43018014	(Dianto inde Kayafas ang inang puha ma'tula' dolu pano di to pambahananna to Yahudi naoatee, "Ahante' mesa tau dipatei andana la dipatei asangngingkea' ingkänna to Yahudi.")
43018015	Donetoo Simon Petrus anna mesake' sola pahsikolana le'ba' umpelolai Puang Yesus. Inde solana siinsanne' handang pongkahana imang. Dahi mentindo' lolone' sibaha-baha Puang Yesus lambi' tama di tähämpä' dasanna,
43018016	ampo' indene' ta Petrus tohhone' mangngempe yaling di aneang di behing baba hala. Pihsananna sohommi inde solana anna umpa'tula'i mesa bahine, dianto sabua' ang menge undakai baba. Puhai napa'tula'i, ya' dipabei tunne' tama ta Petrus.
43018017	Mekutanang inde bahine pano di Petrus naoatee, "E, darakae' dio inde mesa to pentindo'na indo tau?" Natimba'mi Petrus naoatee, "Äh, tadiaä'!"
43018018	Donetoo madinging liu kalane. Dianto anna sika umpapuhpung api yato to pandaka sibaha sabua' ang senga', mane sika ke'de'i di behinna mamindu. Mempako tunne' ta Petrus mamindu sibaha-baha.
43018019	Napahandu'mi handang pongkahana imang, ang nabala'ing Kayafas donetoo, ungkutanai Puang Yesus didiona pahsikolana anna pepakuhunna.
43018020	Ma'tula'mi Puang Yesus mentimba' naoatee, "Kodi' ke mampaturuä' kupahingngii asang ingkänna tau mai'di; dai aha kubuni. Si mampakuhuä' yaling di Dasang Ada'na Puang Alataala anna yaling di pa'sambayangang ang si naongei ma'himpung to Yahudi.
43018021	Dahi aka boi anna ungkutanaiä'? Ponna ke pemalao ungnginsang, ya' kutanaii ne pano tau ang puha unghingngi pepakuhungku aka' nainsang asangngete' yato aka ang puha kupakuhuing."
43018022	Puhanna ma'tula' noa yatoo Puang Yesus, ya' natampiling siang mesa to pandaka ang ke'de' di hao di behinna anna naoaintee, "Dipanoanne' ne mentimba' di olona handang pongkahana imang?"
43018023	Natimba'mi Puang Yesus naoatee, "Ponna ke salai yato tula'ku, ya' tula'ingkä' aka ang sala. Ampo' ponna ke tahpa'i, ya' akaboi anna untampilingngä'?"
43018024	Pihsananna inde ta Hanas unsuong tau do umposola Puang Yesus, menge tipungo teyyena, pano di Kayafas ang handang pongkahana imang donetoo.
43018025	Donetoo Simon Petrus mengeke' ke'de' mamindu. Nakutanaing yato tau ang nasibahaing di hao naoatee, "Darakae' dio ne mesa pahsikolana inde yaling tau?" Ampo' natimba' Petrus ma'baho naoatee, "Äh tadiaä'!"
43018026	Donetoo aha mesa sabua'na handang pongkahana imang, solasohonna yato tau ang puha natepä'i talinganna ta Petrus, mekutana toe' pano naoatee, "E, darakae' dio ang kuita di hipe yato di bela' sibaha-baha inde yaling tau?"
43018027	Mentimba' bung Petrus ma'baho naoatee, "Tadia kodi'!" Donetoo, ya' tahpa mentuhturuu'mi mane'.
43018028	Tahpana buhka' baya, ya' sika umposolang Puang Yesus mengkalao di dasanna Kayafas lupano di dasanna Tuambahsa' Pilatus. Ampo' inde mai to Yahudi ang mamposola dai sika naaku mentama aka' la diangka' kärähko' situhu' ada'na ke mentamai di dasanna tau ang tadia to Yahudi. Anna pemala toi ungngande andeang Paska ampo' inang dai mala ke lella'i diangka' kärähko'.
43018029	Dianto anna sohommi Tuambahsa' Pilatus untammui yato tau mai'di anna nakutanaii naoaintee, "Aka kasalaanna inde tau anna umposolai sule?"
43018030	Sika mentimba'mi naoatee, "Ponna ke la dai aha kasalaanna, ya' daete' la kibahaingko sule."
43018031	Naoa buminte Pilatus, "Ya' do posolaia' anna unghohto' toboia' dio aka kasalaanna situhu' atohammua'." Sika mentimba'mi yato to Yahudi naoatee, "Ampo' daangkang dipabei untahungkung mate tau ang kekasalaang."
43018032	(Ingkänna inde dahi anna malai sundung tula'na Puang Yesus didiona lalang kamateanna ang hali natula' dolu.)
43018033	Sumuleng Pilatus tama di huäng dasanna ang si naongei manghohto' anna untambaii Puang Yesus nakutanai naoaintee, "Diongka ne tomarayanna to Yahudi?"
43018034	Mekutana salang Puang Yesus naoatee, "Lemba' yalindaka mai di inahammu nee pekutanammu, bahtu' aharaka tau senga' ang puha mampainsangngio didiona Kalaeku?"
43018035	Mentimba' Pilatus naoatee, "Ungnginsang siang tadiaä' to Yahudi! Inde mai tau ang mampapesahkao anna mambahao sule, dianto sola bohtomu siang sibaha kapala-kapala imang. Dahi aka ang puha umbabe?"
43018036	Ma'tula'mi Puang Yesus naoatee, "Katomarayaangku dai sule yaling mai inde di lino. Aka' ke la sule yalingngi mai di lino, ya' napetunduimä'te' ingkänna petauangku anna dä' nasahka to pambahananna to Yahudi. Ampo' inang dai sule yaling mai di lino katomarayaangku."
43018037	Nakutanai sala bung Pilatus naoaintee, "Dahi ke noai nee, tomarayarakako?" Mentimba'mi Puang Yesus naoatee, "Ya' kalaemu tubung dio ang mansangaiä' tomaraya. Setonganna nasuhung dahiä' anna suleä' mentama di lino anna malaä' umpalanda' katahpa'ang. Dahi ingkänna tau ang untuhu'i katahpa'ang dianto ang umpehingngii pepakuhungku."
43018038	Naoa salake'te Pilatus "Akae' ne disanga katahpa'ang?" Donetoo le'ba' bung tama di aneang Pilatus anna ma'tula'i pano di to Yahudi naoatee, "Daponalae' aha kulambi' kasalaanna moi poro la mesa inde tau.
43018039	Ampo' situhu' ada'mua' si kulahpa' loloingkoa' mesa to ditahungkung ke lambi' bumi allo pa'rame-rameang Paska. La ungngakurakaa' ke kulahpa'i inde Yesus, tomarayammu?"
43018040	Para-parang sika mentimba' mekoha naoatee, "Dai! Tadia nee! Barabas lahpa'ingkang!" (Inde ta Barabas dianto mesa tau karake ang si umpa'bali to ma'pahenta.)
43019001	Pihsananna Pilatus unsuong tantarana umpohetong Puang Yesus.
43019002	Puhai napohetong, sika napapiaming songko' kedui mane nasongko'ing. Puhai yatoo, sika ungngalang kaya' ang sinnoa hupanna ang si napake tomaraya anna nakaya'ing,
43019003	mane sibala'-bala'i pano di olona anna naoaitee, "Tabe', Tomarayanna to Yahudi," laona siang nasitampiling-pilingngi.
43019004	Puhai yatoo, sohong bumi Pilatus anna naoaite pano yato di tau mai'di, "Itaia', kupamatimmingkoa' di olomu anna malai ungnginsang asangnga' aka' dae ko aha kulambi' kasalaanna."
43019005	Ya' sohommi Puang Yesus mesongko' dui anna mekaya' sinnoa kaya'na tomaraya. Naoante Pilatus, "Itangnga'to inde tau."
43019006	Tahpana sika ungngita Puang Yesus yato to pandaka anna kapala-kapala imang, sika kohang naoatee, "Toke'i! Toke'i dai' di kayu sitambeng!" Naoa bunte Pilatus, "Alaia' mai anna untoke' toboia' dio, aka' dai kodi' aha kulambi' kasalaanna."
43019007	Mentimba'mi to Yahudi naoatee, "Situhu' ada'ki' ne tau sihatang ditahungkung mate aka' unsanga Kalaena Änä'na Puang Alataala."
43019008	Tahpana nahingngi Pilatus yato ang sika natula', ya' tuhtuang mahea'mi.
43019009	Dianto anna umposolang Puang Yesus sumule tama di dasanna anna nakutanaii naoaintee, "Umbae Dio ungkasulei?" Ampo' dai aha mentimba' Puang Yesus.
43019010	Naoa sala buminte Pilatus, "Akana dai ungngaku untimba'iä'? Pahallu ungnginsang kodi' indee ma'kuasaä'. Malao kulahpa', malao kupatei."
43019011	Mentimba'mi Puang Yesus naoatee, "Ponna ke tadiai Puang Alataala umbeao kakuasaang, dai aha kakuasaammu pano di Kalaeku. Dianto anna kekasalaang puhaine' tau ang mambehoä' mating andana kalaemu."
43019012	Donetoo pemala liung Pilatus la ullahpa' Puang Yesus ampo' sika koha to Yahudi naoatee, "Ponna ke ullahpa'i ne tau, ya' umpa'balimote' disanga Kaisar. Aka' tau ang unsanga kalaena tomaraya umpa'bali Kaisar."
43019013	Nahingnginna Pilatus yato tula'naii, ya' umposolang Puang Yesus sohong yaling mai anna mohko'i di ohko'ang panghohto'ang di hao di mesa ongeang malua' ang yaling di basa Ibrani disanga 'Gabata,' bahtuanna: Sali Batu.
43019014	Donetoo umbai durummi allo, sangngalloke' anna dipahandu'mi pa'rame-rameang Paskana to Yahudi. Naoante Pilatus pano di tau mai'di, "Indeengnga' tomarayammu."
43019015	Sika koha bumi naoatee, "Pateii ne tau! Pateii! Toke'i dai' di kayu sitambeng!" Mekutana sala bung Pilatus naoatee, "La kutoke' si'daraka inde tomarayammua'?" Mentimba' kapala-kapala imang naoatee, "Dai aha tomarayangki' ang senga', supung mesa, dianto Kaisar."
43019016	Ya' nabehoming Pilatus inde Puang Yesus pano di tantara do sika natoke'. Donetoo yato setantaraang sika ungngalang Puang Yesus anna nabahai le'ba'.
43019017	Ya' le'ba'mi Puang Yesus umbulle kayu sitambeng ang la dipantoke'i ludai' di mesa tanete saohko' ang yaling di basa Ibrani disanga 'Golgota,' bahtuanna: Ongeang Kahuhhung.
43019018	Dianto inde ang dipantoke'i sibaha derua tau senga', mesa tando di kuananna anna mesa tando di kaihinna.
43019019	Yato setantaraang nasuo toe' Pilatus umpadehke' papang-papang yaho di patu bää'na Puang Yesus. Di hao yato di papang tiuki' naoatee, |scYesus to Nazaret, Tomarayanna to Yahudi.|r
43019020	Yato ongeang ang dipantoke'i Puang Yesus dai makahao umpellei bohto lambi' mai'di liu to Yahudi umbata yato pangnguki' aka' tiuki' yaling di tallu basa, dianto: Ibrani, Latin anna Yunani.
43019021	Naoante kapala-kapala imang pano di Pilatus, "Daungnguki'i ungngoatee, 'Tomarayanna to Yahudi,' ampo' uki'i oaitee, 'Unsanga Kalaena Tomarayanna to Yahudi.' "
43019022	Natimba'mi Pilatus naoatee, "Aka ang puha kuuki' dang mala dibala'-bala'i."
43019023	Puhanna sika untoke' Puang Yesus yato uhpa' tantara, ya' sika naalang pakeanna anna napereuhpa'i napopantang. Mane naala toine' yato kaya' kalambe'na ang ditannung mahasa-hasa, dai aha pandäi'anna.
43019024	Sika sioa-oaminte yato tantara, "Daaa'ne' taseu'-seu'i inde kaya' kalambe'na aka' manangngi ampo' tahui'ingnga'ne' sihsä' anna menna ang manghui' kalambe'na, ya' dianto mangngala." Ingkänna indee dahi anna sundungngi aka ang tiuki' yaling di Suha' Masero ang naoatee, "La sika untaha-taha pakeangku anna unghui'ing sihsä' kaya' kalambe'ku." Ingkänna indee nababe si'da yato tantara.
43019025	Sidungku' yato kayu sitambeng ang naongei Puang Yesus ditoke', ke'de' di hao indona sibaha indouhena, siullu'na indona. Noa tunne' Maria bahinena Klopas anna Maria Magdalena di hao toe' donetoo.
43019026	Tahpana Puang Yesus ungngita indona anna pahsikolana ang handang napakamaya ke'de' sibaha-baha, ya' ungngoaminte indona, "O Indo', dianto ne änä'mu."
43019027	Mane mennenne'i pano yato di pahsikolana ang handang napakamaya anna naoaitee, "Dianto ne indomu." Napahandu' donetoo, ya' tohhong indona Puang Yesus sibaha di hao di dasanna yato pahsikolana.
43019028	Inang nainsang Puang Yesus naoate ingkänna ang la naolai dahi asammi. Dahi anna malai umpasundung aka ang tiuki' yaling di Suha' Masero, dianto anna ma'tula'mi naoate, "Mahähängngä'."
43019029	Yato di hao aha mesa kahaho punno angkoro' ang mainsummi. Ya' sika ungngalang lomo' anna natomme'i naung. Mane napadehke'i pano di pote'na mesa tangke kayu hisop anna nadoangngi dai' di suana Puang Yesus.
43019030	Ya' namimmi'mi Puang Yesus anna naoaitee, "Tehpu'mi pole'!" Pihsananna lumpeng bää'na anna pohsu'i penanahanna.
43019031	Yato to pambahananna to Yahudi dai naaku ke titoke' loloi bahkena tau lambi' di allo katohhoang, londonang donetoo aka' la sika umpakahoa' pa'rame-rameang Paskana. Dianto anna sika napalaung pano di Pilatus ke la malai dibahe asang lono'na yato to ditoke' anna baha' matei. Mateitoo, ya' dipatuhummi bahkena yaho mai di kayu sitambeng. Aka' naonge ditoke'i Puang Yesus sangngallorang supu anna lambi'mi allo katohhoang.
43019032	-
43019033	Ya' sika napabeing Pilatus, dahi le'ba'mi sangngaka-sangngaka tantara do umbahe lono'na to ditoke'. Ampo' yatorang supu derua to ditoke' ang sika nabahe lono'na aka' matenne' Puang Yesus, dahi danne' mangki' sika napanoa.
43019034	Ampo' mesa di alla'na yato tantara undoke kasihinna Puang Yesus, ya' sohommi haha sitonda uhai.
43019035	(Tau ang mangngita liu donetoo dianto ang mampepakahebaing anna malaia' umpetahpa'. Dahi tahpa' si'da-si'da ingkänna indee ang nasa'bii. Anna nainsang naoatee tahpa' si'da-si'da.)
43019036	Ingkänna indee dahi anna malai sundung asang samai ang tiuki' yaling di Suha' Masero ang naoatee, "Inang dai aha la dibahe moi poro mesa bukunna."
43019037	Anna aha toe' tiuki' yaling di Suha' Masero naoatee, "La sika napahandang yato ang puha nabuno."
43019038	Puhai yatoo, le'ba'mi Yusuf to Arimatea mehumala' pano di Pilatus ke la malai ungku'bu' bahkena Puang Yesus. (Setonganna inde Yusuf mesa toe' to pentindo'na Puang Yesus ampo' dai napatandaang sakali aka' mahea' pano di to pambahananna to Yahudi.) Ya' natahimbo si'dang Pilatus yato palaunna. Le'ba'mi do naala.
43019039	Ang nasibahaing ta Yusuf donetoo dianto ta Nikodemus. (Inde Nikodemus mesa tau ang hali dolu umpellambi'i Puang Yesus di bengi.) Ya' le'ba'mi sibaha umbaha umbai tallumpulo kilo matingnginna pakuli disanga mur anna gaharu ang si dipapano di bahkena to mate anna dai baha' bosi.
43019040	Yato to deruai le'ba'mi umpatuhung bahkena Puang Yesus, mane nabalungngi napasibalung yato pakuli situhu' ada' pa'tomateanna to Yahudi.
43019041	Sidungku' yato ang dipantoke'i Puang Yesus aha di hao sallimbo bela' ang naongei yaling ku'bu' batutung ang dake' aha dipampatamai to mate.
43019042	Aka' marungku' yato ku'bu', londonang aka' la dipahandu'mi allo katohhoang, ya' diang meroho sika napangku'bu'i.
43020001	Tahpana allo Mingku di buhka' baya, le'ba'mi Maria Magdalena pano di ku'bu'. Lambi'na pano ungngitang batu pelapa' ku'bu' tikisu'rang nei' umpellei ongeanna.
43020002	Tahpa sumule siang ma'lumpa'-lumpa' do umpeäng Simon Petrus sibaha pahsikola ang napakamaya Puang Yesus. Natula'ing yato ang naita naoatee, "Oa', lo'bämmia' ku'bu'na Puang! Dai kuinsang umba napampaongei."
43020003	Ya' tahpa le'ba' siang ta Petrus sibaha solana pano yato di ku'bu'.
43020004	Inde to deruai sahing lumumpa' ampo' madihhi' puha nei' yato solana lambi' pano yato di ku'bu'.
43020005	Melluhkung anna mengngollengngi tama yato di ku'bu' nanenne'i, ya' pebalundang supu naita yaling, ampo' dai mentama.
43020006	Tahpana sule ta Simon Petrus, ya' tahhi'-tahhi'mine' tama yato di ku'bu' unnenne'i pebalung ang titoko yaling.
43020007	Yato pebalung ang diba'ba'ing bää'na Puang Yesus tilolong nei' anna tipatoko senga'i.
43020008	Pihsananna tama tunne' yato pahsikolana ang senga' ang dolune' lambi' pano di ku'bu'. Nanenne'ing yatoo anna napetahpa'i.
43020009	(Lambi' tempo donetoo dake' sika nainsang aka bahtuanna ang tiuki' yaling di Suha' Masero didiona pahallu tuho sumule di hoi' mai di kamateang.)
43020010	Puhai yatoo, ya' sika sumuleng pano di dasannaii.
43020011	Ke'de'mi ta Maria di hao di behinna ku'bu' menge ma'duseng-duseng. Lella' dumuseng laona siang mengngolleng tama di ku'bu'.
43020012	Tahpa ungngitaranne' derua malaeka' mekaya' mabusa mohko' yaling yato ang naonge dolu tilampa' bahkena Puang Yesus, mesa tando di pembää'anna anna mesa tando di pembihti'anna.
43020013	Mekutanang yato malaeka' yaling mai naoatee, "O Indo', akae dio undusengngi?" Naoante mentimba', "Puangku puha naala tau. Dai kuinsang umba napampaongei."
43020014	Puhai ma'tula' inde Maria mensaileng pano di kebo'na. Ya' ungngitang Puang Yesus ke'de', ampo' dai natandai naoate Puang Yesus yato ang naita.
43020015	Mekutanang Puang Yesus naoatee, "O Indo', akae dio undusengngi? Mennae dio umpeäng?" Ampo' inde Maria nasangae' to pambahahsi bela' yato ang menge mampa'karai. Dianto anna mentimba'mi naoatee, "O Pua', Diorakae' umparendei inde bahke ang aha yaling di ku'bu'? Ponna Dio, kalemuiä' tula' manahpaingkä' umba umpampaongei anna malai do kuala sumule."
43020016	Naoa bunte Puang Yesus, "O Maria." Tahpa mengkolimmi ta Maria pano di Puang Yesus anna ma'karai yaling di basa Ibrani naoatee, "Rabuni!" ang bahtuanna "Tuangkuhungku!"
43020017	Naoante Puang Yesus, "Dakä' mala ungnganti aka' dakä' aha mao dai' di Ambeku, ampo' inang la maorä'tee'. Dahi pahallu umpainsangngi asang to pentindo'ku ang kuangka' solasohongku. Oaingkä'tee, 'Dang masae anna maomä' dai' di Ambeku ang umpoambe toua' dio, Dehatangku ang umpodehata toua' dio.' "
43020018	Dianto anna le'ba'mi Maria do napepakahebaing, aka' puhang silambi' Puang Yesus. Anna natula' asangnging yato ang puha naoaing.
43020019	Donetoo di allo Mingku di bengi, ma'himpummi pahsikolana Puang Yesus di mesa dasang anna sika untana' asangngi babana aka' sika mahea' pano di to pambahananna to Yahudi. Pihsananna nei' sulee' Puang Yesus anna tahhi'i ke'de' yaling di tängngä-tängngänaii anna ma'karai naoatee, "Salama' mating di dioa'."
43020020	Puhai ma'tula' noa, ya' umpepaitaming teyyena anna kasihinna. Sika kahsi liung aka' naita anna nainsang naoatee tuho si'dae' sumule.
43020021	Naoa sala bunte Puang Yesus, "Salama' mating di dioa'. Umba noa nasuoä' Ambeku tama di lino, noa tunto Kodi' dinoa la kusuokoa' mao do umpepainsangnging inde kaheba."
43020022	Mane umpembuhhu'ing penanaha anna naoaitee, "Tahimboia' inde Inaha Masero.
43020023	Ponna ke ungngampungngikoa' kasalaanna mesa tau, ya' naampungngi toete' Puang Alataala. Ampo' ponna ke daia' ungngampungngi, ya' datoete' naampungngi Puang Alataala."
43020024	Ta Tomas (ang si disangai toe' 'To Hambung'), dianto mesa pahsikolana Puang Yesus di alla'na to sampulo derua. Donetoo daine' ma'himpung sibaha solana naonge sulei Puang Yesus.
43020025	Ya' napainsangnging solana naoaintee, "Puhamang kami' ungngita Puang Yesus." Ampo' natimba' ta Tomas naoatee, "Ke dake' paita matangku anna ke dake' kupentohse'ing inde hängkä'ku pano di teyyena yato di lalang päso'; noa tunne' ke dake' kupengnguluing inde teyyeku pano di kasihinna, ya' inang dasi'da-si'dake' kupetahpa'."
43020026	Sammingku puhanna yatoo, ma'mesa-mesa bumi pahsikolana Puang Yesus yato di dasang, ampo' di hao buke' inde Tomas donetoo. Dai masae sule buranne' Puang Yesus anna pihsa'i ke'de' di tängngä-tängngänaii, moinnakato anna titana' asangngi baba. Ma'tula'i naoatee, "Salama' mating di dioa'."
43020027	Pihsananna ungngoaminte ta Tomas, "O Tomas, itang inde lalang päso' di teyyeku anna maimo pentohse'ing hängkä'mu tama. Ita toine' inde lalang doke di kasihingku anna umpengnguluing teyyemu tama. Dahi damong umbata-bata, ampo' pampetahpa' si'da-si'damo."
43020028	Naoante Tomas mentimba', "Dio Puangku anna Dehatangku!"
43020029	Naoa sala buminte Puang Yesus, "Umpetahpa'mi pole' aka' ungngitamä', i? Ampo' kahsine' tau ang mampetahpa' moinnakato dakä' naita."
43020030	Mai'dike' tanda ang mepusa'-pusa' nababe Puang Yesus di olona pahsikolana, ang dai aha tiuki' yaling inde di suha'.
43020031	Ampo' nasuhung tiuki' ingkänna ang aha done indee anna malai umpetahpa' ungngoatee Puang Yesus dianto To Dilanti' la Mepasalama', Änä'na Puang Alataala. Dia tuke' anna malai untahimbo katuhoang sapano-panona aka' umpetahpa' yaling di sanganna.
43021001	Pihsananna umpepaita buming Kalaena Puang Yesus pano di pahsikolana di hoi' di behing Le'bo' Tiberias. Noa indee tohodolunna:
43021002	Pihsang tempo indee sangngaka-sangngaka pahsikolana, dianto: Simon Petrus, Tomas ang si disanga 'To Hambung,' Natanael ang sule di hao mai di Bohto Kana di Galilea, derua änä'na ta Zebedeus anna ahake' derua ang senga', sika tihimpung di hoi' di behing le'bo'.
43021003	Naoante Simon Petrus pano di solana, "La maoä' ko modala." Sika natimba'mi naoatee, "La mao touang kami' mempola." Ya' sika mendai' siang di lopinna anna le'ba'i. Ampo' donetoo napesambengii modala, daliui aha bau naala moi poro la mesa.
43021004	Tahpana la timbimmi allo, ke'de'mi Puang Yesus di hipe di behing le'bo' ampo' dai sika nainsang naoate Puang Yesus yatoo.
43021005	Mekutanang Puang Yesus pano diii naoatee, "Oa' sammuane, aharaka pealammu?" Para-parang mentimba' naoatee, "Dai aha."
43021006	Naoante Puang Yesus pano diii, "Pensambangngingnga' ne dalamu pano di tando kuananna lopimmu anna malaia' aha bau ungngala." Ya' sika napanoa si'dang. Tahpana nahui' yato dalana, dakale nabela nabua' dai' di lopi tandana matingngi si'da-si'da aka' punnong bau.
43021007	Ya' ma'karang yato pahsikolana Puang Yesus ang napakamaya pano di Petrus naoatee, "Tantu anna Puangngi indoo!" Nahingnginna ta Petrus, Puang Yesus-e', tahpa mekaya' siang anna mengkahtibei naung di le'bo', molangi bete'.
43021008	Yatone' pahsikolana ang senga' sika melolane' molopi lella' unghui' yato dala ang punno bau, aka' dasiang makahao, umbai sangngatu' supu mete' alla'na.
43021009	Tahpana sika lambi' bete' anna tuhummi yaho mai di lopinna, ya' sika ungngitang api meahha menge dipantunui bau anna aha toe' roti.
43021010	Naoante Puang Yesus pano diii, "Bahaia' ne mai sisangngaka baummu ang mane ungngala."
43021011	Ya' dai'mi Simon Petrus di lopinna anna unghui'i yato dala ang punno bau sikäyyäng pano di kalantanang. Mai'dinna yato bau sangngatu' limampulo tallu, ampo' moinnakato noa, ya' dai maaka yato dala.
43021012	Ma'kara bung Puang Yesus pano diii naoatee, "Maimokoa', potindä'." Donetoo ingkänna pahsikolana, dai aha ang bahani mekutana naoate, "Mennao setonganna?" aka' sika nainsammi yaling di inahanna naoate Puang Yesus yatoo.
43021013	Pihsananna mendungku'mi Puang Yesus mane ungngalai yato roti anna nasusaing pano diii, sika naande. Noa tunne' yato bau.
43021014	Dianto inde kapentallunna Puang Yesus umpepaitaing Kalaena pano di pahsikolana tahpana tuho sumule di hoi' mai di kamateang.
43021015	Puhai sika mande, mekutanang Puang Yesus pano di Simon Petrus, änä'na Yohanes, naoatee, "O Simon, ungkalemui si'da-si'darakakä' la'bi andana pa'kalemunna solamu?" Mentimba'mi Simon Petrus naoatee, "Io Puang, ungnginsang tobou Dio kukalemui si'da-si'dao." Naoaminte Puang Yesus, "Kambi'ingkä' petauangku sihapang änä' dombaku."
43021016	Mekutana sala bumi Puang Yesus kapendoanna naoatee, "O Simon, ungkalemui si'da-si'darakakä'?" Mentimba' bumi Simon Petrus naoatee, "Io Puang, ungnginsang tobou Dio kukalemui si'da-si'dao." Naoa buminte Puang Yesus, "Kambi'ingkä' petauangku sihapang dombaku."
43021017	Nakutanai sala bumi Puang Yesus kapentallunna naoaintee, "O Simon, ungkalemui si'da-si'darakakä'?" Ya' mapi'di'mi inahanna Simon Petrus aka' pentallung kalerang nei' napa'kutana-tanai Puang Yesus. Mane mentimba'i naoatee, "O Puang, ungnginsang asang ingkänna-ingkänna siamo. Ungnginsang toi umba noa pa'kalemungku mating." Naoa buminte Puang Yesus, "Kambi'ingkä' petauangku sihapang dombaku.
43021018	Kutula'ingko setonganna naonge mahäti'kangko si unsalipii tobouo dio kalaemu anna maoo kalao-lao situhu' pampemalanna inahammu. Ampo' ke to baha'mo dako' la umpentandorangngingko supu teyyemu anna napungoo tau, mane nabahao pano di ongeang ang dai la ungkärä'i."
43021019	(Inde ang naoa Puang Yesus untula' lohpo' umba la noa kamateanna ta Petrus dako' ang la umpamatande Puang Alataala.) Puhai yatoo naoaminte Puang Yesus, "Tindo'ä'."
43021020	Mensaileng ta Petrus pano di kebo'na, ya' ungngitang yato pahsikolana Puang Yesus ang napakamaya, yato ang mohko' dolu di behinna Puang Yesus naonge sika mandei anna mekutanai naoatee, "O Puang, menna inde ang la mambalu'o?"
43021021	Naitanna Petrus, ya' mekutanang pano di Puang Yesus naoatee, "O Puang, umbanne' la noa indee?"
43021022	Natimba'mi Puang Yesus naoaintee, "Ke la hapangannai pemalaä' anna tuho loloi lambi' kasuleangku kapendoanna, ya' tadia ang la ungnginsang. Ampo' dio, tindo'ä'!"
43021023	Dianto anna tisembu'mi kaheba di alla'na pahsikolana Puang Yesus naoatee, "Daine' are' la mate yatoo." Ampo' setonganna dai aha naoate Puang Yesus, "Daine' la mate," supunne' naoatee, "Ke la hapangannai pemalaä' anna tuho loloi lambi' kasuleangku kapendoanna, yatoo tadia ang la ungnginsang."
43021024	Dianto inde pahsikolana ang mansa'bii didiona ingkänna indee ang dahi, anna dianto ang mangnguki'. Lambi' mala tainsang taoatee yato kasa'bianna tahpa' si'da-si'da.
43021025	Setonganna mai'di liuke' kaha-kaha senga' ang hali nababe Puang Yesus, ampo' ponna la diuki' asang ingkänna yatoo, ya' umbai dai la sihoa tama asang di lino yato ingkänna suha' ang la diuki'.
44001001	O Teofilus, yaling di suha'ku ang uhuna kupamalesong ingkänna pembabena Puang Yesus, noa pengkähänganna noa pepakuhunna,
44001002	lambi' di tempona tiängkä' dai' di suruka. Naonge dake' dai' di suruka, sibaha kakuasaanna Inaha Masero umpahenta ingkänna rasul ang puha napillei ang la mampembabeing.
44001003	Puhanna mate, pemmai'ding umpepaitaing Kalaena pano di ingkänna rasul. Anna umbabe mai'di tanda anna malesoi dioatee tuho sumule. Aka' uhpa' puloke' allona si naola umpellambi'i rasulna anna natula'ing didiona Kapahentaanna Puang Alataala.
44001004	Pihsang tempo tihimpung bumi mande sibaha rasulna anna ma'pahentai naoatee, "Daumpelleia' Bohto Mahoa' Yerusalem. Empeiia' pa'dandinna Ambeku situhu' ang puha kutula'ingkoa'.
44001005	Aka' Yohanes supung uhai ang napake mantero', ampo' dioa' yaling di sangngakake' allona la ditero'koa' Inaha Masero."
44001006	Tempona ma'himpung Puang Yesus sibaha rasulna, sika mekutanang pano naoatee, "O Puang, la dinoaraka la umpake'de'i sumule kapahentaantaa' to Israel?"
44001007	Natimba'mi Puang Yesus naoatee, "Supung Ambeku ang mampama'tantu. Daia' dio mangki' ungnginsang, aka' ingkänna yatoo kakuasaanna Ambeku.
44001008	Ampo' dioa' la untahimbokoa' kakuasaang naonge anna tuhungngi Inaha Masero mating di dioa', anna la mendahikoa' sa'bingku mengkalao dinne di Yerusalem, di ingkänna Yudea, naung di Samaria, lambi' pano di siku-sikunna lino."
44001009	Puhanna ma'tula', naitang rasulna tiängkä' dai' di langi' lambi' nahehengngi salehu'. Ya' dang landa' sika naita.
44001010	Lella'ke' sika tonga dai' di langi', tahpa ungngitarang derua tau mekaya' mabusa di behinna.
44001011	Ya' tahpa ma'karang yato tau naoatee, "Oa' to Galilea, akana sika ke'de' kalekoa' mennenne' dai' di langi'? Napelleimokoa' Puang Yesus tiängkä' dai' di suruka, ampo' inang la sumuleete' yaho mai sinnoa inde ang ungngitaa' tiängkä' dai' di suruka."
44001012	Ya' sumuleng yato rasulna lubete' di Yerusalem mengkalao di mesa tanete disanga Tanete Zaitun ang sipandipe siang Yerusalem.
44001013	Tahpana lambi', dai'mi di mesa loteng, ongeang ang si naonge tohho Petrus anna Yohanes, Yakobus anna Andreas, Filipus anna Tomas, Bartolomeus anna Matius, Yakobus änä'na Alfeus, Simon, ang mentama di kakalebuanna to umbali kapahentaang Roma, anna Yudas änä'na Yakobus.
44001014	Sangka' umpamesa lolo inaha ma'sambayang sibaha sangngaka-sangngaka bahine, sinnoanna Maria indona Puang Yesus, anna siullu'na Puang Yesus.
44001015	Allo donetoo ke'de'mi Petrus yaling di alla'-alla'naii ang tihimpung, umbai sangngatu' dompulo tau mai'dinna, anna ma'karai naoatee,
44001016	"Oa' ingkänna solasohongku, sundummi ihsinna Suha' Masero, yato ang napalambi' lohpo' Inaha Masero ungngolai Tomaraya Daud, didiona ta Yudas ang umpatuhoi yato tau ang unsahka Puang Yesus,
44001017	moinnakato anna dihekeng tuke'ne' dolu solaki' anna ungngala toe' baheang yaling di pengkähängangki'.
44001018	(Yato doi' sahona ta Yudas naonge umbabei kakarakeang, puhang naalliing sallimbo tampo. Ya' diang naongei tahpa tipalumbäng lambi' tehse kompenna anna sohongngi ihsinna.
44001019	Anna kaha-kaha yatoo nainsang asang tau ang yaho di Yerusalem lambi' yato tampo sika nasangai situhu' tula'na: 'Hakal Dama' ang bahtuanna: Tampo Haha.)
44001020	Aka' puha tiuki' yaling di suha' Pampudiang naoatee: 'Pabei tomande'i lo'bäng ongeanna anna pabeii mahulla-hulla;' anna: 'La naala tau senga' pangka'na.'
44001021	-
44001022	Dahi la pahallu diala mesa tau ang la manghängngängngiang yaling mai di alla'-alla'na yato ang si kiposola lolo naonge sibahakang Puang Yesus, napahandu' di pantero'anna Yohanes lambi' di tempona Puang Yesus tiängkä' dai' di suruka napelleiang, anna malai para-paraang unsa'bii didiona katuhoanna sumule."
44001023	Ya' sika natuhong derua tau, mesa disanga Yusuf ang si disangai Barsabas, anna si disanga toe' Yustus, anna ang kaderuanna disanga Matias.
44001024	Sika ma'sambayammi anna malau naoatee, "O Puang, Dio ullosa tama di inahanna simesa-mesa tau. Tuhoi menna kahang la umpake inde derua tau
44001025	yaling inde di pengkähängang la mendahi rasulmu. Aka' pahallu la aha bala'na ta Yudas ang umpellei inde pengkähängang, aka' le'ba'mine' naung di ongeang ang inang sihatang naongei."
44001026	Sika undohe'mi sihsä' mane pantangngi manghui' yato to deruai. Ya' Matias ang manghui' yato kalambe'na. Ya' dianto ang la unghängngängngi yato to sampulo mesa rasulna Puang Yesus.
44002001	Tahpana lambi' allo Pentakosta, ma'himpummi yato ingkänna to mampetahpa' di mesa ongeang.
44002002	Pihsananna sika nahingnging noa memuhhunna pepahi käyyäng tuhung yaho mai di langi' umpunnoi yato dasang ang naongei sika mohko'.
44002003	Ya' sika ungngitang noa lila api puhpu tisembu', unghampoi asang yato tau ang yaling di dasang.
44002004	Sika napunnoi Inaha Masero lambi' manähäng asang umpake ma'kahupa-hupa basa, situhu' kara ang napalosai Inaha Masero ang la natula'.
44002005	Donetoo yaho di Yerusalem aha tohho to Yahudi ang luhao mai di ma'kahupa-hupa bohto di lino ang si untuhu'i si'da-si'da Puang Alataala.
44002006	Nahingnginna tau mai'di yato ang memuhhung, sibuhsu'-buhsu'mi sule sisihpi'-sihpi'. Sika tungke'du' asammi aka' pantang unghingngi basana napake yato to mampetahpa' ma'kara-kara.
44002007	Pusa' asammi anna sipa'tula'-tula'i naoatee, "Tadiarakate' to Galilea inde ang ma'kara-kara?
44002008	Aka boi anna malai pantang unghingngiingkea' basata natula'?
44002009	Noannaa' kita' to Partia, to Media, to Elam, ihsinna Mesopotamia, Yudea anna Kapadokia, Pontus anna Asia,
44002010	Frigia anna Pamfilia, Mesir anna Libia ang sirungku' Kirene; anna ang sule di lau' mai di Roma
44002011	(noa ang inang to Yahudi noa toi tau senga' ang untuhu'i ada' Yahudi), to Kreta anna to Arab; tahingngi asangnga' ma'kara-kara umpake basataa' didiona kaha-kaha ang mepusa'-pusa' nababe Puang Alataala."
44002012	Sika tungke'du'mi anna pusa'i lella' sipa'tula'-tula' naoatee, "Aka disanga bahtuanna indee?"
44002013	Ampo' aha sia tung nei' sangngaka-sangngaka tau ang mampetaha-tahai naoatee, "Inde mai tau sika malango aka' mai'di liu angkoro' naenu'."
44002014	Ampo' tahpa ke'de' ta Petrus sibaha yato to sampulo mesa solana napekäyyängngi ma'kara pano yato di tau mai'di naoatee, "Oa' to Yahudi anna ingkämmua' ihsinna Yerusalem, pengnginsangngiia' anna umpayaling manahpai di inahammua' inde karangku.
44002015	Inde mai tau daete' malango sinnoa pansangaimmua' aka' dinoa mane tehte' kamehsa mebengngi'.
44002016	Ampo' dianto indee ang puha napepainsangnging Nabi Yoel naoatee,
44002017	'La dahi yaling di allo katämpä'anna sinnoa karanna Puang Alataala naoatee: La kubea Inahangku pano di ingkänna hupatau, lambi' peänä'ammua' la ullombung karangku. Noa toi pano di ingkänna to mahäti'mua' la kaita-ita, anna pano di ingkänna to baha'mua' la natikaitaing yaling di pangngipi.
44002018	Noa toi pano di ingkänna sabua'ku muane anna bahine, la kubea Inahangku di allo yatoo anna la umpalambi'i samai kaha-kaha ang la kupainsangngiing.
44002019	Anna la kupadahi mai'di tanda ang mepusa'-pusa' yaling di lino sinnoanna haha, api, sibaha hambu ang mapulu' anna ma'kahupa-hupa tanda yaho di langi'.
44002020	La dai aha mata allo lambi' la malilling, anna bulang la malehähhä' noa haha, akinna aha allo kasuleanna Dehata. Yato allo ang käyyäng la punnong pole' kamatandeang.
44002021	Ampo' donetoo, pano di menna-menna ang mengkamala' dai' di Dehata, dianto ang la untahimbo kasalama'ang.'
44002022	O ingkämmua' to Israel, pehingngi manahpaia' inde karangku: Yato ang nahoa inde tula'ku dianto Puang Yesus to Nazaret, mesa ang natuho Puang Alataala. Aka' umbabe ma'kahupa-hupa tanda anna ang mepusa'-pusa' yaling di alla'-alla'mua' umpake kakuasaanna Puang Alataala anna nakapusa'i asang ingkänna hupatau sinnoa ang puha ungnginsangnga'.
44002023	Dianto ang puha dibeakoa' anna umpapetoke'ia' anna umpapepateii umpake to karake situhu' pahtuyunna Puang Alataala.
44002024	Ampo' napatuhong sumule anna nalahpa' Puang Alataala di hoi' mai di kamateang aka' inang dai mala la mate lolo.
44002025	Indee tainsangnga' aka' puha natula' lohpo' Tomaraya Daud didiona karanna Puang Yesus ang naoatee, 'Puang Alataala kupahandang lolo aka' Dia pesahpi' matoto'ku di hao di behingku lambi' dä' mala tirende.
44002026	Lambi' napunnoi kakahsiang inahangku anna sohong kamasannangang yaling mai di suaku, noa toi bätäng puntingku la unsa'ding kamalinoang,
44002027	aka' dä' umpabei la tohho yaling di kamateang anna datuke' la umpabei inde To Maseromu la bosi.
44002028	Dio ang puha mampatuhoiä' lalang lupano di katuhoang sumule anna umpatiala inahangku di tingngayomu.'
44002029	Dahi ingkämmua' solasohongku, kupasohongngingkoa' ihsi inahangku untula' didiona neneta Tomaraya Daud ang puhang mate anna puha diku'bu', anna ku'bu'na tontong loloke' taitaa' lambi' dinoa.
44002030	Dahi dai ma'tula' Tomaraya Daud didiona kalaena toboe', ampo' mesa toe' nabi, dahi nainsang naoate puha ma'dandi Puang Alataala anna napopindai pano, la napaohko'ing mesa peänä'anna yaho di ohko'anna.
44002031	Puha nainsang Tomaraya Daud didiona ang la nababe Puang Alataala lambi' natula' lohpo'mi katuhoanna sumule To Dilanti' la Mepasalama'. Tula'na yatoo naoatee, 'Aka' dai la napabei tohho yaling di kamateang anna datoi la bosi.'
44002032	Puang Yesusmitoo yato ang napatuho sumule Puang Alataala anna kami'mitoo ang mansa'bii.
44002033	Anna napaohko'mi Puang Alataala di tando kuananna, dianto ongeang kakeangka'ang, sibaha nabea kakuasaang, anna untahimbo Inaha Masero yato ang puha didandiing. Dianto ang nasuo yaho mai anna umpentamaii yato ang puha taita anna tahingngia'.
44002034	Aka' tadia Tomaraya Daud ang le'ba' dai' di suruka ampo' diane' ang ma'kara naoatee, 'Puha ma'kara Dehata pano di Tuangku naoatee:
44002035	Ohko'o di hao di tando kuanangku, lambi' ingkänna balimmu la kupadihoi'angngingko.'
44002036	Dahi pahallu ungnginsang si'da-si'da ingkämmua' to Israel dianto Puang Yesus ang puha umpapetoke'a', naängkä'mi Puang Alataala mendahi Dehata anna To Dilanti' la Mepasalama'."
44002037	Tahpana sika nahingngi kaha-kaha yatoo, tahpa manahong inahanna ingkänna tau di hao, lambi' mekutana pano di Petrus anna ingkänna solana naoatee, "Akang la kibabe?"
44002038	Natimba'mi Petrus naoatee, "Pengkatoba' asangkoa' anna behoia' kalaemu ditero' yaling di sanganna Puang Yesus, To Dilanti' la Mepasalama', anna malai dosammu diampungngi anna la nabeakoa' Inaha Masero Puang Alataala.
44002039	Aka' diongnga'too sibaha peänä'ammua' anna tau senga' ang makahao nahoa toe' pa'dandiang yatoo. Anna la mai'dike' tau natambai situhu' pahtuyunna Puang Alataala."
44002040	Ya' mai'dike' tula' senga' ang natula' pano yato di tau mai'di anna napa'sule-suleii naoatee, "Alaikoa' kalaemu yaling mai di alla'-alla'na inde mai to karake ang la untahimbo kamadahhaang anna malakoa' salama'."
44002041	Ingkänna ang untahimbo yato tula'na Petrus umbeho asang kalaena ditero'. Ya' allo donetoo kehängngämmi to mampetahpa' umbai tallung sa'bu tau.
44002042	Ya' sangka' tontong lolong untokei pepakuhunna rasulna Puang Yesus, anna tontong lolo ma'mesa. Si ma'mesa lolo mohko' umbika-bika roti naande para-para anna ma'sambayang.
44002043	Ingkänna tau ang di hao mahea' tahpana ungngita mai'di tanda mepusa'-pusa' sibaha ma'kahupa-hupa tanda ang napadahi Puang Alataala umpake rasulna.
44002044	Anna ingkänna yato to mampetahpa' ma'mesa lolo anna samai aka-akanna naampui sibaha-baha.
44002045	Noa ke ahai ang umbalu' aka-akanna, nabahe-bahe yato allinna pano di solana situhu' kapahalluanna.
44002046	Sibaha kamesaang inaha, si ma'himpung allo-allo yaling di Dasang Ada'na Puang Alataala anna umpasibala'-bala'i dasannaii naonge umbika-bika roti ungkalehai Puang Yesus anna mande para-para sibaha kamasannangang anna sangkalebu inahanna,
44002047	laona siang umpudi sanganna Puang Alataala. Nakärä'i asang tau anna allo-allo tuhtuang mai'di, aka' nahängngängngi lolo Puang Alataala ang lella' napasalama'.
44003001	Pihsang tempo di maloe tehte' tallu, ya' le'ba' bung Petrus sibaha Yohanes dai' di Dasang Ada'na Puang Alataala aka' la lambi'mi tempona ma'sambayang.
44003002	Donetoo aha mesa muane dibulle sule aka' makule, inang noa mengkalao dahi. Allo-allo si dipadiale di behing baba Dasang Ada'na Puang Alataala (ang si disanga Baba Mahahsa') anna malai si umpalau aka-aka pano di tau ang sule ma'sambayang.
44003003	Tahpana ungngita Petrus sibaha Yohanes la tamang di Dasang Ada'na Puang Alataala, ya' tahpa napalauing yato to makule.
44003004	Ya' nanenne'ing Petrus sibaha Yohanes mane ma'karai Petrus naoatee, "Nenne'iang mai."
44003005	Unnenne'ing Petrus sibaha Yohanes yato to makule aka' naoate yaling di inahanna, "Aka amo ang la nabeaä'?"
44003006	Ma'karang Petrus naoatee, "Bulahang sibaha pera' dai aha kuampui ampo' aka ang aha di kalaeku, dianto la kubeao. Yaling di sanganna Puang Yesus Kristus, to Nazaret, pellaomo!"
44003007	Natokeing teyye kuananna anna napake'de'i, ya' tahpa matoho siang bihti'na.
44003008	Tahpa ke'de' katibe-tibe anna kalao-lao lelengngi mane umpentindo'i Petrus sibaha Yohanes tama di Dasang Ada' lella' siang kabuäng-buäng anna umpudi sanganna Puang Alataala.
44003009	Anna ingkänna tau ang mangngita yato ang dipabono' kalao-lao sibaha umpudi Puang Alataala,
44003010	sika tahpa nainsang naoatee, "Dianto ang si mohko' di hao di alena di Baba Mahahsa'na Dasang Ada' si kapalau-lau." Ya' sika pusa' liung anna tungke'du' ungngita yato ang dahi pano di kalaena yato tau.
44003011	Umpentindo'i loloke' Petrus anna Yohanes yato tau tama di mesa ongeang ang si dioaintee: Serambi Salomo. Ya' suleng tau mai'di sisihpi'-sihpi' napellambi'i sika pusa' pihki'na.
44003012	Ungngitanna yato tau mai'di inde Petrus, ma'karang naoatee, "Oa' to Israel, akana pusa'koa' ungngita inde kadahiang, anna aka boi anna umpahandangngang noa yato ang kami' umpapellao inde tau umpake kakuasaang anna kamaseroang di kalaeki'?
44003013	Dehatanna neneta Abraham, Ishak anna Yakub puha umpamatande Sabua'na disanga Puang Yesus ang puhang umbehoa' pano di Tuambahsa' Pilatus anna umbahoi di olona, moinnakato pemalane' nalahpa'.
44003014	Ampo' umbahoikoa' dio To Masero ang To Maroho, anna umpalaukoa' to papateang pano di Pilatus la dilahpa'.
44003015	Yato tau ang mebea katuhoang lambi' sapano-panona puhaa' dio umpatei, ampo' napatuho sumule Puang Alataala di hoi' mai di alla'na to mate, anna didiona kaha-kaha yatoo kami' ang mansa'bii.
44003016	Aka' kapampetahpa'ang yaling di sanganna Puang Yesus lambi' matoho inde to makorong sinnoa ang ungngitaa', anna inde tau inang ungnginsammia'. Bono'mi koronna aka' kapampetahpa'anna yaling di sanganna Puang Yesus.
44003017	Oa' ingkämmu solasohongku, kuinsammi nasuhung umbabea' noa aka' bala' taungnginsannaa', noa dioa' noa toi to pambahanammua'.
44003018	Ampo' nasuhung napanoa Puang Alataala yatoo anna malai umpasundung aka ang puha natula' lohpo' ungngolai ingkänna nabi, ang naoatee, 'To Puha Kulanti' la Mepasalama' inang la ungngolai kamasuhsaang.'
44003019	Dahi pengkatoba'mokoa' di hao mai di ingkänna dosammu, sumulekoa' dai' di Puang Alataala, anna malai nasapuiingkoa' dosammu.
44003020	Anna malai napatialaingkoa' inahammu Puang Alataala anna nasuo bouingkea' sule Puang Yesus, To Dilanti' la Mepasalama'.
44003021	Puang Yesus la tohho yaho di suruka lambi' tempona umpadahi sumule ingkänna aka-aka, situhu' ang puha nadandi Puang Alataala umpake ingkänna nabi ang napillei mengkalao di pampahandu'anna.
44003022	Aka' puhang napepakuhuing Nabi Musa naoatee, 'Puang Alataala Dehatammu la umpaaha mesa nabi ang sinnoaä' yaling mai di alla'na solasohontaa'. Pehingngi manahpaia' ingkänna tula'na.
44003023	Anna menna-menna dai umpehingngii tula'na yato nabi, la dialaine' yaling mai di alla'-alla'taa' anna dipa'daii.'
44003024	Noa tunne' ingkänna nabinna Puang Alataala ang puha umpalambi' Bahtakaranna, napatahhi' mengkalao Nabi Samuel sibala'-bala' untula' lohpo' pembabena Puang Yesus.
44003025	Tula' ang napalambi' nabinna, dianto ang la umpomana'a'. Anna la untahimbo toukoa' taha yaling di pa'dandianna Puang Alataala pano di nenetaa'. Aka' puhang ma'kara Puang Alataala pano di Abraham naoatee, 'Aka' mesa peänä'ammu, ingkänna hupatau yaling inde di lino la kubehe.'
44003026	Aka' yato Sabua'na Puang Alataala, napaaha yaling mai di alla'mua' anna dioa' ang handang dolu napalambi'i. Napanoa anna malakoa' nabehe, natehte mensohong yaling mai di lalang kakarakeang."
44004001	Lella'ke' Petrus sibaha Yohanes umpa'tula'i tau mai'di, sulerang napellambi'i sangngaka-sangngaka imang sibaha to Saduki anna pongkahana to pandaka Dasang Ada'na Puang Alataala.
44004002	Yato tau sule sika keaha' aka' yato ang napepakuhuing Petrus sibaha Yohanes naoatee, "Tandana inang aha katuhoang sumule di hoi' mai di kamateang, ya' puhang tuho sumule Puang Yesus hoi' mai."
44004003	Sika unsahkang Petrus sibaha Yohanes anna napatamai di tahungkung. Ampo' aka' benging, ya' dipayalimmi di tahungkung lambi' mabaya.
44004004	Ampo' mai'di tau ang manghingngi pepakuhunna mampetahpa'. Ya' kehängngäng bumi, lambi' limang sa'bu muane, dake' dipapola bahine anna änä'.
44004005	Tahpana mabaya ma'himpummi to pambahananna to Yahudi sibaha setobaha'ang anna to pampakuhu ada' yaho di Yerusalem.
44004006	Yaho, aha handang pongkahana imang disanga Hanas sibaha Kayafas ang mambala'i, aha toi Yohanes, Aleksander anna mai'di tau senga' ang tihekeng peänä'anna handang pongkahana imang.
44004007	Dibahang Petrus sibaha Yohanes pano di olona yato ang ma'himpung anna sika napahehsai naoatee, "Kamatohoang aka yaling di kalaemu? Menna mambeakoa' kakuasaang anna malai umbabe yato kaha-kaha?"
44004008	Tahpa mentimba'mi Petrus napunnoi Inaha Masero naoatee, "Oa' ingkämmu to pambahananna anna setobaha'anna to Yahudi,
44004009	nasuhung dipahehsaang inde allo dinoa, aka' ungkalemuiang mesa to makule anna la pemalakoa' umpengnginsangngi kakuasaang aka ang mampabono'.
44004010	Pahallua' ungnginsang ingkämmua' to Israel, noa ang dinne dinoa noa toi ang dai dinne: yaling di sanganna Puang Yesus Kristus, to Nazaret, ang puha umpatei yaho di kayu sitambeng ampo' napatuho sumule Puang Alataala di hoi' mai di alla'na to mate, dianto ang umpabono' inde tau lambi' mala ke'de' di hao di olomua'.
44004011	Puang Yesus tuntoo ang ditula' sihapang batu yaling di Pampudiang naoatee, 'yato batu ang untibea' ingkämmu tukang, dianto ang handang pahallu diala dipobatu ke umbabei tau dasang.'
44004012	Supung aka' Dia lambi' malaingkea' salama', aka' yaling inde di lino dai aha tau senga' ang nabea kakuasaang Puang Alataala la umpasalama' hupatau, ampo' supung Puang Yesus."
44004013	Tahpana sika naita yato to ma'himpung kabahanianna Petrus sibaha Yohanes, ya' pusa' asammi aka' nainsang naoatee tau biasa ang taaha mahsikola. Dianto anna nainsammi naoatee to pentindo'naii Puang Yesus.
44004014	Sika dai nainsang ma'kara la ma'baho aka' yato ang puha napabono' di hao siang di behinna ke'de'.
44004015	Ya' sika unsuong yato to deruai mensohong mane sipahtuyu-tuyui inde to ma'himpung
44004016	naoatee, "Aka la tababea' pano inde di tau? Aka' nainsang asammi ihsinna Yerusalem didiona inde pembabena ang mepusa'-pusa', anna dai aha lalanna la dibahoi.
44004017	Dahi la dipakahea'i anna malai dai tuhtuang mai'di tau mangnginsang inde pembabena anna dang ma'tula'-tula' lolo pano di tau umpake yato sanga."
44004018	Puhai sipa'tula'-tula', natambaing sumule tama yato to deruai anna naoaintee, "Damokoa' mala la untula' lolo sanganna Yesus anna datoi mala umpepakuhu loloingnga' pano di tau."
44004019	Ampo' natimba' Petrus sibaha Yohanes naoatee, "Pihki'ia', umba kahang mapia di hao di olona Puang Alataala: dioa' dituhu'i bahtu' Puang Alataala?
44004020	Aka' inang dai mala tala kitula' lolo ingkänna kaha-kaha ang puha kiita anna kihingngi."
44004021	Ampo' moinnakato napakahea'i, katämpä'anna nasuo le'ba' aka' dai aha sika nalambi' suhunna anna malai ditahungkung. Anna sika mahea' pano di tau mai'di ang umpudi sanganna Puang Alataala aka' ungngita kaha-kaha ang mane puha napadahi kakuasaanna Puang Alataala ungngolai rasulna.
44004022	Aka' yato to makule ang napabono' yaling di tanda ang mepusa'-pusa' la'bing uhpa' pulo pahiamanna anna makorong mengkalao dahi.
44004023	Tahpana dilahpa' Petrus sibaha Yohanes, ya' le'ba'mi umpellambi'i solana anna natula'i ingkänna tula'na yato kapala-kapala imang sibaha setobaha'anna to Yahudi.
44004024	Nahingnginna solana, ya' umpamesang kalaena anna umbehoi inahanna ma'sambayang naoatee, "O Dehatangki' ang umpadahi langi' sibaha lino, le'bo' anna ingkänna ihsinna.
44004025	Puhamo ma'kara ungngolai sabua'mu Tomaraya Daud neneki' ang naposolai Inaha Masero ungngoatee, 'Aka boi anna sika kohai keaha' to taungnginsang Puang Alataala? Aka boi hupatau anna mopahtuyui umbabe kaha-kaha ang taaha kunanna?
44004026	Tomaraya inde di lino umpasadia kalaena anna unghimpung ingkänna to umbali-bali Dehata anna To puha Nalanti' la Mepasalama'.'
44004027	Aka' setonganna puhang ma'himpung Tomaraya Herodes anna Tuambahsa' Pilatus sibaha to Roma anna to pambahananna to Israel yaling inde di bohto anna umbali-balii Sabua'mu dianto Puang Yesus, To Masero ang puha ullanti'.
44004028	Aka' la umpasule pano ingkänna yato kaha-kaha ang puha umpama'tantu mengkalao dolu situhu' kakuasaammu anna pa'elo'mu.
44004029	O Puang, pahandangngi umba noa napakahea'iang dinoa. Beaang ingkännaang sabua'mu kabahaniang anna malai bahanikang umpepainsangnging Bahtakarammu.
44004030	Tandoingkang teyye pa'kalemummu la umbaha kabono'ang pano di hupatau anna la umpatandaang ma'kahupa-hupa tanda anna ang mepusa'-pusa' yaling di sanganna sabua'mu Puang Yesus To Masero."
44004031	Puhai ma'sambayang, pahorong yato ongeang ang naongei sika ma'himpung. Sika napunnoing Inaha Masero lambi' sika bahani umpepainsangnging Bahtakaranna Puang Alataala.
44004032	Ingkänna to mampetahpa' mesa inaha anna dai aha mesa la ma'kara naoatee, "Indee anu kalaeku." Ampo' samai aka-akanna naampui sibaha-baha.
44004033	Ingkänna rasul sitonda punno kakuasaang tontong umpepainsangnging katuhoanna sumule Puang Yesus di hoi' mai di kamateang anna nabehe liui Puang Alataala.
44004034	Dai aha poro la mesa ang mansa'ding kakuhangang, aka' yato ang naampui: tampo bahtu'raka dasang, sika nabalu' anna yato allinna nabaha anna
44004035	nabehoing rasul anna malai nasusaing pano di tau ang kakuhangang.
44004036	Noa toi ta Yusuf ang si nasangai rasul 'Barnabas,' bahtuanna: to pepakahanga, mesa peänä'anna Lewi ang di lau' mai di Siprus.
44004037	Umbalu' toe' bela'na anna yato allinna nabaha anna nabehoi pano di rasul ang la mansusa.
44005001	Aha toe' to sisangkolung ang disanga Ananias anna Safira umbalu' toe' tampona.
44005002	Kasibohtuanna yato allinna tampona la napatohho sambaheang anna sambaheangke' nabehoing rasul, anna naoaintee, "Supung inde allinna tampoki'."
44005003	Ampo' ma'kara Petrus naoaintee, "O Ananias, napunnoi inahammu Pongkahana setang lambi' kaloseng-losengngo pano di Inaha Masero anna umpatohhoo sampuahe yato allinna tampomu.
44005004	Naonge dake' umbalu' tampomu, ya' aka-akammuke'. Pihsananna puha umbalu', yato allinna tontong yaling di kakuasaammu. Dahi akana mopahtuyu noarako dio? Dai hupatau supu ang ulloseng, ampo' Puang Alataala toe'."
44005005	Nahingnginna inde tula' Ananias, tahpa loe siang mampamate. Ingkänna ang manghingngi yato tula' sangka' sikalalla' aka' mahea'.
44005006	Tahpa sule siarang sangngaka-sangngaka änä' muane nabalung anna do nalamungngi.
44005007	Umbai tallu tehte' puhanna, suleng bahinena ampo' dai nainsang aka ang mane puha dahi.
44005008	Mekutanang Petrus pano naoaintee, "Tula'ingkä' sama si'daraka inde umbalu'ingnga' tampomu?" Ya' natimba'mi yato bahine naoatee, "Io, samantoo."
44005009	Naoaminte Petrus, "Akana mopahtuyurakoa' dio unsändä'i Inaha Masero? Nenne'i indo pano tau ang di haoke' di baba, mane sika sasulena ullamung muanemu, dia tunto nei' ang la mambulleo sohong."
44005010	Tahpa loe sia tung nei' di behing bihti'na Petrus, mampamate. Tamanna yato änä' muane nalambi'mi mate. Ya' sika nabulle siang anna do nalamungngi napasitehe muanena.
44005011	Dai aha tala mahea' dai' di Puang Alataala ingkänna to mampetahpa' anna ang unghingngi didiona yato ang dahi.
44005012	Ma'kahupa-hupa tanda anna mai'di ang mepusa'-pusa' napadahi ingkänna rasulna Puang Yesus yaling di alla'-alla'na tau mai'di. Ingkänna yato to mampetahpa' ma'mesa di hao di Serambi Salomo ang aha yaling di Dasang Ada'na Puang Alataala.
44005013	Anna dai aha la bahani tau senga' mampempakoi, ampo' moinnakatoo noa si napakeangka' tau mai'di,
44005014	lambi' tuhtuang masae tuhtuang kehängngäng to mampetahpa' pano di Puang Yesus, noa muane noa toi bahine.
44005015	Lambi' mai'di tau umbaha to makoronna pano di lalang anna napapatindoi di ale di hao di behing lalang aka' naoatee, "Liuito Petrus, moi poro kalihayonang unghoa sala' mennanna inde mai to makorong, ya' mala bono'."
44005016	Noa toi to pa'bohto ang sirungku' Yerusalem sule mokalipumpung umbaha to makoronna anna ang napentamai setang. Anna ingkänna tau yatoo dipabono'.
44005017	Pihsananna mengke'de' handang pongkahana imang sibaha to pentindo'na, dianto to Saduki ang sika timbuhu aka' mai'di tau untindo' pepakuhunna Puang Yesus,
44005018	lambi' sika unsahkai ingkänna rasul anna napatamai di tahungkung.
44005019	Ampo' tahpana bengi suleng mesa malaeka'na Puang Alataala untungka'i baba tahungkung mane sika napasohongngi anna naoaintee,
44005020	"Laokoa' pano di Dasang Ada'na Puang Alataala anna ke'de'koa' di hao umpepainsangnging didiona katuhoang bakahu pano di tau mai'di."
44005021	Ya' sika natuhu'i siang yato karanna. Mebengngi'na yatoo sika le'ba' siang tama di Dasang Ada'na Puang Alataala mampakuhu. Lella' mampakuhu inde rasul, yato handang pongkahana imang sibaha to pentindo'na untambai ingkänna To Mahkeada' Yahudi, bahtu' ang si dioaintee setobaha'anna to Israel, ma'limbo. Lella' ma'limbo umpapealang yato ingkänna rasul tama di tahungkung.
44005022	Ampo' tahpana lambi' pano, danne' aha yato rasul yaling. Ya' sumuleng anna naoaitee,
44005023	"Kilambi' baba tahungkung ampo' tontong mahha' tikapu' anna yato ang mandakai tontong di hao di olona. Kitungka'i yatoo ke danne' aha yato yaling tau."
44005024	Nahingnginna yato pongkahana to pandaka Dasang Ada'na Puang Alataala sibaha ingkänna kapala-kapala imang inde tula'na tau, tahpa pusa'mi anna naoaitee, "Dai kiinsang aka ang dahi pano yato di tau!"
44005025	Dai masae sule siarang mesa tau umbaha kaheba naoatee, "Pehingngiia', ne! Yato tau ang umpatamaa' di tahungkung, yaling asammi di Dasang Ada'na Puang Alataala umpakuhu tau mai'di."
44005026	Ya' mengkalao siang yato pongkahana to pandaka Dasang Ada'na Puang Alataala sibaha sangngaka-sangngaka änä' buana le'ba' do ungngala yato rasul, ampo' sika napaela'-ela' aka' mahea' pano di tau mai'di la nasaleba'i batu.
44005027	Sika naposolang tama do umpellambi'i To Mahkeada' Yahudi. Lambi'na tama, sika nakutanaing handang pongkahana imang naoatee,
44005028	"Kusanga puhamokoa' kikeaha'i anna malai dakoa' le'ba' lolo mampakuhu yaling di sanganna Yesus. Ampo' ang umbabea' dio tuhtuangkoa' mampakuhu di umba-umba naonge done di Yerusalem anna si umpatanda'iang yato kamateanna."
44005029	Mentimba'mi ta Petrus naoatee, "Aka' pahalluang untuhu'i Puang Alataala andana hupatau.
44005030	Aka' Dehatanna peneneanta umpatuho sumule Puang Yesus di hoi' mai di kamateang ang puha untoke'a' anna umpatei yaho di kayu sitambeng.
44005031	Anna Diantoo puha naängkä' Puang Alataala ungngohko'i tando kuananna, dianto ongeang kakeangka'ang, aka' mendahi To Pambahanang anna To Pepasalama', anna malaingkea' to Israel aha tempona la mengkatoba' lambi' malaingkea' naampungngi.
44005032	Kami'mitoo ingkänna rasul mendahi sa'bi yaling di ingkänna kaha-kaha yatoo. Noa toi Inaha Masero ang la napatamaing Puang Alataala di ingkänna ang untuhu'i Puang Yesus."
44005033	Nahingnginna kara yatoo sika keaha'mi, lambi' mopahtuyu la umpatei yato rasul.
44005034	Ampo' di hao toi aha mesa to Farisi disanga ta Gamaliel dihekeng toi mesa To Mahkeada' Yahudi. Inde tau mesa ang umpalambi' pepakuhunna Musa anna napakeangka' si'da-si'da tau mai'di. Ke'de' anna naoaitee, "Ne mating tau, pasohongngia' dolu sämpäi'."
44005035	Le'ba'na, ya' ma'karang pano yato di to ma'limbo naoatee, "O to Israel, pihki' manahpaingkea' aka la tababe pano inde di tau.
44005036	Aka' dolu aha disanga ta Teudas, mesa to unsanga-sanga kalaena, lambi' mai'di ang mantindo'i: umbai uhpa' atu' tau. Ampo' dipatei lambi' sisähä'-sähä' yato to pentindo'na anna katämpä'anna dai aha aka-aka.
44005037	Puhai yatoo, naonge temponai diihsa' hupatau, aha bung ang disanga ta Yudas to Galilea anna mai'di toe' mantindo' la umbali to pa'pahenta. Ampo' katämpä'anna dipatei toe' anna ingkänna to pentindo'na sisähä'-sähä'.
44005038	Dahi sinnoa toi inde mai kadahiang, kupainsangngikoa' anna daingkea' la ungngaka inde pano tau. Pabei tomande'ia' aka' ponna inde pahtuyunna anna pembabena sule hao mai di hupatau, ya' la pa'da toetee'.
44005039	Ampo' ponna sule yaho mai di Puang Alataala, ya' moite' la diaka, tala mala toi ditalo. Anna umbai bilang la umbaliingkea' Puang Alataala." Ya' yato pepaturunna inde Gamaliel sika natahimbo.
44005040	Puhai yatoo, untambaing sumule rasul anna napohetongngi mane naoaintee, "Damongnga' si umpopampakuhu lolo kakuasaanna Yesus." Mane sika nalahpa'i.
44005041	Yato rasul sika masannang liu umpellei pa'limboanna To Mahkeada' Yahudi aka' yaling di inahanna naoatee, "Naangka'ingkea' Puang Alataala inang la sihatang ungngolai kamadahhaang aka' umpetahpa'ingkea' Puang Yesus."
44005042	Allo-allo tontong umpepainsangnging Kaheba Mapia yaling di Dasang Ada'na Puang Alataala anna pano di dasanna tau, dianto Puang Yesus To Dilanti' la Mepasalama'.
44006001	Tempo donetoo tuhtuang mai'ding kehängngäng to mampetahpa'. Ya' kende'mi kaha-kaha yaling di alla'-alla'na to Yahudi ang ma'basa Yunani sibaha to Yahudi senga' ang ma'basa Ibrani, aka' si nakalimpängngi umpalambi'ing andeanna balu bahine to ma'basa Yunani ang inang tahana.
44006002	Dahi yato sampulo derua rasul unghimpung ingkänna to pentindo'na Puang Yesus anna naoaintee, "Dai sihatang la kitohhoi umpepainsangnging Bahtakara Dehata aka' la kiäto' umba la kipanoa untaha andeang.
44006003	Dahi ingkämmua' solasohongki', pilleii pitu tau yaling mai di alla'mu ang ungnginsang ungngoatee, to napunnoi Inaha Masero anna keaka', anna malai tau yatoo la kiängkä' mendahi to pantaha andeang.
44006004	Aka' la umpatontongngang inahangki' yaling di sambayang sibaha umpepainsangngingkang Bahtakara Dehata."
44006005	Pahtuyu yatoo sika nakärä'i ingkänna ang ma'himpung, ya' umpilleing ta Stefanus mesa to mampetahpa' liu anna napunnoi Inaha Masero, sibaha ta Filipus, ta Prokhorus, ta Nikanor, ta Timon, ta Parmenas, anna ta Nikolaus mesa to Antiokhia ang mentama di ada'na to Yahudi.
44006006	Inde to pitu, sika napapengngolo pano di ingkänna rasul anna nasambayangngii sibaha nasahpa situhu' kabiasaanna to Yahudi aka' dilanti'.
44006007	Ya' tuhtuang tisembu'mi Bahtakara Dehata di umba-umba naongei anna tuhtuang kehängngäng to mampetahpa' yaho di Yerusalem anna mai'di toi imang ang umpetahpa' Puang Yesus.
44006008	Stefanus nabehe si'da-si'da Puang Alataala anna napapunnoi kakuasaanna lambi' umpaaha ma'kahupa-hupa tanda anna ang mepusa'-pusa' yaling di alla'na tau mai'di.
44006009	Pihsananna suleng sangngaka-sangngaka tau ang pemala la siteläng Stefanus. Tau yatoo di hao mai di Bohto Mahoa' Kirene anna Aleksandria, anna Poropensi Kilikia anna Asia. Si ma'sambayang yaling di mesa pa'sambayanganna to Yahudi ang disanga Pa'sambayanganna to dilahpa' yaling mai di kasabua'anna.
44006010	Ampo' dai nabela sika umbali ta Stefanus aka' naposolaine' Inaha Masero lambi' manähäng ma'kara-kara pano yato di tau.
44006011	Ya' le'ba'mi umpaturui sangngaka-sangngaka tau ang la untanda' ta Stefanus naoatee, "Puhang kihingngi tula'na inde tau untändoi Musa sibaha Puang Alataala."
44006012	Dianto anna kende'i aha'na tau mai'di sibaha kapala-kapala imang anna to pampakuhu ada' Yahudi lambi' le'ba' ullebo ta Stefanus anna nasahkai, mane nabahai pano di olona To Mahkeada' Yahudi.
44006013	Anna umposola sangngaka-sangngaka sa'bi ang loseng do napapengngolo ma'tula' naoatee, "Inde tau supung nakähäng untula' salao-laona inde Dasang Ada'na Puang Alataala anna pepakuhunna Musa.
44006014	Puha kihingngi naoatee, 'Yato Yesus to Nazaret la untalei inde Dasang ada'na Puang Alataala anna la umbala'i pepakuhu ang nabeaingkea' Musa.' "
44006015	Ingkänna inde To Mahkeada' ang menge ma'limbo, sika umpahandang ta Stefanus, aka' naitang lindona sinnoa liu hupanna malaeka'.
44007001	Mekutanang handang pongkahana imang pano di Stefanus naoatee, "Tahpa' si'daraka pantanda'na inde mai tau?"
44007002	Ya' ma'tula'mi Stefanus naoatee, "Ingkänna ang kupotobaha' sibaha solasohongku, pehingngii tula'ku: Tempona anna di haoke' di Mesopotamia neneta Abraham, naonge dake' tohho di hao di Haran, napa'karai Puang Alataala To Handang Matande
44007003	naoaintee, 'Pelleio bohtomu anna solasohommu anna le'ba'o pano di mesa bohto ang la kutuhoingko.'
44007004	Ya' mengkalao siang Abraham umpellei Tampo Kasdim, mendende pano di Haran anna tohhoi di hao. Tahpana mate ambena, nasuo bung Puang Alataala mendende di hao mai done di bohto ang taongeia' dinoa.
44007005	Tempo donetoo, dake' aha nabea Puang Alataala tampo la mendahi mana'na moi poro la sallama'. Ampo' ma'dandi Puang Alataala naoatee, 'Pihsang tempo inde tampo la kubeao ungngampuia' sibaha ingkänna peänä'ammu.' Napanoa ma'dandi, moinnakato dake' aha änä'na Abraham donetoo.
44007006	Mane ma'kara boi Puang Alataala pano di Abraham naoatee, 'Ingkänna peänä'ammu la mendahi to sule di hao di bohtona tau senga', la naposabua' anna la nadahha uhpa' atu' pahiamanna.
44007007	Ampo' yato ang mamposabua' la kubala' akinna mengkalahsu' peänä'ammu sule napenombaiä' done indee.'
44007008	Mane napakuhui Puang Alataala didiona kapotilleang tanda pa'dandianna pano di hupataunna. Ya' tahpana kahua allona dahinna Ishak änä'na Abraham, natilleng. Ishak umpadahi Yakub anna Yakub umpadahine' to sampulo derua ang mendahi peneneantaa' ingkänna to Yahudi.
44007009	Yato sangngaka-sangngaka to siullu' umbalu' arinna disanga Yusuf mendahi sabua'na tau di hao di Mesir aka' natimbuhui. Ampo' inde Yusuf naposolai Puang Alataala
44007010	lambi' si napakahaoing ingkänna kamasuhsaang. Tempona naonge mellambi'i Yusuf pano di Firaun, tomarayanna Mesir, nabea Puang Alataala inaha mapia anna kakeaka'ang. Nasuhung naängkä' tomarayanna Mesir mendahi bahke'na untokei kakuasaang di hao di Mesir anna ungkapalai toi ingkänna ang mengkähäng yaling di dasanna tomaraya.
44007011	Donetoo dahing kabuhohangang di hao di Mesir anna Kanaan lambi' yato nenetaa' unsa'ding kamasuhsaang käyyäng aka' dang aha napangngalai andeang.
44007012	Tahpana nainsang Yakub naoatee aha gandum di hao di Mesir, ya' unsuong änä'na pano. Donentoo yatoo napampahandu'i le'ba' yato neneta pano di Mesir.
44007013	Tahpana le'ba' bumi pano kapendoanna, ya' umpepainsamming kalaena Yusuf pano di ullu'na. Lambi' inde tomarayanna Mesir ungnginsammi solasohonna Yusuf.
44007014	Ya' umpapealang ambena inde ta Yusuf sibaha ingkänna sanghapunna mendende pano di Mesir. Donetoo pitumpulo lima tau dia asanna.
44007015	Ya' le'ba'mi Yakub pano di Mesir. Lambi' mate di hao sibaha yato neneta ang senga'.
44007016	Anna bahkena dibaha sumule pano di Sikhem anna dipatamai yato di ku'bu' ang puha naalli Abraham di hao mai di peänä'anna Hemor di Sikhem.
44007017	Tempona la marungku'mi Puang Alataala umpasundung pa'dandianna pano di Abraham didiona yato tampo ang la nabea peänä'anna, ya' tuhtuang membea'mi neneta di hao di Mesir.
44007018	Pihsananna ahang pole' mesa tomaraya senga' ang ma'pahenta di hao di Mesir, ampo' dai nainsang didiona umba napanoa ta Yusuf undului to Mesir.
44007019	Tomaraya yatoo umpakamaho-maho neneta lambi' nadahha anna napahentai naoatee, 'Ingkänna änä'-änä'mua' ang mane sohong muane la untibei lambi' mate.'
44007020	Donentoo yatoo naonge dahi Musa. Naitang Puang Alataala dai aha tau senga' nasinnoaing. Tallu bulanna yaling di dasang naempei to baha'na
44007021	mane dipasohongngi dipapembuni. Ampo' naala änä'na tomaraya ang bahine anna napoänä'i sihapang änä'na toboe'.
44007022	Inde Musa dipakuhu ingkänna kamanähänganna to Mesir, lambi' kainsangang ma'kuasa moi tula'na noa toi pembabena.
44007023	Tahpana uhpa' pulo pahiamanna dahinna, pemalang la mao umpellambi'i solasohonna dianto to Israel.
44007024	Pihsananna ungngita mesa to Israel nadahha mesa to Mesir, ya' napetunduing, lambi' umpatei yato to Mesir.
44007025	Nasangang Musa la nainsammi yato solana to Israel naoatee dia ang la napake Puang Alataala mampasohong di hao mai di kasabua'ang, ampo' dae' nainsang.
44007026	Tahpana marondonna sule bumi, ke ungngita buranne' derua tau sahing to Israel lella' siba'di. Tahpa napellambi'ing Musa aka' la napasikapiai anna naoaintee, 'O solasohongku, akana siba'dirakoa' dio? Sahing dio siangnga'!'
44007027	Ampo' yato ang kekasalaang pano di solana umbuhsu' Musa anna naoaitee, 'Menna mangngängkä'o mendahi pongkahaki' anna la unghohto'o kaha-kahangki'?
44007028	Umbai umpahtuyu toe' la umpateiä' sinnoa yato to Mesir ang umpatei di pehengi.'
44007029	Nahingnginna Musa yato tula', ya' tahpa lumumpa'mi anna le'ba'i pano di Midian. Ya' di haong tohho, lambi' dahi di hao derua änä'na sahing muane.
44007030	Tahpana puha uhpa' pulo pahiamanna, unghingnging kamahanna mesa malaeka' yaling mai di alla' dui ang naongei api meleä'-leä', di hao di ongeang makä'däng sirungku' Tanete Sinai.
44007031	Pusa' Musa ungngita yato kadahiang. Tahpa le'ba'mi pano napendungku'i, ya' unghingnging kamahanna Puang Alataala naoatee,
44007032	'Kodi'mitoo Dehata ang si napenombai nenemu, dianto Dehatanna Abraham, Ishak anna Yakub.' Ya' tahpa sikalalla' siang Musa anna dai nasaha mennenne'.
44007033	Ya' ma'karang Puang Alataala naoatee, 'Lälä'i sapatummu aka' ne tampo ang ungngongei, tampo masero aka' ke'de'o di hao di oloku.
44007034	Puhang kuita kamadahhaanna petauangku di hao di Mesir anna kuinsang kamasuhsaanna, dianto anna sulemä' la kulahpa'. Dahi maio anna kusuoo sumule pano di Mesir.'
44007035	Dianto inde Musa ang hali dai sika natahimbo to Israel yato naonge naoaitee, 'Menna mangngängkä'o mendahi pongkahaki' anna la unghohto'o kaha-kahangki'?' Dia siang ang puha nasuo malaeka'na Puang Alataala ang yaling mai di alla' dui mendahi pongkahana ang la ullahpa' to Israel.
44007036	Anna dia siang umbaha mensohong to Israel yaling mai di Mesir umbabe ma'hupa-hupa tanda anna ang mepusa'-pusa' di hao di Mesir, di hao di Le'bo' Malea anna pano di ongeang makä'däng uhpa' pulo pahiamanna.
44007037	Dia toi puha ma'tula' pano di to Israel didiona Puang Yesus naoatee, 'Puang Alataala la umpaaha mesa Nabi ang sinnoaä' yaling mai di alla'na solasohommua'.'
44007038	Anna dia siang yaling di alla'na petauanna Puang Alataala di hao di ongeang makä'däng ullombung tula'na malaeka' pano di neneta naonge ma'karai yaho di Tanete Sinai. Anna dia toboe' ang untahimbo kara ang tontong lolo ang puha napainsangngiingkea'."
44007039	Napatahhi' bumi tula'na Stefanus pano di to mantanda' naoatee, "Ampo' dai sika naaku neneta tuhu'-tuhu'ang pano di Musa, aka' dai sika natahimbo ampo' pemala sumule pano di Mesir.
44007040	Sika napalau pano di Harun naoatee, 'Papiaingkang sangngaka-sangngaka tau-tau ang la mala kipenombai anna ang la mampatehteang sumule, aka' dai kiinsang aka ang dahi pano di kalaena Musa ang umpatehteang yaling mai di Mesir.'
44007041	Lambi' tempo donetoo umpapiang ang la napenombai, noa hupanna saping lundaha, mane umbahai penombaang pano anna ma'rame-ramei umpakahoa' pambabe kalaena.
44007042	Dianto anna napengkebo'i Puang Alataala anna napatiolaii umpenombai bintäng noa ang puha tiuki' yaling di suha'na nabinna ang naoatee, 'O to Israel inang tadia Kodi' ang umpenombai anna umbahaing penombaang yaling di uhpa' pulo pahiamanna naonge di haokoa' di ongeang makä'däng.
44007043	Aka' puhamokoa' umbaha leleng bansulinna dehata Molokh sibaha tau-taunna bintäng Refan. Dianto pampapia kalaemu ang umpenombaia'. Dahi la kuhambaikoa' le'ba' makahao pano di tando panona Babel.'
44007044	Yato bansuli ang si naongei Puang Alataala umpellambi'i petauanna, naparende leleng neneta di hao di ongeang makä'däng. Yato bansuli nababe Musa sinnoa ang puha napahentaing anna napaitai Puang Alataala pano.
44007045	Yato bansuli puha natahimbo neneta naonge nabahanangngi Yosua tama done inde di tampo. Donetoo yato tampo sika nakuasaing, aka' untalo ingkänna to pa'bohto ang nahambaiing Puang Alataala. Yato bansuli tontong lolo lambi' tempona Tomaraya Daud ma'pahenta.
44007046	Inde Tomaraya Daud nabehe liu Puang Alataala. Dahi napalau umbato ke la malai umpake'de' dasang ang la naongei Puang Alataala, ang la napenombai to Israel.
44007047	Ampo' Salomorang änä'na ang mampake'de' yato dasang.
44007048	Ampo' dai la dioatee Puang Alataala bahtu' dioatee to Handang Matande la tohho yaling di ongeang pampapianna hupatau. Sinnoa ang natula' nabi naoatee:
44007049	Ma'kara Puang Alataala naoatee, 'Ang di suruka Kodi' mangkuasai anna ihsinna lino kupahenta. Umba la noa hupanna dasang ang la umpake'de'ingkä', bahtu' ongeang aka la kuongei mehile?
44007050	Tadiarakate' pampapiangku asang siang?'
44007051	O ingkämmua' to makahha' bää' anna ang tama'pehingngi! Supungnga' umbabe umbali-bali Inaha Masero. Sinnoa neneta, noa tumokoa' dio!
44007052	Dai aha nabi ang tala nadahha neneta. Sika umpatei pesuona Puang Alataala, ang umpepainsangnging kasuleanna To Takekasalaang. Anna dinoa dio siangnga' ang puha mambahoi lambi' umpapepateia'.
44007053	Puha siamokoa' unghingngi pepaondona Musa ang napalambi'ingkoa' malaeka', ampo' daia' untuhu'i."
44007054	Tahpana sika nahingngi To Mahkeada' ingkänna yato tula', sangka' keaha'mi anna ungkiki' isinna pano di Stefanus.
44007055	Ampo' naposolai Inaha Masero inde Stefanus lambi' mentonga dai' di suruka anna ungngitai kamatandeanna Puang Alataala sibaha Puang Yesus ke'de' yaho di tandoi kuananna, bahtu' dioatee ongeang kakeangka'ang.
44007056	Tahpa ma'karang naoatee, "Nenne'ia' ungngitaä' suruka tibilläng anna Änä' to Lino ke'de' yaho di tando kuananna Puang Alataala."
44007057	Ampo' sangka' untimping talinganna anna sika kohai napekäyyängngi, mane mengkahtibei ullebo Stefanus.
44007058	Sika nahui'mi tama di aneang bohto anna nasisaleba'-leba'i batu. Ingkänna yato ang mansaleba'i umpatoko kaya' kalambe'na di hao di olona mesa änä' muane disanga Saulus ang mampongkahai.
44007059	Yatoo lella' nasisaleba'-leba'i, ma'sambayammi Stefanus napekäyyängngi, naoatee, "O Puang Yesus, tahimboi sungnga'ku!"
44007060	Sitonda malimuntu' anna metamba napekäyyängngi naoatee, "O Puang, daa umpasuhungngii inde dosa pano inde di tau." Puhai naoa, ya' pohsu'mi penanahanna.
44008001	Ya' natuhu'i toi Saulus ke dipateii ta Stefanus. Allo donetoo napahandu'mi aha kamadahhaang käyyäng pano di to mampetahpa' yaho di Yerusalem. Lambi' ingkänna to mampetahpa' sika le'ba'i tisembu' unsamba Yudea anna Samaria ampo' supung rasulna Puang Yesus ang tohho.
44008002	Yato bahkena Stefanus naala sangngaka-sangngaka to mampetahpa' sika nalamung anna naumbuii.
44008003	Donetoo pemala Saulus la umpa'dai kapeimänganna ingkänna to mampetahpa', dahi ullelengngi dasang napentama anna unghui'i sohong noa bahine noa muane anna napapetahungkungngi.
44008004	Ingkänna to mampetahpa' le'ba' tisembu' unsamba bohto umpepainsangnging Kaheba Mapia.
44008005	Anna Filipus lupanone' di mesa bohto di hao di Samaria umpepainsangnging To Dilanti' la Mepasalama', dianto Puang Yesus, pano di hupatau yaling yato di bohto.
44008006	Tahpana sika nahingngi tula'na anna ungngitang ma'kahupa-hupa tanda ang nababe, ya' sika natahimbo mapiang.
44008007	Aka' mai'di setang malai yaling mai di kalaena mai'di tau menge kumihsä', anna mai'di toi to makule sibaha to kempäng napabono'.
44008008	Lambi' umpamasannang liu yato to pa'bohto.
44008009	Di hao yato di bohto aha mesa to pa'ihsang ang disanga Simon. Si umpapusa' asang to Samaria, anna si unsanga-sanga kalaena dang aha mantondong.
44008010	Ingkänna tau moi to keangka' moi to pemase-mase mampekannang asang anna sika naoaitee, "Dianto inde kakuasaanna Dehata Matande ang si disangai 'Kakuasaang Käyyäng' sule menghupatau."
44008011	Napentindo'i asang tau aka' masaeng sika napapusa' yato pa'ihsanganna.
44008012	Ampo' tahpana sule Filipus umpepainsangnging Kaheba Mapia didiona Kapahentaanna Puang Alataala anna Puang Yesus, To Dilanti' la Mepasalama', sika napetahpa'mi anna sika umbehoi kalaena ditero', moi muane, noa toi bahine.
44008013	Tahpa napetahpa' toi Simon lambi' umbeho toe' kalaena ditero'. Puhai, sibaha lolong Filipus anna si pusa' ungngita ma'kahupa-hupa tanda anna ang mepusa'-pusa' nababe.
44008014	Tahpana napelele rasulna Puang Yesus yaho di Yerusalem naoatee untahimbong Bahtakara Dehata ihsinna Samaria, ya' sika unsuo siarang Petrus sibaha Yohanes le'ba' naung.
44008015	-
44008016	Lambi'na naung inde to deruai, tahpa unsambayangnging to Samaria aka' mane sika ditero' supu yaling di sanganna Puang Yesus, ampo' dake' aha untahimbo Inaha Masero moi poro la mesa. Ya' napa'sambayamming naoatee, "O Puang Alataala beai inde mai tau Inaha Maseromu."
44008017	Sika nasahpang inde to deruai situhu' kabiasaanna to Yahudi, lambi' sika untahimbo pole' Inaha Masero.
44008018	Tahpana nainsang ta Simon naoatee mala sule Inaha Masero ke mesahpai rasul, ya' suleng umbaha doi'na
44008019	anna naoaitee, "Bea touä' kodi' ne kakuasaammua' kualli anna malai menna-menna kusahpa, la untahimbo toe' Inaha Masero."
44008020	Ampo' natimba' Petrus naoaintee, "La tallangngete' ne doi'mu sibaha kalaemu, aka' unsangae dio la mala dialli kakuasaanna Puang Alataala.
44008021	Dai dio aha tahamu yaling di pengkähängangki' aka' dao maroho inaha di olona Puang Alataala.
44008022	Dahi pengkatoba'o anna pa'sambayangngo dai' di Dehata, anna malai naampungngi ne pahtuyu karakemu,
44008023	aka' kuita ma'kasueheo anna napunnoio kakarakeang."
44008024	Natimba'mi Simon naoatee, "Kalemuiä' sambayangngiä' anna malai yato tula'mu dai la dahi pano di kalaeku."
44008025	Tahpana puha unsa'bii didiona Puang Yesus anna umpalambi' Kaheba Mapia, sumuleng inde to deruai dai' di Yerusalem. Anna mai'dike' bohto naolai yaling di Samaria untula' kara Dehata pano di to pa'bohto.
44008026	Aha mesa malaeka'na Dehata ma'kara pano di Filipus naoatee, "Ke'de'o anna le'ba'o ungngola lalang ang mengkalao di Yerusalem lunaung di Gaza." (Lalang yatoo mahulla-hulla.)
44008027	Ya' tahpa mengkalao siang ta Filipus. Donetoo aha mesa to Etiopia luyaho mai di Yerusalem menomba lella' sumule pano di bohtona. Inde tau mesa to käyyäng yaling di dasanna mesa tomaraya bahine ang disanga Kandake di hao di Katomarayaang Etiopia, si umpongkahai ingkänna ang untokei doi'na tomaraya.
44008028	Yaling di pellaoanna yaho di bendinna, lella' siang umbata suha' ang nauki' Nabi Yesaya.
44008029	Ma'karang Inaha Masero pano di ta Filipus naoatee, "Pendungku'o pano indo di bendi!"
44008030	Napenandai siang Filipus pano, ya' unghingnging yato tau lella' umbata suha' ang nauki' Nabi Yesaya. Tahpa nakutanaing naoaintee, "Ungnginsandaka kalemba'anna ne ang umbata?"
44008031	Natimba'mi yato tau naoatee, "Umbang kodi' la kupangnginsangngi ke dai aha ang mampakalesoingkä'?" Mane umbahaii Filipus dai' di bendinna anna mohko'i sitehe.
44008032	Ihsinna yato ang nabata naoatee, "Sihapang mesa domba ang dibaha pano di pangkehe'ang, sinnoa toi änä' domba ang mahtang ke lella'i dikonting. Noa tunto yato tau dai aha poro la tibuhke suana.
44008033	Dipakauho-uho anna dipaolai ang tadia lalang. Dai aha tau la mantula' didiona peänä'anna aka' mate yaling di kaänä'muaneanna."
44008034	Mekutanang inde tau pano di ta Filipus naoatee, "Malaraka untula'ingkä'? Menna yato tau ang nahoa inde tula'na nabi? Kalaenaraka ne ang naoainte domba? Tau senga'raka?"
44008035	Ya' donetoo napakalesoming Filipus didiona Puang Yesus ang dipasihapang domba. Natula'ing mengkalao di ihsinna suha' ang nauki' Nabi Yesaya ang nabata langngena', lambi' Kaheba Mapia didiona Puang Yesus.
44008036	Sika umpatahhi'mi pellaoanna. Pihsananna ullambi'mi mesa uhai, tahpa ma'karang yato tau pano di Filipus naoatee, "Itare, ahang indo uhai. La malarakakä' untero'?"
44008037	[Natimba'mi Filipus naoatee, "Ponna ke kalebu si'da-si'dang inahammu mampetahpa', ya' malao ditero'." Natimba'mi naoatee, "Kupetahpa' kuoatee Puang Yesus, To Dilanti' la Mepasalama', dianto Änä'na Puang Alataala."]
44008038	Unsuong yato to pampalao bendinna tohho anna tuhungngi le'ba' naung di uhai naderua. Lambi' naung natero'mi Filipus.
44008039	Tahpana kende' di hoi' mai di uhai tahpa suleng Inaha Maserona Dehata ungngala Filipus anna nabahai le'ba', lambi' dang naita yato ang natero'. Ya' umpatahhi'mi pellaoanna napunnoi kakahsiang.
44008040	Ya' pihsanannane' Filipus lemba' di haoranne' di Asdod. Tahhi' umpepainsamming Kaheba Mapia pano di ingkänna bohto lambi' pano di Kaisarea.
44009001	Donetoo yato Saulus pemala liu umpakahea'i anna la umpatei ingkänna ang umpetahpa' Puang Yesus. Dianto anna le'ba'mi umpellambi'i handang pongkahana imang yaho di Yerusalem.
44009002	Umpalau suha' pahenta aka' la napepaitaing pano di pongkaha ada' di yaling di ingkänna pa'sambayanganna to Yahudi di hao di Damsyik anna malai dipabei unsahka tau ang untuhu'i Puang Yesus anna nabahai pano di Yerusalem, noa bahine, noa muane.
44009003	Tahpana la lambi' pano di Damsyik umbaha yato suha', tahpa aha pansillo' yaho mai di langi' ungkapupu' inde Saulus.
44009004	Ya' tilumbäng siarang naung di tampo anna unghingngii kamaha ma'kara naoatee, "O Saulus, aka suhunna anna undahhaä'?"
44009005	Natimba'mi Saulus naoatee, "Aka' mennao ne, Puang?" Naoantee, "Kodi'mi to indee Puang Yesus ang undahha.
44009006	Ampo' dinoa kalehamo anna tamao di Damsyik, aka' di haoke' mane ditula'ingko aka la umbabe."
44009007	Sika pusa' toe' yato ang nasibahaing Saulus aka' unghingngi toe' yato kamaha ampo' dai aha naita taunna.
44009008	Kalehang Saulus anna ke'de'i umbuhkei matanna la mennenne' ampo' dang paita. Ya' natehteng solana lambi' pano di Damsyik.
44009009	Tallu allona dai mala paita, anna dai mande anna menu'.
44009010	Yaling yato di Damsyik aha mesa to umpetahpa' Puang Yesus disanga Ananias. Napellanda'i Dehata anna napa'karaii naoatee, "O Ananias!" Ya' mentimba'mi naoatee, "Aka Puang?"
44009011	Ya' ma'kara bung naoatee, "Maio anna maoo pano di lalang ang disanga Lalang Maroho anna umpekutanaing di hao di dasanna Yudas didiona mesa to Tarsus disanga Saulus ang lella' ma'sambayang.
44009012	Puha napaitai Dehata naoaintee la sule mesa tau disanga ta Ananias nasahpa anna malai paita sumule."
44009013	Natimba'mi Ananias naoatee, "O Puang, ampo' mai'ding tau mangngoatee tau yatoo si undahha ingkänna to mampetahpa' yaho di Yerusalem.
44009014	Anna inde kasuleanna dinoa sibaha napakuasa kapala-kapala imang aka' la unsahka tau ang unghannuang sangammu."
44009015	Ampo' naoatee Dehata pano di Ananias, "Laorako, aka' tau yatoo la kutuho mendahi pesuoku la umpepainsangnging sangangku pano di tau ang tadia to Yahudi anna pano di tomarayanna, noa toi pano di to Israel.
44009016	Aka' Kodi' siang la umpainsangngii didiona kamasuhsaang anna kamapahhi'ang ang la nasitammuing anna nasa'ding aka' umpetahpa' sangangku."
44009017	Ya' le'ba'mi Ananias umpellambi'i Saulus di hao di dasanna ta Yudas. Tahpana lambi' pano unsahpang Saulus anna naoaintee, "O solasohong, Dehatanta Puang Yesus puha umpepaitaing Kalaena mating naonge ungngolao lalang sule dinne. Dianto ang mansuoä' mampellambi'io anna malao paita sumule anna la napunnoio Inaha Masero."
44009018	Ya' nasa'ding siarang Saulus malai yaling mai di matanna sinnoa sihsi' bau. Ya' tahpa paita siarang sumule, kalehang anna umbehoi kalaena ditero'.
44009019	Tahpana puha mande, ya' matoho siarang nasa'ding. Inde Saulus tohhoke' di hao di Damsyik sangngaka-sangngaka allona sibaha to mampetahpa'.
44009020	Anna lella' siang umpepainsangnging sanganna Puang Yesus dianto Änä'na Puang Alataala yaling di sangngaka-sangngaka pa'sambayanganna to Yahudi."
44009021	Pusa' asang ang manghingngi pepakuhunna anna sika kutanai naoatee, "Tadiarakate' ang umpapepatei to umpetahpa' Puang Yesus yaho di Yerusalem? Anna darakate' nasuhung sule aka' pahtuyunna la unsahka ingkänna to mampetahpa' anna nabahai mengngolo pano di kapala-kapala imang?"
44009022	Tuhtuang mai'di tau umpehingngii pepakuhunna Saulus anna saundu' toi umpapusa' pihki'na to Yahudi di hao di Damsyik, aka' mala napakaleso si'da-si'da naoatee Puang Yesus dianto To Dilanti' la Mepasalama'.
44009023	Tahpana sangngaka-sangngaka allona, ya' sipa'tula'-tula'mi sangngaka-sangngaka to Yahudi mopahtuyu la umpatei Saulus.
44009024	Ampo' nainsang Saulus pahtuyunna. Allo bengi unghonda baba bohto yato to Yahudi anna malai umpatei Saulus ke mensohommi.
44009025	Moinnakato sika nahonda, ampo' mala siang napasohong to mampetahpa' donetoo, dianto tahpana bengi napayaling di mesa kalahohäng, mane sika nalehä'i naung di kebo' hala tembo'na bohto.
44009026	Le'ba'mi Saulus ungngalai kalaena dai' di Yerusalem aka' pemala sibaha ingkänna to mampetahpa' yaho, ampo' dai sika natahimbo aka' sika dake' napetahpa' naoatee mampetahpa' tung nei'.
44009027	Supung ta Barnabas ang mantahimbo. Ya' naposolang umpellambi'i ingkänna rasul mane natula'ing umba noa Saulus ungngita Puang Yesus anna napa'tula'i di hao di tängngä lalang. Noa toi didiona kabahanianna mampakuhu yaling di sanganna Puang Yesus di hao di Damsyik.
44009028	Ya' tohho tunne' pole' sibaha-baha yatoii yaho di Yerusalem anna dai aha mahea'na mampakuhu didiona kapampetahpa'ang yaling di sanganna Puang.
44009029	Si sipa'tula' anna si siteläng yato to Yahudi ang ma'basa Yunani, lambi' sika umpeäng lalang anna malai napatei.
44009030	Ampo' tahpana sika nainsang solana Saulus yato pahtuyunnaii, naposolang le'ba' naung di Kaisarea mane tahhi'i pano di Tarsus.
44009031	Donetoo ingkänna to mampetahpa' di hao di Yudea, Galilea anna Samaria sika masannang asang anna malino yaling di katuhoanna. Matoto' yaling di kapampetahpa'ang aka' naposolai Inaha Masero anna napunnoi kamahea'ang dai' di olona Puang Alataala. Lambi' tuhtuang kehängngäng mai'dinna anna unsa'ding liu pepakahanganna Inaha Masero.
44009032	Le'ba'mi Petrus ullelengngi bohto umpellambi'i ingkänna to mampetahpa'. Lempäng toi di hao di Lida.
44009033	Di hao inde di bohto ullambi' mesa tau ang disanga Eneas, kahuang pahiamanna makorong anna matindo lolo aka' makule.
44009034	Tahpa ma'karang Petrus pano naoatee, "O Eneas, napabono'o Puang Yesus, To Dilanti' la Mepasalama'. Kalehamo, anna ullolongngii ne alemu." Ya' kaleha siang inde Eneas.
44009035	Tahpana naita ihsinna Bohto Lida anna Bohto Saron kabono'anna ta Eneas, ya' sika mengkatoba'mi di hao di olona Puang Alataala.
44009036	Donetoo aha toi mesa bahine to mampetahpa' di hao di Bohto Yope disanga ta Tabita, bahtu' ta Dorkas (aka' sinnoa bahtuanna yaling di basa Yunani, diantoo: donga). Yato bahine mesa ang si membabe mapia anna mai'ding to pemase-mase si nakalemui.
44009037	Pihsananna ke nahoae' korong, lambi' napobaha mate. Puha didio' bahkena, dipapatindong di mesa tambing yaho di loteng.
44009038	Inde Bohto Yope anna Bohto Lida sirungku' siang. Dahi tahpana napelele ingkänna to mampetahpa' ang di hao di Yope naoatee Petrus di hao di Bohto Lida, sika unsuong derua tau do natambai. Nalambi'na naoamintee, "La mao siamo are' madihhi'!"
44009039	Ya' mengkalao siang Petrus sibaha yato to metamba. Tahpana lambi' pano, diposola siang dai' yato di tambing ang naonge yato to mate. Sika dusemmi samai balu bahine ullebo Petrus. Ya' sika umpaitaing Petrus yato ingkänna kaya' kalambe' sibaha poreha senga'na ang pandai' kalaenake' ta Dorkas naonge tuhoke'.
44009040	Ya' nasuo asammi Petrus mensohong mane malimuntu'i ma'sambayang. Puha ma'sambayang, mengkolimmi ungngolo yato to mate anna ma'karai naoatee, "O Tabita, kalehao!" Tahpa tibuhke siang matanna ta Tabita. Ungngitanna ta Petrus, kalehang anna mohko'i.
44009041	Tahpa natokei siang teyyena anna naduluii ke'de'. Mane untambai asangngi yato ingkänna to mampetahpa' sibaha yato ingkänna balu bahine anna naoaintee, "Tuhong sumule ta Tabita!"
44009042	Tahpana napelele to pa'bohto Yope kaha-kaha yatoo, ya' tuhtuang mai'ding tau umpetahpa' Puang Yesus.
44009043	Donetoo tohhoke' di hao Petrus sangngaka-sangngaka allona di dasanna mesa to ma'dama lollo' ang disanga Simon.
44010001	Di hao di Kaisarea aha mesa tau disanga Kornelius, mesa pongkahana tantara ang disanga tantara Italia.
44010002	Inde tau to meimäng anna mahea' dai' di Dehata, noa toi ingkänna sanghapunna. Si ungkalemui to Yahudi ang memase-mase, nabea aka-aka anna si ma'sambayang lolo.
44010003	Pihsang tempo umbai tehte' tallu di maloe makaleso naita sule mesa malaeka'na Puang Alataala tama di dasanna anna ma'karai naoatee, "O Kornelius!"
44010004	Ya' umpahandang-handammi yato malaeka' anna ma'karai sitonda kamahea'ang naoatee, "Kuhingnging Puang!" Naoa bunte yato malaeka', "Ingkänna sambayammu sibaha pa'kalemummu lambi'mi dai' di olona Puang Alataala anna nakalehaimo.
44010005	Dinoa la unsuo sangngaka-sangngaka tau le'ba' pano di Bohto Yope la untambai mesa tau disanga Simon ang si disanga toe' Petrus.
44010006	Tohho di hao di dasanna mesa to ma'dama lollo' ang disanga toe' ta Simon, di hao di behing le'bo'."
44010007	Tahpana mengkapa'da yato malaeka', untambaing derua sabua'na anna mesa tantarana ang handang meimäng yaling di alla'na solana.
44010008	Sika natula'ming ingkänna yato ang naoaing malaeka', mane sika nasuoi pano di Bohto Yope.
44010009	Marondonna umbai tängngä allo, yato to tallu la lambi'mi pano di Bohto Yope. Donetoo dai'mi Petrus di ätu'na dasang ang mahante, ma'sambayang.
44010010	Manono liung anna pemala mande, ampo' mane lella' dipatokaing andeanna, ya' tahpa aha pangngitanna.
44010011	Ungngitang langi' tibilläng anna tuhungngi yaho mai noa kaing maluhhang ang titoke' yato uhpa' sikunna, tihulu' naung di olona.
44010012	Ya' naitang yaling yato di kaing ma'kahupa-hupa olo'-olo' ang uhpa' bihti'na, olo'-olo' ang meme' anna sedansiang ang si dipemalii diande situhu' ada'na to Yahudi.
44010013	Unghingnging kamaha naoatee, "O Petrus, kalehao anna untunui, mane ungngandei."
44010014	Ampo' natimba' Petrus naoatee, "Daine' tora' Puang, aka' mengkalao dahingku dake' aha kuande andeang ang pemali diande."
44010015	Ya' nahingngi bung kapendoanna naoatee, "Ang napemapiaing Puang Alataala, dai mala napemalii hupatau."
44010016	Pentallung nasulei ma'tula' noa, mane tiängkä'i sumule dai' di langi' yato kaing.
44010017	Lella'ke' pusa' Petrus umpihki' yato kalemba'anna ang naita, ya' sulerang yato to tallu ang nasuo Kornelius di hao di baba tahämpä' dasanna aka' haling napekutanaing yato dasang.
44010018	Ya' ungkutanaing tau yaling yato di dasang naoatee, "Diangka inde dasang ang si naongei Simon ang si disangai toe' ta Petrus?"
44010019	Lella' loloke' napadiinahanna Petrus yato ang puha naita, ma'kararang Inaha Masero naoatee, "O Petrus, aha tallu tau sule mampeängngo.
44010020	Tuhummo naung anna le'ba'koa' sibaha. Daumpamatingngii inahammu moinnakato ungnginsang ungngoatee tadia to Yahudi anna ungngangka' kärähko', aka' Kodi' ang mansuo sule inde tau."
44010021	Ya' tuhummi Petrus naung anna ma'karai pano yato di tau naoatee, "Kodi'mitoo indee ang umpeängnga'. Aka pahtuyummu sule?"
44010022	Natimba'mi naoatee, "Pesuonaang Kornelius, mesa pongkahana tantara ang meimäng anna ang mahea' dai' di Puang Alataala anna ang napakeangka' to Yahudi. Puhang napa'tula'i mesa malaeka'na Puang Alataala nasuo umpapetambaio pano di dasanna, anna malai nahingngi pa'tula'mu."
44010023	Ya' naoamintee, "Dai'koa' di dasang aka' la dinneingkea' ma'bengi." Tahpana mabaya kalehang anna sika mengkalaoi sibaha yato tau ang mantambai anna sangngaka-sangngakake' to Yope ang mampetahpa' naposola.
44010024	Marondonnai lambi'ing pano di Kaisarea, ya' ullambi'mi Kornelius sibaha sanghapunna anna sangngaka-sangngaka solana ang natambai lella' mangngempei.
44010025	Sulena Petrus natammuing Kornelius anna malimuntu'i di olona.
44010026	Ampo' tahpa napake'de' Petrus anna naoaintee, "Ke'de'o, aka' kodi' mesa touä' ko tau biasa."
44010027	Lella' sipa'tula'-tula', mentamang Petrus di dasanna Kornelius, ya' ullambi'mi mai'di tau tihimpung.
44010028	Ya' ma'karang pano yato di tau mai'di naoatee, "Puha ungnginsangnga' ungngoatee, napemalii ponala to Yahudi la mempako pano di tau ang tadia to Yahudi, londonang la tama di dasanna. Ampo' puhamä' napaitai anna napa'tula'i Puang Alataala dä' la mala ungngoainte tau: karake bahtu' dai masero.
44010029	Dianto anna damä' mahea' sule dinoa. Dahi la kukutanaikoa' dinoa: Aka suhunna anna untambaiä'?"
44010030	Natimba'mi Kornelius naoatee, "Uhpa'mi allona dinoa, umbai tehte' tallu maloe, lella'ä' ma'sambayang yaling di dasang. Ya' tahpa ahang mesa tau ke'de' di hao di oloku makähhäng porehana
44010031	napa'karaiä' naoatee, "O Kornelius, nahingnging sambayammu Puang Alataala anna nakalehaio aka' pa'kalemummu pano di to pemase-mase.
44010032	Suoi sangngaka-sangngaka tau le'ba' pano di Yope la untambai mesa tau disanga Simon ang si disanga toe' ta Petrus. Tohho di hao di dasanna mesa to pa'dama lollo', ang disanga toe' Simon, si di hao di behing le'bo'.
44010033	Dianto anna tahpa kusuong inde tau napellambi'io. Ya' sulemo dinoa sibaha kamasannangang inaha. Dinoa ma'mesamang inde di hao di olona Puang Alataala la umpehingngii tula'mu ang nabeao Dehata."
44010034	Ya' napahtummi Petrus ma'tula' naoatee, "Setonganna mane kuinsang si'da pole' dinoa kuoatee, Puang Alataala dai umpasisenga'-senga' hupatau.
44010035	Aka' ingkänna tau done inde di lino ke mahea'i dai' di Puang Alataala anna umpembabeing kamapiaang, natahimbo asang Puang Alataala.
44010036	Dianto indee Bahtakaranna Puang Alataala ang puha napesuoi dipalambi' pano di kami' to Israel, Bahtakara ang umpepainsangnging kamalinoang yaling di Puang Yesus Kristus, Dehatanna ingkänna ma'hupatau.
44010037	Ungnginsammia' ingkänna ang puha nababe Puang Yesus yaling di Yudea napahandu' di hao di Galilea naonge puhannai pantero'ang ang napepainsangnging Yohanes.
44010038	Yato Puang Yesus to Nazaret puha nalanti' Puang Alataala anna nabea Inaha Masero anna kakuasaang. Ungnginsang toia' Puang Yesus si unsamba bohto umbabe kamapiaang anna umpabono' ingkänna to napentamai setang aka' naposolai Puang Alataala.
44010039	Anna kami'mitoo sa'binna ingkänna yato ang puha nababe yaling di Yudea anna Yerusalem. Sika natoke' anna napateii yaho di kayu sitambeng.
44010040	Yaling di allo katallunna napatuho sumule Puang Alataala mane napatandaangngi pano di hupatau.
44010041	Dai dipatandaang pano di ingkänna tau, ampo' supung pano di kami' ingkänna sa'binna ang puha napillei Puang Alataala. Anna sibahaang Puang Yesus mande puhanna tuho di hoi' mai di alla'na to mate.
44010042	Nasuoang naoatee, 'La umpepainsangngingkoa' Kaheba Mapia anna unsa'bii pano di ingkänna tau ungngoatee, Dianto ang puha natuho Puang Alataala mendahi To Panghohto'na to tuho anna to mate.'
44010043	Dianto ang nasa'bii ingkänna nabinna Puang Alataala naoatee, 'Menna-menna umpetahpa' Puang Yesus la diampungngi dosanna yaling di sanganna.'
44010044	Lella' ma'tula' Petrus, ya' napentamaing Inaha Masero ingkänna ang umpehingngii yato kasa'biang.
44010045	Ingkänna to Yahudi ang mampetahpa' ang naposola Petrus sule, sika tungke'du' asang ungngita Inaha Masero napasule Puang Alataala moi pano di tau ang tadia to Yahudi.
44010046	Nainsang aka' sika nahingngi umpake ma'kahupa-hupa basa pengkähänna Inaha Masero sibaha umpamatande Puang Alataala. Ya' naoante Petrus,
44010047	"Inde mai tau untahimbong Inaha Masero noa kita'a', dahi la ahakake' tau la mallaba'i ke ditero'i umpake uhai?"
44010048	Ya' nasuong Petrus anna malai sika ditero' yaling di sanganna Puang Yesus, To Dilanti' la Mepasalama'. Puhai yatoo, sika malaung pano di Petrus anna malai tohhoke' sangngaka-sangngaka allona sibaha.
44011001	Yato kaheba tahpa nahingngi tunne' ingkänna rasulna Puang Yesus sibaha to mampetahpa' di hao di Yudea didiona tau ang tadia to Yahudi untahimbong Puang Yesus.
44011002	Lambi'na dai' di Yerusalem Petrus, sitelämmi to Yahudi ang mampetahpa'.
44011003	Sika keaha'mi anna naoaitee, "Akana tamarako dio di dasanna ang tadia to Yahudi anna sibaha-bahakoa' mande?"
44011004	Dianto anna napahandu'mi pole' Petrus napamalesoing yato ang puha dahi mengkalao di pampahandu'anna naoatee,
44011005	"Naonge ma'sambayangngä' di hao di Bohto Yope, tahpa kutikaitaing: aha tuhung yaho mai di langi' noa kaing maluhhang titoke' uhpa' sikunna, tihulu' naung di oloku.
44011006	Tahpa kupahandammi, ya' kuitang ma'kahupa-hupa olo'-olo' ang uhpa' bihti'na, olo'-olo' mahaila, olo'-olo' meme' anna sedansiang.
44011007	Ya' kuhingnging kamaha naoatee, 'O Petrus, kalehao, tunui anna ungngandei.'
44011008	Ampo' kutimba' kuoatee, 'Inang dai, Puang, aka' mengkalao dahingku dake' aha kuande andeang ang dipemalii.'
44011009	Ya' naoa bunte yato kamaha yaho mai di langi', 'Ang napemapiaing Puang Alataala, dai mala napemalii hupatau.'
44011010	Pentallung nasulei napa'panoa-noa lolo, mane tiängkä' asangngi sumule dai' di langi'.
44011011	Donetoo di hao di olo dasang ang kiongei tohho, sule sia tunne' tallu tau ang mengkalao di hao di Kaisarea ang disuo sule natambaiä'.
44011012	Kuhingnging kamaha naoatee, 'Laokoa' sibaha, daumpamatingngii inahammu, moinnakato ungnginsang ungngoatee tadia to Yahudi.' Ya' dianto inde unnung solaku ang kuposola naonge le'ba'ang tama di dasanna ta Kornelius.
44011013	Ya' natula'mingkang inde Kornelius yato ang puha naita. Naita are' mesa malaeka' ke'de' yaling di dasanna anna naoaitee, 'Suoi tau pano di Bohto Yope do untambai mesa tau disanga Simon bahtu' ang si disangai toe' ta Petrus,
44011014	aka' la natula'ingkoa' kaheba ang la mampasalama'o sibaha ingkänna sanghapummu.'
44011015	Tahpana kupahandu' ma'tula', ya' tuhummi Inaha Masero napunnoi asang, noa yato ang mallambi'ingkea' dolu.
44011016	Ya' tahpa kukalehaing tula'na Puang Yesus yato naonge si naoaitee, 'Yohanes supung uhai ang si napake mantero', ampo' dioa' la ditero'koa' Inaha Masero.'
44011017	Dahi ponna la nabea toe' Inaha Masero Puang Alataala pano di tau ang tadia to Yahudi, sinnoa ang nabeaingkea' dolu naonge mampetahpa'ingkea' dai' di Puang Yesus, To Dilanti' la Mepasalama', ya' dai aha lalanna la kulaba'i."
44011018	Ya' tahpana sika nahingngi yato kaha-kaha, sika mahtammi anna umpamatande Puang Alataala naoatee, "Napabei Puang Alataala moi tau ang tadia to Yahudi mengkatoba' ang la mantehte pano di katuhoang!"
44011019	Yato puhanna dipatei Stefanus, ya' mai'ding kamadahhaang lambi' tisembu'mi ingkänna to mampetahpa'; aha pano di Fenisia, pano di Siprus anna pano di Antiokhia. Ya' tontongke' umpepainsangnging Kaheba Mapia ampo' supung lupano di to Yahudi.
44011020	Ampo' yaling di alla'-alla'na yato to mampetahpa' aha ang di hao mai di Siprus anna Kirene. Inde tau le'ba'i pano di Antiokhia untula'ing Kaheba Mapia pano di tau ang tadia to Yahudi naoatee, "Puang Yesus dianto Dehata."
44011021	Kakuasaanna Puang Alataala sika mamposolai lambi' tuhtuang mai'di tau mampetahpa' anna untindo'i Puang Yesus.
44011022	Tahpana napelele ingkänna to mampetahpa' yaho di Yerusalem kaheba yatoo, ya' sika unsuo siarang Barnabas le'ba' pano di Antiokhia.
44011023	-
44011024	Inde Barnabas mesa tau mapia anna to mampetahpa' si'da-si'da anna napunnoi Inaha Masero. Lambi'na pano, tahpa mahasang inahanna aka' ungngita ingkänna to mampetahpa' di hao nabehe Puang Alataala. Ya' napahenta asammi naoaintee, "Patontong loloia' inahammu dai' di Dehata." Lambi' tuhtuang mai'di tau mentindo' di Puang Yesus.
44011025	Ya' le'ba'mi Barnabas pano di Bohto Tarsus umpeäng Saulus.
44011026	Tahpana silambi', naposolang pano di Antiokhia. Sahtaung di hao si ma'himpung lolo sibaha ingkänna to mampetahpa' anna umpakuhu tau mai'di. Ya' di haonto inde di Antiokhia pampahandu'anna to mampetahpa' disanga 'petauanna Kristus.'
44011027	Tempo donetoo aha sangngaka-sangngaka nabi di hao ang sule yaho mai di Yerusalem.
44011028	Aha mesa ang disanga Agabus naposolai Inaha Masero lambi' ke'de' ma'tula' lohpo' naoatee, "La kende' kabuhohangang tama di lino." (Kabuhohangang yatoo dahing pole' tempona naonge Kaisar Klaudiusi ma'pahenta di Katomarayaang Roma.)
44011029	Ya' donetoo umpaahang kasibohtuang ingkänna to mampetahpa' la unghimpung aka-aka situhu' kapalambi'anna aka' la undului solasohonna ang mampetahpa' di hao di Yudea.
44011030	Tahpana tihimpung, ya' nabehong pano di Barnabas sibaha Saulus aka' dia la sika mampalambi' pano di pebulle ada'na to mampetahpa' di hao di Yudea.
44012001	Umbai done tunto nei' anna napahandu'i Tomaraya Herodes ungkahha'i sangngaka-sangngaka to mampetahpa' yaho di Yerusalem.
44012002	Sinnoanna umpesuoi Yakobus kakana Yohanes dibose'i bää'na, umpake pa'dang.
44012003	Tahpana nainsang Tomaraya Herodes naoatee nakärä'i to Yahudi yato babena, ya' napatahhi' liung lambi' umpesuoi Petrus disahka anna malai dipatei toe'. Tempo donetoo sipatu pa'rame-rameang Roti Takeragi.
44012004	Tahpana disahka Petrus napesuoing ditahungkung. Anna dibehoi pano di uhpa' baheang tantara, la sibala'-bala' mandakai. Mesa boi baheang uhpa' bung tantara. Pahtuyunna la dihohto' di hao di olona tau mai'di ke puhang Paska.
44012005	Dahi ditähämmi inde Petrus yaling di tahungkung. Ampo' tontong lolo ingkänna to mampetahpa' napa'sambayangnging dai' di Puang Alataala.
44012006	Yato benginna ke la nabahang Herodes ke mabayang pano di olona tau mai'di, ya' haheng ta Petrus napadialla'na derua tantara, anna dipungoi teyyena hante bahsi. Aha tuke'ne' senga'na ang mandaka di hao di olona baba tahungkung.
44012007	Pihsananna tahpa ahang mesa malaeka'na Puang Alataala di behinna Petrus anna pansillo' umballoi yato tahungkung. Inde malaeka' untuhpa' kasihinna Petrus naheke anna naoaintee, "Penandaii kaleha!" Ya' tibuhke siarang yato hante di hao di teyyena Petrus.
44012008	Ya' ma'karang yato malaeka' naoatee, "Pesalipio anna pesapatuo." Ya' tahpa nababe siarang. Ma'kara bumi naoatee, "Pekaya' kalambe'o anna untindo'ä'."
44012009	Tahpa untindo' siarang yato malaeka' mensohong, ampo' dake' nainsang naoatee dahi si'da-si'da yato nababeing malaeka' aka' nasangake' menge mangngipi.
44012010	Ya' ullehammi ongeanna to pandaka uhuna anna kaderuanna, ullambi'mi lalang tama di bohto mahoa' ang ditutu'i baba bahsi. Tahpa titungka' kalaena yato baba lambi' mala mensohong yaling mai di tahungkung. Tahpana ungngola bung lalang senga', ya' pa'da tomande'mine' yato malaeka'.
44012011	Tahpa pa'kalehang pole' Petrus anna naoaitee, "Mane kuinsang pole' dinoa kuoatee Dehata unsuo malaeka'na la nalahpa'ä' di hao mai di pala' teyyena Tomaraya Herodes anna ingkänna pahtuyunna to Yahudi.
44012012	Tahpana nainsang liung yato kaha-kaha Petrus, ya' tahhi'mi pano di dasanna Maria indona Yohanes ang disanga toe' ta Markus. Mai'di tau ma'himpung anna ma'sambayang yaling yato di dasang.
44012013	Tahpana unde'de' baba hala, sulerang mesa sabua' bahine disanga Rode la umpengnginsangngi menna yato ang sule.
44012014	Nainsanna naoatee Petrusmi sule aka' nahingngi kamahanna, ya' dakaleng hali untungka'i baba aka' kahsi. Lambi' lumumpa' tama umpainsangngi solana naoatee, "Ea', sule ta Petrus di hao di baba hala."
44012015	Ya' sika naoantee, "Tahta'o!" Ampo' tontong ma'kara naoatee, "Ahana inang ta Petrus sule." Ampo' sika naoaintee, "Umbai malaeka' to pandakainnaetee' sule mepakahebai."
44012016	Tontong loloke' Petrus unde'de' baba, ya' suleing mai'di solana natungka'i. Tahpana ungngita Petrus, ya' sika tungke'du' asammi anna pusa'i.
44012017	Ungngängkä'mi teyyena Petrus napopampamahtang mane ma'tula'i naoatee, "Natehteä' Dehata mensohong yaling mai di tahungkung! Painsangngii Yakobus sibaha ingkänna solasohontaa' to mampetahpa' didiona inde kaha-kaha ang puha dahi." Puhanna ma'tula', ya' mensohommi le'ba' pano di ongeang senga'.
44012018	Tahpana mebengngi' sika sikutana-tanaing yato tantara to pandaka yaling di tahungkung naoatee, "Aka disanga ang dahi pano yato di Petrus?"
44012019	Ya' unsuong tau Tomaraya Herodes umpeäng Petrus ampo' dang aha nalambi'. Ya' yatong to pandaka dipahehsa simesa-mesa mane dipesuoii dipatei. Puhai yatoo mengkalaong di Yudea Herodes le'ba' pano di Kaisarea anna tohhoi di hao.
44012020	Tempo donetoo keaha' liung Tomaraya Herodes pano di to Tirus anna to Sidon. Dolunna inde derua bohto si unghannuang tomaraya napangngalai andeang, ampo' danne' nabea dinoa. Dianto anna sika suleng mengngolo. Sika unse'de'mi Blastus pongkahana to pengkähäng yaling di dasanna tomaraya. Ya' diang mangkadoluangngi mengngolo pano di tomaraya umpeäng kasikapiaiang situhu' pampemalanna to Sidon anna to Tirus.
44012021	Pihsananna lambi' yato allo ang puha sika natandai, ya' umpakeng kaya' katomarayaanna Herodes anna mohko'i yaho di ohko'ang katomarayaang umpa'tula'i yato tau.
44012022	Lella' ma'tula', ya' sika kohang yato tau naoatee, "Inde kamahanna dehata, tadia kamahanna hupatau."
44012023	Tahpa napahoai siang mesa korong malaeka'na Dehata aka' untahimbo pampudianna tau andana umpakäyyäng Puang Alataala, lambi' karoroang anna napobahai mate.
44012024	Bahtakaranna Dehata tuhtuang tisembu' lambi' tuhtuang kehängngäng ang mampetahpa'.
44012025	Tahpana sika umpapuha kähänganna inde Barnabas anna Saulus, dianto umpalambi' yato ang nabaha dai' di pebulle ada', ya' sika sumuleng yaho mai di Yerusalem umposola ta Yohanes bahtu' ang disanga toe' ta Markus.
44013001	Tempo donetoo di hao di Antiokhia ahake' sangngaka-sangngaka nabi anna tuangkuhu solana Saulus dianto: Barnabas, Simeon ang si disangai ta Maloteng, Lukius mesa to Kirene, anna Menahem ang sibaha lobo' Tomaraya Herodes.
44013002	Pihsang tempo yato tau lella' menomba dai' di olona Dehata anna ma'puasa, ya' ma'karang Inaha Masero naoatee, "Pasenga'ingkä' Barnabas anna Saulus aka' la ungkähäng pengkähängang ang puha kupama'tantuing."
44013003	Puhanna ma'puasa sala anna ma'sambayang, nasahpang yato derua tau mane nasuoi le'ba'.
44013004	-
44013005	Aka' pahentana Inaha Masero mengkalaong Barnabas anna Saulus naposolai Yohanes Markus ang la mandului, naung di Seleukia mane tahhi'i sau di Siprus mokahpala' uhai. Lambi'na di Bohto Salamis umpepainsamming Bahtakara Dehata yaling di pa'sambayanganna to Yahudi.
44013006	Ya' napesambaing naola yato ongeang lambi' pano di Bohto Pafos. Tahpana di hao sitammung mesa to Yahudi disanga Bar-Yesus mesa to pa'ihsang ang unsangai kalaena nabi ampo' setonganna loseng.
44013007	Si sibaha lolong tuambahsa' yato di ongeang ang disanga Sergius Paulus, mesa to manähäng. Ya' untambaing Barnabas sibaha Saulus yato tuambahsa' anna malai unghingngi Bahtakara Dehata.
44013008	Ampo' Barnabas anna Saulus napamasuhsa yato to pa'ihsang (ang disanga ta Elimas yaling di basa Yunani) anna malai yato tuambahsa' dai mampetahpa'.
44013009	Ta Saulus nei' bahtu' dioatee Paulus napunnoi Inaha Masero menge umpahandang Bar-Yesus
44013010	anna ma'karai naoatee, "O änä'na setang, to supung mambulitu' anna ang si umbabe liu kakarakeang sibaha umpa'bali ingkänna kamapiaang, daliukake' la umboli umpabengko' lalang marohona Dehata?
44013011	Dinoa la unsa'ding teyyena Dehata sule napabutao. Yaling di sangngaka-sangngaka allona dao la ungngita mata allo." Ya' buta siarang yato tau kasapu-sapu umpeäng tau ang la mantehte.
44013012	Naitanna tuambahsa' yato kadahiang, ya' mampetahpa' siarang aka' tungke'du' toe' unghingngi pepakuhu didiona Puang Yesus.
44013013	Ya' umpelleing Pafos Paulus sibaha solana le'ba' mokahpala' sau di Bohto Perga di Pampilia. Ampo' Yohanes nei' mensähä' di solana anna sumulei dai' di Yerusalem.
44013014	Sika mengkalaong di Perga umpatahhi' pellaoanna lambi' dai' di Bohto Antiokhia di Pisidia. Tahpana di allo katohhoang le'ba'mi tama di pa'sambayanganna to Yahudi anna mohko'i yaling.
44013015	Puha dibata yaling mai di suha' pepakuhunna Musa anna yaling mai di suha'na ingkänna nabi, ya' sika nasuong pebulle ada' yaling di pa'sambayangang naoaintee, "Oa' solasohong, ponna aha pepakahanga ang la untula' pano di tau mai'di, ya' tula'i."
44013016	Ya' ke'de'mi Paulus anna ungngängkä'i teyyena umpamahtang tau mai'di mane ma'karai naoatee, "O ingkämmua' to Israel anna ingkänna ang mahea' dai' di Puang Alataala, pehingngi manahpaia' inde tula'ku!
44013017	Puang Alataala ang tapenombaia' ingkänta to Israel puha umpillei neneta anna napapembea' naonge tohhoi di hao di Mesir. Sibaha kakuasaanna mantehte yaling mai di Mesir.
44013018	Uhpa' pulo pahiamanna naongei Puang Alataala sa'bara' ungngita pembabenaii di hao di ongeang makä'däng.
44013019	Tahpana puha untalo ihsinna pitu katomarayaang di hao di Kanaan, nabahe-baheming yato tampo pano di neneta la napomana'.
44013020	Ingkänna kadahiang yatoo umbai uhpa' atu' limampulo pahiamanna masaena. Puhanna yatoo, sika nabeang Puang Alataala to manghohto' ang la ma'pahenta lambi' pano di tempona Nabi Samuel.
44013021	Mane sika umpalaui mesa tomaraya lambi' nabea Puang Alataala Saul änä'na Kis peänä'anna Benyamin. Uhpa' pulo pahiamanna ma'pahenta.
44013022	Tahpana Puang Alataala ungngalang inde Saul, ya' untuho bung Daud la mendahi tomaraya. Ma'karang Puang Alataala didiona inde Daud naoatee, 'Daud änä'na Isai ang naala inahangku aka' la diang pole' umpembabeing pa'elo'ku.'
44013023	Anna situhu' pa'dandianna Puang Alataala, peänä'anna Daud naängkä' mendahi To Mepasalama' yaling di alla'na to Israel, diantoo Puang Yesus.
44013024	Akinna sule Puang Yesus inang puhang natula' Yohanes pano di ingkänna to Israel naoatee, 'Pengkatoba'koa' anna umbehoi kalaemu ditero'.'
44013025	Tahpana la puhang pengkähänganna Yohanes si ma'karang naoatee, 'Tadiaete' kodi' ang si unsangaa' To puha Dilanti' la Mepasalama' ampo' mane la suleete' dako'. Tandana keangka' yato Tau, moi la mensabua' pälli'ä' di olona datukä' sihatang.'
44013026	Dahi, ingkämmua' solasohongku, noa peänä'anna Abraham, noa toi to mahea' dai' di Puang Alataala, dipalambi'imingkea' kaheba kasalama'ang.
44013027	Aka' ihsinna Bohto Yerusalem sibaha ingkänna sepongkahaanna dai nainsang naoatee Puang Yesus To Mepasalama'. Datoi nainsang kalemba'anna tula'na ingkänna nabi, yato ang si dibata liu ke lambi' bung allo katohhoang. Dahi sika ungngalang kabohtuang anna napapepateii situhu' yato ang natula' ingkänna nabi.
44013028	Moinnakato dai aha nalambi' suhunna anna malai dipatei ampo' sika napalau liu siang pano di Pilatus anna malai dipatei.
44013029	Tahpana yato ihsinna Yerusalem sibaha ingkänna sepongkahaanna puha umpasundung yato ang puha tiuki' didiona Puang Yesus, sika napatuhummi yaho mai di kayu sitambeng anna napatamai di ku'bu'.
44013030	Ampo' napatuho sumule Puang Alataala di hoi' mai di alla'na to mate
44013031	anna sangngaka-sangngakake' allona naonge si umpepaitaing Kalaena pano di ingkänna to pentindo'na, mengkalao di hao di Galilea lambi' dai' di Yerusalem anna dianto ang mendahi sa'binna pano di to Israel.
44013032	Dahi dinoa kitula'ingkoa' Kaheba Mapia: Pa'dandianna Puang Alataala pano di neneta
44013033	sundummi pano di kita'a' peänä'anna. Aka' umpatuho Puang Yesus di hoi' mai di alla'na to mate. Situhu' karanna Puang Alataala ang tiuki' yaling di suha' pampudianna Daud ang kaderuanna naoatee, "Diontoo änä'ku; mengkalao allo dinoa kupamalesong kuoatee Kodi'mitoo Ambemu."
44013034	Puha napatuho Puang Alataala di hoi' mai di alla'na to mate anna dang la napabei la ungngolai sala kamateang, situhu' ang puha tiuki' yaling di Suha' Maserona naoatee, 'Ingkänna pebehe maseroku ang mala dipetahpa' la kubea touo sinnoa ang puha kubea Tomaraya Daud.'
44013035	Anna naoa toitee Tomaraya Daud yaling di pampudiang senga'na: 'Dai la umpabei To Maseromu la bosi.'
44013036	Ampo' Tomaraya Daud naonge puhanna umpembabeing paelo'na Puang Alataala, ya' mateng anna diku'bu'i di behinna neneta anna inang bosiete' nei'.
44013037	Ampo' Puang Yesus ang puha napatuho sumule Puang Alataala daine' bosi.
44013038	Dahi pahallua' ungnginsang ingkämmua' solasohongku: aka' sanganna Puang Yesus, dipepainsangnging didiona pangngampungang dosa.
44013039	Aka' menna-menna umpetahpa' Puang Yesus, la dilahpa' di hao mai di ingkänna dosa, ang dai aha dilambi' noa ke umpentokeike' tau pepakuhunna Musa.
44013040	Dahi pentokei manahpaia' inde tula'ku. Madakakoa' andana la dahii pano di kalaemua' yato aka ang puha natula' nabi yaling di suha'na dianto:
44013041	'Kalehaiia' ingkämmu ang umpakauho-uho to mampetahpa'. La pusa'koa' lambi' mate aka' la kubabeng mesa pengkähängang yaling di tempo ang ungngongeia' dinoa. Ampo' dasiangnga' la umpetahpa' moi la aha tau mantula'ingkoa'.' "
44013042	Tahpana la mensohommi Barnabas sibaha Paulus sika napalaung tau mai'di ke la malai ma'tula' buke' ke lambi' bung allo katohhoang.
44013043	Soho' ma'sambayang, mai'ding ang inang to Yahudi anna ang senga' ang mahea' dai' di Puang Alataala untindo' Paulus sibaha Barnabas lambi' napakuhu anna napahenta anna malai tontong lolo untokei mana' pa'kalemunna Puang Alataala.
44013044	Tahpana lambi' bung allo katohhoang sai'di' tala sule asang ihsinna yato bohto mahoa' ma'himpung la umpehingngii Bahtakara Dehata.
44013045	Ampo' naitanna to Yahudi yato tau mai'di, ma'kasueheng lambi' sika napetaha-tahai anna umbahoii yato tula'na Paulus didiona Puang Yesus.
44013046	Ampo' sibaha kabahaniang ma'kara Paulus sibaha Barnabas naoatee, "Setonganna inang dioete'a' la dolu umpehingngii inde Bahtakara Dehata, ampo' daia' ungngaku untahimbo. Sinnoanna ungngoaa'tee, 'Daang kami' la sihatang untahimbo katuhoang sapano-panona.' Dianto anna mempakoang pano di tau ang tadia to Yahudi.
44013047	Aka' naoaingkante Dehata, 'Puhakoa' kutuho la mendahi ballo pano di ingkänna tau ang tadia to Yahudi anna malakoa' umpepainsangnging kasalama'ang lambi' pano di sikunna lino.' "
44013048	Ya' tahpana nahingngi yato tula' ingkänna tau ang tadia to Yahudi, sika mahasang inahanna anna umpakäyyängngi Bahtakara Dehata. Ya' napetahpa' asammi pole' ingkänna tau ang puha natuho Puang Alataala la untahimbo katuhoang lambi' sapano-panona.
44013049	Lambi' tisembu' Bahtakara Dehata pano di umba-umba naongei yaling yato di lembäng.
44013050	Ampo' to Yahudi umpakeaha' ingkänna to dipakeangka' yaling yato di bohto mahoa' sibaha bahine ang mahea' dai' di Dehata. Napakeaha' anna malai undahha Paulus sibaha Barnabas anna nasuoi le'ba' umpellei yato lembäng.
44013051	Ya' unsapuing dolu ähäng tampo di bihti'na Paulus sibaha Barnabas, aka' la mendahi tanda pano yato di tau ang dai mantahimbo pepakuhunna, anna yato tau datoe' natahimbo Puang Alataala. Mane le'ba'i pano di Ikonium.
44013052	Ingkänna to mampetahpa' di hao di Antiokhia napunnoi kakahsiang anna Inaha Masero.
44014001	Noa tunne' di hao di Ikonium Paulus sibaha Barnabas le'ba' tama di pa'sambayanganna to Yahudi anna mampakuhui didiona Puang Yesus, lambi' mai'di to Yahudi anna ang tadia to Yahudi mampetahpa'.
44014002	Ampo' to Yahudi ang dai naaku untahimbo tula'na yato to deruai umpakeaha' tau senga' ang tadia to Yahudi anna malai sika ungkahi'di' to mampetahpa'.
44014003	Dianto anna masae-saeke' Paulus sibaha Barnabas tohho di hao anna untula' loloi Bahtakara Dehata napunnoi kabahaniang aka' unghannuang Puang Yesus. Ya' napatandaammi Dehata dianto kaheba ang sika napalambi' didiona mana' pa'kalemunna inang tahpa', aka' nabea kakuasaang anna malai umpapia ma'kahupa-hupa tanda anna mai'di ang mepusa'-pusa'.
44014004	Ampo' ihsinna yato bohto mahoa' siteläng-teläng lambi' ahang ang untuhu'i to Yahudi anna aha untuhu'i yato derua rasul.
44014005	Ya' sipahtuyu-tuyung sangngaka-sangngaka to Yahudi anna ang tadia to Yahudi sibaha pongkahana anna malai undahha yato rasul derua anna nasaleba'i batu.
44014006	Ampo' tahpa nainsang yato to deruai lambi' le'ba' ungngalai kalaena pano di Bohto Listra anna Bohto Derbe anna ongeang senga' yaling di Likaonia.
44014007	Ya' dia bunto inde naongei umpepainsangnging Bahtakara Dehata.
44014008	Di hao di Listra aha mesa muane ang dai mio mellao mengkalao sohong. Inde tau supung si mohko' lolo.
44014009	Ampo' umpehingngii toe' tula'na Paulus. Ya' naitang Paulus yato tau anna tahpa nainsang naoatee, indo tau aha kapampetahpa'anna lambi' la mala dipabono'.
44014010	Dianto anna ma'karang Paulus napekäyyängngi naoatee, "Ke'de'o!" Ya' tahpa ke'de' siarang katibe-tibe anna kalao-lao lelengngi.
44014011	Tahpana naita tau mai'di yato ang puha nababe Paulus, sika kohang ma'basa Likaonia naoatee, "Tuhung si'dang pole' dehata menghupatau tama di lino."
44014012	Lambi' Barnabas disangai dehata Zeus anna Paulus disangaine' dehata Hermes aka' dia ang si ma'tula'.
44014013	Pihsananna suleng di hao di baba bohto mahoa' sändona dehata Zeus di hao mai di pa'sambayanganna ang aha di aneang bohto, umbaha sangngaka-sangngaka saping laki nabelo-beloi la natunu, sibaha tau mai'di aka' pemala menomba pano yato di rasul.
44014014	Ampo' tahpana nahingngi Paulus sibaha Barnabas pahtuyunna yato tau mai'di, ya' unseu'-seu'mi kaya'na tandana dai mahasa ke dipasinnoai dehata anna lumumpa'i tama di alla'-alla'na yato tau lella' mekoha naoatee,
44014015	"Tehterere! Akarea' dio umbabe? Hupatau biasa touang kami'; sinnoa siamingkea'! Ampo' suleang inde la umpepainsangnging Kaheba Mapia tama di alla'-alla'mua' anna malakoa' dai umbabe lolo kaha-kaha takekuna. Ampo' la mengkolingkoa' dai' di Dehata ang tuho. Dianto ang umpadahi langi' sibaha lino anna le'bo' sibaha ingkänna ihsinna.
44014016	Aka' dolu inang napabeba'ke' Puang Alataala hupatau pantang untuhu'i inahanna.
44014017	Ampo' moinnakato noa, dasiang nakalimpängngi umpepaitaing umba noa kamatandeanna. Aka' tontong umbabe ma'kahupa-hupa kamapiaang sinnoanna: umpatuhung lolo kene' yaho mai di langi', umpakeboa manahpa pinamulammua' ke lambi'mi tempona, nabea lolokoa' andeang anna kamasannangang inaha."
44014018	Ampo' moinnakato noa yato tula'na to deruai, sai'di' tala dai nabela ullaba'i yato tau mai'di la untunu penombaang di olona.
44014019	Pihsananna di hao yato di Bohto Listra suleing sangngaka-sangngaka to Yahudi di hao mai di Bohto Antiokhia di Pisidia anna di hao mai di Bohto Ikonium unse'de' yato tau mai'di, lambi' sika natindo'. Lambi' sika unsisaleba'-leba'i batu ta Paulus, mane nahui'i tama di aneang bohto aka' nasanga mateng.
44014020	Ya' suleng sika nalumba to mampetahpa'. Lella' nakapupu', ya' tahpa kalehang sumule Paulus anna le'ba'i tama di bohto mahoa'. Marondonna le'ba'mi pano di Derbe sibaha Barnabas.
44014021	Tahpana di hao di Derbe umpepainsang buming Kaheba Mapia Paulus sibaha Barnabas lambi' mai'di tau mampetahpa'. Puhai, sumuleng pano di Listra mane panoi di Ikonium anna Antiokhia di Pisidia.
44014022	Yaling yato di tallu bohto mahoa' sika umpamatoho bung inahanna ingkänna ang untindo' Puang Yesus anna napepahenta loloing naoatee, "La tontong lolokoa' mampetahpa' dai' di Puang Yesus. Aka' inang ahanaetee' la mai'di kamasuhsaang taolai ke pemalaingkea' tama di Kapahentaanna Puang Alataala."
44014023	Anna pano di si mesa-mesa jumaa' Paulus sibaha Barnabas umpillei tau ang la mendahi pebulle ada'. Puhai sika ma'puasa anna ma'sambayang inde Paulus anna Barnabas, ya' sika nabehong yato ang puha napillei dai' di Puang Alataala ang sika napetahpa'.
44014024	Mane umpatahhi' boi pellaoanna ungngolai Pisidia lambi' pano di Pamfilia.
44014025	Puhai umpepainsangnging Bahtakara Dehata di hao di Perga, ya' le'ba'mi naung di Atalia.
44014026	Di haonto yato naonge Paulus anna Barnabas mengkalao, mokahpala' uhai sumule sau di Antiokhia. Dianto yato bohto mahoa' ang sika naongei uhuna, naonge anna dibehoi dai' di mana' pa'kalemunna Puang Alataala anna malai umbabe kähängang ang dinoa napepuhaing.
44014027	Lambi' sau di Antiokhia untambaing ingkänna to mampetahpa', mane sika natula' asangnging ingkänna yato kaha-kaha ang puha napadahi Puang Alataala ang sika nababe. Natula' toi umba noa nabuhkeiing lalang Puang Alataala lambi' yato ang tadia to Yahudi mala mampetahpa' dai' di Puang Yesus.
44014028	Masaeke' tohho inde ta Paulus anna ta Barnabas sibaha ingkänna to mampetahpa' di hao.
44015001	Ya' suleng di hao di Antiokhia sangngaka-sangngaka to Yahudi yaho mai di Yudea ang sika mampetahpa'mi dai' di Puang Yesus. Mampakuhung pano di tau ang tadia to Yahudi ang umpetahpa' toe' Puang Yesus naoatee, "Ke dakoa' ditille situhu' kabiasaang Atohanna Musa, inang dasiamokoa' la mala dipasalama'."
44015002	Ampo' yato pepakuhunna dasi'da-si'dai natahimbo Paulus sibaha Barnabas. Lambi' ingkänna to mampetahpa' untuho Paulus sibaha Barnabas anna sangngaka-sangngaka tau di hao yato di jumaa' la le'ba' umpellambi'i rasulna Puang Yesus sibaha ingkänna pebulle ada' yaho di Yerusalem, anna malai ma'limbo untula' yato kaha-kaha.
44015003	Ya' naposolang jumaa' ang aha di hao di Antiokhia lambi' tama di aneanna bohto. Mane le'ba'i sika naola pano di Fenisia anna Samaria. Lambi'na pano sika natula'ing naoatee, "Mai'ding ang tadia to Yahudi untindo' Puang Yesus." Ya' sika tialang inahanna to mampetahpa' ang manghingngi.
44015004	Tahpana lambi' dai' di Yerusalem natahimbo manahpang to mampetahpa' sibaha ingkänna rasul anna pebulle ada'. Ya' natula'iming yato aka ang puha nababe Puang Alataala yaling di pengkähängannaii.
44015005	Ya' suleng sangngaka-sangngaka to Farisi ang mampetahpa'mi naoatee, "Ingkänna ang tadia to Yahudi pahallu la ditille toe' anna disuoi untuhu'i pepakuhunna Musa anna malai salama'."
44015006	Ya' ma'himpummi ingkänna rasul sibaha pebulle ada' yaho di Yerusalem unsitula'-tula'i yato kaha-kaha.
44015007	Tahpana masae sitimba'-timba', ya' ke'de'mi Petrus naoatee, "Oa' solasohong, puhangnga' ungnginsang ungngoatee, dolunnake' anna napilleimä' Puang Alataala yaling mai di alla'-alla'mua', aka' mengkalao di tula'ku tau ang tadia to Yahudi la unghingngi Kaheba Mapia anna la mampetahpa'.
44015008	Aka' Puang Alataala ang ullosa inahanna hupatau umbea Inaha Masero pano yato di tau, tandana natahimbo toe' sinnoa kita'a'.
44015009	Anna daingkea' aha napasisenga'ang moi poro la mesa, kita'a' to Yahudi anna yato ang tadia to Yahudi, aka' sika napamasero yato inahannaii aka' mampetahpa'.
44015010	Dahi monna ke noai, akana unsändä'irakoa' dio Puang Alataala la umpahsa petauanna la untuhu'i ingkänna Atohanna Musa, anna dasiangnga' tabela tatuhu'i yato atohang mengkalao di neneta lambi' pano di kita'?
44015011	Ampo' inderea'ne' tapetahpa'i: Supung aka' mana' pa'kalemunna Puang Yesus lambi' malaingkea' salama', noa tunne' pano yato di tau ang tadia to Yahudi."
44015012	Sika mahtang asammi pole' anna umpehingngii Paulus sibaha Barnabas untula' yato ma'kahupa-hupa tanda anna ang mepusa'-pusa' ang napadahi Puang Alataala yaling di alla'-alla'na tau ang tadia to Yahudi naonge sika mengkähängngi.
44015013	Puhai ma'tula' Paulus sibaha Barnabas, ma'kara tunne' Yakobus naoatee, "O ingkämmua' solasohongku, pehingngiia' tula'ku:
44015014	Mane sapuhanna liu napakaleso Simon Petrus umba noa pampahandu'anna umpepaitaing pa'kalemunna Puang Alataala pano di tau ang tadia to Yahudi. Aka' pahtuyunna, yaling yato mai di alla'-alla'na la napillei la mendahi petauanna.
44015015	Kaha-kaha yatoo situhu' tula'na Puang Alataala ang puha nauki' ingkänna nabi naoatee,
44015016	'Dako'itoo la sumuleä', anna katomarayaanna Daud sihapang dasang ang puha ditalei la kupake'de' sumule, lambi' ingkänna ang loe la ke'de' sumule, anna la kupamatoto'.
44015017	La kupanoa anna malai ingkänna hupatau ang ahake' pemala untuhu'i Dehata, anna ingkänna ang tadia to Yahudi ang puha kutambai la mendahi petauangku.' Noantoo tula'na Dehata ang umpadahi ingkänna yato kaha-kaha
44015018	anna puha napepainsangnging mengkalao dolu.
44015019	Dahi situhu' pihki'ku, daingkea' mala umpaaha kamapahhi'ang pano di tau ang tadia to Yahudi, yato ang untindo'mi Puang Yesus.
44015020	Ampo' la tapapebaha suha' ang la naoatee, 'Daa ungngandea' andeang ang puha dibeho pano di dehata senga', daa unsamangkamahoinna, daa ungngande balena olo'-olo' mate ditehke anna daa ungngande haha.'
44015021	Aka' mengkalao dolu dipepainsangnging Atohanna Musa pano di ingkänna bohto anna lambi' dinoa ke allo katohhoang bumi yato atohanna dibata lolo tama di ingkänna pa'sambayangang."
44015022	Ya' ungngalang kabohtuang ingkänna rasulna Puang Yesus sibaha pebulle ada' anna ihsinna jumaa' yaho, dianto la umpillei tau yaling mai di alla'-alla'naii ang la naposola Paulus anna Barnabas sumule pano di Antiokhia. Ya' sika umpilleing Yudas ang si disanga toe' ta Barsabas sibaha Silas, sahing dipakeangka' yaling di alla'-alla'na to mampetahpa'.
44015023	Ya' dibeang yato suha' nabaha. Ihsinna yato suha' naoatee, "Salama'ki' ingkännaang solasohommu, noa rasul, noa pebulle ada', mating di ingkämmua' solasohongki' ang tadia to Yahudi ang diting di Antiokhia, Siria, anna Kilikia.
44015024	Kihingngi aha tau ang yaling mai di alla'-alla'ki' to mampetahpa' dinne di Yerusalem moinnakato dai aha kisuo, lambi' tula'na didiona kapotilleang napapusa'koa'.
44015025	Dahi dianto anna kibohtung umpillei derua tau umposola Barnabas anna Paulus ang kipakamaya,
44015026	ang dai aha mahea'na umpebeaing kalaena dipatei ahsala' malai umpepainsangnging sanganna Dehatanta Puang Yesus, To Dilanti' la Mepasalama'.
44015027	Dahi kisuo Yudas sibaha Silas mating anna malai natula' manahpaingkoa' situhu' ihsinna inde suha'.
44015028	Aka' puhaang naposolai Inaha Masero lambi' ungngalaang kabohtuang anna malai dakoa' la dipapahsai bahaang ang tala umbelaa' umbaha. Ampo' supung indee la pahallu untuhu'ia':
44015029	Daa ungngande andeang ang puha dibeho pano di dehata senga'; daa ungngande haha anna balena olo'-olo' mate ditehke, anna daa unsamangkamahoinna. Ke umpakahaoi kalaemu di hao mai di kaha-kaha yatoo, ya' mapiantoo. Ya' samantoo indee supu. Salama'ki' mating."
44015030	Puhai yatoo, ya' sipasa'bing mane mengkalaoi yato ang nasuo lupano di Antiokhia. Tahpana lambi' pano untambaing ingkänna to mampetahpa' ma'himpung anna nabeai yato suha'.
44015031	Tahpana sika nabata, mahasa asammi inahanna aka' napakahanga yato ihsinna suha'.
44015032	Inde Yudas sibaha Silas nabi toe'. Masae ma'tula' umpahenta ingkänna to mampetahpa' anna malai umpamatoto' kapampetahpa'anna.
44015033	Tahpana masae-sae di hao inde to deruai, napabeing ingkänna to mampetahpa' ang di hao di Antiokhia le'ba' sitonda kamasannangang inaha sumule dai' di Yerusalem.
44015034	[Ampo' nabohtune' Silas naoatee, "La dinnemä' kodi'."]
44015035	Masae-sae tuke'ne' tohho Paulus anna Barnabas di hao, ya' mai'ding solana to mampetahpa' naposola mampakuhu anna umpepainsangnging Bahtakaranna Dehata.
44015036	Tahpana masae-sae di hao, naoante Paulus pano di Barnabas, "Umbai mapia ke le'ba'ingke sumule ullelengngi bohtona ingkänna solasohonta ang puha taongei umpepainsangnging Bahtakara Dehata anna malai tainsang umbane' noa."
44015037	Naaku toe' Barnabas ampo' pemala umposola Yohanes ang si disanga toe' ta Markus.
44015038	Ya' donentoo naonge sisala aka' naoate Paulus, "Dai la diposola aka' puha mepellei di hao di Pamfilia dolu anna dang naaku medului mengkähäng donetoo."
44015039	Ya' sikallang Paulus anna Barnabas lambi' sisähä'. Le'ba'mine' Barnabas umposola ta Markus mokahpala' uhai lusau di Siprus.
44015040	Ampo' Paulus umpillei Silas la naposola. Puhai yatoo, yato ingkänna to mampetahpa' di hao di Antiokhia umbehong Paulus anna Silas dai' di mana' pa'kalemunna Puang Alataala, mane sika mengkalaoi inde to deruai.
44015041	Le'ba'ing ullelengngi bohto yaling di Siria anna Kilikia umpamatoto' ingkänna jumaa'.
44016001	Donetoo le'ba' toe' Paulus dai' di Bohto Derbe anna Listra. Silambi'mi di hao mesa to mampetahpa' ang disanga Timotius. Indona dianto to Yahudi ang mampetahpa' toe' anna ambena nei' tadia to Yahudi.
44016002	Inde Timotius nainsang asang ingkänna to mampetahpa' di hao di Bohto Listra anna Ikonium naoatee, 'Tau mapia.'
44016003	Pemala ta Paulus ke umposola lelengngi ta Timotius umpatahhi' pengkähänganna. Dahi natille anna malai natahimbo to Yahudi aka' nainsang naoatee, ambena tadia to Yahudi.
44016004	Yaling di pellaoanna Paulus sibaha Silas naonge ungngolaii yato sangngaka-sangngaka bohto si umpalambi' yato kasibohtuanna rasul anna pebulle ada' yaho di Yerusalem, anna malai ingkänna to mampetahpa' la natuhu'i.
44016005	Ya' noantoo ingkänna jumaa' dipamatoto' kapampetahpa'anna anna tuhtuang masae tuhtuang kehängngäng to mampetahpa'.
44016006	Inde Paulus anna Silas sika mangngola pano di Frigia anna Poropensi Galatia aka' dai napabei Inaha Masero la umpepainsangnging Kaheba Mapia di hao di Poropensi Asia.
44016007	Tahpana ullambi' alla'na Misia, ya' nasändä'mi boheng la lutama di Bitinia, ampo' dai napabei Inaha Maserona Puang Yesus.
44016008	Ullehanna Misia, ya' lambi'mi naung di Troas.
44016009	Tahpana bengi, ahang pangngitanna Paulus. Ang naita dianto aha mesa to Makedonia moke'de'-ke'de' anna malaui naoatee, "Lumbakang kami' mai anna unduluiang."
44016010	Ya' puhanna yatoo mangkahahpi siamang la mengkalao sau di Makedonia, aka' kiinsang nasuo si'damang Puang Alataala la umpepainsangnging Kaheba Mapia di lau'.
44016011	Mengkalaoang di hao di Troas tahhi'ang mokahpala' uhai sau di Samotrake, ya' marondonnai lambi'mang yato di Bohto Neapolis.
44016012	Ya' mengkalaomang di hao le'ba' pano di Filipi, mesa bohto mahoa' di Poropensi Makedonia ang napahenta to ma'pahenta Roma. Ya' dianto kiongei tohho sangngaka-sangngaka benginna.
44016013	Tahpana lambi' allo katohhoang, umpelleimang bohto mahoa' anna maoang naung di behing salu uhai umpeäng ongeang ang si naonge ma'sambayang to Yahudi. Ya' kilambi'mi bahine ma'himpung; mohko'mang anna kipa'tula'ii.
44016014	Donetoo ma'pehingngi toe' mesa bahine ang disanga Lidia, to pa'balu' kaing malahtu ang sule di hao mai di Bohto Tiatira. Inde bahine mesa toe' ang si menomba lolo dai' di Puang Alataala ampo' tadia to Yahudi. Nabuhkeiing inahanna Dehata lambi' umpehingngii manahpa yato ingkänna tula'na Paulus.
44016015	Lambi' ditero'mi Lidia sibaha sanghapunna. Ya' puha ditero', nabahaimang naoatee, "Ponna umpetahpa' si'daa' kapampetahpa'angku dai' di Puang Yesus, ya' tapanoa' di dasang anna di haoingkea' tohho." Lambi' napeäng lalang anna malai kipengngioi.
44016016	Pihsang tempo naummang yato di ongeang ang si naongei to Yahudi ma'sambayang, ya' silambi'mang mesa sabua' bahine ang napentamai setang lambi' ma'ihsang-ihsang, lambi' ingkänna pongkahana sangka' mai'di asang pallolonganna.
44016017	Ya' natindo' lolomang sibahaang Paulus lella' siang kakoha-koha naoatee, "Inde mai tau sabua'na asang Puang Alataala, To Handang Malängkä'. Dianto ang mampainsangngikoa' lalang kasalama'ang."
44016018	Tahpana sangngaka allona napa'panoa-noa lolo, ya' maliping talinganna Paulus nahingngi, lambi' napengkolingngi anna ma'karai pano yato di setang naoatee, "Yaling di sanganna Puang Yesus, To Dilanti' la Mepasalama', kupahentao: palaio yaling mai di kalaena ne bahine!" Ya' tahpa malai siarang yato setang.
44016019	Tahpana naita ingkänna pongkahana inde bahine, sika keaha'mi aka' naoatee, "La pa'dang pole' pallolongangki'." Tahpa unsahkang Paulus sibaha Silas anna sika nahui'i pano di pasa' aka' la nabaha pano di to ma'kuasa.
44016020	Ya' tahpana di hao di olona to panghohto' bohto mahoa' sika naoantee, "Inde to deruai sule done inde di bohto umpasisähä' to pa'bohto aka' to Yahudi
44016021	anna umpopampakuhu ada' kabiasaang, aka' nasanga dai sihatang atohanna to ma'pahenta Roma. Dahi dai la mala tatahimbo, londonang la tatuhu'i."
44016022	Sule tunne' tau mai'di ullebo Paulus anna Silas anna nasitungo-tungoii. Pihsananna inde to panghohto' unsuong yato tau mai'di unseu' porehana inde to deruai yaling mai di kalaena mane nasuoi napohetong.
44016023	Puhai yatoo, ya' napesuoing dibaha tama di tahungkung. Umpahentang to pandaka tahungkung naoatee, "Dakai manahpaia'!"
44016024	Dahi situhu' yato pahenta, ya' sika napatamang to pandaka tahungkung di tängngä-tängngä anna napungoi bihti'na pano di ahhi.
44016025	Umbai tängngä bengi ma'sambayammi Paulus sibaha Silas anna menanii umpudi Puang Alataala. Ya' sika napehingngii tunne' ingkänna solana ang aha yaling di tahungkung.
44016026	Pihsananna tahpa ahang lino' käyyäng lambi' ingkänna batunna yato tahungkung pahoro anna tahpa tibuhke asang ingkänna baba anna tibuhke toi pepungona ingkänna to di tahungkung.
44016027	Tahpana kaleha yato to pandaka anna ungngitang baba titungka' asammi, ya' tahpa unsintä'mi pa'danna la umpatei kalaena aka' nasanga le'ba' asammi yato ihsinna tahungkung.
44016028	Ampo' metamba Paulus naoatee, "Daungkarakei kalaemu aka' dinne asangkantee'!"
44016029	Ya' umpalau siarang ballo inde to pandaka anna lumumpa'i tama lella' sikalalla' aka' mahea' anna malimuntu'i di hao di olona Paulus anna Silas.
44016030	Mane umposolai Paulus sibaha Silas mensohong anna mekutanai pano naoatee, "Oa' tuang, aka la pahallu kubabe anna malaä' salama'?"
44016031	Ya' natimba'mi naoatee, "Petahpa'o Puang Yesus anna malao salama', noa dio, noa toi sanghapummu."
44016032	Ya' sika natula'ming Bahtakara Dehata sibaha ingkänna ang yaling di dasanna.
44016033	Tehte' doneto siang di bengi anna umbahai Paulus sibaha Silas do nabaseiing bila'na anna umbehoi kalaena sibaha sanghapunna ditero'.
44016034	Puhai, nabahaing pano di dasanna anna natahiaii. Mahasa liu inahanna aka' mampetahpa'mi sanghapui dai' di Puang Yesus.
44016035	Tahpana mabaya ingkänna yato to panghohto' unsuo polisi naoatee, "Pellambi'i to pandaka tahungkung anna ungngoaintee, 'Lahpa'i ne to deruai.' "
44016036	Le'ba' tunne' yato to pandaka tahungkung umpellambi'i Paulus sibaha Silas anna naoaintee, "Nalambi'ä' pahentana to panghohto' la kulahpa'mokoa'. Dahi laomokoa'. Paela'dang."
44016037	Ampo' ma'kara Paulus pano di pandaka tahungkung sibaha polisi naoatee, "Dihekeng touang kami' to Roma, dake' aha dihohto' pembabeki' anna tahpa dipohetommang di hao di olona tau mai'di mane dipatamaang di tahungkung. Ya' pihsananna dinoa dai pole' kiaku la ullahpa' tomande'ang. Supung ke diai sika sule yato to panghohto' dinne done ang la mambahanangngang sohong."
44016038	Ya' le'ba'mi yato polisi umpalambi' karanna Paulus pano di ingkänna to panghohto'. Tahpana sika nainsang naoatee yato to deruai to Roma toe', ya' sika mahea' liung aka' untehkai atohanna to Roma.
44016039	Ya' sika sule siarang umpellambi'i Paulus sibaha Silas anna sika ungngakuii kasalaanna di olona. Mane sika naposolai mensohong anna naoaintee, "Ke la malai anna umpelleiia' inde bohto."
44016040	Ya' le'ba'ing umpellei yato tahungkung anna tahhi'i pano di dasanna ta Lidia. Lambi' pano silambi'mi ingkänna to mampetahpa', ya' napakahangang mane napelleii.
44017001	Ya' umpatahhi'mi pellaoanna Paulus sibaha Silas mangngola Amfipolis anna Apolonia le'ba' pano di Bohto Mahoa' Tesalonika. Di hao aha pa'sambayanganna to Yahudi.
44017002	Sinnoa biasa, le'ba'mi Paulus tama di pa'sambayangang. Pentallung allo katohhoang sihuntung-huntung naongei Paulus umpakaleso anna unsitula'-tula'i Bahtakara Dehata sibaha tau mai'di.
44017003	Napakaleso si'da-si'da situhu' ihsinna Suha' Masero pano di tau mai'di naoatee, "Yato To Dilanti' la Mepasalama' dai mala tala unsa'ding kamadahhaang lambi' dipatei anna dipatuhoi di hoi' mai di alla'na to mate. Puang Yesus ang kupainsangngikoa', diantoo To Dilanti' la Mepasalama'."
44017004	Ya' ahang sangngaka-sangngaka to Yahudi ang di hao donetoo mampetahpa' lambi' umpempakoi Paulus sibaha Silas. Anna mai'di tuke'ne' tau senga' ang mampetahpa', noa tau ang tadia to Yahudi ang mahea' dai' di Puang Alataala, noa toi bahine ang dipakeangka'.
44017005	Ampo' mai'di to Yahudi ma'kasuehe lambi' unghimpung ingkänna to pa'maho-maho yaling di pasa' anna napopa'mesai umpaaha kasiba'diang yaling di bohto mahoa'. Ya' ullebong dasanna Yason umpeäng Paulus sibaha Silas aka' la nabaha pano di olona tau mai'di la dihohto'.
44017006	Ampo' tahpana dai nalambi', ya' Yason-mi sibaha sangngaka to mampetahpa' nahui' pano di to keangka'na yato bohto lella' sika tamba naoatee, "Yato tau si umpaaha kakarakeang tama di lino, ya' dinoa sule tunne' dinne.
44017007	Anna inde Yason untahimbo yato ang sule lambi' nadasangngi. Ingkänna babena dai sihatang atohanna Katomarayaang Roma aka' naoatee, 'Aha are' tomaraya senga' ang disanga Yesus.' "
44017008	Tahpana nahingngi tau mai'di anna ingkänna to keangka'na bohto mahoa', ya' sika keaha'mi.
44017009	Ya' umpalaung doi' pano di ta Yason anna pano di solana anna napalau toinne' anna ma'dandii dai la umpaaha bou kakarakeang. Ya' puharang nabaya' mane dilahpa'i.
44017010	Benginna yatoo ingkänna to mampetahpa' di hao di Tesalonika sika unsuo siang Paulus sibaha Silas naoaintee, "Lupanokoa' di Berea." Lambi'na pano mentamang di pa'sambayanganna to Yahudi.
44017011	Ingkänna to Berea mapia inaha nei' andana to Tesalonika, aka' untahimbone' Bahtakara Dehata sibaha kamasannangang inaha lambi' allo-allo umpahehsa lolo Bahtakara Dehata, aka' naoatee, "Bahtu' tahpa' si'darakae' inde pepakuhunna Paulus?"
44017012	Lambi' mai'di tau umpetahpa' Puang Yesus: noa to Yahudi, noa toi ang tadia to Yahudi, moi bahine ang dipakeangka', moi muane.
44017013	Ampo' tahpana nainsang sangngaka-sangngaka to Yahudi di hao di Tesalonika naoatee umpepainsang buming Bahtakara Dehata Paulus di hao di Berea, sika le'ba'ing pano anna umpentama alla'i tau mai'di lambi' sika keaha' pano di Paulus anna Silas.
44017014	Sika napenandai siang ingkänna inde to mampetahpa' di hao di Berea unsuo Paulus pano di behing le'bo'; supung Silas sibaha Timotius ang tohhoke' nei'.
44017015	Ingkänna ang umposola Paulus naposola lambi' pano di Bohto Mahoa' Atena. Tahpana la sumule, sika napasammi Paulus naoaintee, "Painsangngii Silas sibaha Timotius anna baha' sulei napellambi'iä'."
44017016	Lella' Paulus ungngempei Silas sibaha Timotius di hao di Bohto Mahoa' Atena, ya' mapi'di' liung inahanna ungngita to di hao si umpenombai tau-tau.
44017017	Lambi' umpa'tula'i to Yahudi anna tau senga' ang mahea' dai' di Puang Alataala yaling yato di pa'sambayangang. Noa tunne' allo-allo si sipa'tula' sibaha ingkänna ang si nasilambi'ing di hao di pasa'.
44017018	Ya' sule tunne' samai tuangkuhu yaling di pepakuhunna Epikuros anna Stoa anna sika sibehtai Paulus. Aha ang mangngoatee, "Aka ang natula' inde to si mai'di tula' kale?" Aha sangngaka ang mangngoatee, "Umbai ang umpepainsangnging pepakuhunna dehatanna ang dai diinsang dinne." Aka' ta Paulus umpepainsangnging Kaheba Mapia didiona Puang Yesus sibaha katuhoanna sumule di hoi' mai di alla'na to mate.
44017019	Lambi' sika umposolang Paulus pano di pa'limboanna to panghohto' ang disanga Areopagus anna naoaintee, "Pemalaang la umpainsangngi yato pepakuhu bakahu ang si umpepainsangnging.
44017020	Aka' yatoo pepakuhu ang umbaha, senga'-senga' kihingngi. Dahi pemalaang kiinsang aka kalemba'anna."
44017021	(Ingkänna to di hao di Bohto Mahoa' Atena, noa ang inang to di hao, noa tunne' ang to sule, si nakärä'i untibe tempona umpehingngii anna untula' didiona kaha-kaha bakahu.)
44017022	Ya' ke'de'mi Paulus yaling di alla'-alla'na to pa'himpung di hao di Areopagus anna ma'karai naoatee, "Oa' ingkämmu to Atena, kuita ingkänna pembabemu dakoa' aha tala meada' pano di ingkänna dehatammu.
44017023	Aka' tahpaku ma'lao-lao yaling di bohtomua', ya' kuitang ingkänna ongeang penombaammua'. Anna kulambi' toi mesa ongeang penombaang diuki' di hao naoatee, 'Penombaang dai' di dehata ang tadiinsang.' Yato Dehata ang umpenombaia' ampo' daia' ungnginsang, dianto inde ang kupainsangngikoa' mating.
44017024	Puang Alataala ang puha umpadahi lino anna ingkänna ihsinna, dianto Dehatanna langi' anna lino. Dai tohho yaling di dasang ang napapia hupatau,
44017025	anna datoi pahallu nadului hupatau, sinnoanna si aha kakuhanganna. Aka' Diaete' ang umbea katuhoang anna ingkänna aka-aka pano di hupatau.
44017026	Aka' supung mesa tau napake naonge umpadahii ingkänna hupatau anna malai la umpunnoi inde lino. Dia toi ang puha ungngäto' lohpo' tempona ingkänna hupatau anna ungngalla'i ingkänna ongeannaii.
44017027	Napanoa Puang Alataala anna malai le'ba' leleng hupatau umpeäng Puang Alataala umbato ke malai nalambi'. Aka' setonganna dasiamingkea' sikahaoang Puang Alataala.
44017028	Aka' yaling di kakuasaanna lambi' malaingkea' tuho anna malaingkea' mengkähäng. Darakate' si natula' siamingkoa' to manähämmua' naoatee, 'Kita' toia' peänä'anna Dehata.'
44017029	Dahi ke peänä'annaingkea' Puang Alataala, daete' la mala tapasinnoaa' tau-tau bulahang, tau-tau pera' anna tau-tau batu, aka' ingkänna yatoo sangka' dipapia situhu' kamanähänganna hupatau.
44017030	Aka' dolu Puang Alataala dai umpasuhungngi babena hupatau aka' bala' sika tanainsanna yato pembabenaii, ampo' dinoa napainsangngimingkea' pole' Puang Alataala naoatee, 'Ingkänna tau yaling di lino pahallu mengkatoba'.'
44017031	Ma'kara noa aka' puhang napama'tantu lohpo' allo ang la naonge unghohto' maroho pembabena to lino. Pengkähängang yatoo la nabea pano di tau ang puha napillei. Anna napepaitaing umpake tanda ang maleso naita hupatau, napatuho di hoi' mai di alla'na to mate."
44017032	Tahpana sika unghingngi tula' didiona katuhoanna sumule to mate, ahang sangngaka-sangngaka tau ang mampetaha-tahai, ampo' aha toe' ang mangngoatee, "Allo sala buke' kipehingngii tula'mu."
44017033	Ya' le'ba'mi Paulus umpellei yato pa'limboang.
44017034	Ampo' aha toe' sangngaka-sangngaka muane mentindo' pano di Paulus anna umpetahpa'i Puang Yesus, sinnoanna Dionisius, mesa toe' to panghohto'na Areopagus. Anna aha tuke'ne' mesa bahine disanga Damaris anna sangngaka-sangngakake' tau senga'.
44018001	Puhai yatoo umpelleing Bohto Mahoa' Atena Paulus le'ba' pano di Bohto Mahoa' Korintus.
44018002	Tahpana di hao sitammung mesa to Yahudi disanga Akwila to Pontus. Mane sule di lau' mai di Italia sibaha Priskila bahinena, aka' napahenta Tomaraya Klaudius naoatee, "Ingkänna to Yahudi pahallu umpellei Roma." Ya' lempämmi Paulus pano di dasanna
44018003	anna tohhoi di hao sibaha. Si sibaha lolong mengkähäng aka' sahing manähäng umpapia tenda.
44018004	Lambi' boito allo katohhoang, tama bung di pa'sambayanganna to Yahudi Paulus ma'tula' aka' umpeäng lalang anna malai ingkänna to Yahudi sibaha ang tadia to Yahudi mampetahpa'.
44018005	Ya' tahpana sule Silas sibaha Timotius di hao mai di Makedonia napamesang pole' tempona Paulus umpepainsangnging Bahtakara Dehata anna umpelleii pengkähänganna umbabe tenda. Mampasa'bing pano di to Yahudi naoatee, "Puang Yesus Diantoo To Dilanti' la Mepasalama'."
44018006	Ampo' sika umbali-bali Paulus anna napakauho-uhoi, ya' umpentahpi'ming ähäng tampo ang di kaya'na aka' la mendahi tanda pano yato di ingkänna tau didiona kasalaanna. Mane naoaitee, "Kalaemu toboua' dio la undurung kasalaammu. Ke nalambi'koa' pambala'na Dehata, ya' tadianto kodi' insangku. Yahoä' tanahambu, di hoi'ä' tanakati'doi. Dinoa, la lupanomä' di tau ang tadia to Yahudi."
44018007	Ya' mensohommi anna le'ba'i pano di dasanna Titius Yustus, mesa toe' ang umpenombai Puang Alataala ampo' tadia to Yahudi. Yato dasanna sitehe pa'sambayanganna to Yahudi.
44018008	Ampo' pongkahana yato pa'sambayangang, ang disanga Krispus, sibaha sanghapunna umpetahpa'mi Puang Yesus. Anna mai'dike' to Korintus ang umpehingngii Paulus umpepainsangnging pepakuhu didiona Puang Yesus, tahpa mampetahpa' lambi' umbeho kalaena ditero'.
44018009	Pihsang bengi ahang pangngitanna Paulus: Sule Dehata anna napa'tula'i naoatee, "Daummahea'. Pa'tula' loloo, daummahtang,
44018010	aka' la kuposolai lolorakotee' anna dai aha mesa tau la mampahoaio kakarakeang. Aka' yaling inde di bohto mahoa' la mai'di petauangku."
44018011	Ya' tohhong di hao Paulus sahtaung setangnga umpepainsangnging Bahtakara Dehata.
44018012	Ampo' tahpana diängkä' Galio mendahi tuambahsa' di hao di Akhaya, ma'kamesang pole' sangngaka-sangngaka to Yahudi anna umbalii Paulus lambi' nasahka anna nabahai pano di olona to panghohto'.
44018013	Ma'karang naoatee, "Inde tau mampakuhu anna malai tau ang menomba dai' di Puang Alataala dai sihatang pepakuhunna Musa."
44018014	Ampo' tahpana la napahandu' Paulus ma'tula', ma'karang Tuambahsa' Galio ang to Roma pano di ingkänna to Yahudi naoatee, "Oa' to Yahudi, ponna inde tau untanda'a' umbabe ang tadia babe, bahtu' kakarakeandaka, sipäto' la kutahimbo hahpo'ammua'.
44018015	Ampo' ponna inde unsiteläng-telängngia', supung aka' tula'mu toboua' dio, inang daine' la kuaku kuhohto'. Hohto' toboia' dio."
44018016	Lambi' sika nahambai Galio.
44018017	Ya' le'ba'mi yato tau ullebo Sostenes pongkaha pa'sambayanganna to Yahudi anna nasidangku'-dangku'i di olona yato to panghohto', ampo' nanenne'i tomande' supu inde Tuambahsa' Galio.
44018018	Puhai yatoo, masae-saeke' tohho Paulus di hao di Korintus mane umpelleii yato ingkänna to mampetahpa' anna le'ba'i mokahpala' sibaha Priskila anna Akwila sau di Siria. Lambi' pano di Kengkrea mokontimmi situhu' ada'na to Yahudi aka' puha mopinda dai' di Puang Alataala lambi' umpakalambe' beluhä'na.
44018019	-
44018021	Lambi' sau di Efesus mentamang Paulus di pa'sambayanganna to Yahudi anna unsitula'-tula'ii Bahtakara Dehata sibaha to Yahudi. Ya' sika napalaung anna malai masae-saeke' tohho di hao. Ampo' dai naaku, lambi' naoatee, "Pabeikä' le'ba'. Sule salarangkä' ke napabeiä' Dehata." Ya' mengkalao siang umpellei to Efesus ampo' umpatohhone' Priskila anna Akwila.
44018022	Lambi'na sau di Kaisarea, ludai'mi di Yerusalem umpensiitai ingkänna to mampetahpa', mane tahhi'i naung di Antiokhia.
44018023	Tahpana masae-sae di hoi', ya' mengkalao bung ungngolai Poropensi Galatia anna Frigia do ullelengngi ingkänna to mampetahpa' anna napamatoto'i kapampetahpa'anna.
44018024	Tempo donetoo ahang mesa to Yahudi mao pano di Efesus ang disanga Apolos, to sule di lau' mai di Aleksandria. Mesa toi ang manähäng ma'tula' anna ang ungnginsang si'da-si'da ihsinna Suha' Masero.
44018025	Anna puhang dipakuhu manahpa didiona Puang Yesus. Makahanga liu ma'tula' anna sihatang si'da-si'da umpepakuhuing didiona Puang Yesus, ampo' dake' nainsang didiona pantero'ang Inaha Masero. Supung nainsang didiona pantero'anna Yohanes.
44018026	Sibaha kabahaniang napahandu'mi mampakuhu tama di pa'sambayanganna to Yahudi. Ampo' tahpana nahingngi Priskila sibaha Akwila, nabahaing pano di dasanna anna napamaleso manahpaing didiona lalanna Puang Alataala.
44018027	Tahpana pemala Apolos le'ba' sau di Akhaya, sika umpapebahang suha' to Efesus sau di to mampetahpa' ang aha di lau', anna malai sika untahimbo manahpa Apolos. Lambi'na sau kekuna si'da-si'dang pano di ingkänna tau ang puha mampetahpa' aka' mana' pa'kalemunna Dehata.
44018028	Aka' dai aha mehe inahanna umbahoi to Yahudi di hao di olona tau mai'di naonge umpakalesoi ihsinna Suha' Masero, naoatee, "Puang Yesus diantoo To Dilanti' la Mepasalama'."
44019001	Naonge di lau'ke' di Korintus Apolos, ya' napapuhang Paulus ullelengngi yato Frigia anna Galatia, ya' lambi'mi sumule naung di Bohto Efesus. Ullambi'mi di hoi' sangngaka-sangngaka to mampetahpa'.
44019002	Mekutanang Paulus pano diii naoatee, "Ahangkaa' untahimbo Inaha Masero tahpamu mampetahpa'?" Sika mentimba'mi naoatee, "Dake', aka' moi ditula' datuke' aha kihingngi ang dioaintee Inaha Masero."
44019003	Mekutana sala bung Paulus naoatee, "Ponna noa, pantero'ang aka ang puha ditero'ingkoa'?" Sika mentimba'mi naoatee, "Pantero'anna Yohanes."
44019004	Ma'tula'mi Paulus naoatee, "Yato pantero'anna Yohanes supung tanda pengkatoba'ang. Si naoate pano di tau mai'di, 'Pahallukoa' mampetahpa' pano yato di tau ang la sule ke puhamä',' aka' dianto Puang Yesus."
44019005	Tahpana sika unghingngi yato tula', ya' sika umbeho siarang kalaena ditero' yaling di sanganna Puang Yesus.
44019006	Lella' nasahpa Paulus, tahpa napentamai siang Inaha Masero lambi' sika manähäng asang pole' umpake ma'kahupa-hupa basa aka' napainsangngi Inaha Masero, anna tahpa manähäng untula' pangngelo'na Puang Alataala.
44019007	Tau yatoo umbai sampulo derua dia asanna.
44019008	Tallu bulanna naongei Paulus si mentama yato di pa'sambayanganna to Yahudi anna bahani ma'tula'. Si unsitula'-tula'i pepakuhu didiona Puang Yesus sibaha to Yahudi, aka' umpeäng lalang anna malai yato tau mampetahpa' didiona Kapahentaanna Puang Alataala.
44019009	Ampo' aha toi sangngaka-sangngaka tau tontong makahha' bää', dai umpetahpa' yato kaheba. Supung siumpetaha-tahai Lalanna Puang Yesus yaling di alla'na tau mai'di. Dianto anna umpasähä'mi kalaena Paulus sibaha ingkänna to mampetahpa' lupano di pahsikolaang Tiranus. Ya' diang naongei sika unsitula'-tula'i kara Dehata allo-allo.
44019010	Dompahiama naonge Paulus napanoa lolo lambi' ingkänna ihsinna Poropensi Asia umpehingngii pepakuhu didiona Puang Yesus, noa to Yahudi, noa toi ang tadia to Yahudi.
44019011	Puang Alataala umpake Paulus umpadahi tanda ang mepusa'-pusa',
44019012	lambi' mai'di tau si ungngala pondona, bahtu' lensonaraka ang hali nasahpa Paulus anna nabahai pano di to makoronnaii. Ya' malang yato ang makorong tahpa bono', anna ang napentamai setang mala malai yaling mai di kalaena.
44019013	Donetoo aha sangngaka-sangngaka to Yahudi ang si ma'ihsang-ihsang kalao-lao toe' di bohto anna si unghambai toine' setang yaling mai di kalaena tau. Ya' sika nasändä'mi napanoa umpake sanganna Puang Yesus. Si naoate pano yato di setang, "Kuhambaio umpake sanganna Yesus situhu' ang si natula' Paulus."
44019014	Aha toi pitu to siullu', änä'na mesa kapala imanna to Yahudi ang disanga Skewa, si le'ba' toe' napanoa.
44019015	Ampo' pihsang tempo natimba'i yato setang yaling mai di kalaena tau naoaintee, "Yesus sibaha Paulus sahing kuinsang, ampo' dioa', mennakoa' dio indee? Aka dio kakuasaammu?"
44019016	Lambi' yato ang napentamai setang sika unghopängngi anna umbobo'i yato pitu to ma'ullu', lambi' sika talo yato to pitui. Ya' sika lumpa'mi le'ba' mohobeläng kale anna bila'-bila' kalaena.
44019017	Kaha-kaha yatoo napelele asang ingkänna tau yaling di Efesus, noa to Yahudi noa ang tadia to Yahudi lambi' sika mahea' asang. Ya' donento yatoo tuhtuang dipakäyyäng sanganna Puang Yesus.
44019018	Mai'ding pole' to mampetahpa' donetoo ungngakui ingkänna kasalaanna di olona tau mai'di ang puha nababe.
44019019	Noa toi pano di to pa'ihsang-ihsang unghimpung asang suha' pa'ihsanganna anna natunui di hao di olona tau mai'di. Ponna ke diihsa'i allinna yato ingkänna suha', umbai pa'sahtaungang nasaho sangngatu' limampulo tau.
44019020	Lambi' napahandu'mi pole' donetoo tisembu' Bahtakara Dehata yaling di bohto yatoo anna tuhtuang mai'di tau tibali' pihki'na aka' tandaammi kakuasaanna Puang Alataala.
44019021	Tahpana puha yato kadahiang, mopahtuyung Paulus la le'ba' dai' di Yerusalem ungngola Makedonia anna Akhaya, aka' naoatee, "Puhaito kulelengngi asang ingkänna yato bohto, ya' la pahallu tukä' le'ba' sau di Roma."
44019022	Ya' unsuong derua änä' buana disanga Timotius sibaha Erastus mendolu pano di Makedonia aka' la tohhoke'ne' masae-sae di Poropensi Asia.
44019023	Umbai donento yatoo tempona naongei aha kasiba'di-ba'diang käyyäng yaling di Efesus didiona Lalanna Puang Yesus.
44019024	Aka' tempo yatoo di hao di Efesus aha mesa tau disanga Demetrius mesa to panampa pera', ang si umpapia ongeang penombaang pera' ang la dionge umpenombai dehata bahine Artemis. Yaling di pengkähänganna mai'di tau ang napopengkähäng. Ingkänna to panampa pera' donetoo mai'di asang pallolonganna.
44019025	Dianto anna untambaing ingkänna solana ang to panampa pera' toe', sibaha samai to pengkähänna anna tihimpungngi. Tahpana tihimpung asammi, ya' ma'tula'mi Demetrius naoatee, "Ingkännakoa' solasohongku, tasa'dimmia' para-para umba noa kamasannanganta yaling inde di pengkähängang aka' mai'di pallolongang.
44019026	Anna dinoa tasa'ding toi didiona pepakuhu ang napalao Paulus. Noa dinne di Efesus, noa toi pano di sikunna Poropensi Asia umpasähsä' lalang mai'di tau yato Paulus aka' naoatee, 'Pampapia teyyena hupatau dai mala dipodehata.'
44019027	Dahi ke dako'mi inde pengkähänganta la napetaha-tahai tau, anna dai dia supu, ampo' dasang ada'na toi dehatanta Artemis ang tapa'käyyängngia' la dai keangka'. Noa toi kalaena dehata Artemis ang napenombai mintu'na to Asia anna ingkänna to lino, la hali dipadihoi'ang."
44019028	Tahpana nahingngi solana ta Demetrius inde tula', sika kende'mi aha'na lambi' sika koha naoatee, "Matande Artemis, dehatantaa' to Efesus!"
44019029	Ya' kende'mi pole' kasiba'di-ba'diang käyyäng anna tisembu'i yaling di bohto mahoa'. Lambi' sika umpamesa kalaena inde ang keaha' anna ullumpa'ing ta Gayus sibaha ta Aristarkhus, sahing to Makedonia, solana Paulus, tama di ongeang pa'himpungang.
44019030	Paulus la mentama di alla'-alla'na yato tau mai'di ampo' dai napabei ingkänna to mampetahpa'.
44019031	Noa toi sangngaka-sangngaka to käyyäng ang nasiinsangnging yaling di Asia umpasang Paulus naoatee, "Dauntama yato di ongeang pa'himpunganna tau mai'di."
44019032	Ingkänna yato ang menge ma'himpung bongnga' si'da-si'da. Sika koha tasanda-sanda natula'. Tuhtuang siba'di-ba'di anna mai'di ang tamangnginsang aka yato napa'himpungnging.
44019033	Pihsananna aha mesa to Yahudi disanga Aleksander unghingngi didiona yato kadahiang di hao mai di tau mai'di. Ya' nabuhsu'mi solana ang to Yahudi pano di olona tau mai'di anna malai ma'tula'. Ungngängkä'mi teyyena umpamahtang yato tau aka' boheng pemala la umpebayai kalae
44019034	Ampo' tahpana naita yato tau mai'di to Yahudie', sika kohang naoatee, "Matande Artemis, dehatantaa' to Efesus!" Umbai aha derua tehte' naonge sika koha napa'sule-sulei.
44019035	Tahpa ke'de' siarang bahke'na To Mahkeada'na bohto mahoa' umpamahtang tau mai'di mane naoaitee, "Oa' to Efesus, dai aha tau yaling inde di lino ang tala nainsang naoatee Efesus ongeanna to pandaka dasang ada'na dehata Artemis ang dipamatande, noa toi tau-taunna ang dondong yaho mai di langi'.
44019036	Aka' kaha-kaha yatoo dai mala la dibahoi. Dahi la malinokoa' anna dakoa' la maromi' umbabe aka-aka,
44019037	aka' puhamokoa' umbaha inde derua solana Paulus sule dinne, moinnakato dake' aha unghampa'i dasang ada'ta, anna dai aha untula' tahuhu sanganna dehatanta.
44019038	Dahi monna ke ahai kaha-kahanna ta Demetrius sibaha ingkänna to pengkähänna pano inde di tau, bahai pano di panghohto'ang kaha-kaha. Aka' inang aha, dianto anna pahallukoa' sahing pano umbaha kaha-kahammua'.
44019039	Anna monna ke ahake' pahtuyummua', ya' mala umbaha tama di pa'limboang ada' anna dipapuha yalingngi.
44019040	Aka' aka ang dahi allo dinoa malaingkea' natanda' to ma'pahenta Roma la umpakende' kakarakeang yaling inde di bohto mahoa'. Aka' dai aha malesona ang la mala tapentokei aka suhunna anna ma'himpungngingkea' umpaaha tau kasiba'di-ba'diang."
44019041	Puhai ma'tula', ya' unsuong ingkänna tau le'ba'.
44020001	Tahpana malinong sumule to Efesus, ya' ingkänna to mampetahpa' di hao nahimpummi Paulus mane nabeai kara pepakahanga anna malai tuhtuang matoto' kapampetahpa'annaii. Puhai, ya' mampasa'bing Paulus, aka' la le'ba' sau di Makedonia.
44020002	Ullelengngi asang samai inde bohto anna si umpamatoto' loloi kapampetahpa'anna ingkänna to mampetahpa'. Katämpä'anna lambi' pano di Yunani.
44020003	Tahpana tallu bulanna inde Paulus di hao di Yunani, ya' boheng la le'ba'mi sau di Siria mokahpala' uhai. Ampo' pihsananna nei' ke ahae' pahtuyunna to Yahudi di hao la napatei, dahi nabala'i pahtuyunna la sumule sau ungngola Makedonia.
44020004	Sibaha-bahang mengkalao Sopater, änä'na Pirus to Berea, sibaha Aristarkhus anna Sekundus, sahing to Tesalonika; Gayus to Derbe anna Timotius sibaha deruake' solana, sahing to Asia, ang disanga Tikhikus anna Trofimus.
44020005	Ampo' sika mendolung nei' mokahpala' sau di Troas aka' la naempeiang di hao.
44020006	Ya' puharang pa'rame-rameang Roti Takeragi mane dai'ang di kahpala' di hao di Filipi. Lima allona mane malaang lambi' sau di Troas. Ya' di lau'dang mane silambi'ang yato solaki' ang mendolu. Tohhomang pitu allona di lau'.
44020007	Tahpana allo Mingkui di bengi ma'mesamang mohko' umbika-bika roti. Ya' ma'kara bung Paulus pano di ingkänna to mampetahpa' di hao di Troas, aka' mopahtuyu bumi la mengkalao ke mabayang. Masae ma'tula' lambi' kale tängngä bengi.
44020008	Yaho yato di loteng ang kionge ma'mesa mai'di lampu dipapuhpu.
44020009	Ampo' aha mesa änä' muane mohko' yaho di pengngollengang, disanga Eutikhus. Natalo matanna aka' inang masaeng ma'tula' Paulus, pihsa' hahe tomande'. Pihsananna hanneng, manahong naung di tampo mengkalao yaho yato di loteng kaderuanna dasang. Le'ba'mi sika nalumba ampo' mateng.
44020010	Tahpa tuhung siang Paulus nalumba anna nakalihpi'i mane ma'karai naoatee, "Daummahea'a' aka' menanahaete' sumule."
44020011	Tahpana yaho sumule yato di tambing, ya' umbika-bikang roti Paulus anna nasusai anna kiandei sibaha-baha. Puhai mande, ya' ma'tula' bumi. Pihsananna buhka' baya mengkalaomang.
44020012	Sika le'ba' tunne' yato ang ma'himpung umposola yato tau ang manaho pano di dasanna aka' nabelang. Ya' sika mahasa asammi inahanna aka' unsa'ding pepakahanga ang käyyäng.
44020013	Ya' mendolumang kami' le'ba' mokahpala' uhai pano di Asos. Di haoke' mane sibahaang Paulus mokahpala', aka' le'ba'mine' mellao bihti' situhu' pahtuyunna.
44020014	Tahpana silambi'ang di hao di Asos sibahamang pole' mokahpala' bete' di Metilene.
44020015	Mengkalao di Metilene tahhi' liuke' kahpala'ki', ya' marondonnai sipandipemang Bohto Khios. Mabaya sala boi lambi'mang sau di Bohto Samos, ya' sangngallo bukang mokahpala' mane lambi'ang sau di Miletus.
44020016	Puhang nabohtu Paulus dang la lempäng pano di Efesus andana masae liui tohho di Poropensi Asia, aka' pemala liu umpellambi'i Pa'rame-rameang Pentakosta yaho di Yerusalem.
44020017	Dahi di haona di Miletus inde Paulus unsuong mesa tau pano di Efesus untambai ingkänna pebulle ada' ang di hao anna suleii natammui.
44020018	Ya' tahpana sika sule, napa'tula'ing Paulus naoaintee, "Puhangnga' ungngita yato ang puha kubabe yaling di alla'-alla'mua', mengkalao di pampahandu'anna suleä' dinne di Asia.
44020019	Sibaha kamahempo'ang inaha, mensabua'ä' di Dehata sitonda uhai mata aka' mai'dike' to tamampetahpa' anna unsa'dingngä' ma'kahupa-hupa kamasuhsaang napobua' pahtuyunna to Yahudi pano di kalaeku.
44020020	Ungnginsang toia' dä' mahea' kutula'ingkoa' yato aka ang la kekuna tama di kalaemua'. Setonganna kupakuhukoa' noa di hao di olona tau mai'di, noa toi yaling di pa'himpungang di hao di dasammua'.
44020021	Kutula' lolo kasa'biang pano di ingkänna to Yahudi anna ang tadia to Yahudi, umbato ke malai mengkatoba' di hao mai di ingkänna dosanna anna mengkaalai dai' di Puang Alataala sitonda kapampetahpa'ang yaling di Dehatanta Puang Yesus, To Dilanti' la Mepasalama'.
44020022	Ampo' dinoa napahsaä' Inaha Masero naposola dai' di Yerusalem anna dai kuinsang aka la dahi pano di kalaeku ke yahong,
44020023	supung yato aka ang puha napainsangngiä' yaling di mesa-mesa bohto ang puha kuolai naoatee, 'Kamadahhaang anna tahungkung la ungngolai.'
44020024	Ampo' moinnakato noa, daete' aha kupihki' didiona kalaeku moi poro la sai'di', ahsala' malai kupapuha manahpa inde pengkähängangku ang nabeaä' Puang Yesus, dianto la umpepainsangnging Kaheba Mapia didiona mana' pa'kalemunna Puang Alataala.
44020025	Puhamokoa' kupakahebai Kapahentaanna Puang Alataala. Anna dinoa kutula'ingkoa' mating aka' kuinsang kuoate, katämpä'annang la siitaingkea'.
44020026	Diantoo anna pahallung kupakalehakoa' allo dinoa kuoatee, yahoä' tala nahambu anna di hoi'ä' tala nakati'doi ke ahai tau di alla'mua' ang la dai ullambi' kasalama'ang.
44020027	Aka' dai aha kukalimpängngi anna dai aha malaya'ku untula'ingkoa' ingkänna paelo'na Puang Alataala tama di kalaemua'.
44020028	Dahi dakai manahpakoa' kalaemu, anna ungkambi' mapiaia' ingkänna dombana, aka' diongnga'too ang puha napillei Inaha Masero mendahi to pangkambi' yaling di jumaa'na Puang Alataala, yato ang puha naalli umpake haha tibollona änä'na.
44020029	Aka' kuinsang ponna ke le'ba'mä' la napentama alla'koa' to karake umpasisähä'-sähä' jumaa' sihapang asu pangngala' ang unghopängngi yato patuhoang ang dikambi'.
44020030	Anna la aha sia tunne' yaling mai di alla'mua' ang la umbaha pepakuhu ang sala-sala la pemala umbaha to mampetahpa' umpellei lalang kamarohoang anna lupanoi di lalang kakarakeang.
44020031	Dianto anna la madaka si'da-si'dakoa'. Pengkakalehaiia'too tallu pahiamanna kuola dai aha tohho allo-bengi kupainsangngikoa' simesa-mesa sitonda uhai mata aka' mai'dike' to tamampetahpa'.
44020032	Anna dinoa kubehomokoa' dai' di Puang Alataala. Pahallu la umpentokei lolokoa' bahtakara mana' pa'kalemunna Dehata. Aka' aha kakuasaanna ang la mampamatohokoa' yaling di kapampetahpa'ang anna la mambeakoa' mana' pebehena Puang Alataala yato ang inang puha natandai pano di ingkänna petauanna ang puha napasenga'.
44020033	Daliuke'too aha la kende' yaling di inahangku mailu pano di aka-akanna tau senga', pera'naraka, bulahannaraka, bahtu' porehanaraka.
44020034	Aka' ungngitangnga' umba kupanoa untanang sikungku mengkähäng anna malaä' umpatuho kalaeku sibaha ingkänna sola pengkähängku ang si kuposola lolo.
44020035	Puhamokoa' kupaitai pohapangang yaling di ingkänna kaha-kaha ang dipanoa mengkähäng manahpa, aka' la pahalluingkea' undului to pemase-mase. Aka' la tatokei loloa' yato tula' Kalaena Puang Yesus ang naoatee, 'Kehongko' puhane' ang pabea andana ang dibea."'
44020036	Tahpana tehpu' tula'na Paulus, ya' malimuntu' asammi anna para-parai ma'sambayang.
44020037	Ya' siduseng-dusengnging anna unsikalihpi'-lihpi'i Paulus sibaha nasiurung-urungngi.
44020038	Sika manaho asammi inahanna londonang aka' naoaintee Paulus, "Katämpä'annang la siitaingkea'." Ya' sika le'ba'mi naposola sumule pano di kahpala'.
44021001	Tahpana sisähä'-sähä'ang, ya' mokahpala'mang tahhi' lusau di Kos. Marondonnai, ya' lambi'mang sau di Rodos. Dianto kipengkalaoi tahhi' sau di Patara.
44021002	Lambi'ang sau di Patara sipatu toe' aha kahpala' ang la mengkalao sau di Fenisia. Dai'mang yato di kahpala', ya' mengkalao siang.
44021003	Pihsananna diitang Siprus di hao di tando kaihi ampo' dipellehangngi tahhi' sau di Siria. Tahpana lambi'ang sau di Tirus, tohhong yato kahpala' ang kiongei aka' la dipatuhung ingkänna aka-aka ang nabaha.
44021004	Tohhokang di hao sammingku, ya' le'ba'mang umpellambi'i ingkänna to mampetahpa' di hao. Anna situhu' pekambi'na Inaha Masero pano di to mampetahpa' di hao, ullahang Paulus naoaintee, "Damong undai' di Yerusalem."
44021005	Ampo' tahpana puhang tempoki' di hao, kipatahhi' bung pellaoangki'. Sika naposolaang to mampetahpa' di hao sibaha-baha sanghapunna mensohong yaling mai di bohto mahoa'. Tahpana kilambi' behing le'bo', ya' para-paramang malimuntu' anna ma'sambayang.
44021006	Puhaang ma'sambayang sipasa'bi-sa'bimang lambi' sisähä'-sähä'ang. Dai'mang kami' di kahpala' anna sumuleine' pano di dasannaii.
44021007	Mengkalaoang di hao di Tirus kipatahhi' pellaoangki' lambi' pano di Ptolemais. Silambi' tumanne' ingkänna to mampetahpa' di hao, ya' sisalama'mang anna tohhokang sibaha sangngallo.
44021008	Marondonna mengkalao bumang tahhi' pano di Kaisarea. Lambi'ki' pano, tahhi'mang pano di dasanna Filipus mesa toe' to umpepainsangnging Kaheba Mapia ang dihekeng toe' di alla'na to pitu yato ang puha dipillei unsusa andeang yaho di Yerusalem. Ya' di haong kiongei tohho.
44021009	Inde Filipus aha änä'na uhpa' sangka' änä' bahineke', ang diangka' nabi aka' si ullombung kara Dehata.
44021010	Tahpana sangngaka-sangngaka benginna di haoang, ya' ahang sule mesa nabi yaho mai di Yudea disanga Agabus.
44021011	Tahpa napellambi'iang anna ungngalai salipinna Paulus. Yato salipi napungoing teyyena sibaha bihti'na anna naoaitee, "Noantoo situhu' karanna Inaha Masero naoatee, 'La dipanoanto inde puänna salipi, la napungo to Yahudi yaho di Yerusalem aka' la nabeho pano di tau ang tadia to Yahudi.' "
44021012	Tahpana kihingngi inde tula', para-paramang sibaha to mampetahpa' di hao malau pano di Paulus anna malai dai le'ba' dai' di Yerusalem.
44021013	Ampo' natimba' Paulus naoatee, "Daundusengnga' andana umpamanahokoa' inahangku. Aka' kodi' sadiamä', dai la supung dipungo, ampo' moi mate touä' yaho di Yerusalem aka' sanganna Dehatanta Puang Yesus."
44021014	Ampo' aka' dai napehingngii tula'ki', ya' mahtammang supu. Supurang kioatee, "Tala Dehatarang."
44021015	Tahpana puha sangngaka-sangngaka allona kionge tohho di hao di Kaisarea, ya' mangkahahpimang la mengkalao dai' di Yerusalem.
44021016	Naposolaimang sangngaka-sangngaka to mampetahpa' di hao mai di Kaisarea. Sibaha lolomang yatoii pano di dasanna mesa to Siprus ang disanga ta Manason yaho di Yerusalem, ang masae tunne' mendahi to mampetahpa'. Ya' tohhomang di hao di dasanna.
44021017	Yahoki' di Yerusalem natammuimang ingkänna to mampetahpa' yaho mahasa inahanna.
44021018	Ya' marondonnai le'ba'mang sibaha Paulus umpellambi'i Yakobus, dianto to pambahanang yaho. Lambi'ang pano, di hao asang tunne' pebulle ada' kilambi'.
44021019	Nasalama'i asammi Paulus mane natula' manahpaing yato samai ang puha napadahi Puang Alataala yaling di pengkähänganna, umbea lalang pengkatoba'ang pano di tau ang tadia to Yahudi anna malai ullambi' kasalama'ang.
44021020	Tahpana sika unghingngi tula'na Paulus sangka' umpamatandeng Puang Alataala, mane sika naoaitee, "O solasohongki', ma'sa'bu-sa'bu toe' to Yahudi dinne ang umpetahpa' Puang Yesus anna sika bansa' asang umpembabeing pepakuhunna Nabi Musa.
44021021	Ampo' napelele toe' to dinne di Yerusalem didiona pepakuhu ang umbea pano di to Yahudi di lau' di bohto senga' ungngoatee, 'Dakoa' la untuhu'i pepakuhunna Nabi Musa.' Aka' nasanga umpakuhu loloo tau dai la untille änä'-änä'na anna dai la untindo' kabiasaanna to Yahudi.
44021022	Dahi umbang noa dinoa? Aka' la sika nainsammito inde kasuleammu.
44021023	Dahi yaling di kaha-kaha yatoo aha inde tula'ki' ang la pahallu umpembabeing. Aha uhpa' solaki' dinne ang puha mopinda.
44021024	Dianto ang la umposola umpamasero sumule kalaemua' untunu ang la pahallu ditunu. Ampo' dio la mantangkung ingkänna kapahalluang yaling indee, anna malai sika ungkulli'i asang beluhä'na, aka' la donentoo pole' naongei tandaang dai tahpa' yato kaheba nahingngi to Yahudi dinne. Aka' tontong touo dio untokei pepakuhunna Nabi Musa.
44021025	Noa tunne' pano di tau ang tadia to Yahudi ang umpetahpa' tunne' Puang Yesus, puhang kipapebaha suha' didiona kasibohtuantaa' dai la ungngande ingkänna andeang ang puha dipenombaing pano di dehata senga'; dai la ungngande haha anna balena olo'-olo' mate ditehke; anna dai la samangkamahoinna."
44021026	Marondonnai, naposolang Paulus yato to uhpa' do napembabeing situhu' kabiasaang umpamasero kalae. Ya' tahpana puha, tamang di Dasang Ada'na Puang Alataala la untula' lohpo' allo aka ang la naonge diangka' masero, anna tempona la pantang naongei umbeho penombaanna.
44021027	Tahpana la puhang pitu allona tempo pampamaseroang, aha sangngaka-sangngaka to Yahudi ang di lau' mai di Poropensi Asia sika ungngita Paulus yaling di tähämpä' Dasang Ada'na Puang Alataala. Ya' sika naangka'ing umpakeaha' tau mai'di sibaha to Yahudi, mane unsahkai Paulus.
44021028	Sika koha naoatee, "O ingkämmua' to Israel, duluiang! Aka' dianto inde ang si le'ba' ullelengngi bohto umpakuhu tau anna malai nabaliingkea' anna umbali-bali pepakuhunna Musa. Napanoa toi pano inde di ongeang ang taongei. Anna dinoa umposola sule to Yunani tama di Dasang Ada'na Puang Alataala ungkärähko'i inde ongeang masero."
44021029	Aka' puhang sika ungngita Trofimus ang to Efesus sibaha Paulus yaling di bohto mahoa', dahi sika nasanga naposola tama di Dasang Ada'na Puang Alataala.
44021030	Ya' bongnga' siarang ingkänna tau yaling di Yerusalem lambi' mokalipumpung ullebo Paulus nasahka anna sika nahui'i yaling mai di Dasang Ada'na Puang Alataala. Ya' tahpa natutu'i asammi baba hala Dasang Ada'na Puang Alataala.
44021031	Mane lella' sika mopahtuyu la umpatei Paulus, ya' lambi' sia tunne' kaheba pano di pongkahana tantara Katomarayaang Roma naoatee, siba'di-ba'di samai ihsinna Yerusalem.
44021032	Nalambi'na kaheba, mengkalao siang inde pongkahana tantara sibaha sangngaka-sangngaka solana umposola änä' buana le'ba' pano yato di ongeang ang naongei tau mai'di. Ya' naitanna yato tau mai'di tantara sule, tahpa naboli siarang undangku' Paulus.
44021033	Lambi'na pano yato pongkahana tantara tahpa umpellambi'ing Paulus anna natokeii. Mane unsuoi änä' buana napungo umpake hante bahsi derua anna napekutanaing naoatee, "Menna inde tau? Aka nababe?"
44021034	Ampo' aka' sika koha sanda-sanda tanaoa, dahi dai aha maleso ang nahingngi yato pongkahana tantara aka setonganna ang dahi. Lambi' umpesuoi Paulus dibaha pano di ongeang tantara.
44021035	Tahpana lambi' pano di eheng inde Paulus, bilang nasiängkä'-ängkä'ing tantara aka' sibuhsu'-buhsu'mi yato tau mai'di la umbamba Paulus.
44021036	Yato tau mai'di sibuhsu'-buhsu' liung lella' sika koha naoatee, "Pateiia'!"
44021037	Tahpana Paulus la mentamang di babana ongeang tantara, ya' ma'karang pano yato di pongkahana tantara naoatee, "Malaraka kupa'tula'io Tuang, aka' aha ang kupahallu." Ya' nakutanaing naoaintee, "Aka' ungnginsang ma'basa Yunani, ne?
44021038	Dahi tadiao yato to Mesir ang puha umposola uhpa' sa'bu tau ang käyyäng inaha pano di ongeang makä'däng aka' la umbali to ma'pahenta?"
44021039	Ya' natimba'mi ta Paulus naoatee, "To Yahudiä' ihsinnaä' Tarsus, mesa bohto mahoa' ang kainsangang di hao di Kilikia. Kupalau ke la malai anna dipabeiä' ma'tula' pano inde di tau mai'di.
44021040	Napabeing yato pongkahana tantara. Ya' ke'de'mi Paulus yaho di eheng anna ungngängkä'i teyyena umpamahtang yato tau mai'di. Tahpana mahtang naita, ya' ma'tula'mi ma'basa Ibrani anna malai nainsang naoatee,
44022001	"O ingkännakoa' solasohongku anna ingkänna to baha', pehingngiia' inde tula' ang la kupalambi' mating di alla'-alla'mua' dinoa aka' la mendahi kamalesoang didiona kalaeku."
44022002	Tahpana nahingngi yato tau mai'di ma'tula' Paulus ma'basa Ibrani, tuhtuang mahtang pole'. Nalombungnging tula'na naoatee,
44022003	"Kodi' to Yahudiä', sohong di haoä' di Tarsus di Kilikia, ampo' lobo' dinneä' di Yerusalem. Dipakuhuä' yaling di pepakuhunna tuangkuhu Gamaliel situhu' atohanna neneta. Lambi' mala touä' ko mendahi mesa tau ang handang bansa' yaling di pengkähänganna Puang Alataala, sinnoa ang si umbabea' dinoa.
44022004	Anna puha tumä' undahha mai'di tau ang untuhu'i Puang Yesus, dianto lalang dai' di Puang Alataala, lambi' dipatei, noa muane noa bahine kusahka anna kupatamai di tahungkung.
44022005	Didiona kaha-kaha yatoo, handang pongkahana imang sibaha ingkänna to panghohto' mala mendahi sa'bi. Aka' dia ang sika kupangngalai yato suha' pahenta ang kubaha boheng la le'ba' umpellambi'i pebulle ada' di hao di Damsyik, aka' la kusahka ingkänna to pentindo'na Puang Yesus mane kubahai sule dinne di Yerusalem anna ditahungkungngi.
44022006	Ampo' tahpana yalingngä' di pellaoang di tängngä allo la lambi'mä' pano di Damsyik, tahpa ahang makähhäng yaho mai di langi' mangngimba'ä'.
44022007	Ya' tilumbäng siamä' naung di tampo anna kuhingngii kamaha naoatee, 'Saulus, O Saulus, aka suhunna anna undahhaä'?'
44022008	Kutimba'mi kuoatee, 'Aka' mennarako Dio, Puang?' Naoamingkä'tee, 'Kodi'mito inde Puang Yesus to Nazaret ang undahha.'
44022009	Yato ang kuposola sika ungngita toe' yato ang makähhäng pansillo', ampo' daine' sika nainsang napebahtuang yato kamaha.
44022010	Ya' ma'karamä' kuoatee, 'O Puang, aka ang la sihatang kubabe?' Ya' naoamingkä'tee, 'Kalehao anna le'ba'o pano di Damsyik. Di haoke' mane dipainsangngio ingkänna ang puha naäto' Puang Alataala ang la ungkähäng.'
44022011	Ampo' donetoo, damä' paita napobua' pansilona yato ang makähhäng ang kuita. Dahi natehteä' pole' solaku tahhi' pano di Damsyik.
44022012	Di hao di Damsyik aha mesa tau disanga Ananias, mesa toi ang meada' anna ang meimäng anna umpentokei ingkänna pepakuhunna Nabi Musa. Napakeangka' toi ingkänna to Yahudi yaling yato di bohto mahoa'.
44022013	Sule napellambi'ä' anna naoaingkä'tee, 'O Saulus solasohongku, paitamote' sumule!' Ya' paita siamä' sumule anna tahpa kuitai.
44022014	Ma'kara bumi naoatee, 'Puang Alataala ang napenombai neneta ang mantuhoo la umpengnginsangngi pahtuyunna. Anna la ungngitao To Maroho Inaha anna la unghingngi karanna ang sohong yaling mai di suana.
44022015	Aka' la mendahio sa'binna pano di ingkänna hupatau didiona kaha-kaha ang puha ungngita anna ang puha unghingngi.
44022016	Dahi akake' ungngempei? Kalehamo, behong kalaemu ditero' anna malauo dai' di Dehata anna malai napa'dai ingkänna dosammu.'
44022017	Tahpana sumuleä' dinne di Yerusalem donetoo, lella' bumä' ma'sambayang yaling di Dasang Ada'na Puang Alataala, tahpa mantikaitamingkä'.
44022018	Ya' kuitang Puang Yesus anna napa'karaiä' naoatee, 'Penandaii le'ba' umpellei Yerusalem aka' dai aha tau dinne ang la untahimbo kasa'biammu didiona Kalaeku.'
44022019	Ampo' kutimba' kuoatee, 'O Puang, nainsang asang liu tau dinne done yato naonge kulelengngii ingkänna pa'sambayangang anna kusahkai tau ang mampetahpa'o, mane kupatamai di tahungkung anna dipohetongngi.
44022020	Noa toi yato naonge dipateii Stefanus mesa sa'bimmu. Kuakui anna situhu' tou ko pihki'ku ke dipanoai yatoo anna kodi'ke' ang mandakai yato kaya' kalambe'na ingkänna ang mampatei.'
44022021	Ampo' ma'kara Puang Yesus naoatee, 'Laoo, aka' la kusuoo pano di ongeang makahao do umpellambi'i ingkänna tau ang tadia to Yahudi.' "
44022022	Tahpana nahingngi yato tau tula'na Paulus, naoatee la pano di tau ang tadia to Yahudi, ya' sika koha burang dai ma'pehingngi anna naoaitee, "Alaii yaling mai di lino ne tau! Dai sihatang tuho!"
44022023	Ya' sika kohang yato tau mai'di lella' siang umpenghiä'ing kaya'na anna umpensahu'ing ähäng tampo dai' di nähäng.
44022024	Lambi' ma'pahentang yato kapalana tantara anna malai Paulus dibaha tama di ongeanna tantara anna napesuoii dipahehsa laona siang disämbä'i anna malai diinsang aka suhunna anna sika kohai yato tau mai'di nakeaha'i.
44022025	Tahpana lella' dipungo Paulus la dipohetong, ma'karang pano di mesa pongkahana tantara ang ke'de' di hao di behinna naoatee, "Situhu' atohanna to ma'pahenta Katomarayaang Roma, la tahpa dipohetong tomande'daka mesa to Roma ke dake' aha dihohto' kaha-kahanna?"
44022026	Nahingnginna pongkahana tantara inde tula'na tahpa le'ba' siang ungkutanai kapalana naoatee, "Akang la umbabe, aka' yato tau setonganna to Romae'?"
44022027	Tahpa le'ba'mi inde kapalana tantara umpellambi'i Paulus anna naoaintee, "Tula' manahpai, to Roma si'darakako?" Natimba'mi Paulus naoatee, "Io, tahpa' to Romaä'!"
44022028	Ya' naoante yato kapalana tantara, "Masuli' kodi' kubaya'ing mane malaä' mendahi to Roma." Natimba' bung Paulus naoatee, "Aka' mengkalaoä' dahi inang to Romamä'."
44022029	Ingkänna yato ang disuo la unsämbä'i Paulus le'ba'i asang aka' mahea', moi yato kapalana tantara aka' mane nainsang naoatee to Romae' yato ang napesuoi dipungo.
44022030	Ampo' moinnakato noa, yato kapalana tantara la umpengnginsangngi manahpa aka suhunna anna napahsalai to Yahudi. Ya' tahpana marondonna napesuoing dibuhkei pepungona anna ditambaii ingkänna kapala imang sibaha To Mahkeada' ma'limbo. Tahpana tihimpung, ya' umposolang Paulus yaling mai di ongeanna tantara anna napapengngoloi tama yato di pa'limboang.
44023001	Inde Paulus unnio'-nio'mi yato To Mahkeada' anna ma'karai naoatee, "O ingkännakoa' solasohongku, lambi' allo dinoa tontong loloke' masero inahangku di olona Puang Alataala."
44023002	Lambi' yato Ananias, ang handang pongkaha imang, tahpa unsuo siang yato tau ang ke'de' di hao di behinna Paulus la natampiling.
44023003	Ma'karang Paulus naoatee, "Puang Alataalarang ang la mambala' inde pembabemu, aka' si umpatandaangngo kalaemu boheng to masero. Anna mohko'o done indee umpahehsaä' situhu' pepakuhunna Musa, ampo' setonganna dai situhu' pepakuhunna Musa inde unsuoo tau natampilingngä'."
44023004	Ya' naoaminte tau ang di hao donetoo, "Aka boi anna umbali-balio handang pongkaha imanna Puang Alataala?"
44023005	Natimba'mi Paulus naoatee, "O ingkännakoa' solasohongku, dai kuinsang kuoate handang pongkahana imang. Aka' setonganna aha tiuki' naoatee, 'Daa umpasohong kara tamendiada' pano di pongkahamu.' "
44023006	Ampo' nainsang Paulus naoatee, yaling di alla'na To Mahkeada' aha to Saduki anna aha to Farisi ang dai sinnoa kapampetahpa'anna. Dianto anna ma'karang napekäyyängngi naoatee, "O ingkännakoa' solasohongku, kodi' mesa touä' ko to Farisi anna änä'na touä' to Farisi. Ampo' dihohto'ä' aka' umpetahpa'ä' aha katuhoang sumule di hoi' mai di kamateang."
44023007	Tahpana puha ma'kara, ya' kende' siarang kasiteläng-telängang yaling di alla'na to Saduki anna to Farisi. Lambi' siba'di-ba'di yato to pa'limbo.
44023008	(Aka' to Saduki nei' si naoatee, "Dai aha katuhoang sumule di hoi' mai di kamateang; dai aha malaeka' anna anitu." Ampo' to Farisi napetahpa' asang nei'.)
44023009	Dianto anna tuhtuammi siba'di-ba'di. Sangngaka-sangngaka to pampakuhu ada' ang mentama di kakalebuanna to Farisi tahpa sika keaha' naoatee, "Setonganna dai aha kilambi' kasalaanna inde tau, aka' umbai aha anitu bahtu'raka malaeka' ang mampa'tula'i."
44023010	Tuhtuammi pole' dahi kasiteläng-telängang käyyäng, ya' mahea'mi yato kapalana tantara aka' naoatee umbai la unsihui'-hui'i Paulus. Lambi' unsuo tantarana sitonda kabahaniang ungngala Paulus tama di alla'-alla'na tau, anna nabahai pano di ongeang tantara.
44023011	Pihsananna bengi, ya' suleng Puang Yesus ke'de' di behinna Paulus anna naoaintee, "Pamatohoi inahammu, aka' umba noa kabahaniammu yaling done inde di Yerusalem unsa'bii didiona Kalaeku, la umpanoa tunne' le'ba' mendahi sa'bingku sau di Roma.
44023012	-
44023013	Tahpana mabaya, la'bi uhpa' pulo to Yahudi umpakamesa tula'na anna mopindai naoatee, "Dai tau aha la mande bahtu' menu' ke dake' tau hali umpatei Paulus."
44023014	Le'ba'ing umpellambi'i ingkänna kapala imang anna setobaha'anna to Yahudi anna naoaintee, "Puhamang umpakalebu tula'ki' anna mopinda kioatee, 'Dai tau aha la mande bahtu' menu' ke dake' tau hali umpatei Paulus.'
44023015	Dahi pa'mesakoa' ingkänna To Mahkeada' anna umpalaui pano di kapala tantara, ke la malai umpapengngolo sala bou Paulus tama di pa'limboammua', anna dipengkalesoi boi kaha-kahanna. Ya' malang pole' kiahung anna kipateii naonge dake' hali lambi' tama di pa'limboammua'.
44023016	Ampo' nahingngi kuhena Paulus, änä'na siullu'na ang bahine, naoate la diahung, ya' le'ba'mi pano di ongeanna tantara anna natula'ing Paulus.
44023017	Lambi' Paulus untambai mesa pongkahana tantara anna naoaintee, "Posolai inde änä' pano di kapalana tantara aka' aha ang la pahallu natula'ing."
44023018	Ya' le'ba'mi umposola yato änä' pano. Tahpana silambi' naoamintee, "Natambaiä' Paulus yato ang ditahungkung naoate, 'Laoo posolai inde änä' umpellambi'i kapalana tantara aka' aha pahallu la natula'ing.' "
44023019	Pihsananna inde kapala tantara untehteng yato änä' pano di behinna ongeang tantara anna nakutanaii naoatee, "Aka la untula'ingkä'?"
44023020	Natimba'mi yato änä' naoatee, "Mai'di to Yahudi umpakamesa tula'na la napalauio anna malai marondong umpapengngolo sala bou Paulus pano di ingkänna To Mahkeada' la dipengkalesoi bou are' kaha-kahanna.
44023021	Ampo' kalemuiä' anna dai la umpatiolai aka' la'bi uhpa' pulo tau ang la mangngahung anna la umpatei Paulus. Puhang umpakalebu tula'na anna mopinda naoatee, dai are' la sika mande bahtu' menu' ke dake' hali umpatei ta Paulus. Supurang tula'mu naempei."
44023022	Ya' unsuong yato änä' sumule ampo' naoaintee, "Supure' indee, dasi'da-si'da la mala untula' pano di tau senga' moi poro la menna."
44023023	Mane untambaii derua pongkaha tantara anna napa'tula'i naoatee, "Patokaia' dongngatu' tantara aka' la naung di Kaisarea umbai tehte' kamehsa dinoa di bengi. Posolaia' pitumpulo to poarahang anna dongngatu' to podoke.
44023024	Patoka toinne' Paulus sangngaka-sangngaka arahang sakeang anna malai napasibala'-bala', anna umposola manahpaia' pano di Tuambahsa' Feliks."
44023025	Ya' umpapiang suha' inde kapalana tantara naoatee,
44023026	"Kodi' Klaudius Lisias umpalambi' salama' mating di dio, Tuambahsa' Feliks ang kupakeangka'.
44023027	Inde tau nasahka to Yahudi la napatei. Ampo' tempona la napatei, ya' sulemang sibaha tantara kilaba'i anna malai nalahpa' aka' kuhingngi dioate to Roma.
44023028	Anna malai diinsang aka suhunna anna ditanda'i, ya' kuposolang pano di To Mahkeada' Yahudi.
44023029	Ya' kuinsammi pole' nasuhung ditanda' aka' sika naangka' untehkai pepakuhunna Nabi Musa. Ampo' samai yato ang ditanda'ing dai aha suhunna la dipatei bahtu' ditahungkung.
44023030	Anna dioaingkä'tee aha kamesaanna to Yahudi mopahtuyu la napatei, dianto anna kusuo siang napellambi'io. Mane kusuo toine' ingkänna ang mantanda' napellambi'io anna natula'ingko aka suhunna anna napanoai."
44023031	Ya' ungngalang Paulus yato tantara situhu' ang dipahentaing, anna naposola bengii pano di Antipatris.
44023032	Pihsananna mabaya, ingkänna to poarahang anna Paulus dipabei umpatahhi' pellaoanna. Ampo' yato ang dai moarahang sumulene' pano di ongeang tantara.
44023033	Tahpana lambi' naung di Kaisarea yato ingkänna to poarahang, nabeho siang yato suha' kamalesoang sibaha Paulus pano di tuambahsa'.
44023034	Puhai nabata yato suha' ungkutanaing Paulus naoatee, "Poropensi aka ungngongei?" Naoantee Paulus, "Di haoä' mai di Kilikia."
44023035	Ya' naoa bumintee, "La kupahehsa kaha-kahammu ke suleing yato ang mantanda'o." Mane unsuoi Paulus pano di dasanna tomaraya ang disanga Istana Herodes anna ditähängngi.
44024001	Tahpana limai allona, ya' suleng handang pongkahana imang Ananias sibaha sangngaka-sangngaka setobaha'anna to Yahudi anna mesa ang manähäng umpahehsa kasalaanna tau ang disanga Tertulus. Sika umpellambi'i tuambahsa' anna natula'ing aka suhunna anna ditanda'i Paulus.
44024002	-
44024003	Ditambaing Paulus mengngolo pano di Tuambahsa' Feliks, ya' napahandu'mi Tertulus untula' pantanda'na naoatee, "O Tuang Feliks ang kipakeangka', aka' pengkähämmu anna kamanähängammu lambi' tontong loloang unsa'ding kamasannangang, anna mai'di aka-aka ang dahi lambi' tuhtuang mapia bohtoki'. Dianto anna moi umba kiongei, tontong loloang ma'kuhhu'sumanga' mating.
44024004	Ampo' andana mai'di tempomu untibe, kupalau anna malai sa'bara'o sämpäi' umpehingngii inde tula'ku.
44024005	Manahsa inde tau mendahi hasung aka' umbabe lolo kasiba'di-ba'diang tama di alla'-alla'na ingkänna to Yahudi yaling inde di lino. Anna mesa to pambahanang yaling di kakalebuanna to Sahani.
44024006	Anna puhang nasändä' ungkarakei kamaseroanna Dasang Ada'na Puang Alataala. Diantoo suhunna anna kisahkang [aka' la dihohto' situhu' ada'ki'.
44024007	Ampo' sule kapalana tantara ang disanga Lisias naala sitonda kabahaniang di hao mai di kami'.
44024008	Mane unsuoi ingkänna to mantanda' mengngolo mating.] Ponnatoo ke umpahehsang yato kaha-kaha, ya' ungnginsammi suhunna anna kitanda'i."
44024009	Noa tunne' to Yahudi nasa'bii naoatee, "Yato tula'na Tertulus didiona pembabena Paulus tahpa' si'da."
44024010	Pihsananna yato tuambahsa' umpamansiming Paulus napabei ma'tula'. Ya' ma'tula'mi naoatee, "Kuinsang kuoatee masaeng ungngolaang si unghohto' kaha-kaha yaling inde di bohto. Dianto anna mahasa liung inahangku aka' dä' la malaya' umpamaleso kaha-kahangku mating di olomu.
44024011	Mala umpengnginsangngi aka' dake' la'bi sampulo derua allona ang puha anna maoä' ma'sambayang dai' di Yerusalem.
44024012	Anna dä' aha nalambi' tau lella' siteläng bahtu' umpaaha kakarakeang, noa yaling di Dasang Ada'na Puang Alataala, noa toi tama di pa'sambayangang bahtu' pano di ongeang senga' yaling di bohto mahoa'.
44024013	Datoi mala napamaleso yato ang sika natanda'ingkä' dinoa.
44024014	Ampo' setonganna kuakui mating: Kodi' umpenombaiä' Puang Alataala ang napenombai toe' neneki', situhu' Lalanna Puang Yesus ang sika nasangai lalang ang sala. Anna kupetahpa' toi ingkänna yato ang tiuki' yaling di pepakuhunna Musa sibaha suha'na ingkänna nabi.
44024015	Sinnoa siamang inde mai tau umpetahpa' touä' ko Puang Alataala kuoatee aha katuhoang sumule di hoi' mai di kamateang, noa pano di tau mapia noa pano di tau karake.
44024016	Dianto anna kupeämmi lalanna anna malai bahahsi inahangku di olona Puang Alataala anna pano di para-parangku ma'hupatau.
44024017	Tahpana sangngaka-sangngaka pahiamanna dä' yaho di Yerusalem, ya' sumulemä' dai' umbahaing doi' ang la napokatuhoang to Yahudi yaling di bohtoku sibaha penombaangku dai' di olona Puang Alataala.
44024018	Lella' kubabe yato yaling di Dasang Ada'na Puang Alataala anna puhangku umpamasero kalaeku, ya' nalambi'mä' sangngaka-sangngaka to Yahudi ang luihao mai di Poropensi Asia. Dai mai'di tau kuposola anna dai aha ang bongnga' donetoo.
44024019	Setonganna diaete' la sika mengngolo mating anna natula'ingko ke ahai suhunna anna natanda'ä'.
44024020	Ampo' pabei tomande'i inde mai tau untula' aka kakarakeangku ang nahingngi di tempona naonge napahehsaä' ingkänna To Mahkeada' Yahudi.
44024021	Ke dai umbai diang sika napolalang napahehsaä' aka' donetoo kuoatee yaling di alla'-alla'na, 'Dihohto'ä' allo dinoa aka' kupetahpa' kuoatee aha katuhoang sumule di hoi' mai di kamateang.' "
44024022	Ampo' aka' nainsang si'da-si'da Feliks didiona Lalanna Puang Yesus, ya' napatohho salake' yato kaha-kaha aka' naoatee, "Suleke' kapalana tantara Lisias mane kualai kabohtuanna inde kaha-kahammua'."
44024023	Mane unsuoi pongkahana tantara untähäng Paulus, ampo' dai la nadahha anna napabei toi nalumba solana nabahaing kapahalluanna.
44024024	Ya' sangngaka-sangngaka allona suleng Feliks sibaha bahinena ang disanga Drusila, mesa to Yahudi. Umpapetambaing Paulus aka' la umpehingngii didiona lalang kapampetahpa'ang dai' di Puang Yesus, To Dilanti' la Mepasalama'.
44024025	Tahpana natula' Paulus didiona ingkänna tau pahallu maroho inaha anna ungkuasai kalaena, anna didiona tempona ingkänna hupatau la ungngolai panghohto'anna Puang Alataala, ya' mahea'mi Tuambahsa' Feliks lambi' naoatee, "Samake'to dolu indee, laomo sumule. Aha buke' tempona mane kupapetambaio."
44024026	Ampo' setonganna Tuambahsa' Feliks umpemitai Paulus la nabea doi'. Dianto anna pemmai'ding si umpapetambai Paulus sipa'tula'.
44024027	Tahpana puha derua pahiama, ya' diängkä'mi Perkius Festus umbala'i Feliks mendahi tuambahsa'. Ampo' Feliks pemala ungngala inahanna to Yahudi, lambi' napabei loloke' ditahungkung Paulus.
44025001	Puhanna tallu allona Tuambahsa' Festus yaling di poropensi yatoo, ya' tahpa mengkalao siang ludai' di Yerusalem.
44025002	Lambi'na dai', suleng ingkänna kapala-kapala imang anna to keangka'na to Yahudi ang senga' umpellambi'i Festus anna sika untula' sala boing Festus yato ang natanda'ing pano di Paulus.
44025003	Anna sika unse'de' lolo Festus umba-umba aka ke la malai sika napatiolai anna unsuoi Paulus dai' di Yerusalem, aka' sika napahtuyu la naahung pano di tängngä lalang anna napateii.
44025004	Dahi natimba' Festus naoatee, "Aka' ditähäng di hoi' di Kaisarea anna la baha' sumule siamä' naung.
44025005	Ampo' la noa indee: Ponna la aha si'da sia unsa'dingnga' kasalaanna, ya' la maoang sibaha to manähämmua' naung anna di hoi'ke' mane natula'i yato ang ditanda'ing."
44025006	Umbai la'bi kahua bahtu' sampulo allona Festus yaho di Yerusalem mane sumulei naung di Kaisarea. Marondonna mohko'mi Festus yaling di ongeang panghohto'ang aka' la manghohto'mi. Ya' dipapetambaing pole' Paulus.
44025007	Sulena sika nakapupu'mi to Yahudi ang sule yaho mai di Yerusalem anna sika natula'iing pembabe karakena ampo' inang dai aha la mala sika napepaitaing tanda ang maleso.
44025008	Ya' untula' tunne' katahpa'anna Paulus naoatee, "Kodi' dä' aha umpentehkai pepakuhunna Nabi Musa, datouä' aha ungkarakei Dasang Ada'na Puang Alataala, anna datouä' aha untehkai atohanna Kaisar."
44025009	Ampo' pemala Tuambahsa' Festus ungngala inahanna to Yahudi, ya' ungkutanaing Paulus naoatee, "Dahi la ungngakuraka dai' di Yerusalem anna yahoke' mane kubohtui inde kaha-kahammu?"
44025010	Ampo' natimba' Paulus naoatee, "Dinoa di haomä' di olona mesa to panghohto' ang nabea kakuasaang Kaisar anna dai mala tala dibohtung kaha-kahangku done indee, aka' ungnginsang dai aha kasalaangku pano di to Yahudi moi poro la sai'di'.
44025011	Ampo' ke ahai pembabe karakeku ang la sihatang dipateiä', ya' pabeimä'te' mate. Ampo' monna ke dai aha maleso ingkänna inde hahpo'ang didiona kasalaangku, daine' pole' la sihatang umbehoä' pano inde mai di tau. Dahi kupalau anna malai inde kaha-kahangku dihohto' di olona Kaisar."
44025012	Ya' sipa'tula'-tula'mi yato ang si naposola Festus umbohtu kaha-kaha mane ma'karai naoatee, "Dahi aka' puhang umpalau la nahohto'o Kaisar, ya' dianto la dipanghohto'io."
44025013	Puhai sangngaka-sangngaka allona, sulerang Tomaraya Agripa sibaha Bernike arinna di hao di Kaisarea umpensiitai anna unsalama'i Tuambahsa' Festus.
44025014	Tahpana sangngaka-sangngaka allona di hao, ya' natula'ming Tuambahsa' Festus yato kaha-kahanna Paulus naoatee, "Setonganna aha tau ang ditähäng dinne, napellei Tuambahsa' Feliks naonge le'ba'i.
44025015	Naonge yahoä' di Yerusalem natula'imingkä' ingkänna kapala imang sibaha setobaha'anna to Yahudi naoatee, 'Setonganna mai'di ponala kakarakeang nababe yato Paulus. Ke la malai anna umpahsalai.'
44025016	Ampo' kutimba' kuoaintee, 'Setonganna tadia kabiasaanna to ma'pahenta Roma la dipebea tomande'ing supu mesa tau ke dake' aha dipahehsa dolu kasalaanna di olona tau ang mantanda' anna malai natula' katahpa'anna.'
44025017	Ya' sibahamang sule dinne. Marondonnai yatoo, tama siamä' di ongeang panghohto'ang, anna kupapetambaii Paulus.
44025018	Ampo' tahpana ma'tula' yato ingkänna ang mantanda', daliu aha la mantula' pembabe karakena situhu' ang kupihki'.
44025019	Ampo' supung ang kuhingngi unsiteläng-telängngi didiona peada'anna anna mesa tau disanga Yesus ang puha mate. Ampo' naoa liune'te Paulus, 'Tuhoete' sumule.'
44025020	Anna pusa'ä' ungngoloi inde kaha-kaha aka' dai kuinsang la kubohtu. Dianto anna kuoaminte Paulus, 'Ungngakuraka dai' di Yerusalem anna yahoke' mane kubohtui kaha-kahammu?'
44025021	Ampo' napalau dihohto' di olona Kaisar anna ditähängke' lambi' mala dihohto'. Dahi kusuo ditähäng dinne lambi' mala dipalupano di Kaisar."
44025022	Ya' ma'karang Tomaraya Agripa pano di Tuambahsa' Festus naoatee, "Pemalaä' kalaeku umpehingngii tula'na ne tau." Natimba'mi naoatee, "Marondongke' mane umpehingngii tula'na."
44025023	Marondonnai suleng Tomaraya Agripa sibaha Bernike, ya' ditammui manahpang. Le'ba'mi tama yato di panghohto'ang sibaha ingkänna kapalana tantara anna ang dipakeangka' yaling yato di bohto mahoa'. Ya' unsuong tau Festus le'ba' untambai ta Paulus anna naposolai sule.
44025024	Ma'karang Tuambahsa' Festus naoatee, "O Tomaraya Agripa sibaha ingkämmua' ang dinne done: Pahandangngia' inde tau. Dianto inde ang puha natanda' ingkänna to Yahudi, noa yaho di Yerusalem, noa dinne di Kaisarea lambi' nabaha pano di kodi'. Anna sika koha naoatee, 'Pateii!'
44025025	Ampo' daliu aha kulambi' pembabena suhunna la mala dipatei. Anna dia toboe' mampalau ke la dihohto'i di olona Kaisar, dahi kuoaminte supu, 'La dipalupanoo di Kaisar.'
44025026	Ampo' dake' aha ang menumpu kupentokei ang la kutula' yaling di suha'ku pano di Kaisar. Dianto anna kupapengngolong tama di alla'-alla'mua' dinoa londo-londona pano di Tomaraya Agripa, anna malai ke puhang inde dipahehsa la ahang pole' aka-aka ang la kuuki'.
44025027	Aka' situhu' pihki'ku dake' sihatang la dibeho pano di to panghohto' senga' mesa ang ditähäng ke dai dipakaleso dolu aka suhunna anna ditanda'i.
44026001	Ma'karang Tomaraya Agripa pano di Paulus naoatee, "Dibeamo tempo la umpebayai kalaemu." Tahpa ungngängkä'mi teyyena Paulus mane ma'tula'i naoatee,
44026002	-
44026003	"O Tomaraya Agripa, natanda'ä' to Yahudi, ampo' dio ang mangnginsang si'da-si'da ingkänna ada'na to Yahudi sibaha ingkänna kaha-kaha ang si nasiteläng-telängngi. Dahi kehongko'ä' kusa'ding allo dinoa aka' malaä' sule di hao di olomu la umpebayai kalaeku. Ampo' kupalau ke malai anna sa'bara'o umpehingngii pa'tula'ku.
44026004	Ingkänna to Yahudi nainsang pembabeku mengkalao di mahäti'ku, noa di hao di bohtoku, noa toi yaho di Yerusalem.
44026005	Aka' setonganna ke la naakui, la malaä' nasa'bii aka' mengkalaoke' di hao mai, anna mentama tumä' ko di kakalebuanna to Farisi ang umpentokei si'da-si'da peada'angki'.
44026006	Ampo' dinoa ke'de'ä' di hao di olomua' dipahehsa aka' umpetahpa'ä' pa'dandiang ang puha nabea Puang Alataala pano di peneneanta.
44026007	Pa'dandiang yatoo napemitai liu toe' ingkänna peänä'anna sampulo derua änä'na Israel. Lambi' menomba lolo dai' di Puang Alataala allo anna bengi. Dahi dianto suhunna anna napahsalaä' to Yahudi aka' kupetahpa' yato pa'dandiang, Tuang.
44026008	Darakate' mentama di ahkalang ke to matei napatuho sumule Puang Alataala?
44026009	Setonganna dolu kuoa toukotee, 'La umbaliä' pengkähänganna Puang Yesus to Nazaret sibaha ingkänna kamatohoangku.'
44026010	Anna kaha-kaha yatoo puhang kubabe yaho di Yerusalem. Aka' tahpana puhaä' untahimbo suha' pahenta di hao mai di kapala-kapala imang, dä' supung umpatama di tahungkung to pentindo'na ampo' kuakui toi ke dipateii.
44026011	Lambi' si bansa'ä' tama di pa'sambayangang undahha ingkänna ang untindo' Puang Yesus. Anna kusuoi nabahoi. Tandana keaha'ä' donetoo, si le'ba'kä' kupalola pano di bohto mahoa' senga'."
44026012	-
44026013	Napatahhi'ke' tula'na Paulus naoatee, "O Tomaraya, pihsang tempo lella'ä' ungngola lalang lupano di Damsyik, aka' napakuasaä' anna nasuoä' ingkänna kapala imang la kupanoa toe' di hao. Tahpana yalingngä' di tängngä lalang donetoo di tängngä allo, kuitang makähhäng pansillo' yaho mai di langi' makähhäng puhane' andana mata allo, naimba' asangngang solaku.
44026014	Tahpana tipallumbängngang naung di tampo, ya' kuhingnging kamaha napa'karaiä' ma'basa Ibrani naoatee, 'Saulus, O Saulus, aka suhunna anna undahhaä'? Aka' la ungkarakeio kalaemu ke la umbalio pahtuyunna Dehata sihapangngo ullahpi' bahsi pahela.'
44026015	Kutimba'mi kuoatee, 'Aka' mennarako Dio, Puang?' Natimba'mä' naoatee, 'Kodi'mito inde Puang Yesus ang undahha.
44026016	Ampo' kalehao anna ke'de'o aka' la umpepaitaingkä' Kalaeku mating aka' la kuängkä'o mendahi pesuoku anna sa'bingku. Samai kaha-kaha ang ungngita allo dinoa, noa tuntone' ang mane la kupaitaio, la untula'ing tau senga'.
44026017	Aka' la kupasalama'o di hao mai di to Yahudi anna ang tadia to Yahudi. Anna la kusuoo le'ba'
44026018	umbuhkeiing matanna hupatau anna malai mensohong yaling mai di kamalillingang mentama di kamabayaang, bahtu' mensohong yaling mai di kakuasaanna Pongkahana setang anna mentamai di kakuasaanna Puang Alataala. Anna malai diampungngiing dosanna anna la untahimbo pebehena Puang Alataala lambi' mendahi hupataunna ang puha napamasero aka' kapampetahpa'anna pano di Kodi'.'
44026019	Dianto suhunna, Tuang, anna dai mala tala kutuhu'i inde pahenta ang napalosaiä' Dehata yato ang puha kuita anna kuhingngi yaho mai di suruka.
44026020	Uhuna kupepainsangnging pano di to Yahudi di hao di Damsyik, mane yahoi di Yerusalem, anna Yudea. Kupepainsang toinne' pano di tau ang tadia to Yahudi kuoatee, 'Pengkatoba'koa' anna sumulekoa' dai' di Puang Alataala anna malakoa' membabe ang la sihatang pengkatoba'ang.'
44026021	Lambi' nasahkaä' to Yahudi yaling di Dasang Ada'na Puang Alataala anna sai'di'ä' tala napatei.
44026022	Aka' pa'kalemunna Puang Alataala lambi' malakä' tuho lambi' dinoa. Dianto anna malakä' untula' didiona Puang Yesus, noa pano di to pemase-mase, noa pano di to keangka'. Aka' yato ang kupepainsangnging sinnoa siang yato ang puha natula' lohpo' Nabi Musa sibaha ingkänna nabi senga'.
44026023	Aka' naoatee, 'To Dilanti' la Mepasalama' la unsa'ding kamadahhaang anna Dia handang la dolu kaleha di hoi' mai di alla'na to mate anna malai umpepainsangnging lalang kamabayaang, noa pano di to Yahudi, noa toi pano di tau ang tadia to Yahudi.' "
44026024	Lella'ke' ma'tula' Paulus umpebayai kalaena, tahpa napentama alla'mi Tuambahsa' Festus napekäyyängngi ma'kara naoatee, "Tahta'o Paulus aka' napobua' kamanähängammu."
44026025	Ampo' natimba' Paulus naoatee, "O Tuang Festus ang dipakeangka', dä' tahta' aka' inde ang kutula' tahpa' anna suhaka pihki'ku.
44026026	Dianto anna bahanimä' untula' inde kaha-kaha aka' nainsang ture' Tomaraya Agripa. Aka' maleso nainsang asang anna nahingngi toi, aka' dai dahi di hao di ongeang ang membuni.
44026027	O Tomaraya Agripa, umpetahpa'raka tula'na ingkänna nabi? Aka' kuinsang umpetahpa'."
44026028	Mentimba'mi Tomaraya Agripa naoatee, "Unsangaraka la maromi'ä' umpadahi to pentindo'na Kristus?"
44026029	Natimba' salang Paulus naoatee, "Setonganna la ma'sambayangngä' dai' di Puang Alataala anna malai dai la dio supu ampo' ingkänna ang unghingngi inde karangku la sinnoaä', ampo' daine' la dipungo. Dianto ang kuhannuang, supung dai kuinsang la madihhi'daka, la malelandaka mane la mampetahpa'koa'."
44026030	Ya' ke'de'mi yato tomaraya anna tuambahsa' sibaha Bernike anna ingkänna tau ang aha di hao donetoo.
44026031	Tahpana di aneang sipa'tula'-tula'mi naoatee, "Inde tau dai aha nababe ang la sihatang ditahungkung bahtu' la dipatei."
44026032	Ma'karang Tomaraya Agripa pano di Tuambahsa' Festus naoatee, "Setonganna inde tau malang la dilahpa' ke la dai napalau bure' dipalupano di Kaisar."
44027001	Tahpana puhang dibohtu la mokahpala'ang sau di Roma, ya' dibehong Paulus sibaha sangngaka-sangngaka to ditahungkung ang senga' pano di Yulius, mesa pongkahana tantara ang disanga tantara Kaisar.
44027002	Dai'mang di mesa kahpala' uhai ang luihao mai di Adramitium la le'ba' ullelengngi sangngaka-sangngaka kahampoang kahpala' uhai di Poropensi Asia. Ya' diang kiongei le'ba'. Anna aha mesa to Makedonia ang luihao mai di Tesalonika disanga Aristarkhus ang mamposolaiang.
44027003	Marondonnai, ya' lambi'mang sau di Sidon. Yato Yulius umpakamaya Paulus lambi' napabei umpellambi'i ingkänna insananna napangngalai kapahalluanna.
44027004	Dia bunto kionge mengkalao mebehing le'bo' lolo kahpala'ki' ungngolai Siprus aka' metammui pepahi käyyäng.
44027005	Puhai kilambang yato le'bo' ang natingngayoi Kilikia anna Pamfilia, ya' lambi'mang sau di Bohto Mira di Likia.
44027006	Donentoo yato pongkahana tantara ullambi' mesa kahpala' ang luihao mai di Aleksandria la lusau di Italia. Ya' diparendemang pano yato di kahpala'.
44027007	Umbai sangngaka allona naola moela'-ela' kahpala'ki' aka' dai mala tilao manahpa. Ya' napahsarang mane malaang undungku'i Knidus. Aka' metammui lolo pepahi lambi' mebehing le'bo' bumang di lau' di Kreta ungngolai behing kalantanang Salmone.
44027008	Masuhsa asangngang ungngolai yato behing le'bo' mane malaang ullambi' mesa ongeang disanga Kahampoang Mapia ang sirungku' Bohto Mahoa' Lasea.
44027009	Ya' masaemang tohho donetoo, lambi' mai'di tempo ang huki. Lehang tunne' allo pa'rame-rameanna to Yahudi ang si dioaintee Allo Sikapiai. Tempona toi tahuhu lolo pepahi, dahi umbai la sumändäingkea' ke umpalaoi tau kahpala'. Dianto anna sika napakaenga'mi Paulus naoaintee,
44027010	"Oa' solasohongku, situhu' pihki'ku ponna la tapatahhi'ia' inde pellaoanta, ya' la ullambi'ingkea' kasumändä'ang anna kahukiang käyyäng. Dai la supung kahpala' sibaha aka-aka ampo' la nalambangngi tuke'ne' sungnga'taa'."
44027011	Ampo' yato pongkahana tantara umpetahpa' puhane' yato ang umpalao kahpala' sibaha puänna kahpala' andana tula'na Paulus.
44027012	Ampo' yato kahampoanna kahpala' donetoo dai mapia diongei tohho ke temponai kamadingingang aka' nahoa pepahi käyyäng. Lambi' mai'di pemala umpellei yato ongeang, umbato ke malai ullambi' kahampoanna kahpala' pano di Feniks ang la naonge tohho masae mangngempe lambi' puha tempona kamadingingang. Inde Feniks mesa kahampoang kahpala' di Kreta si nasala pepahi käyyäng.
44027013	Tempo donetoo pepahi saohko'mi ang luihao mai di tando kaihinna kahpala', lambi' sika nasanga la mala lambi' pano yato di pahtuyunnaii. Ya' unghentung pesangke' anna umpalaoi kahpala'na mebehing le'bo' ang sidungku' Kreta.
44027014	Ampo' dai masae anna suleng pepahi käyyäng tisau yaho mai di kalantanang ang disanga Pepahi Timurlaut,
44027015	lambi' unghoa kahpala'ki'. Ya' dang mala mellao untammui pepahi, lambi' kipabei tomande' nabaha pepahi yato kahpala'ki'.
44027016	Ya' labu lolomang untuhu'i bombang nabaha pepahi, lambi' pano di behing le'bo' ang dai nahoa liu pepahi di mesa kalantanang saohko' ang disanga Kauda. Lambi'ang pano masuhsa asammang aka' mapahhi' dihentu tama di kahpala' yato lopi ang si dipake di hao mai di kalantanang.
44027017	Tahpana puha dipadai' di kahpala' yato lopi, dipamatoto'mi yato kahpala' diuta'i umpake kondaling. Mane dipatuhungngi yato layarna kahpala', aka' naoate yato ang yaho, 'anna malai mähäng supu,' aka' mahea' la titoko' pano di bunging ang mentanete di hao di le'bo' sirungku' Sirtis.
44027018	Marondonna boi ditibeing bahaang naung di le'bo' aka' käyyäng liu pepahi unghoro kahpala'ki'.
44027019	Tahpana allo katallunna sika untibeing pole' pangkahka' kahpala'na.
44027020	Aka' sangngaka-sangngakang allona tala bintämmi tala mata allong diita anna tuhtuang masahhu' pepahi käyyäng, mepakahea'i lolo. Ya' daasammang hannu la salama'.
44027021	Tahpana masaeng dai sika mande yato tau, ke'de'mi Paulus yaling di alla'na naoatee, "Oa' solasohong, ke la tula'kung dituhu'i naonge kuoaitee, 'Daingkea' la umpalao kahpala'ta umpellei Kreta,' inang dai la aha kasumändä'ang anna daiingkea' la huki.
44027022	Ampo' indee yalingngingkea' di kamasuhsaang, kupahentakoa' anna umpamatoto'koa' inahammu: daingkea' aha la pa'da, supung inde kahpala'.
44027023	Aka' sambengi napensiitaiä' malaeka'na Dehata ang kupenombai anna ang mampuängngiä', ke'de' sule di behingku
44027024	anna naoaitee, 'O Paulus, daummahea' aka' inang la sitammuo Kaisar. Anna ingkänna inde tau ang yaho di kahpala' dai aha la maaka aka' dio nakalemui Puang Alataala.'
44027025	Ingkännakoa' solasohongku, diantoo suhunna anna kuoaingkoa'tee: Pamatoto'i inahammu aka' kupetahpa' Puang Alataala anna kuinsang kuoatee inde ang natula' dai mala tala dahi.
44027026	Ampo' moinnakato noa, inde kahpala' la titoko' pano di behinna mesa kalantanang."
44027027	Kasampulo uhpa'na benginna tontong lolokang napalupano napaluihao mai pepahi di hao di Le'bo' Adria. Tahpana tängngä bengi nasa'dimmi tau ang mengkähäng yaling di kahpala' naoate marungku'mi kalantanang.
44027028	Ya' umpatuhummi batu naung di le'bo' mane nahentui di hoi' mai anna nadahpaii. Ya' dompulo dahpana malimbenna. Napalao bumi sämpäi' mane nadahpai sala boi. Ya' sampulo limaranne' supu dahpana malimbenna.
44027029	Ampo' mahea'ang la tihambi pano di batu, ya' dipatuhummi pesangke' uhpa' naung di bii'na kahpala' anna kipabei tomande'i lella'ang umpemitai kamabayaang.
44027030	Ingkänna ang mengkähäng yaho yato di kahpala' sika umpeäng ahkalang anna malai lumumpa' umpellei kahpala'. Sika umpatuhummi lopi naung di le'bo' boheng la le'ba' umpatuhung pesangke' tandoi bää'na kahpala'.
44027031	Ampo' ma'kara Paulus pano yato di pongkahana tantara sibaha änä' buana naoaintee, "Ponna la le'ba'i inde pano ang si mengkähäng yaling di kahpala', ya' la tallang asangkoa'."
44027032	Ya' nahahta'i siang tantara yato pesangke'na lopi anna napabei tomande'i le'ba' mähäng.
44027033	Tahpana la mabaya unsuong yato tau mai'di Paulus mande naoaintee, "Sampulo uhpa'mi benginna untähängngingkea' kamanonoanta. Daingkea' aha mande, supung makaludärä' babuataa' ungngempei aka ang la dahi.
44027034	Ampo' kupainsangngikoa' anna mandekoa' andamu mate, aka' dai aha la dondong moi poro bulu sallamba'mua'."
44027035	Puhai ma'tula', ungngalang roti anna nakuhhu'sumanga'i dai' di Puang Alataala di hao di olona yato tau mai'di, mane nabika-bikai sika naande.
44027036	Ya' sika suhakang pole' inahanna aka' mandeng.
44027037	Ingkänna yato ang yaho di kahpala' dongngatu' pitumpulo unnung dia asanna.
44027038	Tahpana bohong, sika untibeing gandum ang yaho di kahpala' naung di le'bo' anna malai mahingang kahpala'.
44027039	Ya' mabayannai sika ungngitang kalantanang mahante di behinna. Moinnakatoo dai nainsang sanganna, ampo' sika naoatee, "Umbato ke malai dipadai' di kalantanang inde kahpala'."
44027040	Dihahta'ing yato pesangke'na uhpa' anna dipabei tomande'i limmi' yato pesangke'. Puhai, dibuhkeing pesangke'na bose anna dipadai'i layar di olona anna malai nabuhsu' pepahi lupano di kalantanang.
44027041	Ampo' yato kahpala' titumbu bää'na di bunging ang mentanete anna bii'na natallangngine' bombang käyyäng.
44027042	Ya' pemalang yato ingkänna tantara la umpatei ingkänna to ditähäng andana le'ba'i mengkalahsu' molangi.
44027043	Ampo' sika nalaba'i yato pongkahanaii aka' pemala umpasalama' Paulus. Umpahentang yato tau mai'di naoatee, "Ingkänna ang nainsang molangi, pendolumokoa' naung mengkahtibe anna molangikoa' bete' di kalantanang.
44027044	Anna ang dai nainsang molangi pakekoa' papang bahtu'raka pangkahka'na kahpala' umpolopia' lambang." Ya' kipanoantoo anna mala asangngang salama' lambi' bete' di kalantanang.
44028001	Kende'dangkang dai' di kalantanang mane kiinsangngi sanganna dianto Malta.
44028002	Sangka' marohta' yato to pa'bohto aka' natammuiang nasalama'i anna napakamayaang. Sika mehompommi umpapuhpu api anna natambaiang mamindu aka' napahandu'mi kene' anna madi'ngi'.
44028003	Ya' le'ba'mi Paulus ungngala hängkäng napatamai di api. Tahpa tisollo' siang ile keipo yaling mai yato di alla' hängkäng aka' maluhsung, anna ungkeki'i teyyena Paulus.
44028004	Tahpana naita yato to pa'bohto mendehke' di teyyena Paulus yato ile, sipa'tula'-tula'mi naoatee, "Si papateang setonganna inde tau aka' moinnakato anna malang umpasalama' kalaena yaling mai di tängngä le'bo', ampo' inang dai napabei dehata bahine ang si umbala' kasalaanna tau la tuho."
44028005	Ampo' napentahpi'ing tama di api Paulus; dai aha maaka nasa'ding.
44028006	Ya' laonang sika naempei lolo naoatee la bängkä'mitoo bahtu' la tilumbäng mate, ampo' dae' aha maaka. Katämpä'anna sika naoante pole', 'Setonganna indee umbai dehatae'!'
44028007	Yato ang kiongei tohho sirungku' tampona Publius, tuambahsa' yato di hao di ongeang. Marota' liu natahimboang lambi' tallung allo tallung bengi napotosuleang.
44028008	Donetoo sipatu makorong ambena lumalla' anna metäi haha. Ya' le'ba'mi Paulus tama di tambinna yato to makorong. Nasambayangnging anna nasahpai. Ya' bono' siang donetoo.
44028009	Tahpana napelele inde kaha-kaha tau, suleing ingkänna ang makorong senga' yaling yato di bohto, ya' sangka' napabono' tung nei'.
44028010	Napakeangka' liuang anna mai'di aka-akanna si nabea tomande'ang. Tahpaki' la le'ba', napatoka bumingkang samai ang kipahallu.
44028011	Tahpaki' tallu bulang di hao di Malta, ya' mengkalao bumang. Aha mesa kahpala' ang luilau' mai di Aleksandria tohho lolo tuke'ne' di hao yaling di tempona kamadingingang aka' pepahi tahuhu. Kahpala' yatoo disanga Dioskuri bahtu' dioatee dehata To Hendu. Ya' diang kiongei.
44028012	Lambi'ang sau di Sirakusa, ya' tohhomang di lau' tallu benginna.
44028013	Mane kipalao boi kahpala'ki' ungngolai behing le'bo', ya' lambi'mang sau di Bohto Mahoa' Regium. Tahpana marondonna, suleng pepahi di hao mai di tandoi kebo'na kahpala', ya' dombengirang mane lambi'ang sau di Putioli.
44028014	Donetoo sitammuang mai'di ang umpetahpa' Puang Yesus. Sika napalau anna tohhokang di hao, ya' di haomang sammingku. Mane kipatahhi'i pole' pano di Roma.
44028015	Nainsanna to mampetahpa' di hao di Roma naoatee la sule, ya' sika sule siang natammuiang di hao di Pasa' Apius anna pano di 'Tres Taberne,' ang bahtuanna: Tallu Pa'bengiang. Sitammungki', ya' ma'kuhhu'sumanga'mi Paulus dai' di Puang Alataala aka' masannang liu.
44028016	Tahpana di haomang di Roma, ya' dipabei tubunne' Paulus di dasang senga' sibaha mesa tantara ang la mandakai.
44028017	Tahpana tallu bengingki' di hao, inde Paulus untambaing ingkänna pongkahana to Yahudi. Tihimpunna, ya' ma'karang Paulus naoatee, "O ingkännakoa' solasohongku, setonganna dai aha umbabeä' kakarakeang pano di solataa' anna umpa'bali ada' kabiasaanna neneta. Ampo' moinnakato noa, disahka siamä' yaho di Yerusalem anna dibehoä' pano di to ma'pahenta Roma.
44028018	Puhaä' dipahehsa, ya' pemalang la nalahpa'ä' yato to pampahehsa aka' dai aha kasalaangku ang la sihatang dipateiingkä'.
44028019	Ampo' aka' daliui naaku to Yahudi ang yaho la dilahpa'ä', ya' kupalaung sitonda kabahaniang anna malai yato kaha-kahangku dihohto' pano di olona Kaisar; dai dioatee suleä' indee anna la unghahpo'ä' solata to Yahudi.
44028020	Dianto suhunna anna kutambaimokoa' anna malaingkea' siita aka' la kupa'tula'ikoa'. Dinoa dipungoä' aka' umpetahpa'ä' yato ang masaeng tapemitaia' ingkänta to Israel."
44028021	Ampo' natimba' to Yahudi naoatee, "Daang aha untahimbo suha' yaho mai di Yudea didiomu. Datoi aha solataa' ang sule yaho mai mantula'ingkang kakarakeammu.
44028022	Ampo' pemala kihingngi ihsi inahammu, aka' kiinsang kioatee inde peada'ang ang umpepakuhuing, mai'di tau ang mambahoi."
44028023	Ya' sika umbohtung mesa allo ang la naongei bou sitammu. Tahpana lambi' tempona, mai'di liung tau sule di hao di ongeanna Paulus. Dahi mengkalao di mebengngi' lambi' di maloe umpakaleso anna umpepainsangnging didiona Kapahentaanna Puang Alataala. Anna untula' toi ihsinna pepakuhunna Musa sibaha tula'na ingkänna nabi aka' umpeäng lalang anna malai yato to Yahudi mampetahpa' dai' di Puang Yesus.
44028024	Ampo' yato tula'na, aha ang mampetahpa' anna aha ang dai mampetahpa'.
44028025	Ampo' aka' dai para-para mampetahpa', ya' sika le'ba'ing umpellei yato dasang puhanna naoate Paulus, "Inang tahpa'ete' yato ang puha natula' lohpo' Inaha Masero, umpake Nabi Yesaya pano di neneta ingkäntaa' to Yahudi, ang naoatee:
44028026	Laoo pano di alla'-alla'na inde tau anna ungngoaintee, 'La unghingngi loloa' ampo' dai la mentama di ahkalammu, anna la ungngita loloa' ampo' dai la ungnginsang.'
44028027	Aka' sika makahha' bää'mi anna ma'binga-binga, anna noa toi sika kamba' buta. Sika napanoa inde andana paitai sibaha matanna, pahingngi sibaha talinganna anna andana sika napähängngi. Aka' andana sika sumulei di Kalaeku lambi' kupabono'.
44028028	Dianto anna pahalluke'a' la umpengnginsangngi ungngoatee: Kasalama'ang yaho mai di Puang Alataala puha tunne' dipalambi' pano di tau ang tadia to Yahudi anna la natahimbo manahpai."
44028029	[Tahpana puha ma'tula' Paulus, ya' le'ba'mi yato to Yahudi anna siteläng-telängngi aka' dai mala mesa inaha.]
44028030	Dompahiama tohho Paulus yaling yato di dasang ang naseba toboe' di hao di Roma, anna si untahimbo mapia ingkänna tau ang sule mampellambi'i.
44028031	Sibaha kabahaniang umpepainsangnging Bahtakaranna Puang Alataala anna umpepakuhuing didiona Dehatanta Puang Yesus, To Dilanti' la Mepasalama', anna dai aha tau mangkalapai.
45001001	Pano di ingkänna solasohongku di lau' di Roma. Hao mai di Paulus, sabua'na Kristus Yesus. Napilleiä' anna nasuo umbaha Kaheba Mapia ang sule yaho mai di Puang Alataala.
45001002	Inde Kaheba Mapia inang puhang nadandi Puang Alataala ungngolai ingkänna nabinna dolu, sinnoa ang tiuki' yaling di Suha' Masero.
45001003	-
45001004	Inde Kaheba Mapia untula' didiona Änä'na Puang Alataala, dianto Puang Yesus, To Dilanti' la Mepasalama', Dehatanta. Situhu' mentolinona, Puang Yesus dianto Peänä'anna Tomaraya Daud. Ampo' situhu' mendehatanna setonganna Änä'naete' Puang Alataala, aka' masero sinnoa Puang Alataala. Maleso indee aka' napatuho sumule Puang Alataala di hoi' mai di alla'na to mate umpake kakuasaanna, anna dianto indee mampatandaang dioate inang Änä'na si'da Puang Alataala.
45001005	Ungngolai tula'na inde Puang Yesus, nabehe liuä' Puang Alataala anna napadahiä' rasulna, anna malaä' umpepainsangnging inde Kaheba Mapia pano di tau ang tadia to Yahudi di umba-umba naongei di lino, anna kupakuhui mampetahpa' anna untuhu'i Puang Yesus, lambi' sanganna Puang Yesus dipamatande.
45001006	Dahi, ingkämmua' to Sahani diting di Bohto Mahoa' Roma, mai'dikoa' diting tadia to Yahudi ampo' natambai tumokoa' dio Puang Alataala mendahi to pentindo'na Puang Yesus, To Dilanti' la Mepasalama'.
45001007	Dianto suhunna anna kupapebahai inde suha' mating. Aka' nakalemuikoa' Puang Alataala sibaha natambaikoa' mendahi to pentindo'na ang masero. Kuhannuang Ambeta Puang Alataala anna Puang Yesus Kristus la mambeakoa' behe anna kamasahkeang.
45001008	Oa' ingkämmu solasohongku, uhu-uhuna ma'kuhhu'sumanga'ä dai' di Puang Alataala Dehatangku yaling di sanganna Puang Yesus Kristus aka' dioa'. Aka' kuhingngi umba noa kapampetahpa'ammua' kainsangang di umba-umba naonge di lino.
45001009	Mengkähängngä' sibaha sangkalebu inahangku ungkähäng pengkähängang ang nabeaä' Puang Alataala, dianto umpepainsangnging Kaheba Mapia didiona Änä'na. Nainsang Puang Alataala ihsi inahangku, dianto umba kupanoa kusambayangngi lolokoa'.
45001010	Kusambayangngi lolokoa', solasohongku, anna kupalau liu dai' di Puang Alataala ke la malai nabuhkeiingkä' lalang umba ke malaä' mating kupellambi'ikoa'.
45001011	Aka' pemala liuä' kupellambi'ikoa', umba ke malakoa' kubea behe di hao mai di Inaha Masero ang la umpamatohoa' kapampetahpa'ammu.
45001012	Pahtuyungku anna mala toi kodi' matoho kapampetahpa'angku, lambi' la malaingkea' sipakatoto'-toto' yaling di kapampetahpa'ang.
45001013	Oa' solasohong, pemalaä' anna malaia' ungnginsang umba noa pemmai'dimä' mopahtuyu la mating kupellambi'ikoa', ampo' aha lolo pekalakahta. Pahtuyungku anna pemalaä' mating umba ke malai aha boana pengkähängku diting di bohtomua', sinnoa aha boa pengkähängku di alla'na tau ang tadia to Yahudi di hao di bohto senga'.
45001014	Aka' kusa'ding keindangngä' pano di ingkänna tau, anna supung lalang ang la mala kuola umbaya' inde indangku dianto umpepainsangnging Kaheba Mapia pano di ingkänna tau, dai aha kupasisenga'-senga' to haoraka mai di bohto mahoa', bahtu' to haoraka mai di bohto saohko'; dai kupihki' pahsikolaraka, tadiaraka.
45001015	Dianto suhunna anna pemala liuä' umpepainsangnging inde Kaheba Mapia mating di dioa' ang tohho diting di Bohto Mahoa' Roma.
45001016	Dä' masili umpepainsangnging Kaheba Mapia. Aka' menna ang umpetahpa' inde Kaheba Mapia la napasalama' kakuasaanna Puang Alataala di hao mai di dosa. Dolu inde Kaheba Mapia dipepainsangnging pano di to Yahudi, ampo' dinoa dipepainsang tuming nei' pano di tau ang tadia to Yahudi.
45001017	Yaling inde di Kaheba Mapia taitaa' umba noa lalang lambi' naangka'ingkea' Puang Alataala maroho di olona. Lalang indee supung ungngolai kapampetahpa'ang pano di Puang Yesus, dai aha lalang senga'. Sinnoa ang tiuki' yaling di Suha' Masero dolu, naoate, "Tau ang naangka' maroho Puang Alataala, dianto tau ang la ullambi' katuhoang lambi' sapano-panona aka' kapampetahpa'anna."
45001018	Napalanda' kakeaha'anna Puang Alataala yaho mai di suruka pano di ingkänna dosanna anna kakarakeanna hupatau ang umpa'bali katahpa'ang ungngolai pembabe karakenaii.
45001019	Aka' maleso pano di ingkänna hupatau naoatee aha Puang Alataala, aka' Kalaena Puang Alataala ang mampakalesoing.
45001020	Aka' moinnakato daingkea' mala ungngita Kalaena Puang Alataala, ampo' mengkalaoke' uhuna anna dipapiai inde lino anna nainsammi hupatau naoate inang aha Puang Alataala. Aka' di hao mai di ingkänna ang napapia, taitaa' umba noa kadehataanna anna taita toe' kakuasaanna ang dai aha kapuhaanna. Dahi dai aha tau ang la mala mangngoatee, "Dä' ko ungnginsang Puang Alataala."
45001021	Sika nainsang siang naoate aha Puang Alataala, ampo' dai sika napakeangka' anna dai napa'kuhhu'sumanga'i. Pihki'naii tuhtuang sikahaoang Puang Alataala, nasuhung mendahi malillimmi inahannaii, lambi' dang sika ungnginsang pepakuhu ang tahpa'.
45001022	Sika unsanga kalaena manähäng, ampo' setonganna to maho!
45001023	Dai sika naaku umpenombai Puang Alataala ang tontong lolo aha. Supung sika umpenombai tau-tau pampapia kalaena ang napasinnoa hupatau, dansi, ile bahtu' olo'-olo' senga'ke' ang dai la aha lolo.
45001024	Dahi, aka' dai sika naaku umpenombai Puang Alataala, nasuhung napabei tomande' untuhu'i pampemala kalaenaii umbabe kakarakeang, lambi' sika membabe tasampa' pano di solana.
45001025	Dai sika naaku umpehingngii pepakuhu ang tahpa'; supung umpehingngii kalosengang. Datoe' sika naaku umpenombai To Metampa; supung pampapianna Puang Alataala ang sika napenombai anna napehingngii. Ampo' setonganna To Metampaete' ang sihatang dipenombai lambi' sapano-panona. Aming!
45001026	Dahi, aka' dai sika naaku umpenombai Puang Alataala, nasuhung napabei tomande' untuhu'i pampemalannaii ang tasampa'. Moi bahine dang membabe situhu' ang sihatang nababe bahine, ampo' inde mai bahine siala sambahinena!
45001027	Noa tunne' muane: dang sika siala bahine, ampo' umpemala supu sammuanena! Muane umbabe ang tadia babe sibaha solana muane, lambi' katämpä'anna sika untahimbo tahungkung ang sihatang, bala'na pembabe karakenaii.
45001028	Aka' dai sika naaku ungngakui Puang Alataala yaling di pihki'naii, dianto anna napabei tomande'mi Puang Alataala pihki'naii mendahi karake, lambi' sika umbabe ang dai sihatang nababe.
45001029	-
45001030	Punno yaling di inahannaii dosa anna pihki' karake, sinnoanna: kaso'bängang, mengkero karake, ma'sihiate, pemala papateang, pa'siba'diang, ma'bulitu', umpa'pihki' karakeing solana, ma'kara-kara bu'bu', ungkahiri' Puang Alataala, dai meada', malängkä' inaha, anna pemala supu dipa'käyyängngi. Umpeäng lolo lalang anna malai tuhtuang kehängngäng yato kakarakeang ang nababe. Sika umpa'bali to baha'naii,
45001031	dai keaka', dai umpasulepano pa'dandinna, dai aha pa'kalemunna anna dai undului solana.
45001032	Sika ungnginsang pahentana Puang Alataala ang naoate menna ang mampanoa yatoo sihatang ditahungkung mate. Ampo' moinnakato noa, tontong lolo siang sika napanoa, anna ang handang naposala aka' sika napokahsi liu ke ahai solana ang mampanoa toe'.
45002001	-
45002002	Oa' solasohongku, tainsammi taoate tahpa' liu yato kabohtuanna Puang Alataala ponna ke untahungkungngi tau ang membabe karake. Ampo' dai kita' sihatang ke unsallaingke solata, aka' ponna unsallaingke tau senga', sinnoa siante' unsallaingke kalaeta, aka' yato pembabeta sinnoa siante' pembabena tau senga'. Dahi dai aha lalang ang la taola umbahoi kasalaanta.
45002003	Ponna ke membabe toingkea' kita' sinnoa yato pembabena solata ang tasalla, ya' dai mala tapihki'a' taoate daingkea' la natahungkung Puang Alataala.
45002004	Daa tapihki'i taoatee daingkea' pahallu kamarota'anna Puang Alataala pano di kita' anna kamapiaanna sibaha kasa'bara'anna ang dai aha mantondong. Darakaa' dio ungnginsang ungngoatee nasuhung marota' anna sa'bara' Puang Alataala pano di kita' aka' anna malai tau mengkatoba' di hao mai di dosa?
45002005	Dahi, daummakahha' bää'a', solasohong. Daumpatontong loloia' pembabemu ang dolu. Aka' ponna ke umpatontong loloi yato pembabemu, la matingngi liu tahungkummu di allo kakeaha'anna Puang Alataala. Aka' di allo yatoo, la mepahehsa Puang Alataala sitonda kamarohoanna anna la untahungkung ingkänna tau ang membabe karake.
45002006	Ingkänna tau la nabala' Puang Alataala situhu' pembabena.
45002007	Aha tau ang tontong membabe mapia, aka' pemala untahimbo kamatandeang, kakeangka'ang anna katuhoang ang dai aha kapuhaanna di hao mai di Puang Alataala. Pano di tau ang noa yatoo, la nabea Puang Alataala katuhoang lambi' sapano-panona.
45002008	Ampo' aha toe' tau ang umpihki' supu kalaena. Dai naaku untuhu'i pa'elo'na Puang Alataala, supung untuhu'i pampemala karakena. Dianto yato tau ang la handang dolu nahoa kakeaha'anna Puang Alataala sibaha tahungkunna.
45002009	Ingkänna tau ang membabe karake la madahha anna masuhsa, dipadolu pano di to Yahudi, mane pano toine' di tau ang tadia to Yahudi.
45002010	Ampo' tau ang membabe mapia la untahimbo nei' kamatandeang, kakeangka'ang anna kamasahkeang, dipadolu pano di to Yahudi, mane pano toine' di tau ang tadia to Yahudi.
45002011	Aka' Puang Alataala dai unse'la-se'laangngi hupatau.
45002012	Tau ang dai ungnginsang Atohanna Musa anna madosa, tontongke' kekasalaang anna sihatang la ditahungkung. Tau ang noa yatoo natahungkung Puang Alataala aka' dosanna, tadia aka' untehkai Atohanna. Noa tunne' tau ang ungnginsang Atohanna Musa ampo' madosa, la natahungkung toe' Puang Alataala. Nasuhung ditahungkung inde mai tau ang noa, dianto aka' untehkai yato Atohanna.
45002013	Aka' tadiaete' tau ang ungnginsang kale Atohang ang naangka' maroho Puang Alataala. Ampo' ang untuhu'iete' Atohang, dianto ang naangka' maroho.
45002014	Tau ang tadia to Yahudi dai ungnginsang yato Atohang ang napepainsangnging Musa. Ampo' moinnakato noa, si aha tempona sika membabe mapia sinnoa yato ang tiuki' yaling di Atohanna Musa. Dahi moinnakato anna dai sika ungnginsang yato Atohang ang tiuki', ampo' inahannaii mendahi sinnoa yato Atohang.
45002015	Ungngolai yato pembabenaii maleso tainsang taoate inang aha pahenta di hao mai di Atohanna Musa yaling di inahannaii. Aka' pihki'naii mampakaleso dioatee aha atohang yaling di inahannaii, aka' sika naoate yaling di inahannaii, "Pembabe indee mapia," bahtu' naoatee, "Pembabe indoo tahuhu."
45002016	Noanto inde ang la dahi di Allo Pampahehsaang. Situhu' ihsinna Kaheba Mapia ang kupepainsangnging, donetoo Puang Alataala ungngolai Puang Yesus Kristus la umpahehsa ihsi inahanna anna pihki'na ingkänna tau.
45002017	Oa' solasohongku, ahakoa' ne yaling di alla'-alla'mu ang unsangakoa' kalaemu to Yahudi ang umpentokei si'da-si'da Atohanna Musa, lambi' ungngangka'-angka'koa' kalaemu aka' umpihki' ungngoate aha kasikenteammu Puang Alataala.
45002018	Ungnginsang toukoa'ne' pa'elo'na Dehata, anna ungnginsang umpasisenga' ang mapia anna ang tahuhu aka' untahimbokoa' pepakuhu di hao mai di Atohanna Musa.
45002019	-
45002020	Umpihki'a' ungngoatee kami'mito ang mala untehte tau ang buta di mendehatanna, anna unsanga toukoa' kalaemu ballo pano di tau ang yalingke' di kamalillingang ang dake' ungnginsang pepakuhu ang tahpa'. Aka' untokeikoa' pepakuhu ang handang poko' ang tiuki' yaling di Atohanna Musa.
45002021	Si umpakuhu tau senga'. Ampo' bilang daia' dio umpoinaha! Si umpakuhukoa' tau senga' ungngoatee, "Dai tau mala maboko." Ampo' dio siangnga' dio maboko!
45002022	Umpaturukoa' tau senga' ungngoatee, "Dai tau mala ungngindä'-indä' pa'bannetauang." Ampo' dio siangnga' dio ungngindä'-indä' pa'bannetauang! Ungngoa toe'a'tee, "Dai tau mala umpenombai dehata lino." Ampo' dio siangnga' dio umbokoi aka-aka yaling mai di ongeang penombaanna!
45002023	Ungngangka'-angka'koa' kalaemu aka' untokeimokoa' yato Atohang ang napepainsangnging Nabi Musa dolu. Ampo' setonganna ungkärähko'ikoa' sanganna Puang Alataala aka' dasiang untuhu'i yato atohanna!
45002024	Aha tiuki' yaling di Suha' Masero naoatee, "Aka' pengkero karakemua', to Yahudi, lambi' tau ang tadia to Yahudi untula' tahuhu sanganna Puang Alataala."
45002025	Kita' to Yahudi si taoatee kekuna yato ada'ta didiona tille situhu' Atohanna Musa. Ya' ahana inang kekuna si'da yatoo, ahsala' untuhu'ikoa' Atohanna Musa. Ampo' ponna ke untehkaikoa' Atohanna Musa, ya' daete' aha kunanna yato kapotilleang.
45002026	Ponna mesa tau ang tadia to Yahudi dai motille situhu' ada'na to Yahudi, ampo' maroho pembabena situhu' Atohanna Musa, ya' inang la natahimbo toete' Puang Alataala sinnoa siang yato tau ang motille.
45002027	Ponna ke noai, ya' yato pembabena tau ang tadia to Yahudi la umpalanda' kasalaammua' to Yahudikoa'. Aka' untokeikoa' dio Atohanna Musa ang tiuki', anna motillekoa' situhu' Atohanna Musa, ampo' si untehkaia' pahentana. Anna yatone' tau ang tadia to Yahudi, daine' sika motille, ampo' untuhu'ine' Atohanna Musa.
45002028	To Yahudi motille situhu' Atohanna Musa, ampo' yato kapotilleanna supung nababe aka' kabiasaanna kale pano di kalaena. Ampo' setonganna tadiaete' indee nasuhung sika naangka' Puang Alataala naoate petauanna.
45002029	Ampo' ang dioainte to Yahudi ang setonganna, bahtu' petauanna Puang Alataala, dianto tau ang untuhu'i Puang Alataala mengkalao yaling di inahanna, anna yato kapotilleang napayaling toe' di inahanna. Bahtuanna indee dianto pengkähänganna Inahanna Puang Alataala yaling di inahannaii nasuhung sika naangka' Puang Alataala naoate petauanna, dai aka' sika untuhu'i atohang ang tiuki'. Tau ang noa yatoo tadia hupatau mampudi ampo' Puang Alataalaetee'.
45003001	Tadia aka' ada' kapotilleanna Yahudi lambi' to Yahudi naangka' Puang Alataala naoatee petauanna. Ampo' daa tapihki'i taoatee dai aha kala'bianna to Yahudi andana tau senga' anna dai kekuna yato ada' kapotilleanna.
45003002	Inang aha kala'bianna, anna inang aha kunanna! Ang uhuna, dianto aka' Puang Alataala umbea bahtakaranna pano di to Yahudi dolu.
45003003	Aha sangngaka-sangngaka to Yahudi ang dai umpatontong kapampetahpa'anna dai' di Puang Alataala. Ampo' moinnakato noa, tontongke' Puang Alataala umpatontong pa'dandianna pano diii.
45003004	Moinnakato anna loseng asangngi ingkänna hupatau, ampo' tula'na Puang Alataala tahpa' lolo nei'. Aka' aha tiuki' yaling di suha'na Tomaraya Daud naoatee, "O Puang, ahana inang tahpa' pa'karammu. Sihatangngete' umpasalaä' aka' tahpa' pambohtummu."
45003005	Dahi, kamarohoanna Puang Alataala tuhtuang tandaang aka' pembabena hupatau ang dai maroho. Ampo' dai mala tapihki' taoatee: "Ponna ke noai, ya' dai maroho Puang Alataala ke keaha'i pano di kita' aka' pembabeta ang dai maroho." Inang aha tau ang mampihki' noa yatoo,
45003006	ampo' dai tahpa' inde pihki'na. Aka' ponna ke dai maroho Puang Alataala, ya' dai la sihatang umpahehsa ingkänna tau di Allo Pampahehsaang.
45003007	Ampo' umbai aha tau ang mampihki' naoatee, "Dai sihatang la nasallaingkea' Puang Alataala aka' yato dosanta, aka' nasuhung tuhtuang tandaang kamarohoanna lambi' dipudi, dianto aka' pembabe karaketa."
45003008	Ponna ke noai, ya' mala setonganna taoatee, "Dotanne' membabe karake tau anna malai kende' kamapiaang." Anna setonganna aha tau ang mantanda'ä', naoate haliä' ma'kara noa indee. Tau ang noa yatoo sihatang natahungkung Puang Alataala.
45003009	Dahi noa indee: kita' to Yahudi daete' mala taoatee mapia puhaingke andana tau senga'. Aka' sinnoa ang kutula' di langngena' kuoatee: ingkänna tau kekasalaang anna madosa, noa to Yahudi, noa tau senga'.
45003010	Sinnoa ang tiuki' yaling di Suha' Masero naoatee: "Dai aha tau ang maroho, moi poro la mesa.
45003011	Dai aha ang bahahsi inahanna di olona Puang Alataala. Dai aha ang umpeäng Puang Alataala,
45003012	Ingkänna tau ungkebo'i Puang Alataala, dang kekuna katuhoannaii. Dai aha ang mengkero mapia, moi poro la mesa."
45003013	"Pa'karanna punno pa'bulitu' ang la mebaha pano di kamateang, Punno yaling di suana kara kalosengang." "Karanna supung pemala untilakai solana sinnoa pekeki'na ile keipo."
45003014	"Karanna punno petändo tahuhu pano di tau senga'."
45003015	"Sadia lolo ma'siba'di, pemala umpatei solana.
45003016	Diamo naongei si umbabe lolo kakarakeang anna umpaaha kamadahhaang.
45003017	Dai sika naaku umpeäng lalang kasikapiaiang."
45003018	"Dasi'da-si'dai sika nainsang mahea' dai' di Puang Alataala."
45003019	Dahi dinoa tainsang si'da-si'da taoatee, ingkänna ang tiuki' yaling di Atohanna Musa dianto didiona to Yahudi ang untahimbo yato Atohang. Dahi, dai aha tau ang la mala unsanga kalaena to maroho, aka' kekasalaang asang di olona Puang Alataala.
45003020	Dai aha tau ang naangka' maroho Puang Alataala aka' untuhu'i Atohanna Musa. Setonganna ungngolai ingkänna Atohanna Musa ang tiuki' lambi' tainsang si'da-si'dai taoatee puhaingke umbabe dosa.
45003021	Ampo' dinoa napaitaiingkea' lalang Puang Alataala anna malai tau maroho di olona. Tadia aka' untuhu'i tau Atohanna Musa anna malai tau maroho, ampo' inang puhang tiuki' yaling di suha'na Musa anna yaling di suha'na senabiang dolu ang napanoa Puang Alataala umpamaroho hupatau:
45003022	Napamarohoingkea' Puang Alataala ke mampetahpa'ingke pano di Puang Yesus Kristus. Napanoa indee pano di ingkänna tau ang mampetahpa', dai aha nasehalii.
45003023	Aka' madosa asangngingkea', anna daiingkea' umbabe kamarohoang ang situhu' pahtuyunna Puang Alataala pano di kita'.
45003024	Ampo' aka' mana' pa'kalemunna Puang Alataala lambi' nalahpa'ingkea' di hao mai di tahungkunna dosanta; naangka'ingkea' maroho aka' puhaingkea' nasulängngi Kristus Yesus.
45003025	Situhu' pahtuyunna Puang Alataala, nasuhung umpebeaing Puang Yesus dipatei anna titollo hahana anna malai untangkung dosanna hupatau, lambi' la diampungngi dosanta ke mampetahpa'ingke pano. Naonge dake' aha ungngolai kamateang Puang Yesus, sa'bara'ke' Puang Alataala didiona dosanna hupatau lambi' dake' sika natahungkung. Napanoa inde Puang Alataala anna malai tandaang dai manse'la-se'laang.
45003026	Dianto lalanna anna umpalanda'i kamarohoanna Puang Alataala ungngolai kamateanna Puang Yesus naonge unsulängngi hupatau. Dahi dinoa, tandaammi kamarohoanna Puang Alataala, anna ungngangka' maroho ingkänna tau ang mampetahpa' pano di Puang Yesus.
45003027	Dahi, dang aha lalang la ungngangka'-angka'ingkea' kalaeta. Aka' daingkea' natahimbo Puang Alataala aka' pembabe mapianta, ampo' natahimboingkea' aka' kapampetahpa'anta pano di Puang Yesus.
45003028	Aka' ang handang pahallu yaling inde di suha'ku, dianto: marohoingkea' di olona Puang Alataala aka' kapampetahpa'anta, tadia aka' pembabe mapianta untuhu'i Atohanna Musa.
45003029	Aka' tadia to Yahudi supu ang nakalemui Puang Alataala. Ampo' ingkänna tau nakalemui asang, moi tau ang tadia to Yahudi.
45003030	Aka' mesa supu Puang Alataala, anna Dianto ang umpamaroho to Yahudi supung aka' kapampetahpa'annaii, anna umpamaroho toe' tau ang tadia to Yahudi, supung aka' kapampetahpa'annaii toe'.
45003031	Dahi, ponna noa, ya' daingkea' mala ma'pihki' taoatee dai kekuna Atohanna Musa. Daa! Aka' ungngolai kapampetahpa'anta, setonganna tapembabeing yato ang tiuki' yaling di Atohanna Musa.
45004001	Dahi dinoa taala pohapangangngi Abraham, peneneanna to Yahudi. Umba noa anna malai naangka' maroho Puang Alataala?
45004002	Ponna ke diai nasuhung Abraham anna naangka' marohoi Puang Alataala aka' pembabe mapianna, ya' malato ungngangka'-angka' kalaena. Ampo' dai aha suhunna Abraham la ungngangka'-angka' kalaena di olona Puang Alataala, aka' tadia pembabe mapianna nasuhung naangka' marohoi.
45004003	Aka' aha tiuki' yaling di Suha' Masero didiona Abraham naoatee, "Abraham umpetahpa'mi pa'dandianna Puang Alataala, anna aka' kapampetahpa'anna lambi' naangka' marohong Puang Alataala."
45004004	Hapang ke ahai mesa to posaho ang untahimbo sahona, ya' yato sahona daete' dibea kale ampo' inang anu kalaenaetee'.
45004005	Ampo' kasikenteanta Puang Alataala dai sinnoa yato to posaho. Tadia aka' pembabeta nasuhung natahimboingkea' Puang Alataala, ampo' aka' kapampetahpa'anta. Moinnakato anna kekasalaangngingkea', tontong naangka' marohoingkea' di olona.
45004006	Pepakuhu indee sinnoa siang karanna Tomaraya Daud dolu. Aka' naoate Daud, tau ang naangka' maroho Puang Alataala, tadia aka' pembabenaii, dianto ang ullambi' kamasannangang.
45004007	Ma'kara Daud naoatee, "Masannanne' tau ang diampungngi kasalaanna, ang dipa'dai dosanna.
45004008	Masannang hupatau ang kasalaanna dai napadiinahanna Puang Alataala."
45004009	Inde kamasannangang ang natula' Tomaraya Daud dai pano supu di to Yahudi ang motille ampo' pano toi di tau ang dai motille. Aka' sinnoa ang hali kutula' langngena', Abraham naangka' maroho Puang Alataala supung aka' kapampetahpa'anna.
45004010	Pihhang anna diangka' marohoi Abraham? Puhannaraka motille, bahtu' naonge dakake' motille? Ponna tabata tohodolunna, ya' maleso diita: Abraham diangka' maroho di olona Puang Alataala naonge dake' motille.
45004011	Puharang naangka' maroho Puang Alataala mane motillei, anna yato tillena mendahi tanda dioatee maroho di olona Puang Alataala. Dahi maleso taita taoate Abraham naangka' maroho Puang Alataala aka' kapampetahpa'anna naonge dake' motille. Dianto anna sihatangngi Abraham tapoambe. Tau ang tadia to Yahudi ang umpetahpa' Puang Yesus umpoambe Abraham, aka' moinnakato anna dai motille situhu' Atohanna Musa, ampo' sika naangka' maroho toe' Puang Alataala aka' kapampetahpa'anna sinnoa siang Abraham.
45004012	Noa tunne' to Yahudi umpoambe toe' Abraham, aka' mendahi pohapangang pano di ingkänna to Yahudi ang motille anna umpetahpa' Puang Alataala, sinnoa siang Abraham naonge dake' motille.
45004013	Dolu Puang Alataala ma'dandi pano di Abraham lambi' naung di peänä'anna la nabea inde lino mendahi ampuanna. Pahtuyunna Puang Alataala dianto anna malai sika untahimbo yato pa'dandiang aka' kapampetahpa'anna, tadia aka' untuhu'i yato Atohanna Musa. Anna ungngolai inde kapampetahpa'anna lambi' la naangka' maroho Puang Alataala.
45004014	Aka' hapanganna ponna tau ang untuhu'i supu Atohanna Musa mala untahimbo yato pa'dandianna Puang Alataala, ya' daete' disanga kekuna kapampetahpa'anta dai' di Puang Alataala, anna datoine' kekuna yato pa'dandianna.
45004015	Ang tatahimbo di hao mai di Atohanna Musa dianto kakeaha'anna Puang Alataala, aka' tatehkai yato Atohanna. Ponna ke dai aha yato Atohanna, ya' daturingkete' la kekasalaang aka' dai aha atohang ang tatehkai.
45004016	Dahi, naangka'ingkea' maroho di olona Puang Alataala supung aka' kapampetahpa'anta, anna malai tatahimbo yato ang puha nadandi la mebea kale, lambi' ingkänna peänä'anna Abraham la untahimbo yato ang nadandi Puang Alataala. Yato pa'dandinna dai pano supu di to Yahudi ang ungnginsang Atohanna Musa, ampo' moi pano di menna ang mampetahpa' dai' di Puang Alataala sinnoa Abraham. Aka' Abraham dianto ambetaa' ingkännaingke to mampetahpa'.
45004017	Puha ma'tula' Puang Alataala pano di Abraham naoatee, "La kupadahio ambena mai'di tau di umba-umba naongei di lino." Di olona Puang Alataala, Abraham mendahi ambetaa' ingkännaingke to mampetahpa' aka' Abraham umpetahpa' Puang Alataala ang umpatuho to mate anna ang umpadahi aka ang dake' aha dahi; natula' supu anna dahi bumi.
45004018	Abraham mampetahpa' anna hannu dai' di Puang Alataala, lambi' mendahi ambena mai'di tau di umba-umba naongei di lino. Aka' naonge dake' aha änä'na Abraham, ma'dandi Puang Alataala pano, naoaintee, "Peänä'ammu la sinnoa bintäng yaho di langi' mai'dinna."
45004019	Ampo' donetoo sai'di'dang anna sangngatu'mi pahiamanna Abraham; malamma liung kalaena napobua' kamatuaanna. Dia tuke' Sara bahinena tamänäng. Dahi, yaling di inahanna Abraham naoatee dang aha lalang la aha änä'na. Ampo' moinnakato noa, tontong lolo matoto' kapampetahpa'anna.
45004020	Tontong lolo kapampetahpa'anna Abraham anna dai aha bata-bata inahanna yato di pa'dandianna Puang Alataala, lambi' tuhtuang matoho kapampetahpa'anna anna umpudi Puang Alataala,
45004021	aka' mampetahpa' naoate ma'kuasa Puang Alataala umpasundung pa'dandianna.
45004022	Dianto suhunna anna naangka' marohong di olona Puang Alataala.
45004023	Inde kara: "naangka' maroho," tadia pano di Abraham supu,
45004024	ampo' pano di kita' toua' kita'. Ya' natahimbo toingkea' kita' Puang Alataala sibaha naangka'ingkea' maroho di olona ang mampetahpa' dai' di Puang Alataala, To umpatuho sumule Dehatanta Puang Yesus.
45004025	Puang Yesusmitoo ang umbeho Kalaena dipatei unsulängngi dosanta. Anna napatuhoi sumule Puang Alataala anna malaingkea' maroho di olona.
45005001	Dinoa marohomingkea' di olona Puang Alataala aka' kapampetahpa'anta. Dahi mengkalao dinoa mapiang kasikenteantaa' Puang Alataala aka' Dehatanta Puang Yesus Kristus.
45005002	Ungngolai Puang Yesus Kristus lambi' malaingkea' umpesa'dingngi mana' pa'kalemunna Puang Alataala ang tatahimbong dinoa aka' mampetahpa'ingkea'. Anna kahsiingkea' aka' hannu loloingke taoate la untahimboingkea' taha yaling di kamatandeanna Puang Alataala.
45005003	Anna tadia inde supu, ampo' kahsi toingkea' yaling di kamadahhaang ang manghoaingkea'. Aka' tainsang taoatee inde kamadahhaang mala ungkeboaing kamatoto'ang yaling di kapampetahpa'ang,
45005004	anna inde kamatoto'ang yaling di kapampetahpa'ang mala ungkeboaing katähängang yaling di pesändä', anna inde katähängang yaling di pesändä' mala ungkeboaing kapahannuang dai' di Puang Alataala.
45005005	Anna ponna ke hannuingke dai' di Puang Alataala, ya' daingkea' la bundu. Tainsang indee aka' tasa'ding umba noa pa'kalemunna Puang Alataala yaling di inahanta ungngolai Inaha Masero ang nabeaingkea'.
45005006	Di tempona ang puha napama'tantu Puang Alataala, naonge daingkea' kekaya napobua' dosa, donetoo Kristus mate aka' kita', moinnakato anna daingkea' untuhu'i Puang Alataala.
45005007	Yaling di pembabena hupatau, dai biasa talambi' mesa tau ang naaku mate aka' solana ang maroho. (Umbai la aha siane' simesa tau ang naaku mate aka' solana ang mapia inaha liu.)
45005008	Ampo' daine' noa pa'kalemunna Puang Alataala, aka' napalanda'ne' pa'kalemunna pano di kita' noa indee: naonge madosakingkea', ya' umbeho Kristus dipatei aka' kita'.
45005009	Dahi mendahimingkea' maroho di olona Puang Alataala aka' puhamingkea' nasulängngi Puang Yesus ungngolai kamateanna. Dianto anna mengkalao dinoa tainsammi taoate la dipabeba'ingkea' di hao mai di kakeaha'anna Puang Alataala ungngolai Puang Yesus ke lambi'mi yato Allo Pampahehsaang.
45005010	Donetoo, naonge tontongkingkea' umpa'bali Puang Alataala, unsuo Änä'na tama di lino anna dipateii aka' kita', lambi' malaingkea' sikapiai Puang Alataala. Dahi, mengkalao dinoa sikapiaimingkea' Puang Alataala, anna tuho lolomingkea' yaling di Puang Yesus. Dianto anna malesong dioate la dipabeba'ingkea' di hao mai di kakeaha'anna Puang Alataala ke lambi'mi Allo Pampahehsaang.
45005011	Anna tuhtuang kehängngäng kakahsiang yaling di inahanta aka' sikapiaimingkea' Puang Alataala ungngolai Dehatanta Puang Yesus Kristus. Aka' ungngolai Puang Yesus Kristus mendahi mahasang kasikenteanta Puang Alataala.
45005012	Dosa mentama inde di lino napobua' mesa tau ang untehkai atohanna Puang Alataala, dianto Adam. Anna aka' yato dosanna, lambi' aha kamateang yaling inde di lino. Mengkalao yato di mesa tau, inde dosa tisembu' pano di ingkänna hupatau lambi' la mate asammingkea'.
45005013	Dolu, naonge dake' aha yato atohang ang napepainsangnging Musa, inang madosa asammi ingkänna tau. Ampo' yato dosa dolu dake' nahekeng Puang Alataala aka' dake' aha atohang.
45005014	Ampo' moinnakato noa, mengkalao di tempona Adam lambi' pano di Nabi Musa, ingkänna hupatau ungngolai asammi kamateang. Moinnakato anna dai sika untehkai mesa atohanna Puang Alataala sinnoa yato atohang ang natehkai Adam, ampo' tontongke' mate sinnoa Adam. Adam mala dipasiita mesa tau ang donetoo mane la sule, dianto Puang Yesus.
45005015	Ampo' sisenga'ang pengkähänna Puang Yesus anna pengkähänna Adam, aka' pebeana Puang Alataala pano di kita' londo puha nei' andana yato dosanna Adam. Aka' yato dosanna mesa tau, lambi' pahallu mate hupatau. Ampo' käyyäng puha nei' kamapiaanna Puang Alataala ang nabea tomande' pano di hupatau ungngolai Puang Yesus Kristus.
45005016	Pebeana Puang Alataala pano di kita' senga' andana yato dosanna Adam. Aka' puhanna yato mesa tau untehkai atohanna Puang Alataala, lambi' ingkänna tau kekasalaang di olona Puang Alataala anna pahallu ditahungkung. Ampo' ungngolai yato pebeana Puang Alataala pano di kita', umpa'dai dosanta anna naangka'ingkea' maroho di olona.
45005017	Ungngolai pantehkainna yato mesa tau, lambi' ingkännaingkea' hupatau peänä'anna nakuasai kamateang. Ampo' yato mesa tau senga', dianto Puang Yesus Kristus, inang londo puha nei' pembabena! Menna-menna mampetahpa' pano la ullambi' kakuasaang anna katuhoang lambi' sapano-panona. Talambi' yatoo sihapang pebea kale yaho mai di Puang Alataala, tandana käyyäng pa'kalemunna pano di kita'. Anna naangka'ingkea' maroho di olona aka' kasikenteanta Puang Yesus Kristus.
45005018	Dahi, aka' kasalaanna Adam, ingkänna hupatau kekasalaang anna sihatang ditahungkung. Noa tunne' aka' pembabe marohona Puang Yesus, lambi' mala ingkänna tau mendahi maroho di olona Puang Alataala anna untahimbo katuhoang lambi' sapano-panona.
45005019	Nasuhummi ingkänna hupatau mendahi to madosa, aka' Adam dai untuhu'i Puang Alataala. Noa toi nasuhung mala maroho ingkänna tau di olona Puang Alataala, aka' Puang Yesus untuhu'ine' Puang Alataala, dianto umbeho Kalaena dipatei.
45005020	Yato atohang ang napepainsangnging Nabi Musa dianto atohanna Puang Alataala. Pahtuyunna umbea yato atohang pano di hupatau anna malai maleso kasalaanna hupatau, aka' mai'di liu atohang ang natehkai. Ampo' moinnakato anna mai'di liui dosanna hupatau, londo puha nei' mana' pa'kalemunna Puang Alataala pano!
45005021	Dolu dosa ma'kuasa yaling di katuhoanna hupatau, nasuhung ingkänna hupatau pahallu ditahungkung mate. Ampo' mengkalao dinoa, mana' pa'kalemunna Puang Alataala ma'kuasa yaling di katuhoanta. Aka' mana' pa'kalemunnantoo nasuhung naangka'ingkea' maroho di olona anna nabeaingkea' katuhoang lambi' sapano-panona ungngolai Puang Yesus Kristus, Dehatanta.
45006001	Puang Alataala ungngampungngi dosanta aka' mana' pa'kalemunna pano di kita'. Ampo' daingkea' mala ma'pihki' taoatee: "Ponna ke noai, dotanne' tau umpobabe-babe dosa, anna malai tuhtuang mai'di pa'kalemunna Puang Alataala ang la ungngampungngiingkea'."
45006002	Dai mala tapihki' noa yatoo! Aka' daete' sihatang ke tontong loloi tau madosa, aka' setonganna matemingkea' di mendehatanna sibaha Puang Yesus Kristus anna malai lahpa'ingkea' di hao mai di dosa.
45006003	Oa' solasohong, inang ungnginsammia' ungngoatee puhamingkea' ditero' yaling di sanganna Kristus Yesus, anna bahtuanna yatoo dianto matemingkea' sibaha.
45006004	Naonge ditero'ingkea', mala dioate matemingkea' anna dilamungngingkea' sibaha Kristus anna malai tatahimbo katuhoang bakahu sibaha pengkero bakahu, sinnoa Kristus ang napatuho sumule kakuasaanna Puang Alataala Ambena di hoi' mai di alla'na to mate.
45006005	Dahi, ponna ke mesamingkea' sibaha Puang Yesus yaling di kamateanna, tantu anna la dipatuho toingkea' kita' sumule yaling di katuhoanna.
45006006	Tainsangnga', solasohong, taoatee kamadosaanta ang dolu puhang dipatei sibaha kamateanna Puang Yesus Kristus yaho di kayu sitambeng, anna malai kakuasaanna dosa yaling di katuhoanta dipa'dai, lambi' damingkea' naposabua' dosa.
45006007	Hapanganna ponna ke matei tau, ya' dilahpa'mi tau di hao mai di kakuasaanna dosa.
45006008	Dahi, ponna ke matemingkea' sibaha Kristus, sinnoa ang kuoa di langngena', ya' tantunte' anna la tuho boingkea' sibaha-baha yaling di katuhoanna sumule.
45006009	Aka' tapetahpa', solasohong, taoatee Kristus dipatuho sumule, anna dinoa tuhong lambi' sapano-panona. Dang la nakuasai kamateang.
45006010	Kamateanna Puang Yesus pihsang supu, anna yato kamateanna untalo kakuasaanna dosa lambi' sapano-panona. Ampo' dinoa tuhong untuhu'i pa'elo'na Puang Alataala lambi' sapano-panona.
45006011	Noa tunne' pahallua' taoate yaling di inahanta, "Matemä' sibaha Puang Yesus anna lahpa'mä' di hao mai di dosangku. Ampo' mengkalao dinoa tuhomä' anna untuhu'iä' pa'elo'na Puang Alataala yaling di Kristus Yesus."
45006012	Dianto anna kupakaenga'koa', anna malai dang la tapabei dosa ungkuasai katuhoanta yaling inde di lino, anna damingke la untuhu'i pampemala karaketa.
45006013	Aka' dilahpa'mingkea' di hao mai di katuhoanta ang dolu anna puhang tatahimbo katuhoang bakahu, dahi daa tapakei ingkänna aka ang aha yaling di kalaeta umbabe dosa anna pembabe karake. Ampo' la tabeho kalaeta dai' di Puang Alataala, anna malai sangkalebu kalaeta la tapake umbabe pembabe ang maroho di olona Puang Alataala.
45006014	Aka' damingkea' nakuasai dosa, aka' damingkea' natokei Atohanna Musa, ampo' dinoa hannuingkea' yaling di mana' pa'kalemunna Puang Alataala.
45006015	Dahi naangka'mingkea' maroho di olona Puang Alataala supung aka' mana' pa'kalemunna, tadia aka' tatuhu'ia' atohanna. Ampo' dai mala tapadiinahanta taoatee ponna ke noai, ya' malaingke umbabe dosa. Daa, solasohong!
45006016	Ungnginsangnga', solasohong, ungngoatee hapanganna ke untuhu'iingke pahentana mesa tau, ya' mendahiingke sabua'na yato tau. Noa tunne' dosa: ponna ke tatuhu'i loloi pampemala karakena inahanta, ya' naposabua'ingke dosa. Katämpä'anna la untahimboingke kamateang ang mepasikahaoang Puang Alataala lambi' sapano-panona. Ampo' ponna ke untuhu'iingke Puang Alataala, ya' naposabua'ingke Puang Alataala anna naangka'ingke maroho di olona.
45006017	Dolu anna dakangkoa' umpetahpa' Puang Yesus, inang naposabua'koa' dosa. Ampo' kuhhu' sumanga' dai' di Puang Alataala! Aka' umpakalebumokoa' inahammu mengkaala pano di kaheba ang puhamokoa' dipainsangngi.
45006018	Dahi mengkalao dinoa dilahpa'mokoa' di hao mai di kasabua'anna dosa, anna mendahimokoa' sabua'na Puang Alataala ang untuhu'i pa'elo'na.
45006019	Inde pohapangang tanda di kasabua'ang kupake anna malai maromi' ungnginsangnga' pepaturungku. Dolu naposabua'koa' dosa aka' umpabeia' kalaemu untuhu'i pampemala karakemu ang dai sihatang, lambi' tuhtuang karakea' pengkeromu. Noa tunne' dinoa, behoia' kalaemu dai' di Puang Alataala anna malakoa' mendahi sabua'na lambi' la maroho pengkeromu anna la masero katuhoammu.
45006020	Naonge naposabua'kangkoa' dosa, dakoa' untuhu'i pa'elo'na Puang Alataala.
45006021	Donetoo behe aka ang untahimboa' di hao mai yato di katuhoammu? Masilikoa' supu aka' yato pembabemua' ang dolu, aka' yato pembabemua' nabahakoa' pano di kamateang anna napasikahaoangkoa' Puang Alataala.
45006022	Ampo' dinoa dilahpa'mokoa' di hao mai di kakuasaanna dosa anna naposabua'mokoa' Puang Alataala. Behemua' dianto tuho maseromokoa' anna kalemba'anna dianto la untahimbokoa' katuhoang lambi' sapano-panona.
45006023	Aka' sahona dosa dianto kamateang ang la umpasikahaoang yato to madosa di hao mai di Puang Alataala. Ampo' pebeana Puang Alataala dianto katuhoang lambi' sapano-panona. Pebeana yatoo tatahimbo aka' tuhoingke yaling di Kristus Yesus, Dehatanta.
45007001	Oa' ingkämmu solasohongku, ungnginsammokoa' laoanna atohang. Dahi ungnginsammia' ungngoatee kita' hupatau nakuasaiingkea' atohanna to ma'pahenta sama masaena tuhokingkea' yaling inde di lino. Ampo' ke matemingkea', ya' damingkete' nakuasai yato atohang.
45007002	Hapanganna mesa bahine ang kemuaneng: naonge tuhoke' yato muanena, ya' umpentokeike' yato atohang kakabenganna sibaha muanena. Ampo' ponna ke mateng muanena, ya' lahpa'mite' di hao mai yato di atohang.
45007003	Dahi hapanganna ke kemuane salai yato bahine naonge tuhoke' yato muane dolunna, ya' diangka'ete' ungngindä'-indä' pa'bannetauang. Ampo' ponna ke mateng muanena, ya' dang umpentokei yato atohang. Anna ponna ke kemuane salai, ya' dante' diangka' ungngindä'-indä' pa'bannetauang.
45007004	Noa tou kita', solasohong. Yato Atohanna Musa mala tapasihapang muane dolunta. Dolu natokeiingkea' Atohanna Musa. Ampo' aka' puhaingkea' mate yaling di Puang Yesus Kristus lambi' yato kasikenteanta sibaha Atohanna Musa bohtung. Anna dinoa naampuimingkea' Puang Yesus Kristus ang tuho sumule di hoi' mai di kamateang. Dinoa aka' yato kasikenteanta Kristus, ya' malaingkea' kekuna dai' di Puang Alataala.
45007005	Dolu, naonge dakingke mampetahpa' pano di Puang Yesus, punno yaling di inahanta pampemala karake. Anna ingkänna yatoo kende' yaling di inahanta aka' melahang Atohanna Musa. Dianto anna yaling di katuhoanta ang dolu pemmai'diingke umbabe dosa, lambi' sihatangngingkea' ditahungkung mate.
45007006	Ampo' dinoa, lahpa'mingkea' di hao mai di Atohanna Musa ang mantokeiingke dolu. Puhamingkea' mate yaling di Puang Yesus Kristus lambi' damingkea' untuhu'i yato lalang masae ungngolai atohang ang tiuki', ampo' dinoa untuhu'imingkea' Puang Alataala ungngolai lalang bakahu yaling di kakuasaanna Inaha Maserona.
45007007	Tatula' langngena' taoate lahpa'mingkea' di hao mai di Atohanna Musa. Ampo' dai mala tapihki'a' taoatee tahuhu yato Atohang. Tula' ang noa indee dai tahpa'! Aka' setonganna mapia Atohanna Musa, aka' ungngolai yatoo tainsang aka yatoo ang disanga dosa. Hapanganna ke dai aha atohang ang mangngoate, "Dakoa' mala umpemala aka-akanna parammu hupatau," ya' dai la kuinsang kuoate karake yatoo ang aha yaling di inahangku.
45007008	Tahpana kuhingngi yato atohang, ya' mengkähämmi yaling di inahangku dosa lambi' tuhtuang mai'di ang kupemala. Hapanganna ke la dai aha Atohanna Musa, ya' datoete' aha kakuasaanna dosa.
45007009	Dolu naonge dake' kuinsang Atohanna Musa, kusanga mapia katuhoangku. Ampo' setonganna, tahpana kuhingngi Atohanna Musa, yato dosa ang aha yaling di inahangku kende' tomande',
45007010	anna kuinsang kuoate sihatangngä' ditahungkung mate. Setonganna suhunna Atohanna Musa dianto anna malaä' ullambi' katuhoang mapia. Ampo' tahpana kuinsang yato Atohanna Musa, ya' kusa'dimmi tama di kalaeku madosa anna sihatangngä' ditahungkung mate.
45007011	Tahpana kuhingngi Atohanna Musa, ya' tuhtuang kehängngämmi pengkähänna dosa yaling di inahangku. Mala dioatee: ungngolai Atohanna Musa yato dosa mantumängngä' lambi' sihatangngä' ditahungkung mate anna dipasikahaoangngä' Puang Alataala.
45007012	Dahi yato Atohanna Musa masero, maroho anna mapia.
45007013	Natahungkung materakakä' yato Atohanna Musa? Tantu anna dai. Ampo' Atohanna Musa ang mapia napolalanne' dosa mantahungkung mateä' anna napakahaoä' di hao mai di Puang Alataala. Ungngolai Atohanna Musa ang mapia maleso dioate madosaä', anna maleso toi dioate karake yato dosa.
45007014	Oa' solasohong, tainsangnga' taoatee mapia Atohanna Musa aka' sule di hao mai di Inaha Masero. Ampo' kodi', malammaä' sinnoa ingkänna hupatau, aka' naposabua'ä' dosa.
45007015	Pembabe mapia ang pemala kubabe, dai si kubabe. Pembabe ang kukahiri', bilang dianto si kubabe! Dai kuinsang akaboi anna si kupanoai.
45007016	Ampo' ponna ke umbabeä' pembabe ang dai kukärä'i, maleso dioatee ungkahiri'ä' pembabe karakeku anna kuakui kamapiaanna yato Atohanna Musa.
45007017	Dahi, tadiaete' kodi' ang umbabe inde pembabe karake, ampo' dosa ang aha yaling di inahangku ang mambabe.
45007018	Aka' inang kuinsang kuoate dai aha kamapiaang yaling di kalaeku, aka' to madosaä'. Pemalaä' la membabe mapia, ampo' dai kubela.
45007019	Pembabe mapia ang kukärä'i, bilang daine' kubabe. Ampo' pembabe karake ang dai kukärä'i, bilang dia kubabe.
45007020	Dahi ponna ke umbabeä' pembabe ang dai kukärä'i, ya' setonganna tadiaete' kodi' ang mambabe, ampo' dosa ang aha yaling di inahangku, dianto ang mambabe.
45007021	Dahi noanto inde ang dahi yaling di katuhoangku: pemalaä' membabe mapia, ampo' setonganna pembabe karake ang si kubabe.
45007022	Yaling di unnä' inahangku kukärä'i atohanna Puang Alataala.
45007023	Ampo' kusa'ding yaling di kalaeku dai si kutuhu'i, aka' aha kakuasaang senga' yaling di katuhoangku ang mantaloä'. Yaling di inahangku pemala liuä' untuhu'i Atohanna Musa, ampo' yato kakuasaanna dosa yaling di katuhoangku umpetaloi yato Atohang, lambi' nataloä' dosa anna katämpä'anna untuhu'iä' pampemala karakeku.
45007024	-
45007025	Dahi, yaling di inahangku pemala liuä' untuhu'i Atohanna Musa, ampo' madosa loloä' aka' pampemala karakeku, nasuhung sihatangngä' ditahungkung mate anna dipasikahaoangngä' Puang Alataala. Tilaka si'da-si'da inde kalaeku! Yaling di inahangku kuoatee, "Umbai damä' aha la mangngalai di hao mai di kakarakeangku ang la mambahaä' pano di kamateang." Ampo' kuhhu' sumanga' dai' di Puang Alataala! Aka' Dianto ang mangngalaiä', yaling di Puang Yesus Kristus, Dehatanta!
45008001	Dahi dinoa, pano di kita' ang tuho yaling di Kristus Yesus, damingkea' la ungngolai pantahungkungang.
45008002	Aka' ungngolai kasikenteanta Kristus Yesus, kakuasaanna Inaha Masero umbeaingkea' katuhoang bakahu anna ullahpa'ingkea' di hao mai di kakuasaanna dosa ang la mebaha pano di kamateang.
45008003	Atohanna Musa dai mala ullahpa'ingkea' di hao mai di kakuasaanna dosa, lambi' dai tabela untuhu'i yato Atohang aka' to madosaingkea'. Ampo' yato ang dai mala nababe Atohanna Musa, nababene' Puang Alataala yaling di Änä'na ang nasuo mentama di lino menghupatau. Situhu' mentolinona bätäng puntinna sinnoa siang bätäng puntinna to madosa. Anna yato Änä'na mate unsulängngi hupatau, lambi' natalo Puang Alataala kakuasaanna dosa ang yaling di inahanna hupatau.
45008004	Pahtuyunna Puang Alataala napanoa indee anna malai nabeaingkea' pengkero maroho ang situhu' Atohanna Musa, lambi' damingke la untuhu'i pampemala karakena inahanta ampo' untuhu'imingke pa'elo'na Inaha Masero.
45008005	-
45008006	Ingkänna tau ang untuhu'i pihki' mentolino, nakuasai yato pihki'na lambi' dia supu napihki'. Tau ang noa yatoo la untahimbo kamateang ang la mampakahao di hao mai di Puang Alataala. Ampo' menna-menna ang untuhu'i pa'elo'na Inaha Masero, ya' nakuasai pa'elo'na Inaha Masero lambi' dia supu napihki', anna la untahimbo katuhoang anna kamasahkeang.
45008007	Tau ang untuhu'i pihki' mentolino sipa'bali Puang Alataala. Aka' yato tau dai untuhu'i pahentana Puang Alataala aka' dai nabela.
45008008	Tau ang untuhu'i pihki' mentolino dai aha lalang umpamasannang Puang Alataala.
45008009	Ampo' dioa', solasohong, dakoa' dio untuhu'i pihki' mentolino, ampo' untuhu'ikoa' dio pa'elo'na Inaha Masero, aka' yato Inaha Masero inang tohhongnga' yaling di inahammu. Ampo' tau ang daine' aha Inaha Maserona Kristus yaling di inahanna, ya' tadiane' petauanna Kristus.
45008010	Moinnakato anna pahallui mate bätäng puntinta aka' dosa, ampo' ponna ke inang ahang Kristus yaling di inahanta, ya' sungnga'ta la untahimbo katuhoang lambi' sapano-panona, aka' marohoingkea' di olona Puang Alataala.
45008011	Puang Alataala umpatuho sumule Kristus ungngolai kakuasaanna Inaha Masero, anna yato Inaha Masero dianto ang tohho yaling di inahanta. Dahi, moinnakato anna la matei bätäng puntinta, ampo' la napatuho sumule Puang Alataala ungngolai kakuasaanna Inaha Masero ang tohho yaling di inahanta.
45008012	Dahi, ingkämmua' solasohongku, dinoa pahalluingkea' untuhu'i Puang Alataala. Daingkea' pahallu untuhu'i pampemala karaketa.
45008013	Aka' ponna untuhu'iingke pampemala karaketa, ya' kalemba'anna la mateingkea' anna kahaoingkea' di hao mai di Puang Alataala. Ampo' ke dai tatuhu'i yato pembabe karaketa ungngolai kakuasaanna Inaha Masero, ya' la untahimboingke katuhoang sibaha Puang Alataala lambi' sapano-panona.
45008014	Ingkänna tau ang natehte Inaha Masero, dianto änä'na Puang Alataala.
45008015	Dolu, naonge naposabua'ingkea' Atohanna Musa, mahea'ingkea' pano di tahungkunna Puang Alataala. Ampo' dinoa damingkea' mahea', aka' puhamingkea' untahimbo Inaha Masero. Ungngolai inde Inaha Masero lambi' mendahiingkea' änä'na Puang Alataala anna malaingkea' umpoambe si'da-si'da Puang Alataala taoate, "O Papa', O Ambe'!"
45008016	Aka' yato pengkähänna Inaha Masero yaling di inahantaa', lambi' tainsang taoate kita' indee änä'naa' Puang Alataala.
45008017	Dia tuke', ponna ke inang änä'namingkea' Puang Alataala, ya' maleso dioate la untahimboingkea' mana' yaho mai di Puang Alataala. Yato mana' la tatahimbo sinnoa ang puha natahimbo Kristus, aka' madahhaingke yaling inde di lino sinnoa Kristus anna la untahimbo toingke kita' kamatandeang sinnoa kamatandeanna di allo ang la sule.
45008018	Di kodi'na koo, ingkänna kamasuhsaang ang manghoaingkea' dinoa kuangka' santäi kanuku supu, ke dipasiitai kamatandeang ang la nabeaingke di allo ang la sule.
45008019	Dinoa ingkänna ang napapia Puang Alataala lella' ungngempei anna ungkarohhengngi si'da-si'da tempo ang la naonge Puang Alataala umpalanda' kamatandeanna ingkänna änä'na.
45008020	Aka' dolu inde lino sibaha ingkänna ihsinna ditändo lambi' dai mala umpasundung yato ang napopahtuyuing Puang Alataala. Tadia aka' pampemalanna inde lino, ampo' aka' Kalaena Puang Alataala mantändo.
45008021	Dianto anna ingkänna ang napapia Puang Alataala unghannuang tempo ang naonge Puang Alataala la ullahpa' lino di hao mai inde di kamadahhaang. Donetoo lino la dilahpa' di hao mai di kamasuhsaang, korong anna kamateang anna la untahimbo kamatandeang sibaha ingkänna änä'na Puang Alataala.
45008022	Aka' tainsangnga', solasohong, taoate inang mai'dinna kamasuhsaang yaling inde di lino. Mala dioate lino indee mohahaeng lolo sinnoa pohahaenna mesa bahine ang la keänä', lella' ungngempei tempo ang la naonge Puang Alataala umpabakahu ingkänna aka-aka.
45008023	Anna dai lino supu ang mohahaeng, ampo' kita' tou kita' to Sahani mohahaeng yaling di inahanta. Puhamingke untahimbo pebeana Puang Alataala ang uhuna, dianto Inaha Maserona. Ampo' mangngempe tukingke kita' di pihhang la napabeba'ingkea' Puang Alataala di hao mai di dosa anna kamateang, anna napadahiingkea' änä'-änä'na.
45008024	Dinoa puhamingkea' dipasalama', anna tahannuang dai' di Puang Alataala la nabeaingkea' ingkänna ang hali medandiing. Anna yato ang tahannuang, dake' aha tatahimbo. Aka' daete' aha tau ang la unghannuangke' aka ang puhang natahimbo.
45008025	Dahi, ponna ke unghannuangngingkea' aka-aka ang dake' aha tatahimbo, la sa'bara'ingkea' mangngempei.
45008026	Noa toi Inaha Masero unduluiingkea' yaling di kamalammaanta. Aka' daia' tainsang aka ang pahallu tatula' yaling di sambayanta. Ampo' naposolaingkea' Inaha Masero untula' palaunta dai' di Puang Alataala ang daine' mala natula' hupatau.
45008027	Anna yato pihki'na Inaha Masero napähäng Puang Alataala ang ullosa inahanna hupatau. Aka' Inaha Masero ma'sambayang situhu' pa'elo'na Puang Alataala, nasambayangngi asangngingkea' ang mampetahpa' dai' di Puang Alataala.
45008028	Tainsangnga' taoatee yaling di ingkänna kaha-kaha naäto' asang Puang Alataala, lambi' la ungkeboaing kamapiaang pano di tau ang mangkalemui, ang natambai mendahi änä'na, situhu' pahtuyunna pano di kita' mengkalao dolu.
45008029	Aka' mengkalao dolu inang nainsammi Puang Alataala naoate menna yato ang la naangka' mendahi änä'na. Anna napama'tantu mengkalao di pampahandu'anna naoate la napadahi sinnoa Puang Yesus, anna malai Puang Yesus mendahi Änä' Ulua anna kita' to mai'di la mendahi arinna.
45008030	Dahi, kita' ang napama'tantu mengkalao dolu, natambai toingkea' kita' anna malai mendahiingkea' änä'na. Anna kita' ang natambai mendahi änä'na, inang napamarohoingkea' di olona. Anna kita' ang napamaroho di olona, inang la nabea kamatandeang di allo ang la sule.
45008031	Ponna ke tapihki'i ingkänna indee ang puha nababe Puang Alataala, mala taoatee, "Aka' naduluiingkea' Puang Alataala, lambi' dai aha ang nabela mambaliingkea'."
45008032	Änä' Kalaena anna dai nakahimanangngi, ampo' nasuo tama di lino unsulängngiingkea'. Dahi, ponna ke moi Änä' Kalaena dang nakahimanangngi, ya' tantu anna la nabea toingkea' nei' ingkänna aka-aka ang senga'.
45008033	Menna ang la bahani mantanda'ingkea' to napillei Puang Alataala? Dai aha! Aka' Kalaena Puang Alataala ma'kara naoate damingkea' sihatang ditahungkung!
45008034	Menna ang la bahani mampapetahungkungngingkea'? Dai aha! Aka' Kalaena Kristus Yesus mate napobua' dosanta, la'bi-la'binna dipatuho sumule anna mohko'i yaho di ongeang kakeangka'ang, tando kuananna Puang Alataala. Puang Yesusmitoo ang la mepa'tula'ing di olona Puang Alataala.
45008035	Dai aha ang la mala mampasisähä'ingke pa'kalemunna Kristus. Moinnakato ke ahai kamasuhsaang bahtu' kamadahhaang, kabuhohangang bahtu' kapemase-maseang, bahtu' kaha-kaha ang la mala metilakai bahtu' kamateang, ingkänna indee daingkea' mala nalahpa' di hao mai di pa'kalemunna Kristus.
45008036	Yaling inde di lino nahoa si'damingkea' kamasuhsaang, sinnoa ang tiuki' yaling di Suha' Masero naoatee, "O Puang, allo-allo mai'di tau pemala mampateiang aka' kituhu'io. Dipasinnoaang patuhoang ang la ditunu."
45008037	Ampo' moi aka ang manghoaingkea', tontongngingkea' patalo, anna yato kapataloanta sundung si'da-si'da aka' kakuasaanna Puang Yesus ang ungkalemuiingkea'!
45008038	-
45008039	Kupetahpa' kuoatee dai aha ang la mala mampasisähä'ingkea' pa'kalemunna Puang Alataala. Mala dioate: moi mateingkea' bahtu' tuho, tontongkingkea' nakalemui. Moi malaeka' bahtu' kakuasaanna setang, moi aka ang aha di tempo dinoa bahtu' di allo ang la sule, moi kakuasaang yaho di langi' bahtu' yaling di lino, dai aha ang la mala mampasisähä'ingkea' pa'kalemunna Puang Alataala ang talambi' aka' Kristus Yesus, Dehatanta.
45009001	-
45009002	Inde ang la kutula' dinoa dianto tanda di solaku to Yahudi ang dai sika naaku umpetahpa' Puang Yesus, lambi' dai aha naboli mapi'di' liu inahangku. Inde kutula' lambi' tama di inahangku anna naitaä' Kalaena Kristus. Anna nasa'bii Inaha Masero katahpa'anna inde tula'ku.
45009003	Tandana mapi'di' inahangku pano di solaku, ya' sadiaä' la umbeho kalaeku natändo sibaha dä' la napasalama' Kristus, ahsala' malai solaku to Yahudi la dilahpa' di hao mai di tahungkunna dosannaii.
45009004	Inde mai tau dianto to Israel ang puha untahimbo mai'di behe yaho mai di Puang Alataala, sinnoanna: pa'dandiang pano di peneneanna, atohanna, ada'na kapenombaang, napalanda'ing kamatandeanna anna mai'dike' pa'dandi mapianna ang senga'. Aka' dianto ang naangka' mendahi petauanna mengkalao dolu; napasihapang änä' Kalaena.
45009005	Dianto peänä'anna Abraham, Ishak anna Yakub, peneneang mengkalao dolu ang napillei Puang Alataala, anna ang nakadahii Kristus. Inde Kristus dai aha mantondong kakuasaanna. Dianto Dehata ang sihatang dipudi lambi' sapano-panona. Aming!
45009006	Dinoa handang mai'di to Yahudi tadia petauanna Puang Alataala. Ampo' daa tapihki'i taoatee, "Ponna ke noai, ya' dai napasundung pa'dandinna Puang Alataala pano di to Yahudi." Dai tahpa' yato kara! Aka' dai napillei asang Puang Alataala ingkänna peänä'anna to Israel mendahi petauanna.
45009007	Tadia ingkänna peänä'anna Abraham ang diangka' mendahi peänä'ang si'danna situhu' pa'dandianna Puang Alataala pano di Abraham. Aka' ma'tula' Puang Alataala pano di Abraham naoatee, "Inang la ta Ishak-ete' nakadahii yato ingkänna peänä'ammu ang kudandiingko."
45009008	Bahtuanna indee tadia ingkänna ang napadahi Abraham ang la mendahi änä'na Puang Alataala. Ampo' supung peänä'anna ang dahi situhu' pa'dandiang ang la mendahi änä'na Puang Alataala.
45009009	Änä'na Abraham ang disanga Ishak dahi situhu' pa'dandinna Puang Alataala. Ma'tula' Puang Alataala pano di Abraham naoatee, "La sahtaungke' sumule bumä'. Donetoo bahinemu ta Sara la ahang änä'na, muane."
45009010	Anna mane ahai, yaling di tohodolunna Esau anna Yakub maleso taita umba napanoa Puang Alataala umpillei tau ang la mendahi petauanna. Inde Esau anna Yakub hendu ang nakeänä'ing Ribka, ambena dianto Ishak peneneantaa'.
45009011	-
45009012	Naonge la baha' sohommi yato derua änä', ma'kara Puang Alataala pano di Ribka naoatee, "Änä'mu ang kaka la untuhu'i pahentana arinna." Donetoo yato derua änä' dake' aha membabe mapia bahtu' karake aka' yalingke' di kompeng. Ampo' napama'tantu lohpo'ne' Puang Alataala umba kahang ang napillei ang la untahimbo pebehena. Nasuhung napanoa inde Puang Alataala anna malai maleso taita taoatee, ponna ke napilleii Puang Alataala tau ang la untahimbo pebehena, dai napillei aka' pembabena, ampo' aka' pa'elo'na toboe'.
45009013	Yaling di Suha' Masero ma'kara Puang Alataala naoatee, "Yakub-ete' ang kupillei, tadia Esau."
45009014	Ampo' daa tapihki'i taoatee, ponna ke Puang Alataalai umpillei mesa tau anna daine' napillei tau ang senga', ya' manse'la-se'laangngete' disanga! Inde kara dai tahpa'!
45009015	Kalehaii karanna Puang Alataala pano di Nabi Musa dolu naoatee, "Kodi'mito ang mambohtu menna ang la kupalanda'ing pa'kalemungku anna menna ang la kukalemui."
45009016	Dahi, ponna pemala Puang Alataala umpalanda' pa'kalemunna pano di simesa-mesa tau, ya' tadiaete' pampemalanna hupatau ang mambohtu, tadia toi pengkähänna hupatau, ampo' Puang Alataalaete' supu ang mambohtu.
45009017	Kalehai toine' karanna Puang Alataala pano di Firaun, Tomarayanna Mesir dolu, naoaintee, "Nasuhung kuängkä'o mendahi tomaraya, dianto anna malaä' umpalanda' kakuasaangku ungngolai kamakahha'ang bää'mu, lambi' dipamatande sangangku di ingkänna lino."
45009018	Dahi, maleso taitaa' umba noa Puang Alataala umpalanda' pa'kalemunna pano di sangngaka-sangngaka tau situhu' pa'elo'na, anna umpamakahha' bää' sangngaka-sangngaka tau situhu' pa'elo'na.
45009019	Dahi, tantu anna la ahai tau ang ma'tula' naoatee, "Ponna ke noai, ya' aka bure' anna nasallai Puang Alataala pembabe karaketa, aka' yato pembabeta supung untuhu'i pa'elo'na."
45009020	Dai mala tatula' noa yatoo, solasohong! Aka' dai sihatang ke umbali-baliingke Puang Alataala. Aka' hapanganna mesa kohing tampo daete' sihatang ke ma'tula'i pano di tau ang mantampa naoatee, "Aka boi anna untampaä' noa indee?"
45009021	Yato to panampa daete' aha mansängkäi ke untampai kohing situhu' pampemalanna toboe'. Umpake sambehkong tampo pulu' mala untampa mesa kohing ang napamalehke' anna mesake' ang dai maleke liu ang la napake allo-allo.
45009022	Noa tunne' Puang Alataala: ma'kuasa toe' pano di ingkännaingkea' hupatau. Pemala umpalanda' kakuasaanna anna kakeaha'anna pano di tau karake ang sihatang ditahungkung lambi' sapano-panona. Ampo' moinnakato noa, sa'bara'ke' pano yato di tau karake.
45009023	Napanoa anna malai umpalanda' kamatandeanna ang käyyäng ang puha napasadia pano di kita' ang nakalemui, dianto kita' ang puha napatoka la untahimbo yato kamatandeanna.
45009024	Kita' indee dianto ang napillei untahimbo yato pebehe, dai la pano supu di alla'na to Yahudi, ampo' di alla'na toi tau ang tadia to Yahudi.
45009025	Aka' yaling di Suha'na Nabi Hosea ma'tula' Puang Alataala didiona tau ang tadia to Yahudi, naoatee, "Tau ang tadia to pentindo'ku anna ang dai ungnginsang pa'kalemungku, la kusangai to pentindo'ku anna la kupalanda'ing pa'kalemungku."
45009026	"Anna pano di bohto ang naoainte dolu Puang Alataala, 'Tadiakoa' petauangku,' la aha tempona naonge la dioaintee, 'Dionto änä'na si'da Puang Alataala ang tuho!' "
45009027	Noanto karanna Puang Alataala didiona tau ang tadia to Yahudi. Ampo' didiona to Yahudi, aha karanna Nabi Yesaya naoatee, "Peänä'anna Israel mai'di si'da-si'da, sinnoa mai'dinna bunging di behing le'bo'. Ampo' moinnakato noa, sai'di' supu ang la dipasalama'.
45009028	Aka' la suleng Puang Alataala anna tahhi'i untahungkung ingkänna hupatau ang sihatang ditahungkung."
45009029	Natula' lohpo' toi Nabi Yesaya naoatee, "Hapanganna ke la dai napatohho siakingkea' piha Puang Alataala To Ma'kuasa sangngaka-sangngaka peänä'ang, ya' hopumingkea'te' dinoa, sinnoa to Sodom anna to Gomora hopu dolu."
45009030	Dahi pungngu' tannunna noa indee: Tau ang tadia to Yahudi dai naaku umpeäng lalang anna malai mendahi maroho di olona Puang Alataala ungngolai untuhu'i atohang. Ampo' aha sangngaka-sangngaka di alla'na ang napamaroho Puang Alataala di olona aka' kapampetahpa'anna.
45009031	To Israel nei', masaeng anna pemalai mendahi maroho di olona Puang Alataala. Ampo' dai mala.
45009032	Nasuhung dai sika mala maroho di olona Puang Alataala, aka' supung unghannuang pembabe kalaena, dai hannu dai' di Puang Alataala. Lambi' sika manaho titero pano di 'Batu Katiteroang.'
45009033	Inde Batu Katiteroang inang puhang natula' lohpo' Puang Alataala yaling di Suha' Masero dolu naoatee, "Kalehaii inde tula'ku: Tomaraya ang hali kupake'de' yaho di Tanete Sion kupasihapangang mesa batu käyyäng. Mai'di tau la titero pano yato di batu lambi' manaho. Ampo' menna-menna ang mampetahpa' pano yato di batu, daine' la manaho."
45010001	Oa' solasohongku, kupemala si'da-si'da anna malai to Yahudi la dipasalama'. Dianto ang si kupalau loloing dai' di Puang Alataala.
45010002	Kusa'bii kuoatee, sika untuhu'i si'da-si'da ada' penombaang dai' di Puang Alataala. Ampo' dai sika ungnginsang lalang tahpa' ang la mantehte dai' di Puang Alataala.
45010003	Sika untutu'i matanna pano di lalang ang napatokaing Puang Alataala. Dai sika naaku untuhu'i Puang Yesus Kristus anna malai maroho di olona Puang Alataala; nakärä'i puha nei' untuhu'i lalanna toboe', anna sika pemala umpamaroho kalaena ungngolai Atohanna Musa.
45010004	Kristus untuhu'i si'da-si'da Atohanna Musa. Dahi ponna ke mampetahpa'ingkea' pano, ya' naangka'ingkea' Puang Alataala maroho di olona.
45010005	Aha karanna Nabi Musa dolu ang ma'tula' didiona mendahi maroho di olona Puang Alataala naoatee, "Menna-menna ang untuhu'i ingkänna Atohanna Musa la ullambi' katuhoang mapia."
45010006	-
45010007	Ampo' malaingkea' mendahi maroho di olona Puang Alataala aka' kapampetahpa'anta. Aka' aha tiuki' yaling di suha'na Nabi Musa ang senga' naoatee, "Daumpekutana yaling di inahammu ungngoatee, 'Menna ang la mala dai' di suruka?' " bahtu' "Menna ang la mala naung di ongeanna to mate?" (Bahtuanna: daingkea' pahallu dai' di suruka umpeäng kasalama'ang, aka' haling tuhung Kristus yaho mai. Anna daingkea' pahallu naung di ongeanna to mate, aka' Kristus hali tuho sumule di hoi' mai.)
45010008	Ma'tula' toi Nabi Musa naoatee, "Kahebana Dehata marungku' liu, dianto yaling siang di tula'mu anna yaling di inahammu." Dianto inde kaheba kapampetahpa'ang ang kipepainsangnging pano di ingkänna tau. Yato kaheba naoatee:
45010009	Ponna ke ungngakuii yaling di tula'mu ungngoatee, "Puang Yesus, Dianto Dehata," anna ke umpetahpa'i yaling di inahammu ungngoatee, napatuho sumule Puang Alataala di hoi' mai di kamateang, ya' la dipasalama'o.
45010010	Aka' yaling di inahanta umpetahpa'ingkea' Puang Yesus, lambi' natahimboingkea' Puang Alataala, sibaha naangka'ingkea' maroho. Anna aka' mangngakuiingkea' yaling di tula'ta, lambi' dipasalama'ingkea'.
45010011	Tiuki' yaling di Suha' Masero naoatee, "Menna-menna ang mampetahpa' pano di Dia dai la bundu."
45010012	Kara indee unghoa ingkänna tau, aka' dai aha dipasisenga' to Yahudi anna tau ang tadia to Yahudi. Mesa supu Dehatanna ingkänna tau, anna käyyäng pa'kalemunna pano di ingkänna tau ang mehumala' dai'.
45010013	Aka' "Menna-menna ang mehumala' dai' di Dehata la dipasalama'."
45010014	Ampo' dai aha tau ang la mala mehumala' dai' di Dehata ke dake' mampetahpa'. Anna dai aha tau ang la mala mampetahpa' ke dake' unghingngi Kaheba Mapia didiona Puang Yesus. Anna dai aha tau la mala unghingngi yato Kaheba Mapia ke dai aha ang mampepainsangnging.
45010015	Anna dai aha tau ang la mampepainsangnging ke dai disuo. Sinnoa ang tiuki' yaling di Suha' Masero dolu naoatee, "Mapia liu kasuleanna tau ang umbaha Kaheba Mapia."
45010016	Ahang sangngaka-sangngaka tau ang disuo umpepainsangnging Kaheba Mapia. Ampo' mai'di tau ang dai umpetahpa' yato Kaheba Mapia. Sinnoa ang nauki' Nabi Yesaya dolu naoatee, "O Puang, dai kanna' tau ang umpetahpa' kaheba ang kipepainsangnging."
45010017	Dahi dianto suhunna anna mampetahpa'mi hupatau aka' sika unghingngi yato Kaheba Mapia didiona Kristus, anna nasuhung mala sika nahingngi aka' aha ang mampepainsangnging.
45010018	Dai mala tapihki' taoatee, dake' aha unghingngi Kaheba Mapia to Israel. Aka' setonganna puhang sika nahingngi. Yaling di Suha' Masero tiuki' naoatee, "Kahebana lele sau tama yaling di lino, anna pa'karanna lambi' pano di siku-sikunna lino."
45010019	Datoi mala tapihki' taoatee, to Israel dai ungnginsang pahtuyunna Puang Alataala. Aka' setonganna sika nainsammi. Aka' aha bahtakara Puang Alataala ang napepainsangnging Nabi Musa naoatee, "Oa' to Yahudi, la kupopa'kasuehekoa' ungngita pa'kalemungku pano di tau ang tadia to Yahudi. Anna la kupakeaha'koa' ungngita pekambi'ku pano di tau ang dä' mangnginsang."
45010020	Aha toi bahtakara Puang Alataala ang maleso liu, ang napepainsangnging Nabi Yesaya sitonda kabahanianna ang naoatee, "Tau ang dä' mampeäng, dianto ang la kupengkalanda'i. Anna tau ang dai mehumala' di Kodi', dianto ang la kupainsangngi mennaä' setonganna."
45010021	Ampo' didionane' to Israel, naoate Puang Alataala ungngolai Nabi Yesaya, "Tuhtu' allong kutandoing teyyeku pemalaä' la sika kutambai, ampo' napa'baliä' supu anna makahha' bää'."
45011001	Dahi mekutanaä' kuoatee, natibe si'daraka Puang Alataala yato to Yahudi ang napadahi petauanna dolu? Tantu dai. Aka' kodi' tou kodi' mesaä' to Yahudi. Peampoannaä' Abraham, peänä'anna Benyamin.
45011002	Dai natibe Puang Alataala yato petauanna ang puhang napillei mengkalao dolu. Kalehaii tohodolunna Nabi Elia ang tiuki' yaling di Suha' Masero. Inde Elia unsalla to Israel di olona Puang Alataala, naoatee,
45011003	"O Puang, ingkänna nabimmu puhang sika napatei anna sika untale-tale pantunuang penombaangki' mating. Kodi'dang supu ang tuhoke', ampo' mengeng sika napeängngingkä' lalang la napateiä'!"
45011004	Mentimba' Puang Alataala naoaintee, "Daa umpihki'i ungngoatee diorang supu ang mantuhu'iä'. Aka' ahake' pitung sa'bu mai'dinna petauangku ang puha kupatani, ang dai sika umpenombai tau-tau ang disanga Baal."
45011005	Aka ang dahi di tempona Nabi Elia dolu, noa tung nei' ang dahi dinoa: handang mai'di to Yahudi dai umpetahpa' Puang Yesus, ampo' ahake' sangngaka-sangngaka ang mampetahpa', aka' inang puha napillei Puang Alataala mengkalao dolu mendahi petauanna ungngolai mana' pa'kalemunna.
45011006	Sika napillei situhu' mana' pa'kalemunna, tadia aka' pembabenaii. Aka' hapanganna ke sika napilleii aka' pembabe mapiannaii, ya' daete' ungngolai mana' pa'kalemunna Puang Alataala.
45011007	Dahi, noa indee pungngu' tannunna: to Israel umpeäng lalang anna malai maroho di olona Puang Alataala, ampo' dai sika mala nalambi' yato ang sika napeäng. Supung simesa ang mala mallambi', dianto ingkänna ang puhang napillei Puang Alataala mengkalao dolu. To Israel ang senga' napamakahha' bää' nei'.
45011008	Sinnoa yato ang tiuki' yaling di Suha' Masero dolu naoatee, "Sika napakala'bang Puang Alataala, lambi' sika titutu' matanna dai mala ungngita lalang ang tahpa' anna titimping talinganna dai mala unghingngi kaheba ang tahpa' lambi' dinoa."
45011009	Naoa toune'te Tomaraya Daud, "O Puang, kupalau anna malai ingkänna pa'rame-rameanna inde mai tau, la sika mantumäng lambi' sika nahoa kamadahhaang anna tahungkung.
45011010	Pamalillingngi pennenne'naii anna malai dai sika mala ungngita lalang ang tahpa'. Pamasuhsai, anna malai bingku' umbulle kamasuhsaanna."
45011011	Dahi, handang mai'di to Yahudi ditibe. Ampo' dai mala tapihki' taoatee la ditibe lambi' sapano-panona. Dasi'da-si'dai mala tapihki' noa yatoo! Aka' to Yahudi dai untuhu'i Puang Alataala, lambi' tau ang tadia to Yahudi mala mampetahpa' dai' di Puang Yesus lambi' dipasalama'. Katämpä'anna pemala tunne' to Yahudi la umponialai tau ang tadia to Yahudi.
45011012	Handang mai'di to Yahudi dai untuhu'i Puang Alataala, lambi' mai'di tau ang tadia to Yahudi di umba-umba naongei di lino untahimbo mai'di behe yaho mai di Puang Alataala. Londonang ke la mengkatoba'mi to Yahudi dai' di Puang Alataala, ya' la londo puhaete' behe ang la mebea Puang Alataala.
45011013	Inde karangku kupamatingnga' di dio, solasohongku ang tadia to Yahudi. Kodi'mitoo rasulna Puang Yesus ang nasuo umbaha Kaheba Mapia pano di tau ang tadia to Yahudi. Inde pengkähängangku kupakeangka' liu.
45011014	Aka' kuhannuang la aha tau di alla'na solaku to Yahudi ang timbuhu ungngita tau ang tadia to Yahudi umpetahpa' Puang Yesus, lambi' la mampetahpa' tou nei', anna la dipasalama'.
45011015	Aka' tahpana Puang Alataala untibe to Yahudi, ya' tibuhkeng lalang pano di ingkänna to lino la mendahi mapia kasikenteanna sibaha Puang Alataala. Londonang ke la untahimbong sumule to Yahudi Puang Alataala, ya' la londo puhaete' behe ang la mebea Puang Alataala. Kaha-kaha yatoo la sinnoa mesa tau ang dipatuho sumule di hoi' mai di kamateang.
45011016	Ponna ke tabehoi dai' di Puang Alataala uluana pinamulanta, bahtuanna ingkänna pinamulanta naampui asang Puang Alataala. Noa tunne' ponna uhaka'na mesa poang kayu naampui Puang Alataala, ya' naampui toete' tangkena.
45011017	To Yahudi mala dipasihapang mesa poang zaitun ang dipamula. Uhaka'na dipasihapang peneneanna to Yahudi ang mendahi petauanna Puang Alataala. Tangkena dipasihapang peänä'annaii. Yato tangkena piha puhang natotoi Puang Alataala. Anna napabala'i pano tangkena mesa poang zaitun ang tuho salao-laona, lambi' yato tangkena la tuho anna untahimboi kamapiaang di hoi' mai di uhaka'na yato poang kayu ang dipamula. Yato tangke kayu ang mane dipadehke', dianto dioa' tau ang tadia to Yahudi.
45011018	Ampo' dakoa' mala ungngangka'-angka' kalaemu, solasohong, anna dakoa' mala ungngita-ita naung yato tangke kayu ang puha ditotoi. Pahallua' ungkalehai, dianto untahimbokoa' kamapiaang di hoi' mai di uhaka'na yato poang kayu ang dipamula, tadiaete' dioa' ang la umbea kamapiaang pano yato di poang kayu, aka' dioa' tangke kalekoa' dio.
45011019	Anna daungngoaite yaling di inahammu, "Kami'mitoo ang nakärä'i Puang Alataala, aka' Puang Alataala untotoi yato tangke anna malai kibala'i."
45011020	Inang tahpa' yatoo, solasohong. Ampo' kalehaii: nasuhung sika ditotoi aka' dai sika mampetahpa', anna nasuhung dipadehke'koa' aka' mampetahpa'koa' dio. Dahi daummalängkä' inaha, ampo' diare' mahea'koa'!
45011021	Aka' ponna ke natotoii Puang Alataala yato tangke kayu ang mengkalao dolu aha, ya' daumpihki'ia' ungngoate dakoa' dio la natotoi Puang Alataala ponna ke dakoa' mampetahpa'!
45011022	Yaling inde di kaha-kaha taitaa' umba noa pa'kalemunna Puang Alataala anna taita toi umba noa kamarohoanna yaling di pampahehsaang. Kamarohoanna dianto untahungkung tau ang dai mampetahpa'. Ampo' ma'kalemune' mating, solasohong, ke tontongkoa' mampetahpa' yaling di pa'kalemunna. Ampo' ponna ke dai, ya' la natotoi toukoa' dio!
45011023	Dia tuke' yatone' tangke kayu ang hali ditotoi, ponna ke sika mampetahpa'i, ya' la napadehke'ete' sumule Puang Alataala, aka' ma'kuasa napanoa.
45011024	Aka' dioa' ingkämmu solasohongku ang tadia peänä'anna to Yahudi, dipasihapangkoa' tangkena poang zaitun ang tuho salao-laona. Ponna ke mala turakoa' dio dipadehke' pano di poang kayu ang dipamula, ya' londoke'ne' tangke kayu ang inang di hao mai yato di poang kayu ang dipamula mala toete' dipadehke' sumule pano yato di ongeanna.
45011025	Oa' solasohongku, daunsangaa' kalaemu ungnginsang asammokoa' ingkänna pahtuyunna Puang Alataala. Aka' setonganna ahake' pangngelo'na Puang Alataala ang mengkalao dolu dai nainsang ingkänna hupatau, anna pemalaä' ke ungnginsangngia' dianto indee: tempo dinoa sambaheang to Israel makahha' bää'mi. Ampo' yato kamakahha'ang bää'na la sämpäi' supu lambi' sundung mai'dinna tau ang tadia to Yahudi ang umpetahpa' Puang Yesus.
45011026	Noanto yatoo, ingkänna to Israel la dipasalama'. Kadahiang indee situhu' tula'na Puang Alataala yaling di Suha' Masero naoatee, "La sule tempo ang la naongei To Pepasalama' la sule yaho mai di Tanete Sion, anna la umpa'dai kakarakeang di hao mai di peänä'anna Yakub."
45011027	"Donetoo, ingkänna kasalaannaii la kuampungngi, situhu' pa'dandiangku pano diii."
45011028	Dinoa to Yahudi mendahi balinna Puang Alataala, aka' dai sika naaku umpetahpa' yato Kaheba Mapia. Aka' yatoo, ya' kehongko'koa' dio ang tadia to Yahudi. Ampo' moinnakato noa, tontongke' to Yahudi nakalemui Puang Alataala, aka' mengkalao dolu sika napillei anna nakalehai lolo pa'dandinna pano di peneneannaii.
45011029	Aka' daete'ne' aha la nasohso ke umpilleii anna umbehe tau.
45011030	Sinnoa dioa' dolu, dakoa' untuhu'i Puang Alataala. Ampo' dinoa puhangnga' untahimbo pa'kalemunna, aka' to Yahudi ang dai tuhu'-tuhu'ang.
45011031	Noa tunne' to Yahudi dinoa, dang tuhu'-tuhu'ang lambi' pa'kalemunna Puang Alataala lupano di dioa'. Ampo' yato pa'kalemunna Puang Alataala la sika natahimbo toetee' ke dako'mi sinnoa dioa'.
45011032	Dahi Puang Alataala umpabei tau dai tuhu'-tuhu'ang, noa to Yahudi anna noa toi tau ang tadia to Yahudi, anna malai napalanda' pa'kalemunna pano di ingkänna tau.
45011033	Tehterereete' kamapiaanna Puang Alataala! Tehterereete' kamanähänganna anna kakeaka'anna! Dai aha moi poro la mesa tau ang la mala mallosa pahtuyunna! Dai aha moi poro la mesa tau ang la mala mangnginsang lalanna!
45011034	Yaling di Suha' Masero tiuki' naoatee, "Menna ang la mangnginsang pihki'na Puang Alataala? Menna ang la mala mambea pepaturu?"
45011035	"Menna ang hali umbea aka-akanna pano di Puang Alataala, lambi' sihatang napalau bala'na?"
45011036	Aka' ingkänna ang aha, pampapianna asang Puang Alataala. Ingkänna yatoo nakuasai asang anna naampui asang. Pudii lambi' sapano-panona! Aming!
45012001	Oa' ingkämmu solasohongku, aka' yato kamapiaanna Puang Alataala pano di kita' ang dai aha mantondong, dianto anna kupalau si'da-si'dai ke la malai umbehokoa' bätäng puntimmu dai' di Puang Alataala, umpasihapang penombaammua' ang tuho. Ponna ke umpanoai, ya' mala naäto' katuhoammu Puang Alataala anna mala toe' masero pembabemu. Dianto ada' penombaammu ang sihatang anna umpamasannang Puang Alataala.
45012002	Dauntuhu'i pembabena tau yaling inde di lino ang dai ungnginsang Puang Alataala. Ampo' pabeii pihki'mu anna pembabemu nabakahui Puang Alataala. Aka' ponna ke umpanoai yatoo, ya' la ungnginsang si'da-si'da aka pahtuyunna Puang Alataala yaling di katuhoammu. La ungnginsang aka ang mapia, ang la umpamasannang inahanna anna ang sundung.
45012003	Aka' pebehena Puang Alataala pano di kodi' lambi' mendahiä' rasulna, dianto anna kupakaenga'koa' kuoatee, daingkea' mala umpihki' mayahoang kalaeta. Pahalluingke umpihki' kalaeta sitonda kamahempo'ang inahanta didiona kapabelaang ang nabeaingke Puang Alataala situhu' kapampetahpa'anta pano di Puang Yesus Kristus.
45012004	Hapanganna yaling di kalaena mesa tau aha mai'di hupanna pangkahka' kalae ampo' tontongke' dioatee mesa. Anna ingkänna yato hupanna pangkahka' kalae, pantang aha pengkähänganna.
45012005	Noa tungnga' kita' to mampetahpa': moinnakato anna mai'diingke, ampo' tontongngingkea' mesa yaling di Kristus, anna aha kasikenteantaa' mesa anna mesa.
45012006	Dahi, noantoo simesa-mesaingkea' pantang aha pebea ang dai sinnoa-noa pano di kita', situhu' pangngelo'na Puang Alataala. Yato pebea pahallu tapakekuna. Hapanganna tau ang dibea behe umpepainsangnging Bahtakaranna Puang Alataala, pahallu napembabe liuing situhu' kapampetahpa'anna.
45012007	Tau ang dibea behe undului tau senga', pahallu undului si'da-si'da tau senga'. Tau ang dibea behe mampakuhu, pahallu mampakuhu si'da-si'da.
45012008	Tau ang dibea behe umpamatoto' inahanna solana, pahallu umpamatoto' si'da-si'da inahanna solana. Tau ang dibea behe umbea aka-akanna pano di tau senga', pahallu nabea sitonda unnä' inahanna. Tau ang dibea behe mendahi to pambahanang, pahallu mambahanang sitonda sangkalebu inahanna. Anna tau ang dibea behe ungkalemui tau ang mai'di kapahalluanna, pahallu membabe sitonda inaha mapia.
45012009	Kalemui si'da-si'dakoa' solamu. Kahaoii pembabe karake, ampo' tokei liui pembabe mapia.
45012010	Sikalemuikoa' mesa anna mesa sinnoa pa'kalemunna to siullu' ang sipakamaya, anna sipakeangka'koa' mesa anna mesa.
45012011	Bansa'koa' pengkähäng, dauntengkong bosi. Pakesumanga'ia' inahammu anna bansa' toukoa'ne' umpengkähängnging Dehata sitonda sangkalebu inahammu.
45012012	Pamasannangngia' inahammu, aka' matoho kapahannuammu yaling di Dehata. Sa'bara'koa' yaling di kamasuhsaang, anna pa'sambayang lolokoa'.
45012013	Duluikoa' solamu to mampetahpa' ang yaling di kamasuhsaang. Anna tosulemapiai tau, moi ang dai ungnginsang.
45012014	Ponna ke ahai tau ang mandahhakoa', palauing behe dai' di Puang Alataala. Behei, dauntändoi.
45012015	Penau-naukoa' sibaha tau ang masannang, dusengkoa' sibaha tau ang masuhsa.
45012016	Tuhokoa' mesa inaha sibaha solamu. Daunsanga mayahoang kalaemu pano di tau ang mahoi'ang katuhoanna, ampo' tuhokoa' sibaha. Anna daunsanga manähängnga' kalaemu.
45012017	Ponna ke ahai tau ang membabe karake pano di dioa', daumbala'i. Babeia' aka ang naangka' mapia ingkänna tau.
45012018	Pengkalambi'-lambi'ia' anna malakoa' sikapiai lolo ingkänna tau.
45012019	Oa' solasohongku ang kukalemui, daumbala' toboia' dio kakarakeanna tau. Ampo' pabeii Puang Alataala ang la mambala'. Aka' yaling di Suha' Masero ma'kara Puang Alataala naoatee, " 'Kodi'mito to pambala'. Kodi' supu ang sihatang mampembala'ingkoa'.' Noanto pa'karanna Dehata."
45012020	Ampo' diare', tuhu'i pepaturunna Suha' Masero ang naoatee, "Ponna ke manonoi balimmu, ya' pakandei. Bahtu' ponna ke mahähängngi, ya' paenu'i. Ponna ke umpanoai yatoo, ya' katämpä'anna la masiliete' yato balimmu anna manohsoi."
45012021	Daumpabeii kalaemu manaho tama di kakarakeang, ampo' petaloii yato kakarakeang yaling di kamapiaang.
45013001	Ingkännaingkea' pahallu untuhu'i to ma'pahenta. Aka' ingkänna to ma'pahenta untahimbo kakuasaanna yaho mai di Puang Alataala. Anna ingkänna to ma'pahenta ang aha, napama'tantu Puang Alataala.
45013002	Dahi tau ang umpa'bali to ma'pahenta setonganna mengeete' umpa'bali aka ang napama'tantu Puang Alataala. Anna tau ang membabe noa indee inang la ditahungkung.
45013003	Ponna ke membabe mapiaingkea', solasohong, ya' daingkea' pahallu mahea' pano di to ma'pahenta. Aka' ang mahea' pano di to ma'pahenta dianto tau ang membabe karake. Dahi, anna malaingkea' dai mahea' pano di to ma'pahenta, ya' pahalluingkea' membabe mapia, lambi' napudiingkea' to ma'pahenta.
45013004	Aka' to ma'pahenta dianto sabua'na Puang Alataala ang mengkähäng anna malai mapia katuhoanta. Ampo' ke umbabeingke kasalaang, ya' la mahea'ingke pano di to ma'pahenta, aka' ma'kuasa natahungkungngingkea'. Yato to ma'pahenta dianto sabua'na Puang Alataala ang umpalao tahungkunna Puang Alataala pano di to karake.
45013005	Dianto anna pahalluingkea' untuhu'i atohanna to ma'pahenta. Dai supung tatuhu'i aka' mahea'ingkea' ditahungkung, ampo' la'bi andana yatoo, dianto untuhu'iingkea' to ma'pahenta aka' tainsang yaling di inahanta taoatee sihatang tapanoa.
45013006	Dia tuntone' suhunna anna pahalluingkea' umbaya' sima, anna malai to ma'pahenta umpembabe manahpaing pengkähänganna ang napadurungngiing Puang Alataala.
45013007	Dahi, baya'i pano di ingkänna tau ang sihatang dipambaya'i, sinnoanna sima bahtu' senga'nake' ang si dibaya'. Tuhu'i tau ang sihatang dituhu'i. Pakeangka'i tau ang sihatang dipakeangka'.
45013008	Daa umpoindang parammu hupatau. Ampo' pahalluingkene' moindang pa'kalemu pano. Aka' tau ang ungkalemui paranna hupatau dianto tau ang umpasundung Atohanna Musa.
45013009	Aka' yaling di Atohanna Musa aha pahenta ang naoatee, "Daungngindä'-indä' pa'bannetauang, daumpapateang, daumbokoti, daumpemala aka-akanna para-parammu." Ingkänna yatoo, sibaha pahenta ang senga'ke', tatuhu'i asammitee' ke tatuhu'ing inde mesa pahenta, dianto: "Kalemuio parammu hupatau sinnoa ungkalemui kalaemu."
45013010	Ponna ke ungkalemuiingkea' paranta hupatau, tantu anna daingke la umbabe kakarakeang pano. Dahi ponna ke pa'kalemuingke, ya' umpasundummingkete' Atohanna Musa.
45013011	Kaha-kaha indee pahallua' umpembabeing, aka' ungnginsammia' aka ang sihatang la umbabe dinoa. Dianto lambi'mia' tempomu la kaleha di hao mai di kahaheammu, aka' marungku'mi tempona Puang Yesus la sule napasalama'ingkea' di hao mai inde di lino ang punno kakarakeang. Yato kasalama'ang tuhtuang marungku'mi dinoa andana naonge mane tapahandu'i mampetahpa' pano di Puang Yesus.
45013012	Inde kamalillinganna lino ang punno kakarakeang sai'di'dang anna la pa'dang nabala'i kamabayaang. Dianto anna pahalluingkea' untibe ma'kahupa-hupa pembabe kamalillingang, anna umpakeingkea' pangkahka' pa'tolla'ang kamabayaang.
45013013	Pahallukoa' umbabe ang sihatang dibabe di kamabayaang. Daumpa'rame-ramea' lambi' dakoa' ungkalehai kalane. Daungngindä'-indä' pa'bannetauang bahtu' untindo'i pembabe kakarakeang. Daumpa'siba'diang bahtu' ma'sihiate.
45013014	Ampo' tuhu'ikoa' pembabena Puang Yesus Kristus yaling di katuhoammu. Daumpemalaa' supu untuhu'i toboua' dio pampemala karakemu.
45014001	Aha di alla'na solata to mampetahpa' ang dake' matoho kapampetahpa'anna, dianto bata-batake' inahanna aka' dake' nainsang aka setonganna ang mala nababe. Tahimbo manahpai yato tau ang noa. Daumpaaha kasibehtaang pano yato ang noa.
45014002	Hapanganna, aha tau ang matoho kapampetahpa'anna naoatee malaingkea' ungngande ingkänna hupanna andeang. Ampo' aha toi tau ang dai matoho kapampetahpa'anna ang naoane'tee, "Dai nakärä'i Dehata ke ungngandeingkea' bale, supung lohpo ang mala diande."
45014003	Dioa' ang ungngande aka-aka siamo, dakoa' mala ungngita-ita naung tau ang lohpo supu naande. Anna tau ang lohpo supu mala naande, datoi mala unsalla solana ang si ungngande aka-aka siamo. Aka' inde mai solata puhang natahimbo Puang Alataala mendahi petauanna.
45014004	Yato solata dianto sabua'na Dehata. Daingkea' unsalla sabua'na tau senga', aka' moi maroho, moi sala, nainsang toboe' pongkahana. Anna yato solata inang la maroho, aka' mala napamaroho Puang Alataala.
45014005	Aha tau ang ungngangka' mesa allo masero puhane' andana allo senga'. Ampo' aha tau ang ungngangka' ingkänna allo sinnoa-noa siang. Ang handang pahallu dianto aka ang taangka' tahpa' dianto la tapetahpa' si'da-si'da lambi' tama di inaha.
45014006	Tau ang ungngangka' masero puha mesa allo, napanoa anna malai umpamatande Dehata. Tau ang si ungngande moi aka, napanoa anna malai umpamatande Dehata, aka' ma'kuhhu'sumanga' dai' di Puang Alataala. Noa tunne' tau ang si ungngande supu andeang ang ma'tantu, napanoa yatoo anna malai umpamatande Dehata, anna ma'kuhhu'sumanga' toi dai' di Puang Alataala.
45014007	Aka' kita' to Sahani, tuhoingkea' bahtu' mateingkea', pahalluingke untuhu'i supu pangngelo'na Puang Alataala. Daingke mala untuhu'i pampemala kalaeta.
45014008	Aka' ke tuhoingke, ya' tuhoingke untuhu'i pa'elo'na Dehata. Noa tunne' ke mateingke untuhu'i toingkene' pa'elo'na Dehata. Dahi tuho bahtu' mateingke tontongngingke petauanna Dehata.
45014009	Aka' suhunna anna matei Kristus anna tuho sumule, dianto anna malai mendahi Dehatanna ingkänna tau, noa ang tuhoke', noa toi ang mateng.
45014010	Dahi, aka boi anna unsallao solamu ang mesaingke yaling di kapampetahpa'ang? Noa tunne' aka boi anna ungngita-ita naungngo solamu ang mesaingke yaling di kapampetahpa'ang? Aka' ingkännaingkea' la mengngolo asang pano di olona Puang Alataala ke mepahehsang.
45014011	Aka' yaling di Suha' Masero ma'tula' Puang Alataala naoatee, " 'Kalehaii indee: Ingkänna tau la mengkuntu' di oloku napenombaiä'. Anna ingkänna tau la mangngakuiä' naoate Kodi'mito Puang Alataala.' Noanto Bahtakara Dehata."
45014012	Dahi, ingkännaingkea' pahallu untangkung tobouingkea' kita' ingkänna pembabeta di olona Puang Alataala.
45014013	Dianto anna daingkea' mala unsalla solata. Ampo' diare' tadakaii andana ahai pembabeta ang la untumäng solata tama di dosa.
45014014	Aka' tuhoä' yaling di Puang Yesus, lambi' kuinsang anna kupetahpa' lambi' tama di inahangku kuoate dai aha andeang ang pemali di olona Puang Alataala. Ampo' ponna ke ahai tau ang umpemalii sanghupa andeang, ya' inang daete' sihatang ke naandei yato ang napemalii.
45014015	Dia tuke', ponna ke ungngandeingkea' andeang di olona tau senga' ang mampemalii, lambi' kaita-ita yato tau anna madosai, ya' madosa turingketo kita', aka' daingkea' pa'kalemu pano yato di solata. Dianto anna kuoaitee, dakaii andana untumängngingkea' solata lambi' tallang kapampetahpa'anna aka' yato andeang ang taande. Aka' yato solata solasohonta siang yaling di Dehata, ang nasulängngi Kristus ungngolai kamateanna.
45014016	Dahi, ponna ke ahai ang tapemapiaing ampo' daine' napemapiaing solata, ya' dotanne' dai tababe yatoo, andana nasallai pembabeta tau senga'.
45014017	Aka' yaling di Kapahentaanna Puang Alataala, tadiaete' atohang didiona ang la diandena supu bahtu' ang la dienu' supu. Ampo' ang handanna dianto inaha maroho, kasikapiaiang mesa anna mesa, anna kamasannangang inaha ang nabeaingke Inaha Masero.
45014018	Ponna ke untuhu'iingkea' Kristus anna tapanoai indee, ya' la umpamasannang Puang Alataala pembabeta, anna la napakeangka'ingkea' solata.
45014019	Dianto anna pahalluia' tapengkabela-belai tuho sikapiai mesa anna mesa anna sipakatoto' yaling di kapampetahpa'ang.
45014020	Daingkea' mala ungkarakei pengkähänna Puang Alataala yaling di katuhoanna solata napobua' ungngandeingkea' andeang ang napemalii tau senga'. Setonganna dai aha andeang ang pemali diande. Ampo' ponna ke yato ang taande untumäng solata manaho tama di dosa, ya' salaringketee'.
45014021	Dotanne' daingkea' ungngande bale bahtu' ungngenu' ang makahha' bahtu' umbabe aka ang la untumäng solata manaho tama di dosa.
45014022	Ponna ke umpetahpa'i ungngoatee dai sala yato pembabemu, ya' patitanangngi yaling di inahammu yato aka ang umpihki' di olona Puang Alataala. Masannanne' tau ang dai unsohso pembabena aka' yaling di inahanna nainsang naoate maroho.
45014023	Ampo' pano di tau ang bata-bata inahanna ungngande dia siamo andeang, anna katämpä'anna naandee', ya' salaete' yato tau, aka' yato ang hali nababe dai situhu' aka ang aha yaling di inahanna. Aka' moi aka ang tababe, ke dai sitonda kapampetahpa'anta dai' di Dehata, ya' dosaete' pano di kalaeta.
45015001	Kita' ang matoho kapampetahpa'anta dai' di Puang Alataala pahalluingkea' sa'bara' pano di tau ang malamma kapampetahpa'anna. Anna daingkea' mala umpamasannang supu kalaeta.
45015002	Pahalluingkea' umbabe aka ang la umpamasannang inahanna tau senga' ang la napomapia, anna malai tapakatoto' kapampetahpa'annaii.
45015003	Aka' datoine' umpeäng kamasannangang Kalaena Kristus, ampo' naaku ungngolai kamasuhsaang untuhu'i Puang Alataala. Sinnoa ang tiuki' yaling di Suha' Masero naoatee, "Ingkänna tula' tahuhunna tau ang la napamating di Dio lupanong di kodi'."
45015004	Nasuhung tiuki'i ingkänna ang aha yaling di Suha' Masero, dianto anna malai napaturuingkea'. Aka' ungngolai inde pepaturu, malaingkea' sa'bara' yaling di kamasuhsaang anna matoho aka' mepakahanga, lambi' hannuingke dai' di Puang Alataala.
45015005	Puang Alataalarang si umpamatohoa' inahammu lambi' sa'bara'koa' yaling di kamasuhsaang. Kuhannuang la naduluikoa' tuho sikapiai mesa anna mesa untuhu'i pembabe mapianna Kristus Yesus,
45015006	anna mala toukoa' dio umpamesa inaha anna umpamesa tula' umpudi Puang Alataala, Ambena Puang Yesus Kristus, Dehatanta.
45015007	Dahi, solasohong, dianto anna kuoaingkoa'tee, tahimbo mapiakoa' solamu to mampetahpa', sinnoa natahimbo mapia touingkea' kita' Kristus. Aka' ponna ke sikapiaingkea' solata to mampetahpa', ya' umpamatandeingkea' Puang Alataala yaling di katuhoanta.
45015008	Kalehaiia' indee: Kristus tama inde di lino untahiai to Yahudi, anna malai sundung pa'dandianna Puang Alataala pano di peneneanna to Yahudi, lambi' la maleso pano di ingkänna tau naoate tahpa' si'da-si'da Bahtakaranna Puang Alataala.
45015009	Tama di lino la umbuhkei lalang anna malai tau ang tadia to Yahudi la dipasalama' anna umpudi Puang Alataala aka' pa'kalemunna pano. Yaling di Suha' Masero aha tiuki' naoatee, "O Puang Alataala, kupakeangka'o. Nahingngi mai'di tau ang tadia to Yahudi, anna menaniä' umpudi sangammu."
45015010	Aha toe' tiuki' yaling di Suha' Masero naoatee, "Oa' ingkämmu ihsinna lino ang tadia to Yahudi, penau-naukoa' sibaha to Yahudi ang napillei Puang Alataala mengkalao dolu."
45015011	Anna ahake' tiuki' naoatee, "Oa' ingkämmu ihsinna lino ang tadia to Yahudi, pudii Puang. Ingkämmua' hupatau pudii!"
45015012	Anna mane ahai inde ang natula' lohpo' Nabi Yesaya naoatee, "Mengkalao di peänä'anna Isai la kende' mesa ang la umpahenta tau ang tadia to Yahudi Dianto ang la sika nahannuang."
45015013	Puang Alataala Dianto ang tahannuang! Dianto anna mehumala'ä' dai', kupalauingkoa' kamasannangang anna kamasahkeang ang sundung, aka' kapampetahpa'ammua' yaling di Puang Yesus. Kupalau anna malai napamatoto' inahammua' ungngolai kakuasaanna Inaha Masero anna malai tuhtuang hannukoa' pano di Puang Yesus.
45015014	Oa' ingkämmu solasohongku, kupetahpa' si'da-si'da anna kuinsang umba sama pembabe mapiammu. Ungnginsangkoa' pepaturu di hao mai di Bahtakara Dehata, lambi' malakoa' sipaturu mesa anna mesa.
45015015	Ampo' moinnakato noa, yaling inde di suha'ku dä' masili kupakaenga'koa', untula' sangngaka-sangngaka pepaturu. Pahtuyungku dianto anna malakoa' kupakaleha aka' dianto pengkähängang ang nabeaä' Puang Alataala.
45015016	Naängkä'ä' mendahi sabua'na Kristus Yesus pano di tau ang tadia to Yahudi. Anna yato pengkähängangku mala dipasiita pengkähänganna mesa imang, aka' umpepainsangngingkä' Kaheba Mapia pano di tau ang tadia to Yahudi, anna ingkänna tau ang mampetahpa' pano di Puang Yesus kupasihapang penombaangku ang kupopenomba dai' di Puang Alataala. Anna inde penombaangku natahimbo mapia Puang Alataala, aka' sika napamasero Inaha Masero anna napadahi petauanna Puang Alataala.
45015017	Dahi, aka' kasikenteangku Kristus Yesus, suhaka inahangku umpokale'de pengkähängangku ang kukähängnging Puang Alataala.
45015018	Ponna ke untula'ä' pengkähängangku, ya' dianto supu kähängang ang ungngolai kakuasaanna Kristus yaling di katuhoangku. Aka' aha tau ang tadia to Yahudi ang untuhu'ing Puang Yesus aka' unghingnging pepaturungku anna pengkähängangku,
45015019	anna aka' tanda ang mepusa'-pusa' ang kupadahi ungngolai kakuasaanna Inaha Masero. Mengkalao yaho di Bohto Mahoa' Yerusalem lambi' sau di Poropensi Ilirikum halimä' umpepainsangnging Kaheba Mapia pano di tau mai'di, kupaturu menna setonganna ang dioainte Kristus.
45015020	Pahtuyungku dianto pemalaä' umbaha Kaheba Mapia pano di bohto ang dake' ungnginsang Kristus. Aka' dai sihatang kusa'ding ke umpatulu'ä' aka ang puha napahandu' tau senga'.
45015021	Pemalaä' umpasundung tula'na Suha' Masero ang naoatee, "Tau ang dake' aha umpelele kahebana, la nainsang naoate mennae' setonganna Yatoo. Anna tau ang dake' aha unghingngi yato kaheba, la unghingngi anna napebahtuang yato kaheba."
45015022	Aka' inde pengkähängangku si mangkalapai loloä' ke pemalaä' mating kupellambi'ikoa', solasohong.
45015023	Ampo' dinoa, puhang pengkähängangku dinne done. Inang sangngakang pahiamanna pemalaä' mating di Bohto Mahoa' Roma kupellambi'ikoa'.
45015024	Kupahtuyu la lusauä' di Bohto Spanyol, dahi ke liumä' diting di bohtomua', mane lempängngä' diting. Ponna puhamingkea' sitammu sämpäi', kuhannuang ke la malai unduluiä' yaling di pellaoangku lusau di Spanyol.
45015025	-
45015026	Ampo' dinoa la maokä' dolu dai' di Bohto Mahoa' Yerusalem. Aka' to pentindo'na Puang Yesus dinne di Poropensi Makedonia anna Akhaya puhang mopahtuyu sika la umbea doi' pano di solana to mampetahpa' ang memase-mase yaho di Yerusalem. Dahi, dianto la kubaha dai'.
45015027	Yato pahtuyunnaii sika nababe aka' pa'kalemunna. Anna inang sihatang liu ke sika unduluii solana to Yahudi ang dai nabela tuho. Aka' ungngolai to Yahudi lambi' tau ang tadia to Yahudi mala untahimbo Kaheba Mapia sihapang andeang mendehatanna. Dahi, sihatang toe' tau ang tadia to Yahudi untahakangnging andeang mentolinona pano di solana to Yahudi.
45015028	Dahi, ponna ke haling kubaha dai' di Yerusalem inde doi' panduluinnaii ang puha sika nahimpung, ya' mane maoä' sau di Spanyol, kuola mating di bohtomu.
45015029	Anna kuinsang ke lambi'ä' mating, inang la kubahaingkoa' mai'di behe di hao mai di Kristus.
45015030	Oa' solasohongku, aka' kamesaantaa' yaling di Dehatanta Puang Yesus Kristus, anna aka' sikalemuiingkea' ungngolai pengkähänganna Inaha Masero yaling di inahanta, dianto anna kupalaui mating ke la malai umpehumala'ingkä' dai' di Puang Alataala yaling di sambayang.
45015031	Palauingkä' anna malai nadakaiä' Puang Alataala di hao mai di tau ang dai mampetahpa' ke sumulemä' tama di Bohto Yudea. Palau touingkä' nei' ke malai to pentindo'na Puang Yesus yaho di Bohto Mahoa' Yerusalem la untahimbo mapia inde doi' pandului ang la kubaha dai'.
45015032	Ponna noa, katämpä'anna ke naelo'i Puang Alataala, la malaä' mating di bohtomu sitonda kakahsiang, anna la makahangaä' yaling di alla'-alla'mua'.
45015033	Kuhannuang Puang Alataala ang mebea kamasahkeang la mamposolai lolokoa'. Aming!
45016001	Sibaha inde suha'ku la kupainsangngikoa' menna ang disanga Febe. Dianto mesa bahine, solata to mampetahpa' ang si undului to pentindo'na Puang Yesus di hao di Bohto Kengkrea.
45016002	Kupalau anna malai untahimbo sinnoa solasohommu yaling di Puang Yesus, aka' dianto pembabe ang sihatang pano di kita' ang untuhu'i Puang Yesus. Ponna aha ang napahallu, ya' beai pano, aka' puhang undului mai'di tau, sinnoanna kodi', mesa touä' ko ang puha nakalemui.
45016003	Kalemuiä' palambi'ingkä' salama'ku pano di ta Priskila anna ta Akwila, muanena. Dianto solaku mengkähäng yaling di Kristus Yesus.
45016004	Haling sai'di' tala sika mate aka' pemala naduluiä'. Dahi ma'kuhhu'sumanga'ä' aka'ii. Anna tadia kodi' supu ang ma'kuhhu'sumanga', ampo' ingkänna toe' tau ang mampetahpa' yaling di Puang Yesus ang tohho pano di bohtona tau ang tadia to Yahudi ma'kuhhu'sumanga' toe'.
45016005	Palambi' touingkä'ne' salama'ku pano di ingkänna to mampetahpa' ang si ma'himpung yaling di dasanna. Salama'ku pano di ta Epenetus ang kukalemui. Dianto tau ang handang uhuna mampetahpa' pano di Kristus di hao di Poropensi Asia.
45016006	Anna salama'ku toe' pano di ta Maria, ang puha napengkähäng kahha'ingkoa'.
45016007	Palambi' touingkä'ne' salama'ku pano di ta Andronikus anna ta Yunias. Dianto sola bohtoku to Yahudi, ang hali kusibahaing yaling di tahungkung. Inde to deruai dolune' mampetahpa' pano di Kristus andana kodi', anna napakeangka' ingkänna rasul.
45016008	Salama'ku pano di ta Ampliatus ang kukalemui yaling di Puang Yesus.
45016009	Salama'ku pano di ta Urbanus, solataa' mengkähäng yaling di Kristus. Salama'ku toi pano di ta Stakhis ang kukalemui.
45016010	Salama'ku toi pano di ta Apeles ang tontong lolo untindo'i Kristus moinnakato nahoa mai'di kamadahhaang. Salama'ku pano di hapunna ta Aristobulus.
45016011	Salama'ku pano di ta Herodion, solaku to Yahudi. Salama'ku toi pano di solata ang mampetahpa' yaling di hapunna ta Narkisus.
45016012	Salama'ku toi pano di ta Trifena anna Trifosa ang mengkähäng untanang sikunna yaling di pengkähänganna Puang Yesus, anna pano di ta Persis ang kukalemui, ang mai'di toe' pengkähänganna dai' di Dehata.
45016013	Salama'ku pano di ta Rufus, mesa to Sahani ang dipakeangka'; anna salama'ku toi pano di indona, ang kupasihapang indoku tou kodi'.
45016014	Palambi'ingkä' salama'ku pano di ta Asinkritus, Flegon, Hermes, Patrobas, Hermas sibaha ingkänna solasohong ang nasibahaing.
45016015	Salama'ku pano di ta Filologus anna ta Yulia, pano di ta Nereus anna ullu'na ang bahine, anna pano di ta Olimpas sibaha ingkänna to mampetahpa' ang nasibahaing.
45016016	Sisalama'koa' mesa anna mesa umpakalebu inahammua' yaling di ingkänna kasitammuammu. Ingkänna to mampetahpa' yaling di Kristus ang dinne umpalambi' asang salama'na mating di dioa', solasohong.
45016017	Oa' solasohong, kupakaenga'koa' anna malakoa' madaka pano di tau ang la mampasisähä'-sähä'koa' anna ang la pemala mampatinahokoa' ungngolai pepaturunnaii ang dai sihatang pepaturu ang haling untahimbo. Kahaoii yato tau ang noa!
45016018	Aka' tau ang membabe noa yatoo daine' umbabe pengkähänganna Kristus Dehatanta, ampo' sika untuhu'ine' pampemala kalaena. Sika unse'de' tau ang dai aha aka nainsang lambi' nabulitu'.
45016019	Ampo' dioa', solasohong, kainsangammi umba umpanoaa' untuhu'i pepaturunna Puang Alataala. Anna kahsi touä' kodi' kuhingngi yato pembabemu. Kuhannuang la bansa' lolokoa' membabe mapia, ampo' ungkahaoine' pembabe karake.
45016020	Puang Alataala ang mebea kamasahkeang la baha' untalo anna umpasitale-tale kakuasaanna Pongkahana setang yaling di katuhoammu. Kuhannuang mana' pa'kalemunna Dehatanta, Puang Yesus Kristus la umposolai lolokoa'.
45016021	Salama'na toe' are' mating ta Timotius, solaku dinne mengkähäng. Noa toi ta Lukius, Yason anna Sosipater, santoyahudingku umpalambi' toe' salama' mating.
45016022	Noa tunne' ta Tertius, ang mangnguki'ingkä' inde suha'ku, umpalambi' toune' salama'na yaling di Puang Yesus mating di dioa' solasohongku diting di Roma.
45016023	Umpalambi' toe' mating salama'na ta Gayus ang kuongei tohho dasanna, anna ingkänna to mampetahpa' yaling di Puang Yesus ang si ma'himpung dinne. Noa tunne' ta Erastus, to pambe'bei doi'na to ma'pahenta dinne di bohto, sibaha solasohonta ta Kwartus umpalambi' toe' salama'na mating.
45016024	[Kuhannuang mana' pa'kalemunna Puang Yesus Kristus la tontong mamposolai lolokoa'. Aming.]
45016025	Dipudi Puang Alataala! Dianto ang ma'kuasa umpamatohoa' kapampetahpa'ammu, solasohongku, situhu' Kaheba Mapia ang si kupepainsangnging didiona Puang Yesus Kristus. Inde Kaheba Mapia ang kupepainsangnging, dianto pahtuyunna Puang Alataala ang masae dai nainsang hupatau.
45016026	Ampo' dinoa napalanda'mi Puang Alataala yaling di suha' ang nauki' ingkänna nabi dolu, anna dipepainsangnging pano di ingkänna hupatau, situhu' pahentana Puang Alataala ang tuho sapano-panona, anna malai ingkänna tau mampetahpa' anna untuhu'i Puang Alataala.
45016027	Dianto Dehata ang ungnginsang asang ingkänna ang aha, ang dai aha mansinnoaing! Kuhannuang la dipudi anna dipamatande yaling di sanganna Puang Yesus Kristus lambi' sapano-panona. Aming!
46001001	-
46001002	Pano di ingkänna to mampetahpa' di hao di Korintus, ang napillei Puang Alataala mendahi petauanna. Puhamokoa' napatani yaling di kasikenteammu sibaha Kristus Yesus, dioa' sibahakoa' ingkänna tau di umba-umba naonge ang metamba dai' di Puang Yesus Kristus, Dehatanta, anna ang sika napodehata toe'. Hao mai di Paulus, sibahaang solasohonta ta Sostenes. Nasuhung anna kuuki' inde suha' mating, aka' naängkä'ä' Puang Alataala mendahi rasulna Kristus Yesus situhu' pangngelo'na.
46001003	Salama'ku mating. Ke la malai Puang Alataala Ambetaa' sibaha Dehatanta Puang Yesus Kristus la umbehekoa' anna namana' kamasahkeang sibaha kamasannangang.
46001004	Oa' solasohong, puhamokoa' nabehe Puang Alataala aka' mana' pa'kalemunna yaling di kasikenteammu sibaha Kristus Yesus. Dianto anna si ma'kuhhu'sumanga' loloä'.
46001005	Yaling yato di kasikenteammu sibaha Puang Yesus Kristus, puhamokoa' nabea ingkänna ang umpahallu: noanna tau yaling di jumaa' ang manähäng ma'ho'ba, noa tunne' tau ang punno kapainsangang.
46001006	Dahi maleso dioatee inang matoto' kapampetahpa'ammu pano yato di Kaheba Mapia didiona Kristus ang kipepainsangnging mating,
46001007	lambi' dang pole' aha ungkalala'i behe, ampo' diare' puhamokoa' nabea kakuasaang Inaha Masero ang la manduluikoa' umbabe ingkänna hupanna pengkähängang di mendehatanna, lella' yato ungngempei kasuleanna sumule Puang Yesus Kristus, Dehatanta.
46001008	La napamatohokoa' lambi' katämpä'anna lino anna malai dai la aha ang mansallakoa' ke lambi'mi allo kasuleanna Puang Yesus Kristus.
46001009	Natambaimokoa' Puang Alataala mendahi mesa sibaha Änä'na, Puang Yesus Kristus, Dehatanta, anna tainsang taoatee, yato ang nadandi inang la napasundung.
46001010	Oa' solasohong, yaling di kakuasaang ang nabeaä' Puang Yesus Kristus, kupalau anna malakoa' mesa inaha. Daumpaaha kasibehtaang, ampo' diare' mesa inahakoa' yaling di ingkänna pahtuyummu anna pihki'mua'.
46001011	Nasuhung anna ma'kara noaä' indee, solasohong, aka' napainsangngiä' solasohonna ta Kloe naoatee aha are' kasibehta-behtaang di alla'-alla'mua'.
46001012	Ang kupelele aha yaling di alla'-alla'mu ang mangngoatee, "To pentindo'naä' kodi' Paulus." Anna aha piha ang mangngoatee, "To pentindo'naä' kodi' Apolos." Aha tuke' piha ang mangngoatee, "To pentindo'naä' kodi' Petrus. " Anna noa toi aha tuke' piha ang mangngoatee, "Supung kodi' Kristus ang kupentindo'i."
46001013	La mahasaraka ke dio siangnga' to pentindo'na Kristus la tibahe-bahe? Kodi'raka ko ang mate yaho di kayu sitambeng umbaya' dosammu? Bahtu' ungngoarakatee nasuhung ditero'koa' aka' anna malai mendahi to pentindo'ku?
46001014	Setonganna kusanga kehongko'ä' aka' damamokoa' aha kutero', supung ta Krispus anna ta Gayus,
46001015	dahi dai aha ang la mala mangngoatee, "Natero'ä' Paulus aka' pemala la mendahiä' to pentindo'na."
46001016	(O' io, ahake' ta Stefanus sanghapui ang kutero'. Ampo' sehalinnaii dai kukalehai ke ahai tau senga' ang kutero'.)
46001017	Naängkä'ä' Kristus mendahi pesuona, dai aka' anna malaä' untero' tau. Ampo' nasuoä' umbaha Kaheba Mapia. Ponna ke kupepainsangnging inde Kaheba Mapia, tadia kamanähängangku ang si kupake ma'kara, anna dai aha arang tau ang la mampetahpa' supung aka' kamanähängangku, lambi' dai sika ungnginsang kakuasaanna Kristus naonge mate yaho di kayu sitambeng.
46001018	Kaheba ang kipepainsangnging dianto kamateanna Puang Yesus Kristus yaho di kayu sitambeng ang umbaya' dosanna hupatau. Ponna ke nahingngii yato tau ang la lupano di nahaka inde kaheba, ya' la nasanga pa'karanna to maho. Ampo' pano di kita' ang puha nalahpa' Puang Alataala di hao mai di tahungkunna dosanta, ke tahingngii yato kaheba, ya' la tasangaa' kita' kakuasaanna Puang Alataala.
46001019	Aka' tiuki' yaling di Suha' Maserona naoatee, "La kupa'dai kakeaka'anna hupatau, anna pahtuyu kamanähänganna la kutallangngi."
46001020	Aka kunanna to manähäng? Aka kunanna to pampakuhu ada'na to Yahudi? Aka kunanna tau ang diangka' manähäng ma'kara? Aka' di olona Puang Alataala yato kamanähängang mentolinona katomahoang kaleetee'.
46001021	Aka' moi manähäng liu hupatau, dai aha ang la mala ungnginsang Puang Alataala ungngolai yato kamanähänganna. Aka' situhu' kakeaka'anna Puang Alataala, nabohtu naoatee menna-menna ang mampetahpa' pano di Kaheba Mapia la nalahpa' di hao mai di tahungkunna dosanna, moinnakato inde kaheba anna si nasangaii tau ang dai mampetahpa': "tula'na to maho."
46001022	Yato to Yahudi dai naaku mampetahpa' ke dai dipaitai tanda ang mepusa'-pusa'. Anna yatone' to Yunani, daine' naaku mampetahpa' ke dai dipainsangngi ungngolai kamanähängang di mentolinona.
46001023	Dahi ponna ke kipepainsangnging kaheba didiona Kristus ang mate yaho di kayu sitambeng, ya' daine' naaku napetahpa' yato to Yahudi, anna yatone' tau ang tadia to Yahudi naangka' nei' pa'karanna to maho.
46001024	Ampo' inang aha tau ang natambai Puang Alataala mendahi petauanna, moi to Yahudi, noa tunne' tau ang tadia to Yahudi. Tahpana inde mai tau unghingngi yato Kaheba Mapia anna mampetahpa' pano di Kristus, ya' sika ungnginsammi kakuasaanna anna kakeaka'anna Puang Alataala.
46001025	Aka' pahtuyunna Puang Alataala, ang nasangai to lino "katomahoang," setonganna manähäng puha nei' andana kamanähänganna to lino. Noa tunne' yato pembabena Puang Alataala, ang nasangai to lino "kamalammaang," setonganna ma'kuasa puha nei' andana kakuasaanna to lino.
46001026	Oa' solasohong, kalehaiia' katuhoammu naonge dakangkoa' natambai Puang Alataala mendahi petauanna: daia' mai'di ang diangka' manähäng, bahtu' ang ma'kuasa, bahtu' ang dipakeangka' di olona hupatau.
46001027	Ampo' naangka'i Puang Alataala umpillei tau ang nasangane' to lino "to maho," anna malai masili yato tau ang si unsanga kalaena "to manähäng." Noa tunne' umpillei tau ang malamma anna malai masili yato tau ang si unsanga kalaena matoho.
46001028	Puang Alataala umpillei tau ang dai keangka' naita solana, ang diangka' dai kekuna anna dikahiri', anna malai maleso dioatee yato ingkänna ang napakeangka' to lino setonganna daine' kekuna.
46001029	Dahi dianto anna dai aha tau ang la mala malängkä' inaha di olona. Dai aha ang la mala mangngoatee, "Aka' kamanähängangku lambi' napilleiä' Puang Alataala."
46001030	Ampo' supung aka' Puang Alataala lambi' sikenteingkea' Kristus. Ungngolai Kristus tainsang kakeaka'anna Puang Alataala. Dianto ang mampamarohoingkea' di olona Puang Alataala anna mampasenga'ingkea' mendahi petauanna. Noa tunne' napakahaoingkea' di hao mai di ingkänna kakarakeang.
46001031	Dahi, situhu' ang tiuki' yaling di Suha' Masero, "Menna-menna ang pemala male'de, pahallu sika umpokale'de yato ang puha nababe Dehata."
46002001	Oa' solasohong, naonge anna matingngä' di bohtomu kupainsangngikoa' yato kaheba ang sule yaho mai di Puang Alataala, dai kutula' mating situhu' kamanähängangku bahtu' dioatee kuse'de'koa'.
46002002	Aka' yaling di inahangku puha kubohtu donetoo kuoatee, ponna ke ditimmä', supung ang la kutula' dianto Puang Yesus, To Dilanti' la Mepasalama', ang mate yaho di kayu sitambeng.
46002003	Donetoo anna lambi'ä' mating, ya' malammaä' anna sikalalla'ä' mahea'.
46002004	Anna yato kaheba ang kupainsangngikoa' mating, dai kupepainsangnging sitonda kamanähängang anna datoukoa' aha kuse'de'. Ampo' kakuasaannaete' Inaha Masero lambi' ungnginsammi ungngoatee tahpa si'daetee' yato kaheba ang kubaha mating.
46002005	Dahi nasuhung anna umpetahpa'ia' yato kaheba, tadia aka' kakeaka'anna hupatau, ampo' aka' kakuasaanna Puang Alataala.
46002006	Ampo' moinnakato noa, ke yalingngang di alla'na tau ang matamang kapampetahpa'anna pano di Puang Yesus Kristus, ya' si ma'tula'ang umpake kara kakeaka'ang. Ampo' yato kakeaka'angki' tadia kakeaka'ang ang si napake to karake yaling di lino, bahtu' dioatee kakeaka'anna to pambahananna to lino, aka' yato ingkännaii la tallang.
46002007	Yato ang kipepainsangnging dianto kakeaka'ang ang sule yaho mai di Puang Alataala, ang puha napahtuyu anna malaingkea' mangngala taha yaling di kamatandeanna. Inde pahtuyunna dake' nainsang tau dolu, moinnakato anna napopahtuyuming Puang Alataala naonge anna dake' napapia inde lino.
46002008	To ma'pahenta yaling di lino dai ungnginsang inde pahtuyunna Puang Alataala. Aka' ponna ke la nainsammi, ya' tantu anna daete' la untoke' Dehatanta ang matande dai' di kayu sitambeng.
46002009	Ampo' inang aha tiuki' yaling di Suha' Masero naoatee, "Pano di tau ang ma'kalemu dai' di Puang Alataala, puha napatokaing ang mahahsa', ang dake' aha naita bahtu' nahingngi hupatau anna dake' aha mentama di pihki'na."
46002010	Ampo' tainsangnga' kita' inde pahtuyunna Puang Alataala, aka' puhamingkea' kita' napainsangngi ungngolai kakuasaanna Inaha Maserona. Inde Inaha Masero umpahehsa ingkänna-ingkänna siamo, moi pahtuyunna Puang Alataala ang dake' nainsang hupatau.
46002011	Aka' sinnoanna tau, supung kalaena ang ungnginsang ihsi inahanna, noa tunne' supung Inaha Masero ang ungnginsang ihsi inahanna Puang Alataala.
46002012	Daingkea' aha untahimbo pepaturu ang situhu' pihki'na to lino, ampo' ang tatahimbo dianto Inaha Maserona Puang Alataala anna malaingkea' ungnginsang yato ingkänna ang puha nabeaingkea' yaling di mana' pa'kalemunna.
46002013	Dahi ponna ke kipepainsangnging yato Kaheba Mapia, dai kikamanähängngi sinnoa kakeaka'anna to lino, ampo' kara ang si kipake sule yaho mai di Inaha Masero, kipakaleso didiona kaha-kaha mendehatanna umpake kara mendehatanna.
46002014	Tau ang dai ungnginsang Puang Alataala dai si umpetahpa' inde pepakuhu ang sule yaho mai di Inaha Maserona Puang Alataala, ampo' si nasanga nei' pa'karanna to maho. Aka' tau ang hali untahimbo Inaha Masero, dianto supu ang la mala ungnginsang yato ang natula' Inaha Masero.
46002015	Kita' ang hali untahimbo Inaha Masero umpähäng ingkänna hupanna kaha-kaha, lambi' tainsang umpasisenga' ang mahasa anna ang tahuhu. Ampo' yatone' tau ang dai ungnginsang Puang Alataala, datoi la mala ungnginsang yato aka ang yaling di inahanta.
46002016	Aka' aha tiuki' yaling di Suha' Masero naoatee, "Dai aha tau ang la mala ungnginsang pihki'na Dehata; dai aha ang la mala mambea pepakaenga' dai'." Ampo' pano di kita', puha nabeaingkea' Puang Alataala pihki' ang sinnoa pihki'na Kristus.
46003001	Oa' solasohong, naonge anna sibahaingkea' diting dakoa' mala kupa'karai sinnoa tau ang puhang untahimbo Inaha Masero. Donetoo kupa'karaikoa' sihapang tau ang untuhu'ike' pampemala di mentolinona, aka' donetoo dake' matama kapampetahpa'ammu, sinnoakangkoa' änä' malea yaling di kapampetahpa'ang.
46003002	Änä' ang sumusuke' dai si dibea andeang kahha'. Noa tumokoa' dio, donetoo kupakuhukoa' pepakuhu ang sihatang tau ang dake' matama kapampetahpa'anna, aka' daia' umbela untahimbo pepakuhu ang matama. Anna moi dinoa dake'a' mala untahimbo,
46003003	aka' untuhu'ikangkoa' pampemala karakemu. Aka' ponna ma'kasuehekoa' anna sibehta-behta, ya' maleso dioatee untuhu'i si'dakoa' pampemala karakemu sinnoa tau ang dake' ungnginsang Puang Alataala.
46003004	Aha di alla'mua' ang si mangngoatee, "To pentindo'naä' kodi' Paulus." Anna tau senga' naoane'tee, "Kukärä'i puhane' Apolos." Pembabe ang noa indee sihatang tau ang dake' ungnginsang Puang Alataala.
46003005	Kami' ta Apolos, ya' sabua'na kaleang kami' Puang Alataala ang nasuo mantehtekoa' anna malakoa' mampetahpa' pano di Puang Yesus. Kikähäng yato kähängang ang puha napadurungngiang Puang Alataala.
46003006	Kodi' ang mangngambo', Apolos ang mambayai, ampo' Puang Alataalaete'ne' ang mampalobo', tadia kami'.
46003007	Yato tau ang mangngambo' anna yato ang mambayai daine' pahallu liu. Ang handang pahallu, dianto Puang Alataala aka' dianto ang mampalobo'.
46003008	Tau ang mangngambo' anna tau ang mambayai sinnoa siang pahtuyunna. Anna sahing la untahimbo sahona situhu' pengkähänganna.
46003009	Kami'mitoo sihapang mesa kombongang to pobela' ang napotau Puang Alataala, anna dioa'-dio, solasohong, sihapangkoa' dio bela'na. Mala toukoa' dipasihapang dasanna Puang Alataala.
46003010	Aka' mana' pa'kalemunna Puang Alataala lambi' naängkä'ä' mendahi rasulna, to handang dolu umbahaingkoa' Kaheba Mapia. Malaä' dipasihapang mesa to pampake'de' dasang ang manähäng, ang hali umpake'de' busung di hahona batu. Anna tau senga' ang umpatulu' yato pengkähängangku umpake'de' yato dasang yaho di busung. Ampo' ingkänna tau ang mengkähäng yato di dasang pahallu la umpihki' liu yato pengkähänganna anna malai mahasa liu.
46003011	Supung ke mampetahpa'i tau pano di Puang Yesus anna malai mendahi petauanna Puang Alataala. Mala dioatee Puang Yesus Kristus dianto yato batu ang natanang Puang Alataala ang naongei dipampake'de'i yato dasang, dai aha senga'na.
46003012	Ponna ke ahai to pengkähänna Puang Alataala ang mahasa pengkähänganna, ya' mala dipasihapang mesa tau ang umpake'de' dasang umpake ma'kahupa-hupa aka-aka ang mapia, hapanganna: bulahang, pera' anna batu masu'li'. Anna ponna ke ahai to pengkähänna Puang Alataala ang dai mahasa pengkähänganna, ya' malane' dipasihapang mesa tau ang umpake'de' dasang umpake ma'kahupa-hupa aka-aka ang dai mapia liu, hapanganna: kayu, päräng anna lora.
46003013	Dahi ponna ke naämpu'ii api yato dasang, ya' la landa' pole' aka yato ang dipake mampake'de' ang mahasa anna ang tahuhu, aka' yato ang mahasa la tontong, ampo' yatone' ang tahuhu la mämpu' nei'. Noa tunne' pengkähänna yato ingkänna petauanna Dehata la landa' pole' ke sumuleng Puang Yesus, aka' di allo yatoo la napahehsa Dehata pengkähänna ingkänna tau: la mahasaraka, daraka.
46003014	Ponna ke malai tontong yato pengkähänna mesa tau, ke puhang ungngolai pampahehsaanna Dehata, ya' la untahimbo sahona.
46003015	Ampo' ponna ke dai tontong yato pengkähänna ke puhang napahehsa Dehata, ya' la huki nei'. Bahtuanna kalaena la dilahpa' di hao mai di tahungkunna dosanna, ampo' daine' la disahoi. Anna mala nei' dipasihapang tau ang naämpu'i api dasanna: ingkänna porehana pa'da, ampo' kalaena nei' salama'.
46003016	Darakaa' dio ungnginsang ungngoatee sihapangkoa' Dasanna Puang Alataala? Bahtu' Inaha Maserona Puang Alataala tohho yaling di alla'-alla'mu?
46003017	Tau ang ungkarakei inde Dasang Ada'na la nakarakei toe' Puang Alataala. Aka' yato Dasang Ada'na masero, anna diongnga'too yato Dasang.
46003018	Daa umbulitu' kalaemua'. Ponna ke ahai di alla'mu tau ang unsanga kalaena manähäng situhu' pangngitanna to lino, ya' pahallu la mentomaho di olona hupatau anna malai mendahi manähäng si'da-si'da di olona Puang Alataala.
46003019	Aka' yato ang nasangai hupatau kamanähängang setonganna katomahoangngete' di olona Puang Alataala. Aha tiuki' yaling di Suha' Maserona naoatee, "Tau ang unsanga kalaena keaka' anna manähäng, la napatinaho Puang Alataala yaling di kamanähänganna toboe'."
46003020	Anna aha toi tiuki' naoatee, "Nainsammi Puang Alataala pihki'na to manähäng, naoatee dai aha kunanna."
46003021	Dahia', solasohong, daa umpokale'dei ke untindo'ikoa' supu mesa tau ang ma'tantu, aka' ingkänna aka-aka ang umpahallu, puhamokoa' nabea Puang Alataala mendahi ampuammu:
46003022	Apolos, Petrus anna kodi', puhamokoa' nabea Puang Alataala anna malai kiduluikoa'. Puhamokoa' nabea katuhoang bakahu anna nalahpa'koa' di hao mai di kamateang ang sapano-panona. Ingkänna ang aha yaling inde di lino, ingkänna ang dahi dinoa, moi ang la dahi di allo-allo ang la sule, naäto' asang anna la mahasa pano di dioa'. Ingkänna aka-aka puha nabeakoa' mendahi ampuammu.
46003023	Anna dioa'-dio ampuannamokoa' Kristus, anna Kristus dianto ampuanna Puang Alataala.
46004001	Pano di kami' ang mendahi to pambahanammu, pahallukoa' unsangaang sabua'na Kristus ang nasuo umpakalesoing kahebana Puang Alataala, yato ang dake' aha nahingngi to lino.
46004002	To disuo pahallu tuhu'-tuhu'ang liu umpembabeing pangngelo'na yato ang mansuo.
46004003	Dahi ponna ke ahai di alla'mu ang pemala unsalla pengkähängangku, ya' dai maaka di kodi'. Moi menna ang mansallaä' dai maaka. Kodi'-kodi', dai si kupihki' mahasaraka pengkähängangku, daraka.
46004004	Yaling di inahangku kusa'ding mapia lambi' kuinsang kuoatee dai aha kubabe ang sala. Ampo' tadia yato inahangku ang mampamarohoä'. Aka' ang la mampahehsaä' anna mambohtu, setonganna Dehataetee'.
46004005	Dahi, solasohong, daa umpahehsa pengkähänganna solamu ungngoatee bahtu' la mahasaraka, daraka. Empeike' kasuleanna Puang Yesus, aka' Dianto ang la umpalanda' asang ingkänna ang tibuni tama di kamalillingang. La umpalanda' ingkänna pahtuyunna inahanna hupatau. Anna ke donentoo mane la napudii Puang Alataala ingkänna yato ang sihatang dipudi.
46004006	Oa' solasohong, inde kaha-kaha ang mane kuuki' nahoaang ta Apolos. Kami' inde kiderua kupohapangang anna malakoa' kupaturu untuhu'i pahenta ang tiuki' andana umpakeangka' arangkoa' to pambahanammu la'bi andana ang sihatang. Pahtuyungku dianto anna dai aha di alla'mu ang la malängkä' inaha lambi' ungngoatee, "Di kodi'na kodi', to pentindo'naä' ta Anu."
46004007	Unsangarakaa' kalaemu londo puha nei' andana tau senga'? Pihki'i, ingkänna ang aha pano di kalaemu, nabea asangkoa' Puang Alataala. Dahi, ponna ke inang napanoai, ya' akana malängkä'ia' inahammu?
46004008	Unsangaa' dang aha ang ungkalala'i? Bahtu' umpihki'rakato ungngoate sihoang kamatoto'anna kapampetahpa'ammu dai' di Dehata? Lambi' umpakeangka'koa' kalaemu sihapang tomaraya ang dai pahallu kidului. Ya' la mahasa si'da ke la pake malai mendahikoa' tomaraya, aka' ponna ke noai, ya' la malamingkea' ma'pahenta sibaha-baha.
46004009	Ampo' daang kami' aha mentomaraya, aka' situhu' pihki'ku, setonganna kami' ang mendahi rasul inang napabeiang Puang Alataala mendihoi'ang liu di olona hupatau. Didahhaang sinnoa to ditahungkung mate ang si napakauho-uho tau mai'di. Mengeang nahele ihsinna lino, moi hupatau, noa tunne' malaeka'.
46004010	Yato tau mai'di si nasangaang to maho aka' kipepainsangnging yato kahebana Kristus, ampo' dioa'-dio si unsangaa' kalaemu keaka' yaling di Kristus! Kami' diangka'ang malamma, ampo' dioa'-dio unsangangnga' kapampetahpa'ammu matoto'mi! Dioa' napakeangka' hupatau, ampo' kami'-kami' napakauho-uhoang.
46004011	Lambi' dinoa dai kanna' andeangki', enu'ki', porehaki'. Si dipohetong loloang. Anna dai aha ongeangki' tohho.
46004012	Si mengkähäng kahha'ang umpake tobouang kami' teyyeki'. Ponna ke ahai ang mantändoang, ya' kibala' kipalauing behe. Anna ponna ke ahai ang mandahhaang, ya' sa'bara' tomande'ang.
46004013	Noa toi ponna ke ahai ang mangkeaha'iang, ya' si kitimba' malunä'. Lambi' dinoa si naindä'-indä'ang to lino, si napasihapangngang supu oyo kalane.
46004014	Oa' solasohong, nasuhung anna kuuki'i noa indee tadia anna malakoa' kupakasili. Ampo' diare' anna malakoa' kukambahoing sihapang änä' ang kupakamaya.
46004015	Aka' moinnakato anna ma'sa'bu-sa'bui tuangkuhummu ang la mala mantehtekoa' mentindo' pano di Kristus, ampo' supung kodi' ang sihatang umpoambe, aka' kodi' ang handang dolu umbahaingkoa' yato Kaheba Mapia lambi' mampetahpa'koa' pano di Kristus Yesus.
46004016	Dianto anna kupalau si'da-si'dai la untindo' manahpa pembabeku.
46004017	Dahi dianto anna kuangka'ing unsuo ta Timotius mating la napellambi'ikoa'. Inde ta Timotius kupasihapang änä' ang kupakamaya, mesa tau ang tuhu'-tuhu'ang yaling di pengkähänganna Dehata. Ponna ke lambi'mi mating, ya' la napakalehakoa' umba kupanoa untindo'i Kristus Yesus, ang situhu' yato ang si kupepakuhuing di umba-umba naongei.
46004018	Kuinsammi aha di alla'mu ang malängkä' inaha lambi' unsangaa' damä' bahani la kupellambi'ikoa'.
46004019	Ampo' inang la baha' matingngä' ke naelo'i Dehata. Doneke'too mane kuitai pole' aka ang la nababe yato tau ang si mayahoang tula'na. La kuita ke inang ma'kuasa si'dai, bahtu' to pa'kara-kara kaleraka.
46004020	Aka' ke tuhoi tau yaling di Kapahentaanna Puang Alataala, ya' dai la tandaang yaling yato supu di tula'na, ampo' la tandaang aka' landa'mi kakuasaanna Puang Alataala yaling di pembabenaii.
46004021	Ponna ke matingngä' anna la tontong loloi pembabemu, ya' la umbahaä' petahungkung anna kara kahha'. Ampo' ke mahasang pembabemu, ya' la malunä'ä' anna ma'kalemu mating. Dahi umba kahang ang ungkärä'i puha?
46005001	Pusa'ä' kupelele yato babemua' ang tasampa' liu. Ang naoatee, aha are' tau yaling yato di jumaa'mu ang umpobahine pohona. Aka' moi tau ang dai mampetahpa' anna dai si nababe ang karake liu noa yatoo.
46005002	Ampo' dioa'-dio, moinnakato anna napanoai solamu, ya' malängkä'ke' inahammu. Akana daia' mapi'di' inahammu unsohso yato pembabena? Sihatang ke la umpasohongngia' yato tau yaling mai di alla'-alla'mu.
46005003	-
46005004	Moinnakato anna sikahaoangngingkea', ampo' diting inahangku lambi' malakoa' kupahenta. Dahi yaling di kakuasaang ang hali nabeaä' Puang Yesus Kristus, puha kubohtu kuoatee pahallu ditahungkung yato tau. Ponna ke ma'himpummokoa', kalehaii diting inahangku. Dahi kupalau mating yaling di sanganna Puang Yesus Kristus
46005005	dianto la umbeho inde tau pano di Pongkahana setang, bahtuanna dai la umpabei ma'himpung sibaha-bahakoa'. Panoaia' anna ullambi'i tahungkung pano di kalaena anna malai salama' sungnga'na ke lambi'mi allo kasuleanna Dehata.
46005006	Akana palla'rakoa' dio malängkä' inahammu umpabei yato tau lella' napanoa yatoo? Aha karanna to baha' ang naoatee, "Sampi'du' supu bibi' roti anna malang umpabängkä' samai tahpung." Bahtuanna: mesa tau ang madosa mala ungkarakei kamesaanna samai solana.
46005007	Sinnoa to Yahudi, ke lambi'mi tempona Pa'rame-rameang Paska, si umpasohong samai bibi' roti ang aha yaling di dasannaii, mane untunui dombana ang la mendahi pesulänna. Noa tumokoa' dio, pahallua' umpasohong yato to madosa yaling mai di alla'-alla'mua' anna malakoa' tontong masero, aka' inang maserokoa' yaling di Kristus ang tapasihapang domba Paska aka' mate nasulängngiingkea'.
46005008	Dahi, solasohong, tatibei yato bibi' roti, dianto yato pembabe karaketa ang dolu anna la umpenombaiingkea' Puang Alataala sitonda sangkalebu inaha ang maroho di olona.
46005009	Yaling yato di suha' ang kupapebaha mating dolu, kulahangkoa' ma'sola-sola sibaha tau ang si membabe tasampa'.
46005010	Ampo' daete' kuoatee anna la damokoa' ma'sola-sola sibaha tau ang dake' ungnginsang Puang Alataala ang si membabe tasampa', ang so'bäng karake, ang si ma'bulitu' anna menomba pano di tau-tau. Aka' ponna la kulahangkoa' ma'sola-sola sibaha tau ang noa, ya' la pahallukoa' umpellei inde lino.
46005011	Bahtuanna yato pangnguki'ku dianto: daa umpa'sola-sola sibaha tau ang unsanga kalaena to mampetahpa' pano di Puang Yesus, ampo' setonganna yato tau si membabe tasampa', si so'bäng karake, si umpenombai tau-tau, si untändoi solana, si umpamalango kalaena, bahtu' si ma'bulitu'. Moi poro la mande sibaha tau ang noa indee, ya' dai mala!
46005012	-
46005013	Pano di tau ang tadia to Sahani, tadia kodi' ang la umpahehsa pembabenaii. Puang Alataalaetee' ang la mantahungkung. Ampo' kalaemua' ang la pahallu untahungkung yato santosahanimmu ang sala babena. Dahi situhu' yato ang tiuki' yaling di Suha' Masero naoatee, "Pasohongngi yato to membabe karake yaling mai di alla'-alla'mu."
46006001	Ponna ke ahai kaha-kaha ang pahallu dipahehsa, ya' akana la umbahae dio pano di to pambohtu kaha-kaha ang dai mampetahpa' pano di Puang Yesus? Akana daia' umbaha pano di solamu to mampetahpa' ang la mala mambohtu?
46006002	Darakaa' dio ungnginsang, solasohong, la sule tempona ang la taongeia', kita' ang napasenga' Puang Alataala mendahi petauanna, la umpahehsa ihsinna lino. Dahi ke la umpahehsakoa' ihsinna lino dako', ya' inang la malakoa' umbohtu kaha-kahanna solamu dinoa.
46006003	Daia' ungnginsang, kita' to mampetahpa' la umpahehsa malaeka'. Dahi inang la malakoa' umbohtu kaha-kahanna solamu yaling inde di lino.
46006004	Ponna ke ahai kasibehta-behtaang di alla'-alla'mu, ya' aka boi anna umpadiolonai to pambohtu kaha-kaha ang tadia santosahaninta, ang dai aha kakuasaanna yaling di jumaa'?
46006005	Nasuhung anna ma'tula'ä' noa indee anna malakoa' masili. Darakae' aha moi poro mesa di alla'-alla'mu ang la mala umbohtu kaha-kahanna solamu yaling di jumaa'?
46006006	Dahi akana bilang ahae' nei' to mampetahpa' ang unsalla solana to mampetahpa' di hao di olona tau ang dai mampetahpa'?
46006007	Dinoa daia' pahallu tapihki' yato tau ang umbaha kaha-kahanna pano di tau di aneang. Moi ke la ahai kaha-kaha di alla'-alla'mu, ya' ahana inang sundummi mepakasilinna. Anna tandaammi dioatee dakoa' membabe ang sihatang to pentindo'na Puang Yesus. Ponna ke ahai ang mambulitu'koa' bahtu' unghukiangkoa', ya' pabeii napanoa. Daa umbahai pano di to pambohtu kaha-kaha; dotanne' nabulitu'koa'.
46006008	Ampo' bilang diorea' dio ang unghukiang anna umbulitu'koa' moi solamu to mampetahpa'.
46006009	Darakaa' dio ungnginsang, solasohong, ungngoatee tau ang si membabe tasampa' dai la mentama di Kapahentaanna Puang Alataala? Daumpabei kalaemua' nabulitu' setang. Aka' tau ang si membabe tasampa', tau ang umpenombai tau-tau, tau ang si ungngindä'-indä' pa'bannetauang, noa tunne' muane ang umpobahine sammuanena anna bahine ang umpomuane sambahinena,
46006010	to paboko, to so'bäng karake, to pa'malango-lango, tau ang si untändo solana, to pa'bulitu', ingkänna tau ang noa dai la mendahi petauanna Puang Alataala yaling di Kapahentaanna.
46006011	Naonge dolui ahakoa' ang sinnoa inde mai tau, ampo' dinoa dosammu puhang nabasei Puang Alataala sibaha naangka'koa' maroho di olona lambi' mendahimokoa' petauanna. Napanoa Puang Alataala aka' kasikenteammua' sibaha Puang Yesus Kristus ungngolai kakuasaanna Inaha Maserona.
46006012	Aha ang si mangngoatee, "Aka' nalahpa'ingkea' di hao mai di tahungkunna dosanta, ya' malaingkea' umbabe moi aka." Moinnakato anna tahpa'i yatoo, ampo' kutimba' kuoatee: Ponna ke tababe moi aka, ya' la aha ang tababe ang dai la mahasa pano di kalaeta. Bahtu' dioatee: Mala kubabe ang kuelo'i, ampo' dai kuaku la naposabua'ä' yato ang kubabe.
46006013	Si ungngoaa'tee, "Aha andeang ang la mala dipatama di kompeng; aha kompeng ang la dipampatamai andeang," lambi' si umpihki' ungngoatee, "Mala tababe moi aka, aka' di allo-allo ang la sule la napa'dai asang ingkänna yatoo Puang Alataala." Unsanga si'darakaa' dio ungngoatee dai maaka yato ang tababe yaling di bätäng kalaeta? Unsangarakaa'to Puang Alataala nabeakoa' bätäng kalae anna malai umpake membabe ang tasampa' sibaha bahine ang tadia bahinemu? Napapia Dehata bätäng kalaeta anna malaingkea' umpasundung pangngelo'na, aka' dianto Kalaena ang napapiaing.
46006014	Anna inde bätäng kalaeta la napatuho sumule Puang Alataala ungngolai kakuasaanna, sinnoa puha umpatuho sumule Dehatanta.
46006015	Darakaa' dio ungnginsang, solasohong, ungngoatee bätäng kalaemua' dianto baheang bätäng kalaena Kristus? Dahi la mahasaraka ke tapakei inde bätäng kalaeta, ang naampui Kristus, yaling membabe ang tasampa' sibaha mesa pahsundala'? Inang dai!
46006016	Darakaa' dio ungnginsang ungngoatee tau ang sibaha pahsundala' mendahi mesa sibaha? Aka' aha tiuki' yaling di Suha' Masero naoatee, "To sipobahine mendahi mesa."
46006017	Ampo' tau ang sikente Dehata mendahi mesa inaha sibaha.
46006018	Pakahaoi pembabe tasampa', solasohong! Aka' dai aha dosa senga' ang ungkarakei katuhoanta ang noa inde pembabe tasampa'. Aka' ke ungngindä'-indä'o pa'bannetauang, ya' dianto yato dosa pano di bätäng kalaemu.
46006019	Darakaa' dio ungnginsang, solasohong, ungngoatee bätäng kalaemu dianto mesa dasanna Inaha Masero ang tohho yaling di inahammu? Inde Inaha Masero, Kalaena Puang Alataala mambeakoa'. Dakoa' ungngampui katuhoang kalaemu,
46006020	ampo' naallikoa' Puang Alataala masuli'. Dianto anna pahallukoa' umbabe ang sihatang yaling di bätäng kalaemu ang la umpakeangka' Puang Alataala.
46007001	Dinoa pemalaä' untimba' yato pekutanammu ang yaling yato di suha'mu ang umpapebahaingkä'. Ya' inang tahpa'ete' la mahasa ke dai tau siala.
46007002	Ampo' di kodi'na kodi', dotanne' mesa boi muane la kebahine anna mesa boi bahine la kemuane, andana ahai tau ang la membabe tasampa', sinnoa yato ang pemmai'ding dahi.
46007003	Dai sihatang ponna muane dai umpabei bahinena sibaha matindo, bahtu' ponna bahine dai umpabei muanena. Sahing pahallu umpasundung kabiasaanna yato kasialaang pano di sangkolunna.
46007004	Bätäng kalaena bahine tadia ampuang kalaena kale, ampo' naampui toe' muanena. Noa tunne' bätäng kalaena muane tadia ampuang kalaena kale, ampo' naampui toe' bahinena.
46007005	Dahi daa ungkalapai sangkolummu yaling inde di kasikenteanna muane anna bahine. Supung malakoa' dai sibaha matindo ke puhaia' unsitula'i sibaha ungngoatee la umboli buke'a' sämpäi' anna malakoa' ma'sambayang sitonda sangkalebu inaha. Puhai yato tempo kapo'de', ya' la pahallukoa' sibaha matindo sumule anna dakoa' la mala nasändä'i setang umbabe ang tasampa' napobua' kapemalaammu ang masuhsa dikuasai.
46007006	Indee ang mane kutula' pihki' kalaeku, tadia pahenta.
46007007	Setonganna kusanga ang handang mahasa ke la malai ingkänna tau dai siala, noa kalaeku. Ampo' daingkea' sinnoa-noa. Piha tau nabea Puang Alataala behe kasialaang; piha tau nabea kakuasaaang la dai siala.
46007008	Pano di tau ang dai aha sangkolunna, moi ang dake' siala, noa tunne' ang mate sangkolunna, kuoatee dotanne' ke la malakoa' tontong dai mohapu, sinnoaä'.
46007009	Ampo' ke dai mala untähäng kapemalaammu, ya' dotanne' daka'koa' sangkolung. Aka' mahasa puha nei' ke sialai tau andana la nakuasaikoa' kapemalaammu, sinnoa api ang dai mala dipi'dei.
46007010	Panone' di tau ang inang sialang, aha inde pahenta yaho mai di Dehata, tadia pihki' kalaeku: dianto bahine dai mala untibe muanena.
46007011	Ampo' ke inang sitibeng, ya' mala tontong namesa, bahtu' mala siala sumule yato muanena. Noa tunne' muane dai mala untibe bahinena.
46007012	Panone' di tau senga', pehingngii inde tula'ku, moinnakato anna tadiai pahenta ang mebea Dehata. Ponna to mampetahpa' inang umpobahineng ang tadia to Sahani, ampo' inde bahinena pemala tontong sibaha-baha, ya' dai mala la sitibe.
46007013	Noa tunne' ponna to mampetahpa' inang umpomuaneng ang tadia to Sahani, ampo' inde muanena pemala tontong sibaha-baha, ya' dai mala la sitibe.
46007014	Aka' yato muane ang dai mampetahpa' dibeho dai' di Dehata aka' bahinena ang mampetahpa'. Noa tunne' yato bahine ang dai mampetahpa' dibeho dai' di Dehata aka' muanena. Ponna ke dai noa, ya' änä'mu dai la dipatani, ampo' setonganna puha dibeho dai' di Dehata anna dipatani aka' kapampetahpa'anna mesa to baha'na.
46007015	Ampo' yato tau ang dai mampetahpa' dai' di Dehata, ponna ke inang napemalai la sitibe, ya' pabeii le'ba'. Ponna ke noai, ya' yato sangkolunna ang mampetahpa' pano di Puang Yesus daine' tisangke' pano di kabiasaanna yato kasialaang, aka' natambaiingkea' Puang Alataala tuho dai sikalla-kalla.
46007016	Oa' bahine, pahallukoa' ungkalehai: yato muanemuii ang dai mampetahpa' umbai la mampetahpa' dako' aka' dioa'. Noa tunne' dioa' muane, yato bahinemuii ang dai mampetahpa' umbai la mampetahpa' dako' aka' dioa'.
46007017	Pano di simesa-mesa tau puha nabea Puang Alataala katuhoang ang senga'. Dahi pahallua' tontong yaling di katuhoammu ang inang aha, daa unsändä'i umbala'i. Dianto indee atohang ang si kupepakuhuing pano di mesa boi jumaa'.
46007018	Hapanganna to Yahudi, ke mampetahpa'mi pano di Puang Yesus, ya' dai pahallu ullahpa' katoyahudianna. Noa tunne' tau ang tadia to Yahudi, ke mampetahpa'mi pano di Puang Yesus, ya' dai pahallu ditille sinnoa to Yahudi.
46007019	Aka' di olona Puang Alataala, moi tau ditille, moi dai, ya' dai maaka. Ampo' ang kekuna, dianto untuhu'i tau pahentana Puang Alataala.
46007020	Ingkänna tau, moi umba noa katuhoanna naonge anna natambaii Puang Alataala mampetahpa' pano di Puang Yesus, ya' pahallu umpatontong katuhoanna ang aha.
46007021	Hapanganna dioa' ang sabua' naonge anna natambaikoa' Puang Alataala mampetahpa' pano di Puang Yesus, ya' daumpamapi'di'i inahammu ke tontongkoa' sabua'. (Ampo' ke la malai tau dai mensabua' lolo, ya' mahasa bouetee'.)
46007022	Moi tau sabua', moi tau beba', ya' sinnoa siang di olona Puang Alataala. Aka' sabua' ang natambai Puang Alataala mampetahpa' beba'mi dinoa di hao mai di dosanna ungngolai Kristus. Noa tunne' tau ang tadia sabua' ang natambai Puang Alataala, mendahing pole' sabua'na Kristus.
46007023	Puhamokoa' naalli Puang Alataala anna yato allimmua' puhang nabaya' masuli' liu. Daa umpabeii naposabua' lolokoa' pihki'na to lino.
46007024	Dahi solasohong, sinnoa ang kutula' langngena', aka' sikentemingkea' Puang Alataala, ya' pahalluingke tontong yaling di katuhoanta ang inang ahang naonge anna mampetahpa'ingke.
46007025	Pano di tau ang dake' siala, dai aha kutahimbo pahenta yaho mai di Dehata didionaii, ampo' aha pihki' kalaeku ang mala dipetahpa' aka' yaling di pa'kalemunna Dehata puha nabeaä' kakeaka'ang.
46007026	Noa indee pihki'ku: dinoa kita' to Sahani menge ungngoloi ma'kahupa-hupa kamadahhaang, lambi' kusanga dotanne' dai la tabala'i katuhoanta ang inang ahang.
46007027	Ponna ke inang ahang sangkolummu, ya' daa untibei. Ponna ke dakangko siala, ya' daunsiala.
46007028	Ampo' ke la sialakoa', ya' tadia toete' dosa. Supung kuoatee, tau ang sialang inang la aha kamasuhsaanna yaling inde di lino, anna pemalaä' ke la dakoa' nahoa kamasuhsaang.
46007029	Pahtuyungku, solasohong, dianto anna malaia' ungnginsang ungngoatee kapo'de' liu tempota yaling inde di lino, lambi' kasialaammu dai la mala mendahi pungngu' tannunna pihki'mu.
46007030	Moi kamasannangang, moi kamasuhsaang, moi kulle, ingkänna yatoo daasangngi aha mala ullondo pengkähänganna Dehata.
46007031	Tau ang menge umpeäng kapahalluanna yaling di katuhoanna, dai la mala dia lolo supu napihki'. Aka' inde lino sibaha ingkänna ihsinna mengeng la puha.
46007032	Ang kupemala, solasohong, dakoa' la naposabua' pihki'na katuhoang. Tau ang dai kebahine mala supu umpihki' pengkähängang di mendehatanna anna umba ang la napanoa umpamasannang Puang Yesus.
46007033	Ampo' yatone' tau ang kebahineng pahallu tunne' umpihki' kapahalluang di mentolinona anna umba noa umpamasannang bahinena,
46007034	lambi' pihki'na tipereduang. Noa tunne' bahine ang dang kemuane bahtu' ang dake' kemuane mala umpihki' supu pengkähängang di mendehatanna, lambi' la pemala supu tuho umpamasannang Dehata. Ampo' yatone' bahine ang kemuane pahallu tunne' umpihki' kapahalluang di mentolinona anna umba noa umpamasannang muanena.
46007035	Nasuhung anna ma'tula' noaä' indee, aka' pemalaä' kubeao ang la manduluikoa'. Daia' la kuaku tisangke'koa' pano di ma'kahupa-hupa atohang. Pemalaä' anna malaia' la umbabe lolo ang sihatang, anna malai dai la aha ang mangkalapaikoa' yaling untuhu'i Puang Yesus.
46007036	Hapanganna mesa tau ang pemala siala dohena aka' mapahhi' ungkuasai kapemalaanna bahtu' aka' tuhtuang matuang, ya' dai diangka' dosa. Malaete' siala.
46007037	Ampo' ke yalingngi di inahanna naoatee, "Dotanne' dä' kebahine," aka' nainsang ungkuasai kalaena anna dai aha mampahsa, ya' mahasa ke dai la siala.
46007038	Dahi pano di tau ang siala, inang mahasa ke nababei noa, anna yatone' tau ang dai siala, ya' mahasa puha.
46007039	Situhu' atohang kasialaang, mesa bahine ang kemuaneng tisangke' pano yato di muanena naonge anna tuhoke'. Ampo' ponna ke mateng yato muanena, ya' lahpa'mi pole' di hao mai yato di atohang kasialaang, lambi' mala siala tau senga', ahsala' inde muane ang napomuane to mampetahpa' toe'.
46007040	Ampo' la masannang puha nei' ke dai la siala sala. Dianto indee pihki'ku kale, ampo' moinnakato noa kusanga sihatang toe' ihsi Inahanna Puang Alataala.
46008001	Dinoa pemalaä' untula' yato andeang ang puha dipopenomba pano di dehata lino. Tahpa' yato ang ungnguki', yato ang naoatee, "Aha kapainsanganta ingkännaingkea' to Sahani." Ampo' aha di alla'-alla'mua' ang malängkä' inaha napobua' yato kapainsangammua'. Mahasa puha nei' ke la ungkalemuikoa' solamu sitonda kamahempo'ang inaha ang la umpamatoto' jumaa'.
46008002	Tau ang unsanga sundung kapainsanganna ampo' dai ma'kalemu, setonganna dake' kanna' yato ang nainsang.
46008003	Ampo' tau ang ma'kalemu si'da-si'da dai' di Puang Alataala, dianto ang nainsang Puang Alataala.
46008004	Dahi, didiona yato andeang ang puha dipopenomba pano di tau-tau, malaraka diande? Aka' yato kapainsanganta lambi' tainsang taoatee dai aha dehata ang tahpa' sehalinna Puang Alataala. Ingkänna tau-tau anna aka-aka senga' ang dipenombai yaling inde di lino, dehata loseng kaleetee'.
46008005	Inang aha ma'kahupa-hupa ang si napenombai hupatau, ang si disangai dehata lino, moi ang yaho di langi', noa toi ang dinne inde di lino.
46008006	Ampo' tainsangnga' kita' taoatee supung mesa ang dioaintee Puang Alataala, dianto Ambeta ang puha umpapia ingkänna ang aha, ang mampapiaingkea' kita' anna malaingkea' mendahi petauanna. Noa tunne' supung mesa ang dioaintee Dehata, dianto Puang Yesus Kristus. Ungngolai Puang Yesus ingkänna ang aha napapia Puang Alataala, anna dianto ang mebea katuhoang.
46008007	Ampo' indee ang mane hali kutula' dake' nainsang ingkänna to Sahani. Aha dolu ang si umpenombai tau-tau naonge anna to kape'ke', lambi' moi dinoa, ke sika ungngandei andeang ang puha dipopenomba pano di tau-tau, ya' nasalla inahanna aka' bata-batake' kapampetahpa'anna.
46008008	Setonganna andeang dai mala umbahaingkea' mendungku' pano di Puang Alataala, bahtu' napasikahaoangngingkea'. Dai aha behe ang tatahimbo ke ungngandeingkea' yato andeang ang ma'tantu. Dasia tunne' tau huki ke dai diande yatoo.
46008009	Ampo' pahallu tadakai inde kabeba'anta. Moinnakato anna malai taande moi aka, aka' dai nasalla inahanta, ampo' daa umbahaingkea' solata ang dake' matoto' kapampetahpa'anna lambi' naande, mane napodosai aka' nasalla inahanna.
46008010	Hapanganna ahakoa' ang matoto' kapampetahpa'ammu lambi' unsanga dai aha maaka ke ungngandei yato andeang ang puha dipopenomba pano di tau-tau. Pihsananna naitakoa' tau ang malamma kapampetahpa'anna yato lella'koa' mande di hao di ongeanna tau-tau, lambi' bahani toe' napempolaikoa', moinnakato anna bata-batake' inahanna.
46008011	Ungnginsammia' ungngoatee beba' tau ungngande moi aka ampo' kalemba'anna yatoo, dianto disanga untehtekoa' solamu ang bata-batake' inahanna lambi' manaho tama di dosa, moinnakato yato tau anna solamui mampetahpa' ang nasulängngi toe' Kristus ungngolai kamateanna.
46008012	Dahia', solasohong, madosaingkea' di olona Kristus ponna ke untehteingkea' solata umbabe yato ang nabata-batake' inahanna la nababe.
46008013	Dianto anna kuoaitee: ponna ke hapanganna la napomanahoi tama di dosa solaku napobua' yato bale ang kuande, ya' dasi'da-si'dang la kuande yato bale. Dai ko kuaku ke la kodi'i napobua' lambi' napomanaho solaku.
46009001	Darakaä' beba' sinnoa tau senga'? Unsangarakaa' tadiaä' rasulna Puang Yesus? Bahtu' unsangaraka dä' aha ungngita Puang Yesus Dehatanta? Inang kuita, lambi' naängkä'ä' mendahi rasulna anna dioa' mendahimokoa' boa pengkähängku yaling di Dehata.
46009002	Moinnakato anna ahai tau senga' mangngoate kodi' inde Paulus tadiaä' rasulna Puang Yesus, ampo' pahallua' dio ungngakui. Aka' kodi'mito ang mambahaingkoa' mating yato Kaheba Mapia. Anna kapampetahpa'ammungnga'too lambi' maleso dioatee inang rasulnaä'.
46009003	Pano di tau ang pemala mansallaä', la kutimba' kuoatee:
46009004	Kami' ang mendahi rasulna Puang Yesus, darakaa' inang sihatang ke ullambi'ang aka ang kipotuho ungngolai pengkähängangki' umbaha Bahtakara Dehata?
46009005	Daraka malaang naposolai leleng bahineki' ang to Sahani, sinnoa ang nababe bahinena ta Petrus anna rasul senga', noa tunne' bahinena ullu'na Puang Yesus?
46009006	Unsangarakaa'too supung Barnabas anna kalaeku ang pahallu umpeäng andeang, andana untahimbo saho sinnoa rasul senga'?
46009007	Dai aha tantara ang unsahoi kalaena ke mao bung ma'tolla'. Dai aha to pobela' ang dai la mala ungngande boa pengkähänganna. Datoi aha to pangkambi' ang dai la mala ungngenu' bumbunganna patuhoanna.
46009008	Indee kuala kale pohapangang ang sule yaling mai di katuhoanta. Ampo' sinnoa siang pepaturu ang aha yaling di Suha' Masero.
46009009	Aka' aha tiuki' yaling di Atohanna Musa naoatee, "Daa ungkambung patuhoang ang menge dipopengkähäng; pabeii mande." Patuhoandaka supu ang napihki' Puang Alataala?
46009010	Tadia turakakingkea' kita' ang nahoa yato karanna? Inang noa. To dipotau malleko' bahtu' lumambu' inang nainsang naoatee la untahimbo tahana yato di hao mai di boa pengkähänna. Noa tumang kami' ang napotau Dehata.
46009011	Puhamang kami' ungngambo' banne di mendehatanna yaling di katuhoammu. Darakae' sihatang tou kami' ke untahimboang andeang mentolinona di hao mai di dioa'?
46009012	Ponna ke si ungkalemuikoa' tau senga' ang mampakuhukoa', ya' londo puha nei' la sihatang ke ungkalemui touang kami'. Ampo' moinnakato anna sihatangngi ke malauang mating anna kitahimbo yato ang kipahallu, ampo' ahana kiangka'i anna dai aha kipanoa. Sa'bara'ang supu ungngolai ma'kahupa-hupa kamasuhsaang anna malai dai aha moi aka ang la mangkalapaikoa' umpetahpa' yato Kaheba Mapia didiona Kristus.
46009013	Darakaa' ungnginsang yato peada'anna to Yahudi? Tau ang mengkähäng yaling di Dasang Ada'na Puang Alataala untahimbo andeanna di hao mai yato di Dasang Ada'. Anna seimangang, ang si untunu penombaanna tau, untahimbo toe' tahana di hao mai yato ang dipopenomba.
46009014	Noa tunne' napahenta Puang Yesus naoatee: tau ang umpepainsangnging yato Kaheba Mapia sihatang untahimbo kapahalluanna di hao mai yato di tau ang manghingngi.
46009015	Ampo' moinnakato anna inang malaä' malau mating, dai aha kupanoa. Dahi daumpihki'i ungngoatee nasuhung anna kuuki' inde suha' dinoa anna malaä' untahimbo aka-aka di hao mai di dioa'. Mahasa inahangku aka' dai aha kupalau mating. Setonganna di kodi' dotanne' mateä' andana untahimboä' sahoku aka' mampakuhuä', aka' kupokahsi puha nei' ke dä' disahoi.
46009016	Dä' mala malängkä' inaha ke kupepainsangnging inde Kaheba Mapia, aka' nasuoä' Puang Alataala kupanoa. Setonganna la tilakaä' ke dai kupembabeing.
46009017	Ponna ke la suhunnai kupepainsangnging inde Kaheba Mapia aka' kuoate dianto supu ang pemala kubabe, ya' sihatang la kupemitai untahimbo saho. Ampo' dai kupihki' pampemalangku; supung kupanoa aka' dianto pengkähängang ang napadurungngiingkä' Puang Alataala.
46009018	Dahi aka sahoku? Dianto kamahasaang inaha ang kusa'ding aka' umpepainsangngingkä' Kaheba Mapia ang dai pahallu naalli tau ang manghingngi. Dä' untuntu' saho ang la sihatang kutahimbo.
46009019	Dä' naposabua' tau; malaä' beba' yaling di pembabeku. Ampo' moinnakato noa, si kuangka'i tohhoä' sihapang sabua'na ingkänna tau. Kupanoa anna malai tuhtuang mai'di tau ang kutehte pano di Puang Yesus Kristus.
46009020	Ke yalingngä' di alla'-alla'na to Yahudi, ya' si kubabe ang sihatang to Yahudi anna malai aha to Yahudi ang kubaha pano di Puang Yesus Kristus. Aka' sika si untuhu'i Atohanna Musa, ya' si kutuhu'i tou kodi' yato atohang. Ampo' setonganna dä' tisangke' pano yato di Atohanna Musa, supung kutuhu'i naonge anna sibahakä' yatoii ang si mantuhu'i anna malai la aha di alla'naii ang kubaha pano di Puang Yesus Kristus.
46009021	Ke yalingngä' di alla'-alla'na tau ang daine' ungnginsang yato Atohanna Musa, ya' kupensinnoai anna malai la aha toe' ang kubaha pano di Puang Yesus Kristus. Ampo' dai mala dioatee dai kutuhu'i atohanna Puang Alataala, aka' untuhu'i lolomä' atohanna Kristus.
46009022	Noa tunne' ke yalingngä' di alla'-alla'na tau ang malammake' kapampetahpa'anna, ya' kupensinnoai yaling di pembabeku anna malai kudului untuhu'i Puang Yesus Kristus. Pano di ingkänna hupanna tau kuangka'i kupasinnoa pembabeku anna pembabena anna malai, ke inang ahai lalanna, ya' la aha ang kubaha pano di Puang Yesus Kristus.
46009023	Ingkänna indee kubabe anna malai la tuhtuang mai'di tau ang umpetahpa' yato Kaheba Mapia anna malai unsa'ding touä' koo yato behe sibaha-baha.
46009024	Oa' solasohong, ungnginsang ungngoatee ke silumbai tau lumumpa', moi mai'di tau ang mentama, ampo' mesa supu ang la ullambi' yato saho kapataloang. Dahi yaling di ingkänna pembabemu pensinnoaii yato to lumumpa': pengkabela-belaii untuhu'i pangngelo'na Puang Alataala lambi' untahimboo sahomu.
46009025	Tau ang ma'silumba si ungkuasai kalaena anna malai sika ullambi' saho kapataloang. Yato saho kapataloanna dianto bunga supu ang la madihhi' malahso. Ampo' la tapengkabela-belai kita' anna malaingkea' ullambi' saho ang la tontong lambi' sapano-panona.
46009026	Dahi dä' sinnoa tau ang lumumpa' sau tama, bahtu' sinnoa to pa'sidangku' ang dai nainsang umpehoai balinna.
46009027	Ampo' diare' ungkuasaiä' yato pampemala kalaeku, anna ke puhang kupepainsangnging Kaheba Mapia pano di tau senga', ya' katämpä'anna dä' la talo, ampo' la ullambi' touä' koo yato saho kapataloang.
46010001	Oa' solasohong, kalehaii yato ang dahi pano di neneta di hao di ongeang makä'däng dolu. Natehte Puang Alataala umpake salehu' ang mellao di olonaii anna nabaha asangngi ungngolai le'bo' ang napatisillängnging.
46010002	Mala dioatee: sinnoa anna ditero'ingkea', tanda mendahimingkea' to pentindo'na Puang Yesus, ya' noa tunne' sika ungngolai asang salehu' anna le'bo' ang mendahi tanda dioatee to pentindo'na Nabi Musa.
46010003	-
46010004	Ingkänna yato tau, ungngande asang andeang sibaha-baha anna menu' sibaha-baha. Yato andeang anna ang la naenu', Kalaena Puang Alataala ang mampaaha. Yato uhai ang sika naenu' sohong yaling mai di batu papang, anna yato batu papang mala dipasihapang Kristus ang sika mamposolai.
46010005	Ampo' moinnakato noa, mai'di di alla'naii ang dai nakärä'i Puang Alataala pembabena lambi' sika mate yato di hao di ongeang makä'däng.
46010006	Ingkänna yatoo ang dahi pano di to Yahudi dolu mendahi pohapangang pano di kita' anna malai daingkea' mailu pano di aka-aka ang karake, sinnoa yato ang sika nababe.
46010007	Daa umpenombai tau-tau sinnoa ang nababe piha yato neneta dolu. Sinnoa ang tiuki' yaling di Suha' Masero naoatee, "Yato tau mai'di ma'rame-rame mande anna menu', mane umpensinnoaii to malilling ang lella' umpenombai dehata lino."
46010008	Daingkea' ungngindä'-indä' pa'bannetauang, sinnoa ang nababe piha yato neneta dolu. Aka' yato pembabe tasampa'naii lambi' pihsang matena dompulo tallu sa'bunna tau.
46010009	Datoingkea' la unsändä'i Dehata, sinnoa ang nababe piha yato tau lambi' mai'di mate nakeki' ile.
46010010	Anna daa umpomämmäng sinnoa ang nababe pihaii lambi' mai'di napatei malaeka' ang umbaha kamateang.
46010011	Ingkänna yatoo dahi pano diii dolu ang la mendahi pohapangang pano di kita'. Tiuki' anna malaingkea' madaka inde ang tuho dinoa di tempo ang marungku'mi allo katämpä'.
46010012	Dahi, ponna ke unsangaia' kalaemu matoho yaling di kapampetahpa'ang, ya' madakakoa' andana manaho arangkoa' tama di dosa sinnoa yato neneta dolu.
46010013	Kalehaii, dai aha pesändä' ang ungngolaia' ang daine' nasa'ding ingkänna hupatau. Anna kalehai loloi yato pa'dandianna Puang Alataala pano di kita': dianto dai la napabeiingkea' disändä'i la'bi anna ang mala ditähäng. Ponna ke taolai bumi pesändä', ya' la mebea Puang Alataala lalang anna malaingkea' lahpa' di hao mai lambi' tontongngingkea' matoho anna tähäng.
46010014	Dahi, solasohong, pakahaoia' peada'ang ang menomba pano di tau-tau.
46010015	Anna dioa' tau ang keaka', pamapahehsai tula'ku anna pihki' manahpai la tahpa' si'daraka, daraka.
46010016	Ponna ke ungngenu'ingkea' angkoro' ang la mampakalehaingkea' didiona hahana Kristus anna ma'kuhhu'sumanga'ingkea' dai' di Puang Alataala, ya' dianto ang tapotanda taoatee petauannamingkea' Kristus ang nasulängngi ungngolai kamateanna. Noa tunne' ke umbahe-bahe bumingkea' yato roti ang la mampakalehaingkea' kamateanna, ya' dia tunto nei' ang tapotanda taoatee mendahimingke baheang yaling di bätäng kalaena Kristus.
46010017	Aka' mesa supu roti ang dibahe-bahe anna ingkännaingkea' mangngande asang yatoo. Bahtuanna inde ang tababe: kita' tau mai'di sangkalebumingke yaling di kasikenteanta sibaha Puang Yesus Kristus, sihapang mesa bätäng kalae.
46010018	Noa tunne' peada'anna to Israel. Naonge yato tau anna umbahai penombaang ang la ditunu, ya' naande sibaha-baha solana anna sika ma'mesa yaling yato di peada'ang.
46010019	Daa pake unsangai kuoatee yato tau-tau ang napenombai to malilling, dehata si'da, bahtu' ang dipopenomba pano di tau-tau aha kakuasaanna lambi' dai mala diande.
46010020	Dai nei'. Bahtuanna inde tula'ku noa indee: yato ang dipopenomba pano di tau-tau setonganna dipopenomba pano di setang, anna dai kuaku ke la ma'mesakoa' sibaha yato tau ang mampanoa.
46010021	Ke ungngenu'ingke angkoro' yaling umpenombai Puang Yesus Kristus, daingke mala ungngenu' angkoro' sibaha tau ang menge umpenombai setang. Daingke mala ungngande roti yato ang la mampakalehaingkea' didiona kamateanna Puang Yesus anna la mande toingkea'ne' sibaha tau ang menge umpenombai setang.
46010022	Unsangarakaa' dio dai maaka ke umpakeaha'ingkea' Puang Alataala aka' mandeingkea' sibaha-baha to umpenombai setang? Unsangarakatoo matoho puhamingkea' andana Dehata?
46010023	Ahakoa' ang mangngoatee, "Aka' napabeba'mingkea' Dehata, ya' mala tababe moi aka." Tahpa'etee', ampo' kodi' kuoa kotee: ponna ke tababei ingkänna ang tapemala, dai la kekuna asang pano di kalaeta, bahtu' dai la umpamatoho inahanna solata.
46010024	Dotanne' dai tababe yato supu ang takärä'i, ampo' yato toi ang la undului solata.
46010025	Ingkänna andeang ang dibalu' di hao di pasa' mala asangnga' taande. Dai tau mangki' mekutana dolu la taoatee, dipopenombaraka pano di tau-tau yato andeang, daraka. Dai pahallu bata-bata inahanta,
46010026	aka' "Inde lino sibaha ingkänna ihsinna, naampui asang Puang Alataala."
46010027	Ponna ke ahai solamu ang tadia to Sahani anna nabahaio mande sibaha-baha di hao di dasanna, ke ungngakui, ya' malao mao. Mala ungngande yato ang napakandeingko, dai pahallu dipekutanaing dolu umba yato nakasulei.
46010028	Ampo' ke ahai ang mangngoate mating, "Inde bale puha dipopenomba pano di tau-tau," ya' daungngandei, aka' umbai la mapi'di' inahanna yato solamu ang mantula'ingko ke ungngandei.
46010029	Pihki'i inahanna yato solamu anna daungngandei. Umbai dai maaka yaling di unnä' inahammu, ampo' kalehaike' solamu. Umbai la aha ang la mangngoatee, "Akaboi yato pampemalangku anna la malai nakalapai tau senga'?
46010030	Ponna ke ma'kuhhu'sumanga'ä' dai' di Puang Alataala naonge anna kuandei yato bale, ya' akana nasallaä'ne' tau senga'?"
46010031	Ampo' situhu' pihki'ku, ponna mandeingke, bahtu' menu'ingke, bahtu' moi aka ang tababe, pahallu tababe situhu' lalanna ang la umpamatande Puang Alataala.
46010032	Daa umbabei ang la umpamanaho solamu, moi to Yahudi, moi ang tadia, anna moi solata to mampetahpa'.
46010033	Dianto inde pahtuyungku ang si kutuhu'i. Kupengkabela-belai umbabe yato aka ang mahasa pano di ingkänna tau, dai kupihki' kamasannanganna kalaeku, bahtu' ang kekuna pano di kalaeku, ampo' yato ang la kekuna pano di tau senga' anna malai sika salama'.
46011001	Dahi tuhu'i pembabeku, sinnoa untuhu'iä' pembabena Kristus.
46011002	Masannangngä', solasohong, anna kupudikoa' aka' si ungkalehai loloä' anna si untuhu'ikoa' yato pepaturu ang kupamating.
46011003	Ampo' aha mesa ang pahallu kupakalehaingkoa': dianto Kristus ang ungkapalai ingkänna muane, muane ang ungkapalai bahinena anna Puang Alataala ang ungkapalai Kristus.
46011004	Ponna muane ke unsapu'i bää'na naonge anna ma'sambayangngi bahtu' untula' Bahtakara Dehata yaling di pa'himpungang, ya' tau yato ang noa dai umpakeangka' Puang Yesus Kristus ang mangkapalai.
46011005	Ampo' bahine nei', ponna daine' unsapu' bää'na naonge anna ma'sambayangngi bahtu' untula' Bahtakara Dehata yaling di pa'himpungang, ya' bahine yatoo dai umpakeangka' muanena ang mangkapalai. Bahine ang noa yatoo mepakasili sinnoa siang bahine ang dikulli' bää'na.
46011006	Dahi ponna ke ahai bahine ang dai naaku unsapu' bää'na yaling di pa'himpungang, ya' dotanne' dikonting asang beluhä'na. Ampo' ke la masilii ke dikontingngi beluhä'na, bahtu' bää'na dikulli'i, ya' pahallu unsapu' bää'na.
46011007	Muane nei' umpamatande Puang Alataala aka' dipapia sinnoa hupanna, dahi dai sika mala unsapu' bää'na ke ma'sambayangngi bahtu' untula' Bahtakara Dehata. Bahine nei' umpamatande muanena.
46011008	Aka' muane ang uhuna dai sule yaling mai di bahine, ampo' bahine nei' dipapia di hao mai di muane.
46011009	Dia tuke' muane dai dipapia aka' dioatee anna malai undului bahine, ampo' bahineete' ang dipapia anna malai undului muane.
46011010	Dianto bahine anna pahallui unsapu' bää'na, ang la napotanda dioatee tuhu'-tuhu'ang pano di muanena, anna malai nainsang malaeka' ang mangngita.
46011011	Ampo' yaling di kasikenteanna petauanna Dehata, muane umpahallu bahine anna bahine umpahallu muane.
46011012	Aka' sinnoanna bahine ang uhuna dipapia yaling mai di muane, noa tunne' muane sohong yaling mai di bahine. Anna ingkänna ang aha sule asang yaho mai di Puang Alataala.
46011013	Pihki'i: sihatandaka ponna bahine ma'sambayang yaling di pa'himpungang ke dai unsapu' bää'na?
46011014	Situhu' kabiasaanta dai sihatang ponna muane umpakalambe' beluhä'na.
46011015	Ampo' ponna bahine, ya' diangka' mahasa ke kalambe'i beluhä'na. Aka' yato beluhä'na ang kalambe' mendahi kamalekeanna, aka' inang dibea pano di bahine ang la mendahi petutu' bää'na.
46011016	Ponna ke ahai ang pemala sikalla-kalla aka' yato inde ang kutula' dinne, ya' pehingngii: dianto indee kabiasaang ang si kituhu'i, noa tunne' ingkänna jumaa'na Puang Alataala ang senga'.
46011017	Mane ahai inde ang pemala kutula'ingkoa' mating, anna yaling inde di kaha-kaha dakoa' mala kupudi. Aka' yaling are' di pa'himpungammua' bilang umbahae' are' kakarakeang andana kamapiaang.
46011018	Uhuna ang kupelele, naoate are' ke ma'allo bumokoa' sibaha-baha, ya' si tibahe-bahekoa', anna inde kaheba kusanga aha ang tahpa'.
46011019	Umbai umbahe-bahea' kamesaammu anna malai tuhtuang landa' mennakoa' ang handang maroho!
46011020	Naonge anna ma'himpungkoa' ungngande roti anna ungngenu' angkoro' daia' si umpihki' bahtuanna kamateanna Puang Yesus.
46011021	Aka' naoate are' aha mai'di di alla'mu ang tahhi' ungngande yato andeanna anna ungngenu' yato angkoro' lambi' baha' boho anna malango. Ampo' solamune' piha ang kakuhangang, ya' manono nei' anna mahähäng.
46011022	Tahpa'raka inde ang kupelele? Darakaa' aha dasammu ang la malaa' ungngongei mande anna menu'? Ampo' umpakasilikoa' to pemase-mase di alla'-alla'mu anna dakoa' umpakeangka' yato kasahaniang. Aka ang la mala kutula' mating? Malaraka kupudi'koa'? Inang dai mala!
46011023	Halimokoa' kupaturu bahtuanna aka suhunna anna mandei anna menu'i tau sibaha-baha, dianto ang la mampakalehaingkea' kamateanna Puang Yesus. Anna yato ang hali kutula' mating puha kutahimbo yaho mai di Kalaena Dehata: Doneto yato di bengi naonge anna dibalu'i Puang Yesus, ya' ungngalang roti
46011024	anna ma'kuhhu'sumanga'i dai' di Puang Alataala, mane nabika-bikai anna ma'karai pano di pahsikolana naoatee, "Inde roti dianto bätäng kalaeku ang kubeho nasulängngikoa'. Babeia' indee anna malaä' ungkalehai lolo."
46011025	Noa tunne' puhanna sika mande, ungngalang enu'ang punno angkoro' Puang Yesus anna naoaitee, "Ihsinna inde enu'ang dianto pa'dandiang bakahunna Puang Alataala, ang la kupasundung ungngolai hahaku. Babeia' indee anna malaä' ungkalehai lolo ke ungngenu' bumia'."
46011026	Dahi ponna ke tapanoai ungngande yato roti anna ungngenu' yato angkoro', ya' tapepainsamminto disanga kamateanna Puang Yesus lambi' kasuleanna sumule.
46011027	Dianto anna kuoaite mating: tau ang dai sihatang pembabena, sinnoa ang mane hali kutula' langngena', lella' ungngande inde rotinna Dehata anna ungngenu' inde angkoro'na, ya' salaetee', aka' sihapanne' dai umpakeangka' bätäng kalaena sibaha hahana Puang Yesus.
46011028	Dianto anna pahallukoa' umpahehsa pembabe kalaemu dolu, mane malakoa' ungngande yato roti anna ungngenu' yato angkoro'.
46011029	Aka' tau ang ungngande yato roti anna ungngenu' yato angkoro' sitonda pembabe ang dai sihatang, la natahungkung Puang Alataala, aka' dai sika umpakeangka' bätäng kalaena Puang Yesus Kristus.
46011030	Dianto anna ahai di alla'-alla'mu ang makorong anna malamma kalaena, anna aha piha solamu ang mateng.
46011031	Ampo' ponna ke tapahehsai dolu pembabeta, ya' daingkea' la natahungkung Puang Alataala.
46011032	Aka' nasuhung anna natahungkungngingkea' noa, dianto nakambahoingkea' anna malai daingkea' la natahungkung sibaha to lino ang dai ungnginsang Dehata.
46011033	Dahi, solasohong, ke ma'himpung bumokoa' ungngande yato roti anna angkoro' ang mendahi pengkakalehaang kamateanna Puang Yesus, ya' siempeikoa' mesa anna mesa, mane ungngandeia' sibaha-baha.
46011034	Ponna ke ahai tau ang manono, ya' dotanne' mande dolu di dasanna anna malai dai ditahungkung aka' sala pembabena yaling di pa'himpungang. Anna didionane' yato kaha-kaha ang senga', ya' lambi'kä' mating mane kuäto'i.
46012001	Dinoa, solasohong, la kutula'ingkoa' mating kakuasaang ang si nabea Inaha Masero pano di ingkännaingkea', aka' pemalaä' la ungnginsang aka ang tahpa' yaling inde di kaha-kaha.
46012002	Ungnginsangnga' ungngoatee naonge anna dakangkoa' mampetahpa', ya' sähsä' lalangkangkoa' lambi' umpenombaikoa' tau-tau ang dai mala ma'tula'.
46012003	Dahi pemalaä' la ungnginsang si'da-si'da aka ang sule yaho mai di Puang Alataala. Dai aha tau ang natehte Inaha Masero ma'tula' ang la mala naoatee, "Titändo Puang Yesus!" Noa tunne' dai aha ang la mala mangngoatee, "Dehataete' Puang Yesus!" ponna dai natehte Inaha Masero.
46012004	Ma'kahupa-hupa kakuasaang ang nabea, ampo' mesa supu Inaha Masero ang mebea.
46012005	Ma'kahupa-hupa pengkähängang ang si tababe, ampo' mesa supu Dehata ang tapengkähängnging.
46012006	Ma'kahupa-hupa lalang ang napake Puang Alataala umpalanda' kakuasaanna yaling di katuhoanta, ampo' mesa supu Puang Alataala ang ungkähäng asang ingkänna yatoo yaling di kalaeta.
46012007	Ingkännaingkea' untahimbo kakuasaang yaho mai di Inaha Masero anna malaingkea' membabe ang la kekuna pano di solata.
46012008	Pano di mesa tau aha ang nabea kakuasaang Inaha Masero untula' pepakaenga' ang keaka' si'da-si'da. Anna pano di tau senga' aha ang nabea kakuasaang ungnginsang yato ang dai si nainsang tau.
46012009	Pano di mesa tau aha ang nabea kakuasaang Inaha Masero mampetahpa' si'da-si'da. Anna pano di tau senga' aha ang nabea kakuasaang mampabono'.
46012010	Pano di mesa tau aha ang nabea kakuasaang umbabe ang mepusa'-pusa'. Anna pano di tau senga' aha ang nabea kakuasaang untula' pangngelo'na Puang Alataala. Noa toi pano di tau senga'nake' aha ang nabea kakuasaang umpasisenga'ang yato ang nahingngi anna naita, lambi' nainsang ang nakasulei: yahoraka mai di Inaha Masero, bahtu' di hao mai di inaha ang senga'. Pano di mesa tau aha ang nabea kakuasaang ma'tula' umpake ma'kahupa-hupa basa ang nabea Inaha Masero. Anna pano di tau senga' aha toi ang nabea kakuasaang umpebahtuang yato basa anna malai napähäng solana.
46012011	Mesa supu ang dioaintee Inaha Masero anna Dianto ang mebea asang ingkänna inde kakuasaang. Kalaena ang mambohtu naoate kakuasaang aka ang la dibea pano di simesa-mesa boi tau.
46012012	Kita' ang mampetahpa' pano di Kristus mala dipasihapang mesa bätäng kalaena tau. Mesa supu bätäng, ampo' mai'di baheanna. Mai'diingkea' ang mala dipasihapang baheang, ampo' malaingkea' dipasihapang mesa bätäng kalae.
46012013	Aka' haliingkea' natero' Puang Alataala yaling di Inahanna ang mesa. Aha di alla'ta ang to Yahudi, aha ang tadia to Yahudi; aha ang sabua' anna aha ang beba'. Ampo' moinnakato noa, ya' haliingkea' untahimbo Inaha Masero ang mesa.
46012014	Yaling di mesa bätäng kalae mai'di baheanna, dai mesa supu.
46012015	Dai mala napihki' bihti' naoatee, "Tadiaä' teyye, dahi tadiaä' sambaheang bätäng kalae." Moi ke la napihki' noai indee, ampo' tontongke' sambaheanna yato bätäng kalae.
46012016	Bahtu' ponna ke ma'pihki'i talinga naoatee, "Tadiaä' mata, dahi tadiaä' sambaheang bätäng kalae," ya' tontongke' sambaheanna yato bätäng kalae.
46012017	Hapanganna ponna ke ingkännai baheanna bätäng kalaeta mendahi asang mata, ya' umba noa tau la pahingngi? Bahtu' ke mendahi asangngi talinga, ya' umba noa tau la pauri'?
46012018	Dianto anna naäto'i Puang Alataala kalaeta lambi' ma'kahupa-hupa baheanna yaling. Ingkänna hupanna baheang napayaling di ongeang ang sihatang naongei situhu' pangngelo'na.
46012019	Setonganna tadia bätäng kalae ke la hapangannai ingkänna yato baheang mesa asang hupanna.
46012020	Dahi mai'di baheanna ampo' mesa supu bätäng kalae.
46012021	Dai mala mata ungngoainte teyye, "Dao kupahallu!" Noa tunne' dai mala bää' ungngoainte bihti', "Dao kupahallu!"
46012022	Setonganna mai'di baheang yaling di bätäng kalaeta ang si diangka' malamma, dianto ang handang pahallu.
46012023	Baheanna bätäng kalaeta ang si disanga dai maleke diita, dianto ang tapakeangka' lambi' dipakeing ang maleke. Baheanna bätäng kalaeta ang taangka' dai sihatang naita tau senga', ya' dianto ang tadakai anna dai landa'.
46012024	Ampo' baheang ang si disanga mahasane' diita, ya' daine' si dipakeing ang maleke. Ingkänna baheang yaling di bätäng kalaeta naäto' asang Puang Alataala lambi' yato baheang ang diangka' dai maleke, dianto ang dipakeangka'.
46012025	Dianto ang napolalang Puang Alataala anna malai dai la aha kasibehtaang yaling di bätäng kalae, ampo' diare' ingkänna baheang si undakai solana lambi' masahke mahodinding asang.
46012026	Ponna ke makorongngi mesa, ya' nasa'ding toi solana; ke dipakeangka'i mesa, ya' masannang yato solana sibaha.
46012027	Noa tumokoa' dio mendahi mesang bätäng kalae yaling di kasikenteammu sibaha Puang Yesus Kristus. Mala dioatee ingkämmu simesa-mesa mendahimokoa' baheang yaling di bätäng kalaena Kristus.
46012028	Anna yaling inde di kamesaantaa' naäto' Puang Alataala pengkähänganta simesa-mesa: ang uhuna aha rasul, kaderuanna aha nabi, katallunna to pampakuhu. Pihsananna mane ahai tau ang napakuasa umbabe ang mepusa'-pusa', anna tau ang nabea kakuasaang mampabono'. Mane aha toi tau ang nabea kakuasaang undului solana anna tau senga' nabea kakuasaang umbahanang solana, anna noa toi tau senga'nake' nabea kakuasaang ma'kara yaling di ma'kahupa-hupa basa ang nabea Inaha Masero.
46012029	Dai dia asanna ang mendahi rasul, bahtu' nabi, bahtu' to pampakuhu. Tadia asang toi ang ma'kuasa umbabe ang mepusa'-pusa',
46012030	bahtu' mampabono'. Dai dibea asang kakuasaang ma'tula' yaling di ma'kahupa-hupa basa, bahtu' umpebahtuang yato basa anna malai napähäng solana.
46012031	Ampo' di alla'na inde ma'kahupa-hupa kakuasaang yaho mai di Inaha Masero, ya' malakoa' umpemala yato ang la handang undului solamu. Dahi dinoa la kupakalesoingkoa' lalang ang handang mapia.
46013001	Ponna ke la malaä' ma'kara yaling di ma'kahupa-hupa basa, noa basana to lino, noa basana malaeka', ampo' ke dä' ma'kalemu pano di tau senga', ya' dai aha kunanna. Pa'karangku la sinnoa supu padaling bahtu' kändäng ang moni, ampo' dai kekuna pano di solaku.
46013002	Hapanganna ponna ke la malaä' untula' pangngelo'na Puang Alataala sibaha sundung kapainsangangku lambi' kuinsang ang dai nainsang tau senga', ampo' ke dä' ma'kalemu, ya' dä' la kekuna pano di tau senga'. Anna ke la malai sundung kapampetahpa'angku lambi' mala unsuoä' tanete tirende, ampo' ke dä' ma'kalemu, ya' dä' la kekuna pano di moi menna.
46013003	Hapanganna ponna ke la kubeai ingkänna aka-akangku pano di to pemase-mase, moi la umbehoä' kalaeku ditunu aka' untindo'iä' Puang Yesus, ampo' ke dä' ungkalemui solaku, ya' dai la kekuna katuhoangku.
46013004	Aka ang dioaintee "pa'kalemu"? Pa'kalemu si sa'bara' anna marota', dai ma'kasuehe bahtu' malängkä' inaha, bahtu' napeäng anna malai dipudi.
46013005	Pa'kalemu dai makahha' pano di sola, dai si umpihki' supu kalaena, dai pa'keaha'ang, dai umpihki' lolo kasalaanna tau.
46013006	Pa'kalemu dai menau-nau ke ullambi'i pembabe karake, ampo' menau-naune' pole' ke ullambi'i pembabe maroho.
46013007	Pa'kalemu si tähäng lolo ungngolai ingkänna siamo, si umpetahpa' lolo kamapiaanna solana, si hannu lolo la mapia pembabena solana anna si tontong lolo sa'bara'.
46013008	Pa'kalemu dai la aha puhanna. Ampo' tau ang ma'kuasa untula' yato pangngelo'na Puang Alataala, dai sika la napanoa lolo. Anna tau ang ma'kara yaling di ma'kahupa-hupa basa, bahtu' ungnginsang ang dai si nainsang tau, datoi la sika napanoa lolo.
46013009	Aka' dinoa yato ang tainsang dake' sundung, anna kakuasaanta untula' pangngelo'na Puang Alataala dake' kanna'.
46013010	Ampo' ke lambi'mi tempona napasundung asang Puang Alataala, ya' daingkea' la pahallu yato kakuasaang ang tasundung.
46013011	Hapanganna naonge anna änä'kä', ya' si ma'tula'ä' sinnoa änä', si ma'pihki'ä' sinnoa änä', poko'na inahangku sinnoa inahanna änä'. Ampo' dinoa aka' lobo'mä', ya' kulahpa'mi kamaänä'angku.
46013012	Dinoa sihapangngingkea' tau ang mennenne' tama di dahammeng ang kärähko', aka' dake' tapähäng ingkänna aka-aka, ampo' ke donentoo la maleso asang diita aka' la tahhi' tau sitingngayo Puang Alataala. Dinoa dake' kanna' kapainsangangku. Ampo' ke donentoo, ya' la kuinsammi pole', sinnoa inang nainsangngä' Puang Alataala.
46013013	Dahi dinoa aha tallu ang pahallu tababe, diantoo: mampetahpa' dai' di Puang Alataala, hannu tau la umpasundung pa'dandianna, anna ungkalemuiingkea' tau senga'. Ampo' di alla'na inde tallu kaha-kaha, ang handang mapia dianto pa'kalemu.
46014001	Dahi, solasohong, pahallu tapengkabela-belai ungkalemui tau senga'. Anna mahasa toi ke tapemalai yato kakuasaang ang nabeaingkea' Inaha Masero, londonang kakuasaang untula' pangngelo'na Puang Alataala.
46014002	Aka' ponna mesa tau ma'kuasa ma'kara yaling di ma'kahupa-hupa basa ang nabea Inaha Masero, ya' tadia hupatau ang si napa'karai, ampo' Puang Alataalaetee'. Yato solana ang nasibahaing dai si nainsang aka' ma'kara ang dai si napähäng hupatau, situhu' ang naoa Inaha Masero tama di inahanna.
46014003	Ampo' yatone' tau ang ma'kuasa untula' pangngelo'na Puang Alataala, ma'tula' panone' di hupatau. Karanna umpamatoto' anna umpasumanga' inahanna solana sibaha napakahanga.
46014004	Yato tau ang ma'tula' yaling di ma'kahupa-hupa basa ang nabea Inaha Masero umpamatoto' inahanna toboe', ampo' yatone' tau ang untula' pangngelo'na Puang Alataala umpamatoto'ne' inahanna solana ang tihimpung.
46014005	Ke la malai anna ingkämmuia' la ma'kuasa ma'tula' yaling di ma'kahupa-hupa basa. Ampo' mapia puha nei' ke umbelai untula' pangngelo'na Puang Alataala. Aka' tau ang untula' pangngelo'na Puang Alataala kekuna puha nei' pano di jumaa' andana tau ang ma'tula' yaling di ma'kahupa-hupa basa. Supung ke ahai ang la mala umparende karanna tama di basa solana lambi' sika napähäng, anna malai umpamatoto' inahanna yato tau ang manghingngi.
46014006	Oa' solasohong, ke la hapangannai anna tamaä' di pa'himpungammu mane ma'karaä' umpake basa ang daia' ungnginsang umpebahtuang, ya' la kekunaraka pano di dioa'? Ampo' ponna ke la kupakalesoingkoa' mating pahtuyunna Puang Alataala, bahtu' untula'ä' Bahtakara Dehata ang dake' ungnginsang, bahtu' untula'ä' pangngelo'na Puang Alataala, bahtu' kupatururakakoa', ya' inang la kekuna si'da mating.
46014007	Hapanganna poni-poniang, noanna suling anna katapi, ponna dai diponi mahasa, ya' dai la nainsang tau ang manghingngi naoatee penaniang aka yatoo.
46014008	Bahtu' hapanganna terompe', ponna dibuhhu'i untambai tantara umpasadiai kalaena la ma'tolla', ampo' sadibuhhu'inna, ya' dai la aha tantara ang sadia la mao ma'tolla'.
46014009	Noa tumokoa' dio, solasohong, ponna ma'tula'koa' umpake basa ang dai nainsang tau senga', umbane' noa la napähäng yato ang untula'? La sinnoakoa' tau ang umpa'karai supu pepahi.
46014010	Mai'di basa yaling inde di lino anna ingkänna yatoo kebahtuang asang.
46014011	Ampo' ponna ke la ahai ang mampa'karaiä' anna dai kuinsang kupebahtuang, ya' la kupasihapang to sule di lau' mai di bohto senga'. Noa tunne' pano di kalaena, la sihapangngä' to sule ponna ke kupanoai.
46014012	Noa tumokoa' dio. Aka' umpemalaa' umpake yato kakuasaang ang nabeakoa' Inaha Masero, ya' palaui dai' di Puang Alataala anna ke la malai anna nabeakoa' ang la handang napahallu jumaa'.
46014013	Dianto anna kuoaitee: menna-menna ang si ma'tula' yaling di mesa basa ang nabea Inaha Masero, ya' la mahasa ke napalaui dai' di Puang Alataala anna nabea toinne' kakuasaang mamparende tama di basa ang la mala napähäng solana.
46014014	Aka' ponna ke ma'sambayangngä' yaling di mesa basa ang nabeaä' Inaha Masero, ya' inahangku ang ma'sambayang, ampo' daine' aha aka ang kupihki'.
46014015	Dahi aka ang la sihatang tababe? Mahasa ke ma'sambayangngingkea' yaling di inahanta umpake basa ang nabeaingkea' Inaha Masero, anna ma'sambayang toingkea' nei' umpake basa ang la napähäng tau senga'. La menaniingkea' yaling di inahanta umpudi Puang Alataala umpake basa ang nabeaingkea' Inaha Masero, anna menani toingkea'nei' umpudi Puang Alataala umpake basa ang la napähäng tau senga'.
46014016	Aka' ponna ke umpudii Puang Alataala yaling di basa senga' ang nabeaingkea' Inaha Masero, ya' dai la nainsang solamu napebahtuang lambi' dai mala mengngio naoate, "Aming."
46014017	Moinnakato anna mahasai yato pampudianta ma'kuhhu'sumanga' dai' di Puang Alataala, ampo' dai la umpamatoto' inahanna tau senga'.
46014018	Ma'kuhhu'sumanga'ä' dai' di Puang Alataala aka' didiona yato tula' yaling di ma'kahupa-hupa basa ang mebea Inaha Masero, ya' mala kupanoa la'bi puha nei' andana ingkämmua'.
46014019	Ampo' ke ma'himpung bumi tau, ya' si pemala puhaä'ne' ma'tula' moi lima supu kara ke diang ang la napebahtuang solaku, andana sampulo sa'bunna yaling di basa senga' ang dai napähäng.
46014020	Oa' solasohong, didiona membabe karake, kuhannuang la sinnoakoa' änä' ang dake' nainsang nababe. Ampo' didionane' ma'pihki', ya' daa umpa'pihki' lolo sinnoa pihki'na änä', ampo' diare' pa'pihki' tobaha'koa'.
46014021	Anna yaling di Suha' Masero aha tiuki', "Naoate Puang Alataala, 'La kupa'karai petauangku umpake basana to sule ang dai diinsang, ampo' moinnakato noa, ya' dai la sika naaku umpehingngii bahtakarangku.' "
46014022	Dahi, ke ma'karai tau yaling di basa senga' ang mebea Inaha Masero, ya' yato karanta mendahi tanda kakuasaanna Dehata pano di tau ang dake' umpetahpa' Puang Yesus, tadia pano di tau ang inang mampetahpa'mi. Ampo' ponna tau ke untula'i pangngelo'na Puang Alataala, ya' yato karanta mendahi tanda kakuasaanna Dehata pano di tau ang inang umpetahpa'mi Puang Yesus, tadia to tamampetahpa'.
46014023	Hapanganna ke ma'himpung bumokoa' anna ahai to sule yato di pa'himpungammu ang tadia to Sahani, bahtu' ang dake' ungnginsang Bahtakara Dehata, anna napahandu' asammi tau ma'kara yaling di ma'kahupa-hupa basa, ya' aka la naoa yato to sule? Tantu anna la nasangakoa' to tahta'.
46014024	Ampo' ke untula'koa' pangngelo'na Puang Alataala, anna ahai sule tau ang dai mampetahpa', bahtu' tau ang dake' ungnginsang Bahtakara Dehata, ya' la tahpa nainsang tama di inahanna naoatee, "to madosaä'," ke nahingnging yato ang untula'.
46014025	Lambi' ingkänna ang tibuni yaling di inahanna la landa' pole'. Katämpä'anna la mengkuntu' anna menombai dai' di Puang Alataala anna naoaitee, "Tahpa'etee'. Inang di alla'-alla'mua' Puang Alataala!"
46014026	Oa' solasohong, la tapihki' kalemba'anna ingkänna yatoo. Ponna ke ma'himpungkoa' la menomba, ingkänna tau aha baheanna: dianto aha piha la menani, aha piha la mampakuhu, aha piha la untula' pangngelo'na Puang Alataala, aha piha la ma'tula' yaling di ma'kahupa-hupa basa ang sule yaho mai di Inaha Masero, aha piha la mamparende yato aka ang natula' anna malai napähäng ingkänna tau. Ampo' ingkänna ang umbabe pahallu kekuna yaling umpamatoto' inahanna solamu.
46014027	Ponna ke ahai ang la ma'tula' yaling di ma'kahupa-hupa basa ang sule yaho mai di Inaha Masero, ya' dotanne' derua bahtu' tallu supu ang la mampanoa. Anna dai sika mala napihsangngi ma'tula', ampo' pahallu sibala'-bala'. Dia tuke' pahallu la aha tau ang ma'kuasa umparende yato tula'na tama di basa ang napähäng tau.
46014028	Ponna ke dai aha ang ma'kuasa umparende yato tula', ya' yato ingkänna tau ang ma'kuasa ma'tula' yaling di ma'kahupa-hupa basa pahallu mahtang yato di pa'himpungang, supung mala sika ma'tula' dai' di Puang Alataala yaling di inahanna.
46014029	Didionane' tau ang ma'kuasa untula' pangngelo'na Puang Alataala, ya' noa toi dotanne' derua bahtu' tallu supu ang la mampanoa, lella' napehingngii tau senga' ang la mampahehsa tula'na naoatee sule si'daraka yaho mai di Puang Alataala, daraka.
46014030	Ponna ke ahai ang menge ma'tula', mane ahai tau ang mengeke' mohko' ang nabea Puang Alataala kara, ya' yato ang menge ma'kara pahallu naboli anna malai yato solana ke'de' toe' ma'tula'.
46014031	Ponna ke la umpanoaia', ya' mala asangkoa' sibala'-bala' untula' pangngelo'na Puang Alataala lambi' ingkämmua' untahimbo pepaturu anna ingkänna inahammua' dipamatoto' asang.
46014032	Tau ang untula' pangngelo'na Puang Alataala mala ungkuasai kalaena; mala ma'kara, mala toi naboli ma'kara situhu' inaha kalaena.
46014033	Aka' pangngelo'na Puang Alataala ke tiäto' mapiai ingkänna aka-aka ke ma'himpung bumi tau lella' menomba. Aka' dai nakärä'i kaha-kaha ang dai tiäto'. Sinnoa lalanna ang si napake ingkänna jumaa' senga',
46014034	bahine pahallu mahtang lella' tau menomba. Dai sika mala ma'tula', ampo' pahallu mohko' ma'pehingngi sinnoa ang tiuki' yaling di Atohanna Musa.
46014035	Ponna ke sika pemalai ungnginsang kaha-kaha ang dake' maleso, ya' pahallu sika mekutana pano di muanena di hao di dasanna, aka' dai sihatang la napanoa lolo ma'tula' yaling di pa'himpunganna to penomba.
46014036	Unsangarakaa'to ungngoatee yato Bahtakaranna Puang Alataala sule yaling mai di alla'mua'? Bahtu' supung dioa' ang hali mantahimbo?
46014037	Ponna ke ahai di alla'mu ang unsanga kalaena nabi, bahtu' tau ang mai'di kakuasaanna yaho mai di Inaha Masero, ya' tantunte' anna la nainsangngi naoatee indee ang menge kutula' pahentaete' yaho mai di Kalaena Dehata.
46014038	Ampo' ponna ke ahai ang dai untahimbo inde karangku, ya' daa untahimboia' yato tau.
46014039	Dahi, solasohong, sihatang ke la pemalakoa' untula' pangngelo'na Puang Alataala, ampo' daa ullahang tau ang si ma'tula' yaling di ma'kahupa-hupa basa yaho mai di Inaha Masero.
46014040	Kalehaii: ingkänna ang dibabe pahallu untuhu'i lalang ang la sihatang anna tiäto' mapia.
46015001	Oa' solasohong, pemalaä' kupakalehakoa' sumule ihsinna Kaheba Mapia ang kupepainsangnging mating dolu. Donetoo untahimbo mapia yato kaheba, anna lambi' dinoa matoto' kapampetahpa'ammu aka' yatoo.
46015002	Ungngolai inde Kaheba Mapia malakoa' dipasalama', ahsala' umpetahpa' liui yato bahtakara ang kupakahebaiingkoa'. Daa-daa labu' arang yato kapampetahpa'ammu.
46015003	Yato Kaheba Mapia ang kupainsangngikoa', dianto sinnoa siang ang kutahimbo tou kodi'. Ang handang pahallu diantoo: Kristus mate umbaya' dosanta, sinnoa ang aha tiuki' yaling di Suha' Masero,
46015004	anna diku'bu'i. Pihsananna yato di allo katallunna dipatuhong sumule, sinnoa ang aha tiuki' yaling di Suha' Masero.
46015005	Puhai yatoo, umpepaitaming Kalaena pano di ta Petrus, mane panoi di pahsikolana ang senga'.
46015006	Puhai yatoo umpepaita buming bou Kalaena pano di tau napihsangngi la'bi limangngatu'. Handang mai'di di alla'naii tuhoke' lambi' dinoa, ampo' aha sangngaka-sangngaka ang mateng.
46015007	Puhai yatoo, umpepaita sala buming Kalaena pano di ta Yakobus, mane panoi di ingkänna rasul.
46015008	Katämpä'anna napengkalanda'i tumä' kodi'. Dä' sinnoa rasul senga'na, aka' mendahiä' ko rasul di tempo ang senga', sihapang änä' ang dahi di tempo ang dai dipemitai.
46015009	Aka' kodi'mitoo ang handang madihoi'ang di ingkänna rasulna. Setonganna dä' sihatang disangai rasul aka' dolu si undahhaä' to pentindo'na Puang Yesus.
46015010	Ampo' aka' mana' pa'kalemunna Puang Alataala nasuhung mendahiä' noa indee. Anna inang kekuna yato pa'kalemunna pano di kalaeku, aka' puhamä' mengkähäng la'bi puha nei' andana rasul senga'. Ampo' tadia kakuasaang kalaeku anna malai kupanoa, ampo' mana' pa'kalemunnantoo Dehata ang mampamatohoä'.
46015011	Dahi dai maaka ke unghingngii yato Kaheba Mapia di hao mai di kodi' bahtu' rasul senga'na. Ang handang pahallu dianto umpetahpa'a' yato ang kipepainsangnging mating.
46015012	Ponna ke kipepainsangnging kioatee dipatuho sumule Kristus di hoi' mai di kamateang, ya' akana ahakoa' piha ang si mangngoatee: dai la dipatuho sumule hupatau ke dako'mi?
46015013	Aka' ponna ke dai aha katuhoang sumule, ya' datunte' dipatuho sumule Kristus.
46015014	Anna ponna ke dai dipatuho sumule Kristus, ya' dai aha kunanna pepakuhungki', datoi aha kunanna kapampetahpa'ammua'.
46015015	Dia tuke', la maleso dioatee kami' rasul ma'loseng-loseng didiona Puang Alataala, aka' puha kioatee Kristus napatuho sumule Puang Alataala. Ampo' dai mala tahpa' ke dai la dipatuho sumule to mate.
46015016	Aka' ponna ke dai dipatuho sumule to mate, ya' datoete' dipatuho sumule Kristus.
46015017	Anna ke dai dipatuho sumule, ya' dai aha kunanna kapampetahpa'ammu anna la ditahungkungkoa' napobua' dosammu.
46015018	Ponna ke noai nee, ya' to Sahani ang mateng tallammi nei' aka' mate naonge yalingke' di dosa.
46015019	Ponna panghannuanta dai' di Kristus supung kekuna naonge tuhokingkea', ya' kita'mitoo tau ang handang meuho-uho di lino.
46015020	Ampo' ang tahpa' si'da-si'da, dianto: inang dipatuhong sumule Kristus. Anna katuhoanna sumule sinnoa pa'dandiang ang naoatee: ingkänna tau ang mantindo'i la dipatuho toe' sumule.
46015021	Aka' natumäng dosanna mesa tau, dianto Adam, lambi' ingkänna to lino pahallu la mate asang. Noa tunne' ungngolai pembabena mesa supu tau, dianto Puang Yesus Kristus, lambi' to mate mala dipatuho sumule.
46015022	Ingkänna tau pahallu mate aka' peänä'anna asangngingkea' Adam. Noa tunne' ingkännaingkea' ang sikente Kristus la ullambi' katuhoang bakahu.
46015023	Ampo' la tiäto' noa indee: Uhuna Kristus tuho sumule. Pihsananna ke sumule bung tama inde di lino, mane la dipatuhoi sumule petauanna.
46015024	Puhai yatoo, mane tallangngi lino. Ke donentoo Puang Yesus Kristus la untalo setomarayaang anna to ma'kuasa senga' mane ma'pahentai sihapang tomaraya. Puhai yatoo, ya' la umbehong yato katomarayaanna pano di Puang Alataala Ambena.
46015025	Aka' Puang Yesus Kristus pahallu ma'pahenta sihapang tomaraya lambi' ingkänna balinna napadihoi' di pala' bihti'na.
46015026	Anna balinna ang la natallangngi katämpä'anna dianto kamateang.
46015027	Sinnoa ang tiuki' yaling di Suha' Masero naoatee, "Puang Alataala la umpadahi ingkänna balinna tuhu'-tuhu'ang pano." Dahi maleso dioatee ingkänna ang ma'kuasa la tuhu'-tuhu'ang pano di Kristus. Supung Puang Alataala ang la dai tuhu'-tuhu'ang pano, aka' dianto ang umpadihoi'angnging ingkänna yatoo.
46015028	Pihsananna, ponna ke ingkännai aka-aka tuhu'-tuhu'ang pano di Puang Yesus Kristus, ya' la Kalaena toe' Puang Yesus tuhu'-tuhu'ang pano di Ambena aka' dianto ang mampadihoi'angnging ingkänna yato aka-aka. Mengkalao yatoo Puang Alataala la umpahenta ingkänna ang aha, anna sanganna la käyyäng puha nei' andana ingkänna aka-aka di umba-umba naongei.
46015029	Oa' solasohong, ke inang tahpa'i dioatee dai la tuho sumule to mate, ya' akana ahai tau ang ditero' unsulängngi solana ang mateng? Ponna ke inang dai la tuho sumule dako' yato solana, ya' aka boi anna sika napanoai?
46015030	Umbaang kami' noa? Dai aha naboli balingki' nadahhaang aka' umbahaang Kaheba Mapia. Ampo' ponna ke inang dai la tuho sumule to mate, ya' aka kunanna yato kamadahhaangki'?
46015031	Allo-allo si ungngoloi loloä' kamadahhaang ang la si mampateiä'. Inang tahpa'etee', solasohong, anna dioa' kupokale'dekoa' aka' mampetahpa'mokoa' pano di Kristus Yesus, Dehatanta.
46015032	Dinne di Bohto Efesus puhaä' nakalipumpung tau ang sinnoa olo'-olo' peande. Ampo' dai aha kunanna kuolai ang noa yatoo ke dai la dipatuho sumule to mate. Ponna ke dai la aha katuhoang sumule, dotanne' "Taandea' lambi' boho anna menu' lambi' malango, aka' marondong, ya' la mate asangngingkea'." Inang aha tau ang ma'pihki' noa yatoo.
46015033	Daa unsähsä' lalang. Ponna ke untuhu'i tau ang ma'baho naoatee, "Dai la tuho sumule to mate," ya' pembabemua' ang mapia dinoa la senga' ke dako'mi umpensinnoai yato pembabe karakenaii.
46015034	Dianto anna kuoaite mating: Pihki'koa' ang sihatang katahpa'ang anna daumbabe dosa. Aka' kusanga ahakoa' piha ang dake' ungnginsang Puang Alataala. Pahallukoa' masili ke tahpa'i yatoo.
46015035	Umbai aha ang la mekutana naoatee, "Umba la noa to mate dipatuho? Bahtu' umba la noa bätäng kalaena ang dibea pano ke tuhong sumule?"
46015036	Yato pekutananna, pekutananna to maho! Aka' hapanganna ke la mampamulai tau, ya' yato lisa'na pinamula ang la dipamula dake' mala tuho ke dai ditutu'i dolu sihapang to mate ang dilamung.
46015037	Anna yato ang dipamula tadia pinamula ang lobo'mi, ampo' tillisa'ke' hapanganna dille, bahtu' ang senga'nake'.
46015038	Puhanna dipamula, ya' Puang Alataala toboe' ang la mambea bätänna. Mesa boi pinamula la tuho yato bätänna situhu' hupanna ang naelo'i Puang Alataala.
46015039	Ponna ke tapihki'i ingkänna hupanna olo'-olo', sinnoanna patuhoang, dansi anna bau, noa tunne' hupatau, ya' dai sinnoa-noa diita.
46015040	Anna ponna ke tapihki' toi nei' ingkänna ang yaho di langi', noanna mata allo, bulang anna bintäng, ya' dai sinnoa ang dinne di lino. Yato ang di langi' mesa hupanna kamalekeanna, ampo' yatone' ang di lino senga' kamalekeanna.
46015041	Anna senga' pesilona mata allo, pesilona bulang anna pesilona bintäng. Pihsananna inde pesilona mesa boi bintäng, ya' sisenga'-senga'ang boetee'.
46015042	-
46015043	Noa tunne' to mate ke dipatuhong sumule. Naonge anna tuhokingkea' dinne di lino, ya' malamma anna tahuhu bätäng kalaeta. Tahpana ke mateng tau, ya' la dilamung yato bätäng kalaeta mane bosii. Ampo' naonge anna dipatuhoingkea' sumule, ya' la tirende yato bätäng kalaeta mendahi ang matoho anna maleke, ang dang la mate bahtu' la bosi.
46015044	Ang dilamung dianto bätäng kalaeta di mentolinona. Ampo' ke tuhoi tau sumule, ya' la dibala'i mendahi bätäng kalaeta di mendehatanna. Dahi ponna ke ahai bätäng kalaeta di mentolinona, inang la aha tunne' bätäng kalaeta di mendehatanna.
46015045	Sinnoa ang tiuki' yaling di Suha' Masero naoatee, "Tau ang uhuna, dianto Adam, mendahi to tuho." Ampo' Puang Yesus Kristus nei', ang la mala disangai "Adam katämpä'," dianto ang mebea katuhoang sapano-panona.
46015046	Ang dolu sule dianto ang mentolinona, mane sulei ang mendehatanna. Noa tunne' bätäng kalaeta.
46015047	Tau ang uhuna natampa Puang Alataala umpake tampo anna tohhoi done inde di lino. Ampo' Puang Yesus Kristus nei', ang disangai "Adam kaderuanna," sulene' yaho mai di suruka.
46015048	Ingkänna to lino aha bätäng kalaena sinnoa bätäng kalaena Adam, ampo' bätäng kalaeta yaho di suruka la sinnoa bätäng kalaena Puang Yesus Kristus.
46015049	Dinoa katuhoanta sinnoa katuhoanna Adam, aka' bätäng kalaeta sihatang tuho yaling inde di lino. Dako' la tuhoingkea' sinnoa Puang Yesus Kristus anna ke donentoo bätäng kalaeta la sihatang tuho yaho di suruka.
46015050	Oa' solasohong, noa indee pahtuyungku: bätäng kalaeta dinne di lino dipapia di hao mai di bale anna haha; daingkea' la mala tuho di Kapahentaanna Puang Alataala yaho di suruka ke noai indee bätäng kalaeta. Dai la mala tuho sapano-panona bätäng kalae ang noa indee.
46015051	Pemalaä' kutula'ingkoa' mesa pepakuhu ang masaeng dai kainsangang, ampo' ang napalanda'mingkang Puang Alataala dinoa. Dianto, ponna ke sumuleng Puang Yesus, la aha di alla'ta ang dake' mate, ampo' ingkännaingkea' la pahallu tirende, moi ang mate, noa tunne' ang dake' mate.
46015052	La pihsa' dahi di sangkapiri mata supu, ke moning terompe' ang katämpä'. Aka' naonge anna monii terompe', tau ang mateng la dipatuho sumule anna dang la mate sala, anna tau ang tuhoke' la tirende toi lambi' danne' la mate.
46015053	-
46015054	Aka' inde bätäng kalaeta ang la mala mate anna bosi pahallu tirende mendahi bätäng kalae ang dai la mala mate bahtu' bosi. Dahi tahpana inang tirende noa, ya' la sundummi pole' yato ang tiuki' yaling di Suha' Masero dolu, naoatee, "Puang Alataala hali untalo kamateang lambi' dang la aha."
46015055	"Dang aha kakuasaanna kamateang, dang aha kamapi'di'anna."
46015056	Aka' kamapi'di'ang ang mebaha pano di kamateang, dianto dosa. Anna dosanna hupatau pahallu ditahungkung aka' atohang ang puha tatehkai.
46015057	Ampo' kuhhu'sumanga' dai' di Puang Alataala, aka' puhang nabeaingkea' kapataloang di hao mai di dosa anna kamateang ungngolai Puang Yesus Kristus, Dehatanta.
46015058	Dahi, solasohong, pamatoto'ia' kapampetahpa'ammu anna daa umpabeii tihoro. Pengkabela-belaii umbabe pengkähänganna Dehata, aka' ungnginsammi ungngoatee ingkänna ang umpembabeing Dehata dai la labu'.
46016001	Didiona yato doi' ang menge unghimpungnging solata ang memase-mase yaho di Yerusalem, ya' kupalau anna la umbabei sinnoa ang kupahentaing ingkänna jumaa' di hao di Galatia.
46016002	Ke lambi' bumi allo Mingku, ya' inang pasenga'mi piha doi'mu yaling di dasammu, situhu' ang sihatang sahomu. Be'beii lambi' kasuleangku anna dangnga' pahallu la unghimpung ke donentoo.
46016003	Ke lambi'mä' mating, ya' pilleii sangngaka-sangngaka solamu ang umpetahpa'. Aka' la kusuo dai' sibaha la kubea suha' ang la nabaha.
46016004	Anna ke unsangai la mahasa ke mao touä' koo, ya' la kalaeku mamposolai dai'.
46016005	Puhake' kuolai Makedonia, mane matingngä', aka' pemalaä' ungngolai Makedonia dolu.
46016006	Ke la malai la masaeä' diting, umbai la lambi' puha tempo madinging. Anna ke donentoo malakoa' unduluiä' le'ba' pano di umba-umba ang la kuongei.
46016007	Aka' dai kuaku la lempäng kale sämpäi', dahi ke napabeiä' Dehata, ya' la masaeä' diting.
46016008	Ampo' la donekä' dolu di Bohto Efesus lambi' allo pa'rame-rameang Pentakosta,
46016009	aka' mai'dike' ang la mala kubabe dinne, moinnakato anna aha toi ang mampa'baliä'.
46016010	Ke matimmi ta Timotius, ya' potosule manahpai anna dai la malaya' sibahakoa', aka' sinnoa siang pengkähängangki' ang kibabe aka' Dehata.
46016011	Daa umpabeii la aha ang dai mampakeangka'. Duluii ke la mengkalaong sumule mai di kodi' anna malai masahke yaling di pellaoanna. Kuempei dinne, sibahaang to Efesus ang mampetahpa'.
46016012	Didionane' ta Apolos, kupengkabela-belai anna malai mating sibaha-baha to mampetahpa' ang senga' natammuikoa', ampo' dake' naaku. Ampo' ponna ke la halii, ya' la mating.
46016013	Dakaii anna pamatoto'i kapampetahpa'ammu; pengkabahanii anna matohokoa'.
46016014	Ingkänna ang umbabea', babe asangngi sitonda pa'kalemu.
46016015	Ungnginsangnga' ungngoatee Stefanus sanghapu ang handang dolu mendahi to Sahani di Poropensi Akhaya anna puha sika umbeho katuhoanna dai' di Dehata undului to pentindo'na. Dahi kupalau, solasohong,
46016016	la tuhu'-tuhu'angkoa' pano inde di tau, sibaha tau senga' ang nasibahaing umpengkähängnging Dehata.
46016017	Masannang liuä' aka' lambi'mi sule ta Stefanus, ta Fortunatus anna ta Akhaikus. Sika kupasihapang bala'mua' ang manduluiä' dinne.
46016018	Sika umpamatoho inahangku, sinnoa naonge sika umpamatoho toine' inahammua' dolu. Tau ang noa indee sihatang dipakeangka'.
46016019	Salama'na mating ingkänna jumaa' dinne di Poropensi Asia. Noa tunne' ta Akwila anna ta Priskila sibaha to mampetahpa' ang si ma'himpung yato di dasanna umpapebaha salama'na mating.
46016020	To mampetahpa' senga' ang kusibahaing dinne umpapebaha toe' salama'na mating. Sisalama'koa' mesa anna mesa mengkalao di inahammu ke si ma'himpung bumokoa'.
46016021	Salama'ku mating. (Inde salama'ku, teyye kalaeku ang mangnguki'.) Paulus.
46016022	Tau ang dai ungkalemui Puang Yesus, la ditändo nei'. Maio, Puang!
46016023	Kuhannuang namana'koa' Puang Yesus kamasahkeang!
46016024	Kukalemui asangkoa' yaling di Kristus Yesus. Samantoo.
47001001	Pano di ingkänna petauanna Puang Alataala di hao di Korintus, sibaha ingkänna to mampetahpa' di hao di Poropensi Akhaia. Hao mai di Paulus, sibahaang ta Timotius. Nasuhung anna kuuki'i inde suha' mating, aka' naängkä'ä' Puang Alataala mendahi rasulna Kristus.
47001002	Salama'ku mating. Ke la malai Puang Alataala Ambetaa' sibaha Dehatanta Puang Yesus Kristus la umbehekoa' anna namana'koa' kamasahkeang sibaha kamasannangang.
47001003	Tapudii Puang Alataala, Ambena Puang Yesus Kristus, Dehatanta. Inde Ambe si mekalemui lolo anna Dianto kasuleanna ingkänna pepakahanga.
47001004	Si umpamatoho inahangki' yaling di ma'kahupa-hupa kamasuhsaang ang mehoa, lambi' mala touang kami' umpamatoho inahanna tau senga' yaling di ingkänna kamasuhsaannaii, umpake kamatohoang ang kitahimbo yaho mai.
47001005	Yato kamasuhsaang ang nasa'ding dolu Kristus, ya' mai'di ang kisa'ding tou kami'. Ampo' mai'di toe' kamatohoang inaha ang kitahimbo yaho mai di Kristus.
47001006	Ungngolai kamasuhsaangki', dianto napolalang Puang Alataala umpamatoho inahammua', solasohong, anna malakoa' salama', aka' si masuhsa toukoa' dio, sinnoaingkea'. Dahi, ke napamatohoi inahangki' Puang Alataala yaling di kamasuhsaangki', ya' la napamatoho toua' dio inahammu, lambi' la tähängkoa' ungngolai kamasuhsaang.
47001007	Dianto anna dai bata-bata inahangki' didiomua', aka' kiinsang kioatee si ungngolai toukoa' dio kamasuhsaang sinnoaingkea', anna inang la napamatoho inahammu Puang Alataala sinnoaingkea', lambi' la tähängkoa'.
47001008	Oa' solasohong, pahallu ungnginsang ungngoatee yato ingkänna kamasuhsaang ang manghoaang di lau' di Poropensi Asia matingngi liu, lambi' sai'di' tala dai kibela kitähäng anna kisanga la mateang.
47001009	Kipihki' kioatee, "Dang aha lalang la malaang tuho." Ampo' nasuhung dahii noa yatoo, anna malaang dai umpetahpa' kamatohoang kalaeki', ampo' la umpetahpa'ang supu Puang Alataala, aka' Dianto ang mala umpatuho sumule to mate.
47001010	Dahia', solasohong, nalahpa'ang tora' di hao mai yato di kamasuhsaang matingngi di allo ang lehsu' lambi' daang mate. Noa tunne' la nalahpa'ang di hao mai di kamasuhsaang ang dahi dinoa. Anna kipetahpa' kioatee la nalahpa' touang nei' di hao mai di kamasuhsaang ang la dahi di allo-allo di tingngayo.
47001011	La napanoa, solasohong, aka' si unsambayangngiang. Aka' ponna ke mai'dii tau ang mansambayangngiang, ya' la nabeheang Puang Alataala lambi' mai'di tau la ma'kuhhu'sumanga' dai' di Puang Alataala.
47001012	Oa' solasohong, male'deang aka' yaling di unnä' inahangki' maroho pembabeki' pano di ingkänna tau, londonang pembabeki' mating. Dai aha ang kibuni yaling di ingkänna siamo, maroho pahtuyungki' untuhu'i paelo'na Puang Alataala. Daang untuhu'i kamanähänganna hupatau, ampo' pembabeki' situhu' pa'kalemunna Puang Alataala pano di kami'.
47001013	-
47001014	Yato ang kiuki' mating, supung ang la maromi'a' umbata anna ungnginsang. Ahakoa' ang inang ungnginsammi pahtuyungki', ampo' aha piha ang dake'. Dahi kuhannuang la ungnginsang asangkoa' pahtuyungki', lambi' ke suleng Puang Yesus, ya' la umpokale'deang, sinnoa kipokale'de toukoa' dio.
47001015	-
47001016	Dianto anna ahai dolu pahtuyungku la pendoang lempäng diting di bohtomua' anna malakoa' pendoang ullambi' behe. Noa indee setonganna pahtuyungku dolu: la lempängngä' mating naonge anna panoä' di Makedonia. Pihsananna ke sumulemä' di hao mai, ya' lempäng bumä' anna malai unduluiä'a' yaling di pellaoangku sau di Yudea.
47001017	Ampo' dai dahi yato pahtuyungku. Umbai damä'a'te' umpetahpa'? Bahtu' unsangaa' mopahtuyu salaä' situhu' pampemala kalaeku, aka' mahka kuoantee "io," mahka kuoantee "dai"?
47001018	Daete' noa yatoo, solasohong! Sinnoanna pa'dandianna Puang Alataala dai nabala'i, ya' noa tunne' pa'karangki' mating daete' mahka mengngio, mahka la dai.
47001019	Aka' kami' ta Silas anna ta Timotius puhaang umbaha mating kaheba yaho mai di Puang Yesus Kristus, Änä'na Puang Alataala. Anna yato Puang Yesus Kristus daete' umpakarende-rende pahtuyunna, mahka mengngiong, mahka dai. Ampo' pahtuyunna pano di kita' mala lolo dipetahpa'.
47001020	Aka' mai'di liu pa'dandianna Puang Alataala pano di kita', anna inang la dahi asang aka' kasikenteanta sibaha Kristus. Dianto anna ke umpudiingkea' Puang Alataala si taoatee, "Aming! Inang noang!" Aka' pa'dandianna Puang Alataala pano di kita' ahana inang la sundung yaling di Kristus.
47001021	Kalaena Puang Alataala ang mampamatohoingkea', noa kami' noa toi dioa', lambi' sikenteingkea' sibaha Kristus. Anna napilleiingkea' mendahi ampuanna,
47001022	anna nabeaingkea' Inaha Masero ang mendahi tanda dioatee ampuannaingke. Inde Inaha Masero sinnoa tanda yaling di inahanta ang umpamatoto' pa'dandianna Puang Alataala pano di kita', lambi' maleso taoatee yato ingkänna ang nadandiingkea' inang la tatahimbo di allo-allo ang la sule.
47001023	Oa' solasohong, dä' loseng, naitaä' Puang Alataala anna Dianto ang ungnginsang ihsi inahangku. Nasuhung dai dahi yato pahtuyungku di pihhang tiing mao mating, aka' dai kuaku la kukahha'ikoa'.
47001024	Daang pemala mentuambahsa' mating, aka' kapampetahpa'ammu pano di Puang Yesus matoto'mi. Ampo' diare' pemalaang mengkähängngingkea' sibaha anna malakoa' masannang.
47002001	Dahi kuoatee dotanne' dakangkoa' kulumba, aka' dai kuaku ke mapi'di' sala boia' inahammu, sinnoa ang dahi dolu naonge lempängngä'.
47002002	Aka' ke kupamapi'di'ia' inahammu, ya' dante' aha la mampakahangaä', aka' dio siarea' ang la mampakahangaä'.
47002003	Dianto anna ungnguki'ä' yato suha' mating dolu. Dai kuaku mating kupellambi'ikoa' anna la unnaho-naho inahaä'. Aka' setonganna diorea' nei' la umpamasannangngä'. Anna maleso pano di kodi', ponna ke masannangngä', ya' la masannang toukoa' dio.
47002004	Naonge anna kuuki'i yato suha', manaho inahangku lambi' dondong uhai matangku. Tadia pahtuyungku ungnguki' yato suha' la umpamapi'di'a' inahammu. Ampo' kuuki' yato suha' anna malaia' ungnginsang umba noa pa'kalemungku liu mating di dioa'.
47002005	Didiona yato solata ang inang sala babena: tadia inahangku supu ang napamapi'di', ampo' inahammu toua' dio napamapi'di', (bahtu' inahanna sangngaka-sangngaka tau di alla'mua', aka' dai kuaku kuhängngäng-hängngängngi inde kaha-kaha.)
47002006	Mai'dia' di alla'-alla'mu ang hali mangkambahoing. Ya' di kodi'na koo, sundummi yatoo.
47002007	Dinoa sihatang ke diampungngii anna dipakahangai anna malai dai mapi'di' liu inahanna lambi' mono' inahanna.
47002008	Dianto anna kupalaui mating la ma'kalemukoa' pano.
47002009	Pahtuyungku ungnguki' yato suha' dolu aka' la kupangngitai katuhu'-tuhu'ammua' mai di kodi'. Ya' kuinsammi dinoa inang tuhu'-tuhu'angkoa'.
47002010	Dinoa ke ungngampungngii inde tau, ya' la kuampungngi tou kodi', ke ahai kasalaanna mai di kodi'. Kupanoa yatoo di olona Kristus ang la umpomapiaa'.
47002011	Dianto anna kuoaitee pahallu taampungngi, anna malai dai aha napolalang nasändä'ingke Pongkahana setang. Aka' tainsammi pahtuyu karakena.
47002012	Naonge anna mengkalaoä' di hao di Bohto Efesus, ya' lupanoä' di Bohto Troas do umbaha Kaheba didiona Kristus. Lambi'ku pano, ya' nabuhkeimingkä' lalang Dehata anna malaä' mengkähäng di hao.
47002013	Ampo' moinnakato noa, tilä'bä'-lä'bä'ke' inahangku, aka' dakang aha silambi' ta Titus ang kuhannuang la umpalambi' kaheba didiomua'. Dianto anna sika kupasa'bii ingkänna solasohong di hao, mane kupatahhi'i pellaoangku sule dinne di Makedonia.
47002014	Ampo' kuhhu' sumanga' dai' di Puang Alataala, aka' nabahanang loloingke yaling di kapataloanna aka' sikenteingke Kristus. Lambi' moi umba-umba kiola, tontong kipepainsang loloing Kaheba Mapia anna malai tuhtuang lele sau tama sinnoa uri'na minnä'-minnä' bomammi'.
47002015	-
47002016	Di olona Puang Alataala, sihapangngang kayu-kayu bomammi' ang ditunu anna malai nauri' ingkänna tau, aka' kami'mitoo ang nasuo umpepainsangnging kaheba didiona Kristus. Pano di tau ang menge dipasalama', ya' napasihapangngang aka-aka bomammi', aka' yato ang kipakaheba mebea katuhoang sapano-panona. Ampo' panone' di tau ang la ditallangngi, ya' napasihapangnganne' aka-aka bobosi, aka' ang dai untahimbo Kaheba Mapia, untahimbone' kamateang. Dahi menna yaling di alla'-alla'taa' ang la nabela undurung inde pengkähängang matingngi?
47002017	Aha tau ang untula' Bahtakara Dehata supung aka' sika pemala mendahi to makaka. Ampo' masero kami' pahtuyungki' anna tahpa' pa'karangki' yaling di Kristus, aka' kiinsang kioatee Puang Alataala ang mansuoang, anna Dianto ang mangngita.
47003001	Ampo' daumpihki'ia' ungngoatee umpudi bumang kalaeki' dinoa! Daang sinnoa yato piha to pampakuhu ada' diting. Ke lambi'mi mating di bohtomu si napaitaikoa' suha' ang umpudi kalaena anna malaia' sika untahimbo. Anna ke la maong, ya' si umpalau bung suha' di hao mai di dioa' ang la umpudi kalaenaii. Ampo' kami'-kami' daang umpahallu suha' ang noa yatoo.
47003002	Aka' kalaemua' mendahi suha' pampudiang ang kitokei. Sinnoakoa' mesa suha' ang tiuki' yaling di inahangki'. Lambi' di umba-umba kiola, si kitula' pano di ingkänna tau umba noa untahimbomokoa' Kaheba Mapia ang kibaha.
47003003	Dia tuke', solasohong, malesong pano di ingkänna tau boa pengkähängki' umbaha Bahtakaranna Puang Yesus Kristus mating. Mala dioatee sinnoakoa' mesa suha' ang nauki' Puang Yesus. Yato ang nauki' tama di inahammu mahasa puha nei' andana suha' biasa ang diuki' umpake tinta, bahtu' suha' masae ang si tiuki' dolu pano di batu lohpä'. Aka' yaling di inahammu dianto ang napangnguki'i Kristus yaling di kakuasaanna Inaha Masero ang tuho.
47003004	Nasuhung anna bahaniang ma'tula' noa indee, aka' mampetahpa'ang dai' di Puang Alataala ungngolai Kristus.
47003005	Dai kioate kibela kibabe inde pengkähängang. Tadia kapabelaang kalaeki', ampo' Puang Alataala supu ang mambeaang kapabelaang.
47003006	Nabeaang kapabelaang mendahi to pengkähänna ang umbaha pa'dandiang bakahunna pano di hupatau. Yato pa'dandiang bakahu tadia supu atohang ang tiuki', ampo' diare' katuhoang bakahu ang nabeaingkea' ungngolai Inaha Masero. Aka' ponna pemalaingke maroho di olona Puang Alataala, anna supumingke untuhu'i atohang ang tiuki', ya' inang la untahimboringkete' kamateang. Ampo' ponna untuhu'iingke Puang Alataala yaling di kakuasaanna Inaha Masero, ya' la untahimboingke katuhoang ang lambi' sapano-panona.
47003007	Dolu atohanna nauki' Puang Alataala pano di batu lohpä' mane nabeai pano di Nabi Musa. Inde atohang umbaha supu kamateang pano di tau aka' dai aha ang mambela mantuhu'i. Moinnakato noa, ya' pansillo' sämpäi' lindona Musa napobua' yato atohang lambi' dai natua nanenne'i to Yahudi.
47003008	Dahi yato pa'dandiang ang nabaha Inaha Masero ahana inang mahasa puha nei'.
47003009	Ponna ke matandei yato pa'dandiang ang dolu ang umbaha kamateang, ya' inang matande puha nei' inde pa'dandiang bakahu ang mampamarohoingkea' di olona Puang Alataala.
47003010	Setonganna, yato pa'dandiang ang dolu danne' matande ke dipasiitai kamatandeanna inde pa'dandiang bakahu.
47003011	Aka' ponna matande yato pa'dandiang ang dolu, ang sämpäi' supu, ya' inang matande puha nei' inde pa'dandiang bakahu ang tontong lolo lambi' sapano-panona.
47003012	Dahi, aka' kihannuang pano inde di pa'dandianna Puang Alataala ang bakahu, lambi' bahaniang umpepainsangnging Kaheba Mapia.
47003013	Dai aha aka ang kibuni. Daang sinnoa Nabi Musa dolu ang unsapu' lindona. Napanoa anna malai dai sika naita to Yahudi yato pesilona ang tuhtuang mallung lambi' pa'da.
47003014	Makahha' bää' yato to Yahudi, anna lambi' dinoa ahake' ang mekalapai sihapang unsapu' lindo, lambi' dai sika umpetahpa' katahpa'ang naonge anna dibatai yato Atohanna Musa. Supung Kristus ang la mala ungngalai yato pesapu' ang ungkalapai pihki'naii.
47003015	Lambi' dinoa, ponna ke sika umbatai suha'na Musa, ya' mala dioatee tisapu' inahanna.
47003016	Ampo' ponna sika umbala'i pihki'na lambi' mampetahpa' dai' di Dehata, ya' la dialaimintoo yato pesapu'naii.
47003017	Aka' Dehata dianto Inaha Masero. Anna ponna ke tohhoi yaling di inahanta, ya' lahpa'mingke di hao mai di ingkänna ang ungkalapai kasikenteanta.
47003018	Dahi, ingkäntaa' ang mampetahpa' dai' di Dehata, dang aha ang unsapu' inahanta. Tainsammi kamatandeanna Dehata ang tuhtuang umpamapia lolo inahanta. Napanoa lolo Inaha Masero tama di inahanta anna malai tuhtuang mendahiingkea' sinnoa Dehatanta ang matande.
47004001	Naängkä'ang kami' Puang Alataala mendahi to pengkähänna, anna pa'kalemunnantoo lambi' malaang umbabe inde pengkähängang. Dianto anna dai mono' inahangki'.
47004002	Daang umbabe aka-aka ang la melongko'i. Dai aha ang kibuni anna daang umbulitu' tau senga'. Daang umputa'-puta' Bahtakaranna Dehata, ampo' di olona Puang Alataala kitula' aka ang tahpa', dai kiseming-seming, lambi' napetahpa' tau naoatee tahpa' yato kaheba ang kibaha.
47004003	Ponna ke tibunii yato Kaheba Mapia ang kibaha, ya' supung tibuni pano di tau ang inang la lupano di nahaka.
47004004	Pihki'na tau ang noa yatoo hali nabutai Pongkahana setang ang ma'kuasa yaling inde di lino, lambi' dai sika umpetahpa' Kaheba Mapia. Kamabayaang ang sule di hao mai yato di Kaheba Mapia dai mesilo tama di inahannaii, lambi' dai sika ungnginsang kamatandeanna Kristus ang mepaitai didiona Puang Alataala.
47004005	Daang umpepainsangnging sanga kalaeki'. Ang kipepainsangnging dianto kaheba ang naoatee Puang Yesus Kristus dianto Dehata. Anna kami'mitoo sabua'mua' situhu' pahentana Puang Yesus.
47004006	Naonge anna napadahii Puang Alataala langi' anna lino ma'kara naoatee, "Dahio mabaya yaling mai di kamalillingang!" Anna Puang Alataalantoo ang umballoi inahanta lambi' mala tainsang kamatandeanna ang mesilo yaling di lindona Kristus.
47004007	Dai aha ang mantondong yato kakuasaanna ang mengkähäng yaling di inahangki', aka' nabeaang Puang Alataala ballona ang la kibaha. Ampo' tau biasa touang kami'. Sinnoaang supu kohing tampo, ampo' napangngihsiang aka-aka ang masu'li'. Lambi' maleso pano di ingkänna tau dioatee kakuasaang ang kitokei sule yaho mai di Puang Alataala, tadia kakuasaang kalaeki'.
47004008	Pemmai'diang ungngolai kamadahhaang, ampo' dai dioatee lambi' la madahha liuang. Si aha tempona dai kiinsang aka la kibabe, ampo' dai aha mono' inahangki'.
47004009	Mai'di balingki', ampo' naposolai loloang Dehata. Aha si mambambaang lambi' tisulungngang ampo' malaang ke'de' sumule.
47004010	Si ungngoloi loloang kamadahhaang ang la mampateiang, sinnoa ang naoloi dolu Puang Yesus, lambi' mala maleso pano di ingkänna tau dioatee katuhoanna Puang Yesus ungkuasai katuhoangki'.
47004011	Bahtuanna indee: akinna tuhokang yaling inde di lino, ya' aha lolo tau ang pemala mampateiang aka' untuhu'iang Puang Yesus. Nasuhung anna noai yatoo anna malai maleso pano di ingkänna tau dioatee tuhong sumule Puang Yesus, aka' sika naita kakuasaanna yaling inde di kalaeki' ang malamma.
47004012	Dahi di hao loloang kami' di olona kamateang, ampo' kalemba'anna yatoo, ya' malakoa' tuho lambi' sapano-panona.
47004013	Aha tiuki' yaling di Suha' Masero naoatee, "Mampetahpa'ä', dianto anna bahaniä' ma'tula'." Noa tumang kami'. Kipetahpa' dai' di Puang Alataala lambi' bahaniang ma'tula'.
47004014	Puang Alataala umpatuho sumule Puang Yesus. Dianto anna kiinsangngi kioatee la lambi'mi tempona la napatuho touang kami' sumule sibaha Puang Yesus, anna la nahimpungngingkea' sibaha di olona.
47004015	Ingkänna indee kidurungngingkoa' anna malakoa' untahimbo kamapiaang. Aka' tuhtuang mai'di tau ang unghingngi yato Kaheba Mapia lambi' dilahpa' di hao mai di tahungkung, ya' tuhtuang mai'di ang la ma'kuhhu'sumanga' dai' di Puang Alataala, lambi' dipamatande sanganna.
47004016	Dianto anna daang mono' inaha. Moinnakato anna tuhtuang malammai bätäng kalaeki', ampo' allo-allo si dipamatoho lolo inahangki'.
47004017	Kamadahhaang ang kioloi dinoa dianto kamadahhaang sämpäi' supu anna mahingang. Anna aka' sa'bara'ang menge ungngolai inde kamadahhaang, lambi' la untahimboang kamatandeang ang la lambi' sapano-panona. Yato kamadahhaang ang kiolai dinoa dai umba sama ke dipasiitai yato kamatandeang ang la kitahimbo di allo ang la sule.
47004018	Dahi, daia' kita' tapihki' liu yato aka ang landa' diita. Ampo' ang tapihki' liua' dianto ang dai landa' diita. Aka' yatoo ang landa' diita kaha-kaha sämpäi' supu. Ampo' yato ang dai landa' diita, dianto ang la lambi' sapano-panona.
47005001	Yaling inde di lino aha bätäng kalaeta ang mala dipasihapang bansuli ang diongei sängkä. Ponna ke mateng tau, ya' mala dioatee tallammi yato bansuli. Ampo' la napapiaingkea' Puang Alataala bätäng kalae bakahu ang mala dipasihapang dasang yaho di suruka ang la tontong lambi' sapano-panona.
47005002	Naonge anna tuhokingkea' yaling inde di lino, ya' mohahaeng tau anna pemala liuingkea' ullambi'mi yato bätäng kalaeta yaho di suruka ang dipasihapang dasanta.
47005003	Aka' ke mateng tau, ya' inang la aha bätäng kalaeta ang bakahu; dai la tuho tomande' sungnga'ta dai kebätäng kalae.
47005004	Aka' ke tuhokingkea' yaling inde di lino, ya' mohahaengngingkea' anna matingngi durunganta. Ampo' dai mala tapihki' taoatee, pemala tau mate anna malai lahpa' di hao mai di bätäng kalae. Ang tahannuang dianto daingkea' mangki' la mate, ampo' tahpa kebala' inde bätäng kalaeta ang mala mate mendahi bätäng kalae ang la tuho sapano-panona.
47005005	Kalaena Puang Alataala ang mepapiaing ingkänna indee, anna nabeaingkea' Inaha Masero ang la mendahi tanda dioatee inang la nabeaingkea' yato bätäng kalae bakahu yaho di suruka.
47005006	Dianto anna matoho loloi inahangki'. Tainsangnga' taoatee inde bätäng kalaeta sinnoa bansuli ang taongei sängkä done inde di lino. Dahi, naonge anna tuhokingkea' yaling inde di lino, ya' sikahaoang tau Dehata,
47005007	aka' naonge anna tuhokingkea' yaling inde di lino untuhu'iingkea' Dehata mengkalao di kapampetahpa'anta, tadia mengkalao di aka ang mala taita.
47005008	Dahi matoho lolo inahangki'. Moi la ungngoloiang kamateang, ya' kiangka' supu pebehe, aka' ponna ke lahpa'mi tau di hao mai inde di bätäng kalae, ya' la sibahang tau Dehata!
47005009	Ang handang kipemala dianto la umpamasannang loloang Puang Alataala, noa tuhoang yaling inde di bätäng kalae, noa toi ke matemang.
47005010	Aka' la lambi'mi tempona ang la pahallu taongeia' mengngolo asang pano di Kristus ang la umpahehsa pengkähänganta. Pihsananna la untahimboingkea' aka ang sihatang situhu' yato ingkänna pembabeta naonge anna tuhokingkea', noa pembabe mapia, noa toi pembabe karake.
47005011	Dahi, mahea'ang umbabe aka-aka ang la dai nakärä'i Dehata, aka' kiinsang kioatee la napahehsa asangngingkea'. Dianto anna kipengkabela-belai umbea pepähängang pano di ingkänna tau lambi' sika mampetahpa' pano di Puang Yesus. Nainsang Puang Alataala ihsi inahangki'. Anna kuhannuang dang aha di alla'-alla'mua' ang bata-bata inahanna didioki'; kuhannuang la ungnginsang asammokoa' ihsi inahangki'.
47005012	Daumpihki'ia' ungngoatee menge bumang umpudi kalaeki' ke ma'tula'ang noa inde ang mane hali kitula'. Aka' nasuhung anna kipanoai indee anna malakoa' ungnginsang aka-aka ang mapia lambi' la umpokale'deang anna malaia' umpakaleso pano yato di ingkänna tau ang daang mantahimbo. Tau ang noa yatoo umpihki' supu aka ang landa' diita, daine' umpihki' ihsi inahanna tau.
47005013	Aha toi ang mansangaang to tahta'. Ampo' nasuhung kipanoa yatoo aka' pemalaang untuhu'i Puang Alataala sitonda sangkalebu inahangki'. Ampo' dioa' dio, ya' maleso anna marohoi yato pihki'ki', aka' ungngolai yatoo, ya' malakoa' kikalemui.
47005014	Nasuhung anna noai yatoo pembabeki' aka' pa'kalemunna Kristus. Noa indee pihki'ki': Puang Yesus Kristus mate unsulängngi ingkänna tau, dahi sihapang mate asangngingkea'.
47005015	Napanoa anna malai tau ang tuhoke' dai untuhu'i pampemala kalaena. Ampo' la untuhu'i pampemalanna Kristus, aka' dianto ang mate, mane tuhoi sumule, nasulängngiingke.
47005016	Dahi, dianto anna damang umpahehsa tau situhu' aka ang mala diita di aneanna. Setonganna dolu kisanga tau biasa Kristus, ampo' dinoa dang kipihki' noa yatoo.
47005017	Dahi, ponna sikenteng tau Kristus, ya' mendahing tau hupatau bakahu. Pa'dang yato katuhoang ang dolu, anna untahimbong tau katuhoang bakahu.
47005018	Kalaena Puang Alataala ang mampanoa yatoo. Ungngolai Kristus, to di alla', lambi' sikapiaiingke sumule Puang Alataala. Anna nabeaingkea' pengkähängang umpepainsangnging inde kaheba pano di tau senga' lambi' sika mala toe' sikapiai Puang Alataala.
47005019	Noa indee kaheba ang kipepainsangnging: yato ang nababe Kristus, dianto ang napolalang Puang Alataala umpasikapiai hupatau sibaha Kalaena, lambi' dang napadiinaha kasalaannaii. Anna kami'mitoo ang napopengkähäng umbaha Bahtakaranna pano di tau senga' lambi' sika mala toe' sikapiai Puang Alataala.
47005020	Kami' pesuonaang Kristus, sihapang Kalaena Puang Alataala umpake kamahangki' ma'tula' pano di dioa'. Dahi, yaling di sanganna Kristus kipalau la sikapiaimokoa' Puang Alataala.
47005021	Daine' madosa Puang Yesus Kristus, ampo' nasuo Puang Alataala undurung dosanta. Bahtuanna napasihapang to madosa lambi' mala nasulängngiingke. Napanoa anna malai ingkännaingkea' ang sikente Puang Yesus Kristus la naangka' maroho di olona.
47006001	Dahi, aka' mengkähängngang kami' sibaha Puang Alataala, dianto anna mengkamala'mang, solasohong, anna dakoa' ungkaleäng-leängngi mana' pa'kalemunna Puang Alataala ang hali untahimbo.
47006002	Yaling di Suha' Masero aha tiuki' tula'na Puang Alataala naoatee, "Yato di tempo ang kupama'tantu kuhingngi pehumala'mu, donetoo kukalemuio lambi' kupasalama'o." Oa' solasohong, pehingngiia' inde tula'ku: dianto indee tempo ang napama'tantu Puang Alataala. Allo dinoantoo sadia Puang Alataala la napasalama'koa'.
47006003	Maenga'ang yaling di ingkänna pembabeki' anna malai dai aha tau unsalla pengkähängangki' yaling mengeang umpepainsangnging Bahtakaranna Puang Alataala.
47006004	Kipamapia lolo pengkeroki' di ingkänna siamo anna malai maleso dioatee to pengkähännaang Dehata. Si sa'bara' loloang yaling ungngolai ma'kahupa-hupa pesändä', kamasuhsaang anna kamadahhaang.
47006005	Si nabambaang tau, si natahungkungngang, si nasibobo'-bobo'iang. Si mengkähäng kahha' loloang, lambi' aha tempona daang mala hahe anna daang mala mande.
47006006	Maleso diinsang dioatee inang to pengkähännaang Puang Alataala, aka' masero pembabeki', kiinsang umba noa Bahtakaranna Dehata, sa'bara'ang anna marota'ang pano di tau senga'. Aha lolo Inaha Masero yaling di kalaeki' anna ma'kalemuang pano di tau senga' mengkalao yaling di inaha.
47006007	Maleso dioatee to pengkähännaang Puang Alataala, aka' pepaturu ang kipepainsangnging dianto pepaturu ang tahpa' anna aka' kakuasaanna Puang Alataala ang mala diita yaling di pengkähängangki'. Maroho lolo pembabeki' anna inde kamarohoangki' mala dipasihapang pa'dang anna unta ang la kipake untolla' balingki'.
47006008	Moi dipakauho-uhoang, bahtu' dipudiang, moi disallaang bahtu' dipakeangka', maleso diinsang dioatee to pengkähännaang Puang Alataala. Aha ang mansangaang to pa'bulitu', ampo' setonganna katahpa'ang ang si kitula'.
47006009	Naangka'ang tau dai kainsangang, ampo' setonganna mai'di tau mangnginsangngang. Nasangaang tau to mate, ampo' setonganna tuhokang! Moinnakato anna dipohetong si'da-si'daang, ampo' dasiakang mate.
47006010	Mai'di kamasuhsaangki' ampo' mahasa lolo inahangki'. To memase-maseang ampo' kami'mitoo ang umbaha behe pano di tau mai'di. Nasanga tau dai aha aka-akangki', ampo' setonganna ingkänna-ingkänna siamo kiampui.
47006011	Oa' solasohong diting di Korintus, puha kipamaleso karangki' mating, dai aha aka ang kibuni. Ungnginsang pa'kalemungki' mating.
47006012	Tadia kami' ang dai ma'kalemu mating, ampo' dioa' ang dai ma'kalemu di kami'.
47006013	Ma'tula'ä' sihapang ma'tula'ä' pano di änä' kalaeku: kupalau mating la ma'kalemukoa' mai di kami' sihapang umpasule pa'kalemungki' mating.
47006014	Daunsiba'ba' leleng londonang daunsiala tau ang dai mampetahpa' pano di Puang Yesus, aka' inang dai sihatang. Unsangarakaa'to sinnoa siang tau ang untuhu'i pa'elo'na Puang Alataala anna tau ang dai untahimbo Puang Alataala? Bahtu' la malaraka kamabayaang sihau kamalillingang?
47006015	Sikapiairaka Kristus anna Pongkahana setang? Malaraka la aha kasikenteanna to mampetahpa' anna to tamampetahpa'?
47006016	Sinnoaraka Dasang Ada'na Puang Alataala anna pampahahi'ang? Daete' pole' aha la noa. Ampo' kita'mitoo Dasang Ada'na Puang Alataala, aka' Puang Alataala To Tuho lolo inang tohho yaling di inahanta. Sinnoa ang natula' dolu Puang Alataala yaling di Suha' Masero naoatee, "La tohhoä' di alla'-alla'naii, anna kusibahaing. La mendahiä' Dehatanna, anna sika la mendahi petauangku."
47006017	"Dahi, damong untuhu'i pengkerona tau ang dä' mangnginsang, damong unsiba'ba' lelengngi! Pakahaoi pembabe karake. Ponna umpanoa yatoo, ya' la kutahimbokoa'."
47006018	" 'La mendahiä' Ambemu, anna la mendahikoa' änä'ku.' Noanto natula' Dehata, To Handang Ma'kuasa."
47007001	Oa' solasohong ang kukalemui, ingkänna inde pa'dandiang nababe Puang Alataala pano di kita'. Dahi pahalluingke sikahaoang ingkänna aka-aka ang mekärähko'i, noa ang mala diita, noa ang yaling di inahanta. Pahalluingke untuhu'i Puang Alataala sibaha sangkalebu inahanta, anna pahalluingke mahea' umbabe ingkänna siamo ang la dai nakärä'i.
47007002	Oa' solasohong, tahimboang lambi' tama di inahammu! Daang aha ummaho-maho tau senga', bahtu' kibulitu', datouang aha ummaho-maho tau senga' aka' la kipokauntungang.
47007003	Ma'tula'ä' noa indee, solasohong, dai anna malai kusallakoa'. Aka' sinnoa ang kutula' langngena', dai aha mantondong pa'kalemungki' mating, noa tuhoang, noa toi mateang.
47007004	Kuinsang kuoatee malakoa' dipetahpa'. Kupokale'dekoa', solasohong. Moinnakato anna mai'dii kamasuhsaang ang manghoaang, ampo' matohong dinoa inahangku anna masannangngä' aka' dioa'.
47007005	Naonge anna suleang dinne di Makedonia, dai aha tempoki' mehile. Donetoo ma'kahupa-hupa kamasuhsaangki': kasibehtaang sibaha tau ang mepa'bali anna kamahea'ang yaling di inahangki'.
47007006	Ampo' Puang Alataala, ang mepakahanga, umpakahanga inahangki' naonge anna sulei ta Titus.
47007007	Tadia supu kasuleanna ang mampakahangaang, ampo' makahanga touang unghingngi kaheba ang nabaha. Naoatee umpakahangaa' inahanna naonge anna sibahakoa'. Naoa toe'tee makarohhengkoa' are' pano di kodi' anna pemalakoa' sitammu sala boingkea'. Naoa toitee unsohsoa' are' yato ang dahi dolu di alla'ta anna pemalakoa' mesa inahaingkea' sumule. Kihingnginna yatoo, ya' mahasa liu inahangki'.
47007008	Moinnakato anna umpamapi'di'ia' inahammu yato suha'ku ang dolu, ampo' dai kusohso aka' kuuki'. Uhuna kusohso, aka' kuinsang kuoatee la mapi'di' inahammu umbata yato suha'. Ampo' yato kamapi'di'ang inaha dai masae.
47007009	Dianto anna kuoaitee dai kusohso yatoo. Setonganna masannangngä'. Ampo' ang kuposannang tadia aka' mapi'di' inahammu, ampo' aka' mengkatoba'koa' di hao mai di pembabemu ang dai huhu, napobua' yato kamapi'di'ang inahammu. Yato kamapi'di'ang inahammu napolalang Puang Alataala la nabehekoa'. Dahi dakoa' huki aka' yato suha'ki'.
47007010	Aka' kamapi'di'ang inaha ang situhu' pa'elo'na Puang Alataala napolalang la natehteingke mengkatoba', lambi' malaingke napasalama'. Kamapi'di'ang inaha ang noa yatoo dai mala tasohso. Dai sinnoa kamapi'di'ang inaha ang situhu' pihki' mentolinona, ang dai sitonda kapengkatoba'ang, aka' mebahane' pano di kamateang.
47007011	Yato kamapi'di'ang inahammu umbata yato suha'ku inang situhu' pa'elo'na Puang Alataala. Itai boana yatoo: pemalakoa' umbabe aka ang maroho. Pemala liukoa' umpebayai kalaemu. Keaha'koa' aka' dosanna to kekasalaang. Mahea'koa' untuhu'i pembabenaii. Ungkarohhengngiä'a'. Umpengkabela-belaia' untuhu'i Dehata. Sadiakoa' untahungkung to kekasalaang. Umpamaleso di ingkänna siamo lambi' nainsammi tau naoatee bahahsi inahammu yaling inde di kaha-kaha.
47007012	Dahia', solasohong, dai kuuki' yato suha' dolu aka' tau ang kekasalaang, bahtu' aka' tau ang nahoa kasalaang. Ampo' nasuhung anna kuuki'i yato suha', anna malakoa' napainsangngi Puang Alataala umba noa setonganna pa'kalemummu pano di kami'.
47007013	Dianto anna matohong inahangki'. Inang matohong inahangki', la'bi-la'binna ungngita umba noa mahasa inahanna Titus aka' untahimbo mapia anna umpakahangaa'.
47007014	Akinna kusuo mating, kupainsangngi ta Titus umba noa kupokale'dekoa'. Kuhhu' sumanga' aka' dä' umpakasili. Umba noa ingkänna tula'ku tahpa' asang, noa tunne' ingkänna yato ang kupainsangngi ta Titus didiomua', ya' tahpa' asang.
47007015	Anna tuhtuangkoa' nakalemui ta Titus, aka' nakalehai umba noa untuhu'i ingkänna pahentana, anna untammui umpotosule sitonda kamahea'ang aka' tandana umpakeangka'.
47007016	Oa' solasohong, mahasa liu inahangku aka' kuinsang kuoatee malakoa' kupetahpa' di ingkänna siamo.
47008001	Oa' solasohong, pemalaang anna malaia' ungnginsang aka ang dahi di ingkänna jumaa' done di Makedonia napobua' kamarota'anna Puang Alataala.
47008002	Masuhsa si'da-si'da kamadahhaang anna kapemase-maseang ang sika nasa'ding. Ampo' moinnakato noa yatoo, ya' mahasa liu inahannaii lambi' mai'di doi' sika nahimpung ang la napake undului solana.
47008003	Kusa'bii kuoatee yato pentandonaii situhu' kapabelaanna, bahtu' la la'bike'. Anna dai aha tau ang mampahsa, ampo' inang mengkalao toboe' yaling di unnä' inahanna.
47008004	Napalau toe' la kipabei sika unghimpung doi'na ang la napake undului to pemase-mase di lau' di Yerusalem.
47008005	Yato pentandonaii la'bi andana ang kipemitai. Tadia doi' supu ang nabea ampo' sika umbeho dolu inahanna dai' di Puang Alataala untuhu'i pa'elo'na. Noa tunne' natuhu'iang aka' pa'elo'na Puang Alataala.
47008006	Dahi, mane kisuo ta Titus sumule mating anna malakoa' nadului yaling inde di pengkähängang mapia, aka' inang ta Titus ang handang dolu manduluikoa' unghimpung yato doi' ang la umpapebaha sau di Yerusalem.
47008007	Oa' solasohong, untondongkoa' tau senga' di ingkänna siamo: dai aha mantondong kapampetahpa'ammua', ungnginsangnga' pepaturu ang tahpa' anna umba noa umpaturu tau senga'. Mai'di ang umbabe yaling undului tau senga' anna ma'kalemu si'da-si'dakoa' pano di kami'. Dianto anna kupalaui la umpellondoikoa' tau senga' yaling inde di pengkähängang mapia, dianto umbea doi' pano di to pemase-mase.
47008008	Tadia pahenta ang kutula'ingkoa'. Supung kupainsangngikoa' umba noa pa'kalemunna to Makedonia yaling umbea doi'na ang la medului, anna mala toi kuita umbane' noa pa'kalemummu pano di tau senga'.
47008009	Ungnginsangnga' umba noa pa'kalemunna Dehatanta Puang Yesus Kristus pano di kita'. Tandana malemu, ya' moinnakato anna matande si'da-si'dai, ampo' napellei yato kamatandeanna anna malaingkea' nakalemui. Noa tunne' mendahi to pemase-mase anna malaingkea' untahimbo katomakakaang.
47008010	Di kodi'na kodi' mahasa ke umpepuhaii yato ang umpahandu' taung ang puha, dianto ungkalemui jumaa' senga'. Aka' dioa' ang handang dolu umpahtuyu anna umpahandu' inde pengkähängang.
47008011	Dahi dinoa pengkabela-belaiia' umpapuha yatoo, sinnoa naonge mane umpahandu'i. Pebeaing dia siamo ang mala umpebeaing, situhu' aka ang aha.
47008012	Aka' ponna mampebeaingkea' mengkalao di inahanta anna situhu' yato ang aha di kita', ya' masannang Puang Alataala untahimbo yato pentandota. Dai napalau la'bi andana kapabelaanta.
47008013	Dai kupanoa indee anna matingngiia' durungammu lambi' kakuhangangkoa' anna kehongko'ine' tau senga'. Ampo' nasuhung kupanoa indee anna malai la sinnoa-noa katuhoammua'.
47008014	Dinoa, aka' mai'di buke' aka-akammu, ya' sihatang ke unduluikoa' solamu ang kalala' di lau' di Yerusalem. Dako'-dako'ke' ke kalala' toukoa' dio, ya' malamokoa' sika nadului. Dahi ke tuhoi tau sikarota'i noa yatoo, ya' ingkänna tau dai aha la kakuhangang.
47008015	Sinnoa ang tiuki' yaling di Suha' Masero dolu naoatee, "Yato tau ang mai'di nahimpung, dai la bosa' aka-akanna. Anna yato tau ang sai'di' nahimpung, ya' dai la kakuhangang."
47008016	Kuhhu' sumanga' dai' di Puang Alataala aka' mengkähäng yaling di inahanna ta Titus lambi' pemala la naduluikoa', napensinnoaiä'.
47008017	Tahpana kisuo ta Titus la mao mating, ya' naaku si'dae' aka' inang pemala liue' la naduluikoa'.
47008018	La kisuo mesa solasohonta mating nasibahaing ta Titus. Inde tau napudi ingkänna jumaa' aka' pengkähänganna umbaha Kaheba Mapia.
47008019	Dia tuke', hali napillei ingkänna jumaa' dinne anna malai naposolaiang lusau di Yerusalem umbaha yato pentandomu pano di santosahaninta ang menge masuhsa. Aka' nasuhung anna la maoang anna malai dipamatande sanganna Dehata anna la nainsang solasohonta di lau' naoatee, "Aha si'dae' inahanna mekalemui."
47008020	Kidakai liu anna dai la aha tau ang mansallaang yaling inde di kaha-kaha umbaha yato mai'di doi' pentandonaii.
47008021	Dianto anna kipihki' lohpo'mi menna ang la mamposolaiang anna malai maleso dioatee maroho pahtuyungki', noa di olona Dehata, noa di olona hupatau.
47008022	Dahi ta Titus sibaha yato solasohong ang mane hali kutula' anna ahake' mesa tau senga' ang la kisuo mating. Pemmai'ding kisa'bii pengkerona inde solasohonta lambi' kiinsang kioatee bansa' yaling di ma'kahupa-hupa pengkähängang. Ya' dinoa pemala liukoa' nadului aka' napetahpa'koa'.
47008023	Didionane' yato ta Titus ang la kusuo mating naduluikoa', dianto solaku yaling di pengkähängang. Pihsanannane' yato to deruai ang la mamposolai, dianto ang napillei jumaa' dinne ungngäto' katihimpunganna yato doi'. Pengkerona si umpamatande sanganna Kristus.
47008024	Dahi kupalau ke la malaia' untahimbo mapia anna ungkalemui. Ponna ke umpanoaia', ya' la nainsang ingkänna jumaa' naoatee to pa'kalemu si'dakoa' anna tahpa' yato ang si kipokale'de didiona kamapiaammua'.
47009001	Setonganna dai pahallu kuuki' moi aka didiona inde doi' ang la kibaha sau di Yerusalem.
47009002	Kuinsammi kuoatee pemalakoa' undului solamu. Setonganna puhakoa' kupokale'de pano di to Makedonia, kuoatee, "Yatone' solasohonta di hao di Poropensi Akhaya inang napahandu'ke' taung ang puha anna sadiang la umbea yato doi'na ang la naduluiing solana." Dahi, tahpana sika nahingngi kalebu inahammua' undului sola, ya' sika pemala tunne' napanoa.
47009003	Ampo' moinnakato noa, ya' dotanne' kusuo lohpo' ta Titus sibaha solana mating anna malakoa' nadului ungngäto' yato pentandomu. Dahi kuhannuang ke lambi'mä' mating la tokangnga' kulambi' sinnoa ang kutula'ing to Makedonia. Daa-daa nasanga sika kuloseng yato aka ang puha kutula' pano diii.
47009004	Aka' ponna ke ahai to Makedonia ang mamposolaiä' mating, anna dake' tihimpung yato doi' ang la umpopanduluia', ya' la masili si'da-si'daang aka' puhakoa' kipudi yaling inde di kaha-kaha. Kusanga la masili toukoa' dio ke noai yatoo.
47009005	Dianto anna kusanga mahasa ke kusuoi mating ta Titus sibaha solana, anna malai sika naäto' lohpo' yato doi' pentandomua' ang undandi. Dahi, ke lambi'mä' mating, ya' la toka asammi yatoo. Ponna ke noai yatoo, ya' la maleso dioatee mebeakoa' mengkalao yaling di inahammu, dai aka' dise'de'koa'.
47009006	Pihki'i inde kara: yato tau ang sai'di' naambo', ya' sai'di' toe' ang la nakohti'. Yato tau ang mai'di naambo', ya' mai'di toe' ang la nakohti'.
47009007	Pahallu tau simesa-mesa umpihki' lohpo' sangngaka ang la dipebeaing. Dai sihatang ke umpebeaing tau aka-aka sitonda matingngi inaha, bahtu' supung aka' nase'de' tau senga'. Aka' Puang Alataala ungkalemui tau ang umpebeaing aka-akanna sitonda kamasannangang inaha.
47009008	Ma'kuasa nabehekoa', lambi' taumpuha-puhaa', mala dioatee yato ingkänna ang umpahallu la aha asang lolo. Yato kala'biammua' la umpake umbabe ma'kahupa-hupa kamapiaang pano di tau senga'.
47009009	Sinnoa ang tiuki' yaling di Suha' Masero dolu, "Mai'di pebehe ang nabea Puang Alataala pano di to pemase-mase. Kamapiaanna la lambi' sapano-panona."
47009010	Puang Alataala umbea banne pano di to pangngambo' anna nabeaingkea' kita' boana la taande. Noa tunne' pentando ang la umbea pano di tau senga' la nabehe Puang Alataala anna malai tuhtuang kehängngängke' yato kamapiaang inahammu.
47009011	Ma'kahupa-hupa behe ang la nabeakoa' anna malakoa' undului lolo tau senga'. Dahi, ke kibahaing pentandomu pano di solata ang memase-mase di lau' di Yerusalem, ya' la mai'di tau ang ma'kuhhu'sumanga' dai' di Puang Alataala.
47009012	Inde pengkähängang mapiammu la umpasundung kakuhanganna to pentindo'na Dehata di lau'. Londonang la tuhtuang mai'di tau ang ma'kuhhu'sumanga' dai' di Puang Alataala aka' naita pengkähängang mapia ang umbabe.
47009013	La umpamatandea' Puang Alataala ungngolai yato pentandomu. Aka' napobua' yato pentandomu pano diii, ya' la maleso dioatee tuhu'-tuhu'angkoa' pano di Kaheba Mapianna Kristus.
47009014	Anna sika la nasambayangngikoa' mengkalao yaling mai di inahannaii, aka' la napihki' naoatee mana' pa'kalemunna Puang Alataala ang mahasa liu mengkähäng yaling di inahammu.
47009015	Kuhhu' sumanga' dai' di Puang Alataala aka' dai tabela tatula' asang kamatandeanna pebeana pano di kita'!
47010001	Oa' solasohong, aha palaungku mating. Aha tau ang si mangngoatee, "Ponna ke makahaoi Paulus, ya' makahha' dihingngi ihsi suha'na, ampo' ke dinnei di olota, ya' malunä'." Dahi kupamahempo' inahangku, sinnoa inahanna Kristus ang malunä' anna marota',
47010002	anna kupalau ke malai dai la aha tau di alla'-alla'mua' ang tontong dä' mantahimbo, anna malai dang makahha' karangku ke lambi'ä' mating! Aka' aha tau ang si umpasinnoa pembabeki' anna pembabena to lino ang dai ungnginsang Dehata. Ponna ke aha loloi yatoo, ya' inang sika la unghingngi kara makahha'ku!
47010003	-
47010004	Inang to linoang. Ampo' ke kipa'balii tau ang mampa'baliang, ya' umpakeang kakuasaang ang sule yaho mai di Puang Alataala. Pembabeki' dai sinnoa pembabena tau ang dai ungnginsang Dehata, datouang umpake pangkahka' ang si napake to lino. Ang kipake dianto kamatohoang yaho mai di Puang Alataala. Malaang dipasihapang to pa'tolla' ang umpasitale-tale behtenna bali. Bahtuanna, aka' kipake kamatohoang yaho mai di Puang Alataala,
47010005	lambi' malaang untalo yato ingkänna tau ang umpa'bali pepaturu ang tahpa'. Malaang umpa'bali yatoii ang malängkä' inahanna sibaha yatoii ang ungkalapai tau ang pemala ungnginsang Puang Alataala. Si umpakeang kamatohoang ang sule yaho mai di Puang Alataala, lambi' inahanna yato tau ang mampa'baliang mendahi tuhu'-tuhu'ang pano di Kristus.
47010006	Dahi solasohong, ke malesomokoa' tuhu'-tuhu'ang pano di kami', ya' sadiaang la untahungkung yato tau ang tontongke' dai tuhu'-tuhu'ang.
47010007	Pihki' liuia' yato ang ungngita. Ponna ke ahai tau ang unsanga kalaena petauanna Kristus, ya' pahallu sika umpahehsa ihsi inahanna lambi' nainsang naoatee petauanna touang kami' Kristus, sinnoaii.
47010008	Ke hapangannai liba' inde karangku umpudi kalaeku, ya' dä' masili. Aka' yato ang kupudi di kalaeku dianto kakuasaang ang nabeaä' Dehata la umpamatoto' kapampetahpa'ammua', tadia ang la ungkarakei kapampetahpa'ammua'.
47010009	Dai kuaku la aha tau ang mampihki' naoatee, "Makahha' tula'na Paulus yaling di suha'na naola mepakahea'i kale."
47010010	Aka' aha are' tau diting ang mekara-kara bu'bu' didioku, naoatee, "Yaling di suha'na, ya' makahha' karanna anna boheng matoto' pepakaenga'na, ampo' ke dinnei kalaena di alla'-alla'ta, ya' malammaetee' anna dai ma'bahtuang tula'na!"
47010011	Dahi, aka' noa nee karanna, ya' painsangngii oaintee: umba noa makahha'na karangki' yaling di suha'ki', ya' la noa tunne' makahha'ki' ke lambi'ang mating.
47010012	Inang dai la kipasiita kalaeki' anna yato tau ang ungngangka'-angka' kalaenaii. Yato tau ang noa, to maho asang, aka' sika unghohto' toboe' kalaena situhu' pihki'na toboe', mane umpasiitai kalaena anna solana.
47010013	Daang kami' noa. Ponna ke umpudiang kalaeki', ya' dai kihängngäng-hängngängngi, ampo' meämpä' tobou kami' supu yato pengkähängang ang sihapang bela'ki' ang nabeaang Puang Alataala. Anna dioa', solasohong, tihekeng tumokoa' dio yaling yato di bela' pengkähängangki'.
47010014	Daang liba' yaling umpokale'de pengkähängangki'. Aka' inang halikoa' kipellambi'i umbaha Kaheba Mapianna Kristus.
47010015	Daang liba'-liba' umpudi kalaeki' umpokale'de pengkähänganna tau senga' sihapang pengkähängang kalaeki'. Ampo' kihannuang, solasohong, ke kehängngämmi kapampetahpa'ammu, ya' la kehängngäng buntoo pengkähängangki' di alla'-alla'mua',
47010016	lambi' ongeang pengkähängangki' la tuhtuang malua'. Aka' pemalaang umbaha Kaheba Mapia pano di bohto senga' ang sikahaokoa' ang dake' aha unghingngi didiona Kaheba Mapia. Daang pemala umpokale'de pengkähängangki' ang setonganna kibabe di bela'na tau senga'.
47010017	Sinnoa ang tiuki' yaling di Suha' Masero dolu naoatee, "Menna-menna ang pemala umpokale'de aka-aka, ya' pahallu umpokale'de yato ang nababe Puang Alataala."
47010018	Aka' tau ang dipakeangka' si'da-si'da, supung tau ang napudi Dehata, tadia tau ang umpudi kalaena.
47011001	Oa' solasohong, kalemuiä' sa'bara'koa' kupatulu'ke' sai'di' inde karangku umpudi kalaeku, ang umbai unsangaa' karanna to maho.
47011002	Keaha'ä' situhu' kakeaha'anna Puang Alataala ke ahai ang untehtekoa' umpellei Puang Yesus Kristus. Aka' kodi'mitoo ang handang dolu umpaturukoa' mampetahpa' pano, anna ang kupemala dianto la tontongkoa' mampetahpa'. Malakoa' dipasihapang änä' bahine ang puha ma'dandi la siala mesa muane. Anna Kristusmitoo mala dipasihapang muane ang la unsialaingnga'.
47011003	Ampo' malaya'ä' dinoa, daa-daa la aha ang mambulitu'koa' lambi' damokoa' umpatontong kapampetahpa'ammu sibaha sangkalebu inahammu. Sinnoa Hawa dolu ang nasändä'i ile kamba' malunä' karanna, ya' noa tunne' si aha tau ang pemalakoa' nasändä'i natehte umpellei yato kapampetahpa'ammu pano di Kristus.
47011004	Puhamokoa' kipaturu didiona Puang Yesus anna umpehingngii yato pepaturungki' lambi' untahimbokoa' Inaha Masero. Ampo' puhai yatoo, umpabeirea' dio are' tau senga' mampaturukoa' didiona Yesus ang senga'. Dinoa sadiamokoa' are' umpehingngii pepaturunna anna untahimbokoa' inaha senga'!
47011005	Ampo' dä' ungngangka' kalaeku madihoi'ang andana inde solamu ang unsanga kalaena "pesuo tehtongang."
47011006	Moinnakato anna dä' manähäng ma'kara, ampo' datouä'ne' to maho. Kuinsang koo pepaturu ang tahpa'. Puhakoa' kipamaleso loloing inde kaha-kaha yaling di ma'kahupa-hupa lalang.
47011007	Naonge anna kupainsangngikoa' Kaheba Mapia dolu, dä' aha malau saho moi poro la sai'di'. Kupamahempo' katuhoangku anna malakoa' diängkä' di hoi' mai di dosammu. Salarakakä' aka' dä' umpalau saho di hao mai di dioa'?
47011008	Naonge anna ditingngä' di bohtomu, ya' to mampetahpa' di bohto senga' ang mampapebahaingkä' doi'. Mala dioatee sika huki nei' anna mala toukoa' dio kupainsangngi Kaheba Mapia.
47011009	Donetoo anna ahai kapahalluangku, ya' dakoa' kupalaui. Aka' sule solasohonta di hao mai di Makedonia nabahaingkä' doi' ang umpasundung kapahalluangku. Mengkalao dolu dai aha si kupalau aka-aka di dioa'. Noa toi di allo ang la sule dai aha ang la kupalau.
47011010	Indee tula'ku ang kupokale'de dä' aha mala mansängkäi moi menna di ingkänna Poropensi Akhaya, aka' ahana inang tahpa' sinnoa tahpa'na pa'karanna Kristus.
47011011	Aka anna ma'tula'ä' noa indee? Umbai unsangaa' dakoa' kukalemui, i? Kukalemui liukoa', naitaä' Puang Alataala.
47011012	Dahi la kupatulu' kabiasaangku, dianto dai la kupalau mating saho, anna yato tau dai sika mala umpudi kalaenaii naoatee sinnoa siang pembabena anna pembabeki'.
47011013	Tau ang noa yatoo dianto rasul ang ma'loseng-loseng. Sika mengkähäng di alla'-alla'mua' sihapang rasulna si'da Kristus, ampo' setonganna to pa'bulitu'!
47011014	Ampo' daingkea' pahallu pusa' napobua' yato pembabenaii, aka' moi Pongkahana setang mala toe' umpasenga' hupanna anna nasangai tau malaeka' ang umbaha kamabayaang.
47011015	Dahi daingkea' pahallu pusa' ponna sabua'na Pongkahana setang umbuni pembabe karakenaii anna kamba' membabe mapiai boheng sabua'na Dehata. Katämpä'anna sika la ditahungkung situhu' pembabena.
47011016	Sinnoa ang kutula' langngena', moinnakato anna sihapang mentomahoä' dinoa, ya' pabeiä' untula' sämpäi' yato ang kupokale'de. Daumpihki'ia' ungngoatee to maho si'daä', hapang ke la ahai tula'ku ang mentomaho, ampo' pabeiä' ma'tula' noa.
47011017	Ke umpudiä' kalaeku noa indee, ya' kupanoa sihapang to maho, dai sihapang pesuona Dehata.
47011018	Mai'di tau ang si umpudi kalaena untula' yato ingkänna ang nakähäng mentolinona, ya' noa tunto koo umpudiä' kalaeku.
47011019	Kupanoa aka' unsangakoa' kalaemu manähäng lambi' si umpehingngikoa' to maho!
47011020	Ponna ke ahai to pambahanang ang mamposabua'koa', ya' sika untahimbo. Anna ponna ke ahai ang mambulitu'koa' bahtu' napabokoikoa', ya' umpabei tomande' napanoa. Noa tunne' tau ang ungngangka'-angka' kalaena umpabei tomande' natampilingkoa'.
47011021	Unsangarakaa' la kuposili aka' daang bahani untindo' pembabena yato to ungngangka'-angka' kalaena diting? Ampo' ponna ke sika umpudii kalaena, ya' la mengkabahaniä' umpudi touä' kodi' kalaeku. (Kalehaiia', mengeä' ma'tula' sihapang to maho.)
47011022	Si unsanga are' kalaena to Ibrani. Ya' noa tunto koo. Si unsanga are' kalaena to Yahudi. Ya' noa tunto koo. Si unsanga are' kalaena peänä'anna Abraham? Ya' noa tunto koo.
47011023	Si unsanga are' kalaena to pengkähänna Kristus. Ya' la'bi puhaä' kodi' andanaii. (Mengeä' ma'tula' sihapangngä' to sala-salaang.) Inang sika kutondongngete' yaling di pengkähängangku. Pemmai'diä' ditahungkung la'bi andanaii! Pemmai'diä' dipohetong la'bi andanaii! Pemmai'diä' sai'di' tala mate.
47011024	Pellimamä' natahungkung to Yahudi. Si napohetongngä' pentallumpulo kamehsa, situhu' kabiasaanna.
47011025	Pentallung natahungkungngä' to Roma. Si napohetongngä'. Pihsang tempo naleboä' tau mai'di, nasaleba'i batu, pemalaä' sika napatei. Pentallung kahpala' ang kuongei limmi' tama di le'bo'. Pihsang tempo molangiä' di le'bo' sangngallo sambengi aka' limmi' kahpala'ku.
47011026	Yaling di pellaoangku pemmai'di kuoloi ang mehea'-hea', sinnoanna mala'bu', to bokoti, napakauho-uhoä' noa to Yahudi, noa ang tadia to Yahudi. Kuoloi ang mehea'-hea' yaling di bohto, pano di alla' kalane, yaling di le'bo'. Kuoloi ang mehea'-hea' di hao mai di tau ang kamba' unsanga kalaena to mampetahpa', ampo' setonganna tadia.
47011027	Si untanangngä' sikungku mengkähäng. Pemmai'di dä' hali hahe, dä' hali menu' bahtu' mande. Pemmai'diä' manono, madinging anna dai kanna' kaya'ku.
47011028	Diakantoo anna matingngi durungangku umpihki' lolo ingkänna jumaa'.
47011029	Ponna matingngi inahanna solaku aka' malamma kapampetahpa'anna, ya' matingngi tou ko inahangku. Ponna ke ahai ang manaho tama di dosa, ya' mapi'di' liu inahangku.
47011030	Ponna ke la umpudiä' kalaeku, ya' supung yaling untula' kamalammaangku.
47011031	Yato ingkänna ang mane kutula', tahpa' asang, dä' loseng. Puang Alataala, Ambena Puang Yesus ang mansa'bii. Pudii sapano-panona!
47011032	Naonge anna di haoä' di Damsyik di tempona Tomaraya Aretas, ya' pemalaä' napatei Tuambahsa'. Lambi' unsuo änä' buana undakai baba hala bohto anna malaä' nasahka.
47011033	Ampo' naduluiä' solaku. Sika napatuhungngä' yaho mai di mesa pengngollengang yaho di hala bohto, napatamaä' di mesa kalahohäng lambi' malaä' lahpa' di hao mai diii.
47012001	Dai aha kunanna ke unsanga-sangai tau kalae. Ampo' moinnakato noa, ya' la unsanga-sangakä' kalaeku. La kutula'ingkoa' yato ang haliä' napaitai Dehata uhuna.
47012002	Kuinsang mesa to Sahani. Sampulo uhpa' pahiamanna ang lehsu' tiängkä' dai' di suruka mentama di ongeang ang naongei tohho Puang Alataala. Dai kuinsang bätäng kalaena si'daraka ang tiängkä' dai', bahtu' sungnga'naraka, ampo' supung Dehata ang mangnginsang.
47012003	-
47012004	Ang maleso di kodi', inde tau tiängkä' dai' di mesa ongeang ang mahahsa', sanganna Firdaus. (Kutula' sala bou, dai ko kuinsang ke tiängkä' si'daraka bahtu' pangngita kaleraka. Supung Puang Alataala ang mangnginsang.) Tahpana yaho inde tau, ya' unghingnging kara ang mahasa liu ang dake' aha nahingngi hupatau anna dake' mala natula'.
47012005	Sihatang kupokale'de yato tau ang hali kaita-ita ang noa yato ang kutula'. Ampo' dai kuaku umpokale'de kalaeku. Supung ke untula'ä' kamalammaangku dianto supu ang kupokale'de.
47012006	Setonganna ke pemalaä' umpokale'de kalaeku, ya' dä' la loseng, aka' inang aha ang sihatang kupokale'de. Ampo' dai la kupanoa, aka' dai kuaku la aha ang mampakeangka'ä' napobua' inde tohodolungku. Ponna ke ahai ang pemalaä' mampokale'de, ya' pahallu napahehsa dolu pembabeku anna napehingngii dolu karangku.
47012007	Dahi, aka' mahasa liu yato ang napaitaiä' Dehata, ya' nabeaä' Puang Alataala sanghupa kamadahhaang anna malai dä' umpamalängkä' inahangku. Inde kamadahhaang sinnoa dui ang mantohse' loloä', bahtu' sinnoa pesuona Pongkahana setang ang mampakauho-uho loloä'.
47012008	Pentallung mengkamala'ä' dai' di Puang Alataala anna malai inde kamadahhaang napa'dai.
47012009	Ampo' natimba' naoatee, "Ang umpahallu supu dianto mana' pa'kalemungku mating. Aka' ponna ke malammao, ya' maleso diita kamatohoangku yaling di katuhoammu." Dianto anna kupokale'dei kamalammaangku, aka' ke malammaä', ya' nadakaiä' kamatohoanna Kristus.
47012010	Dahi ke malammaä', ya' kuposannang. Masannangngä' ke dipakauho-uhoä', bahtu' didahha, bahtu' ungngolai kamasuhsaang anna kamadahhaang aka' to pentindo'naä' Kristus. Aka' naonge anna malammaä', ya' donetoo matohoä'.
47012011	Ke dihingngii inde karangku ang kutula' langngena', ya' sihapangngä' to maho aka' umpudiä' kalaeku. Ampo' nasuhung kupanoai aka' dioa', solasohong. Setonganna sihatang ke dioia' ang mampudiä'. Aka' moinnakato anna tau biasaä', ampo' naangka'ä' Puang Yesus Kristus mendahi pesuona, anna dä' madihoi'ang puha andana ne mating ingkänna ang boheng "pesuo tehtongang" diting ang ungngangka'-angka' kalaena.
47012012	Naonge anna ditingngä', ya' kupamaleso dioatee pesuona si'daä' Puang Yesus. Sa'bara'ä' lella' umbabe ma'kahupa-hupa tanda ang mepusa'-pusa' ang umpatandaang kakuasaanna Puang Alataala.
47012013	Unsangarakaa' dake' kanna' behe ang kubahaingkoa'? Aka' sinnoa siang ang kubahaing jumaa' senga'. Pano di jumaa' senga' umpalauä'ne' sahoku. Ampo' mating di dioa' dä'ne' aha umpalau sahoku. Unsangarakaa'to salaä' ke kupanoa indee, solasohong? Ahana dai noa yatoo!
47012014	Mengeä' dinoa mopahtuyu la kulumbakoa' mating kapentallunna. Anna dai aha aka-aka ang la kupalau mating. Tadia aka-akammu ang kupeäng, ampo' inahammu. Aka' tadia änä' ang si umpeängnging andeang to baha'na, ampo' to baha' ang umpeängnging andeang änä'na.
47012015	Dahi, masannangngä' kupake dia siamo ang aha di kalaeku anna kuduluiingkoa'. Sadiaä' umpebeaing kalaeku aka' kamapiaammua'. Dahi akana därä' ko ungkalemui liu anna kukalemui liukoa' dio?
47012016	Ungnginsangnga', solasohong, ungngoatee dakoa' aha kusaha-saha. Ampo' aha siake' tau ang si mansangaiä' to pa'bulitu' ang ungngala tomande' aka-akammu.
47012017	Dai tahpa' yatoo. Yato tau ang kusuo mating, aharakakoa' nabulitu' lambi' naala aka-akammu? Daine' pole' aha.
47012018	Naonge kusuoi mating ta Titus sibaha mesa solasohong ang senga', ya' nabulitu'rakakoa' donetoo? Ungnginsangnga', solasohong, ungngoatee mesa inahaang ta Titus anna sinnoa siang pembabeki'.
47012019	Unsangaraka nasuhung anna kiuki'i ingkänna inde suha' anna malaang umpebayai kalaeki'? Daete' aha la noa. Setonganna ma'tula'ang di olona Puang Alataala aka' kasikenteangki' sibaha Kristus. Anna yato ingkänna ang kibabe, kibabe anna malai dipamatoto' kapampetahpa'ammu.
47012020	Malaya'ä' mase arang ke lambi'ä' mating, dai la kukärä'i yato ang kuita di alla'-alla'mu anna dai la ungkärä'i yato ang unghingngi di hao mai di kodi'. Daa-daa kulambi'koa' siba'di-ba'di, ma'sinuhung pano di solamu, sikeaha'i, umpihki' supu kalaena, si umpakauho-uho tau senga', kekara-kara bu'bu', anna malängkä' inaha. Kapo'de'na tula', daa-daa kulambi'koa' dai mesa inaha.
47012021	Malaya'ä' mase arang, ke lambi'ä' mating, la masiliä' aka' dioa' situhu' pa'elo'na Puang Alataala, Dehatangku. Lambi' la musengngä' umpihki' ne mating mai'dike' solamu ang madosa ang dai naaku mengkatoba' di hao mai di pembabe karake, sinnoanna ungngindä'-indä' pa'bannetauang anna membabe tasampa'.
47013001	La kapentallunnang indee la kulumbakoa'. Kalehaii yato ang tiuki' yaling di Suha' Masero dolu: "Ponna ke ahai tau ang nasalla tau senga', ya' pahallu la aha deruaraka, talluraka tau ang mansa'bii anna malai dibohtu yato kaha-kaha."
47013002	Naonge anna kapendoannaä' diting kupakaleso kuoatee tau ang dai ullahpa' dosanna inang la ditahungkung. Dahi sikahaoingkea' dinoa, ya' kutula' sala bou pano diii anna pano di menna-menna ang pahallu dipakaenga' kuoatee: ke lambi'ä' mating, ya' la makahha'ä' anna ingkänna yato tau la nahoa asang kakeaha'angku.
47013003	Ahakoa' ang dai mampetahpa' ke dioaitee Kristus ma'tula' ungngolai kamahangku, lambi' umpalau tanda. Ya' empeii! Ke lambi'ä' mating la ungngitakoa' kakuasaang ang nabeaä'. Dai la malamma pano di dioa', ampo' la unsa'ding kamatohoanna.
47013004	Inang malamma Puang Yesus naonge anna ditoke'i yaho di kayu sitambeng. Ampo' tuhong sumule dinoa ungngolai kakuasaanna Puang Alataala. Noa tumang kami', malammaang yaling di katuhoangki' sibaha Puang Yesus. Ampo' untahimboang katuhoang bakahu sibaha Puang Yesus di hao mai di kakuasaanna Puang Alataala. Anna ke lambi'ä' mating, ya' la ungngita inde kakuasaang ang nabeaang Puang Alataala.
47013005	Pahehsakoa' inahammu anna malai ungnginsang ungngoatee tuho si'darakakoa' situhu' kapampetahpa'ammu, daraka. Ponna dai maleso dioatee Kristus Yesus tohho yaling di inahammu, ya' bahtuanna dai noa kapampetahpa'ammu.
47013006	Kuhannuang, solasohong, ke umpihki'ang kami', la maleso dioatee kapampetahpa'angki' tahpa' si'da-si'da.
47013007	Kisambayangngikoa' anna malakoa' dai membabe karake. Nasuhung anna kipanoai, tadia anna malai maleso dioatee rasulna si'daang Puang Yesus Kristus, ampo' anna malakoa' membabe mapia. Moi la aha tau ang dai mantahimbo kakuasaangki', ya' dai maaka ahsala' membabe mapiakoa'.
47013008	Aka' daang mala membabe dia siamo ang umpa'bali katahpa'ang, ampo' membabe loloang situhu' katahpa'ang.
47013009	Mahasa inahangki' moi malammaang, ahsala' matohokoa' dio. Ma'sambayangngang anna tuhtuang matoto'i inahammu untuhu'i Dehata.
47013010	Dianto anna kuuki'i inde suha' naonge anna sikahaoangngingkea', anna malai ke lambi'ä' mating, damä' pahallu makahha' umpake kakuasaang ang nabeaä' Dehata. Aka' yato kakuasaang nabeaä' anna malai umpamatoto' kapampetahpa'ammu, dai anna la kukarakeii kapampetahpa'ammu.
47013011	Katämpä'anna, solasohong, pamahasai inahammu. Sändä'i tuhtuang membabe ang handang mapia, pehingngii yato ingkänna ang hali kupaturuingkoa', mesa inahakoa' anna tuhokoa' sikapiai. Anna la naposolaikoa' Puang Alataala ang si mebea pa'kalemu anna kamasahkeang.
47013012	Sisalama'ikoa' sitonda inaha bulahang ke sitammu-tammukoa' di pa'himpungang. Salama'na are' ingkänna to mampetahpa' dinne.
47013013	Ke la malai nabehekoa' Puang Yesus Kristus, nakalemuikoa' Puang Alataala anna napamesakoa' anna ingkämmu naposolai lolokoa' Inaha Masero. Samantoo.
48001001	-
48001002	Pano di ingkänna jumaa' di Bohto Galatia. Hao mai di kodi' Paulus, mesaä' rasulna Puang Yesus Kristus. Mendahiä' rasul tadia aka' pantuhona hupatau, tadia toi hupatau ang mangngängkä'ä', ampo' Puang Yesus Kristus untuhoä' anna Ambeta Puang Alataala ang puha umpatuho sumule di hoi' mai di alla'na to mate. Salama' kipalambi' mating ingkännaang solasohommua' to mampetahpa' dinne.
48001003	Ke la malai Puang Alataala Ambetaa' sibaha Dehatanta Puang Yesus Kristus la umbehekoa' anna namana' kamasahkeang sibaha kamasannangang.
48001004	Puang Yesus Kristusmitoo ang puha umpebeaing Kalaena dipatei anna malai nasulängngiingkea' di hao mai di dosanta anna nalahpa'ingkea' di hao mai di kakuasaanna inde lino ang punno kakarakeang. Napanoa aka' situhu' pangngelo'na Ambeta Puang Alataala ang tapenombai.
48001005	Dipudi anna dipakäyyäng Puang Alataala lambi' sapano-panona. Aming.
48001006	Kukapusa'ikoa' pole'. Puhamokoa' natambai Puang Alataala mendahi petauanna aka' mana' pa'kalemunna Kristus. Dahi akana maromi'rakoa' dio umpengkebo'i anna maokoa' untuhu'i yato kaheba senga' ang nasangai hupatau "Kaheba Mapia"?
48001007	Setonganna dai aha Kaheba Mapia senga' sehalinna yato ang puha kipakuhuingkoa'. Ampo' nasuhung anna umpanoaia', aka' aha yato tau umbulitu' inahammu, umputa'-puta' sala anna umbala'i bahtuanna Kaheba Mapia didiona Kristus.
48001008	Ampo' menna-menna umpepakahebaing "Kaheba Mapia" senga' sehalinna yato Kaheba Mapia ang puha kipakahebaiingkoa', ya' la napahoai petahungkung Puang Alataala yaling di allo katämpä'anna lino! Moi kami' ke umbahaang kaheba senga' bahtu' malaeka'raka yaho mai di suruka, tontommi la napahoai asang petahungkunna Puang Alataala!
48001009	La kusulei bou yato ang puha kutula'ingkoa' kuoatee: menna-menna umpepakahebaing "Kaheba Mapia" senga' sehalinna yato ang puha untahimboa', Puang Alataala la mantahungkung yaling di allo katämpä'anna lino!
48001010	La unsangarakaa'to ke ma'kara noaä' la kupemitai kuoatee, "Anna malaä' napudi hupatau?" Ampo' daete' noa. Aka' sanghupa supu ang kupemitai, dianto la napudiä' Puang Alataala. Aka' ponna ke la kupeängngi lalang umba la kupanoa anna malai nakärä'iä' hupatau, ya' tadiarä'te' disanga sabua'na Kristus.
48001011	Oa' ingkänna solasohongku, pahallua' ungnginsang ungngoatee inde Kaheba Mapia kupepakahebaing tadia di hao mai di hupatau.
48001012	Aka' dai kutahimbo yato Kaheba Mapia di hao mai di hupatau, bahtu' la dioarakatee aha mesa tau umpakuhuä'. Ampo' Kalaena Puang Yesus Kristus ang mampalosaiä' ihsinna yato Kaheba Mapia.
48001013	Inang ahangnga' unghingngi didiona pembabeku dolu yato anna untuhu'ikä' peada'anna to Yahudi. Yato dai aha nasinnoaing kamasahhu'angku pano di petauanna Puang Alataala ang umpetahpa' Puang Yesus Kristus. Si kupeäng lalang umba la kupanoa anna malai pa'da yato to Sahani.
48001014	Anna yaling umpembabeing peada'anna to Yahudi, mai'di para dahingku to Yahudi kupellondoi. Anna untuhu'i si'da-si'daä' ada' kabiasaanna peneneangku, lambi' ke pahallui moi la kupomate.
48001015	Moinnakato noa pembabeku dolu, ampo' inang puhamä' natuho Puang Alataala naonge yalingkä' di kompenna indoku. Anna aka' mana' pa'kalemunna lambi' natambaiä' la mendahi pesuona.
48001016	Situhu' pangngelo'na Puang Alataala puhang umpepainsangnging Änä'na pano di kalaeku anna malai yato Kaheba Mapia didiona Änä'na kupepakahebaing pano di tau ang tadia to Yahudi. Donetoo inang dä' aha umpeäng tau moi poro la mesa ang la mala mampakuhuä' didiona kasahaniang.
48001017	Datouä' aha dai' di Yerusalem umpellambi'i yatoii ang dolu nei' anna kodi' mendahi rasul, ampo' tahpa lupanoä' di Bohto Arab. Ya' di haonto kuongei mengkalao sumule pano di Bohto Mahoa' Damsyik.
48001018	Tallurang pahiamanna mane le'ba'ä' pole' dai' di Yerusalem umpengnginsangngi Petrus. Ampo' supung sampulo lima benginna sibahaang yaho.
48001019	Anna dä' aha silambi' rasul senga' sehalinna Yakobus siullu'na Puang Yesus Dehatanta.
48001020	Inde tula'ku Puang Alataala unsa'biii, dai kutula' kale ampo' kara tahpa'.
48001021	Puhai yatoo, ya' le'ba'mä' pano di Poropensi Siria anna Kilikia.
48001022	Donetoo ingkänna jumaa'na Kristus di hao di Poropensi Yudea dakä' nainsang aka' dakang aha silambi'.
48001023	Supung si napelele ang natula' tau naoatee, "Yato ang si undahhaingkea' dolu, ya' diang dinoa umpepakahebaing kapampetahpa'ang yaling di Puang Yesus Kristus, yato kapampetahpa'ang dianto ang pemala napa'dai dolu."
48001024	Lambi' sika umpamatande sanganna Puang Alataala aka' nahingngi yato kaha-kaha ang dahi pano di kalaeku.
48002001	Sampulo uhpa'i pahiamanna, ya' le'ba' bumä' dai' di Yerusalem sibahaang ta Barnabas anna kubahai toe' ta Titus.
48002002	Le'ba'ä' dai' di Yerusalem donetoo aka' inang napalosaiä' Puang Alataala naoatee, "La dai'o di Yerusalem." Lambi'ang dai', ya' ma'himpummang, ampo' supung pebulle ada' yaho ang kisibahaing ma'himpung. Ya' kutula'ming didiona yato pepakuhungku ang si kupakahebaing pano di tau ang tadia to Yahudi. Kutula'ing supu pano di pebulle ada' aka' mahea'ä' labu' arang yato pengkähängangku, aka' ke hapang dai naakui yato pebulle ada' yaho, ya' la labu' kale ingkänna yatoo.
48002003	Ampo' katämpä'anna dasiae' labu' aka' yato Titus ang mamposolaiä', moinnakato mesa to Yunani ampo' dasiae' dipahsa la untuhu'i kabiasaanna to Yahudi motille.
48002004	Inang aha sangngaka-sangngaka tau ang mangngoatee, "Pahallu tau ditille." Ang ma'tula' noa yatoo si mentama mahta-mahta di kakalebuanta boheng solata anna memata-mataii yaling di alla'-alla'taa'. Napanoa anna malai nainsang aka ang si tababe ang dai tisangke' yaling di ada' kabiasaanna to Yahudi aka' mesamingkea' kita' Kristus Yesus. Nasuhung napanoa, aka' umpeäng lalang anna malai napatisangke' toingkea' kita' pano di ingkänna pahenta yaling di peada'anna to Yahudi, sihapang sabua' ang dai beba'.
48002005	Ampo' moi poro sai'di' dai kitahimbo yato tula'na, aka' kidakai kamarohoanna yato Kaheba Mapia anna malai tontong lolo noa anna kekuna pano di kalaemua'.
48002006	Anna yato pebulle ada' yaho di Yerusalem, ang disangai to dipakeangka' donetoo, dang aha unsitelängngi yato pepakuhungku. (Aka' di kodi'na kodi' dai aha alla'na kusa'ding to dipakeangka' anna tau biasa. Aka' Puang Alataala daine' mampasise'la-se'la.)
48002007	Dai aha aka ang nahängngängngiing pepakuhungku, ampo' nainsammi anna nakaleso naoatee kodi' nahannuang Puang Alataala umpepakahebaing Kaheba Mapia pano di tau ang tadia to Yahudi umba noa unghannuang Petrus umpepakahebaing Kaheba Mapia pano di to Yahudi.
48002008	Aka' Puang Alataala umbea kamatohoang pano di Petrus mendahi rasulna Puang Yesus pano di to Yahudi, anna kodi'-kodi' nabeaä' kamatohoang mendahi rasulna Puang Yesus pano di tau ang tadia to Yahudi.
48002009	Dahi naakui Yakobus, Petrus, anna Yohanes, yato to diangka' ahhi matoto'na di ingkänna to mampetahpa', naoatee, "Inang dimana' Paulus pengkähängang yatoo." Lambi' sika nasalama'iang, sibahaang ta Barnabas, mendahi tanda kasikenteangki'. Mane sipahtuyu-tuyuang lambi' kibohtu kioatee, "Kodi' sibaha Barnabas la mengkähängngang pano di tau ang tadia to Yahudi, anna Yakobus sibaha Petrus anna Yohanes la mengkähäng pano di to Yahudi."
48002010	Supung mesa ang napalau naoatee, "La si umpayaling loloa' di inahammu kapahalluanna to pemase-mase ang yaling di alla'-alla'ki'." Anna setonganna dianto mesa toe' ang kukärä'i si'da-si'da la kupembabeing.
48002011	Tahpana sulei ta Petrus napellambi'iä' di hao di Antiokhia, ya' dä' mahea' kusalla di olona tau mai'di aka' sala pembabena.
48002012	Dolu si mandeke' sibaha to mampetahpa' ang tadia to Yahudi. Ampo' tahpana sule sangngaka-sangngaka solana Yakobus yaho mai di Yerusalem, ya' umpelleing tau ang tadia to Yahudi anna dang naaku sibaha mande aka' mahea' pano yato di to Yahudi ang si mangngoatee, "Pahallu tau ditille asang."
48002013	Anna noa sia tunne' to Yahudi senga' ang mampetahpa'mi: sisenga' tula'na anna senga' di inahanna sinnoa Petrus, datoi naaku mande sibaha tau ang tadia to Yahudi lambi' umpasähsä' toe' Barnabas aka' kapola-polaang.
48002014	Tahpana sika kuita dang membabe situhu' yato pepakuhu maroho ang talambi' yaling di Kaheba Mapia, ya' kupakalesoming pano di ta Petrus di hao di olona tau mai'di kuoatee, "Dio-dio mesao to Yahudi ampo' tuhoo noa ang tadia to Yahudi ang si untuhu'i pembabena tau ang tadia to Yahudi. Dahi, akana palla'rako dio la umpahsa to mampetahpa' ang tadia to Yahudi untuhu'i pembabena to Yahudi?"
48002015	Di kami'na kami' naonge anna dipadahiang inang to Yahudiang, tadiaang tau senga', bahtu' dioatee 'to madosa.'
48002016	Ampo' moinnakato noa, kiinsang kioatee dai aha moi poro la mesa tau napamaroho Puang Alataala aka' untuhu'i Atohanna Musa. Ampo' supung mala mepamaroho Puang Alataala ke mampetahpa'i tau pano di Puang Yesus Kristus. Dahi mampetahpa'ang kami' pano di Kristus Yesus anna malaang napamaroho Puang Alataala aka' yato kapampetahpa'angki', tadia aka' untuhu'iang Atohanna Musa. Aka' dai aha moi poro la mesa tau dipamaroho aka' untuhu'i Atohanna Musa.
48002017	Mane ahai indee, ponna kami' to Yahudi pemalaang napamaroho Puang Alataala ungngolai kasikenteangki' Kristus, ampo' naita siamang tau dai untuhu'i ingkänna Atohanna Musa, noa yato tau ang tadia to Yahudi (ang si dioaintee 'to madosa'), ya' la malaraka dioatee Kristus umbahaang pano di dosa? Maleso anna daete' noa yatoo!
48002018	Ponna ke la sumuleä' untuhu'i yato Atohanna Musa ang puha kupellei, sihapang puha kutalei mane la kupake'de'i sumule, ya' dianto disanga maleso anna madosaä'.
48002019	Aka' ungngolai ihsinna Atohanna Musa ang kupellaya'i, kuinsammi kuoatee dai kubela kutuhu'i lolo. Dahi bohtung kasikenteangku Atohanna Musa anna malaä' untuhu'i pangngelo'na Puang Alataala. Naonge dipateii Kristus yaho di kayu sitambeng, naangka' Puang Alataala mate touä' ko sibaha Kristus.
48002020	Anna tadiang kalaeku kale ang tuho dinoa, ampo' Kristusmi tuho yaling di kalaeku. Inde katuhoangku dinoa kuolai sibaha punno kapampetahpa'ang pano di Änä'na Puang Alataala ang mangkalemuiä' anna puha umbeho Kalaena nabala'iä' dipatei.
48002021	Dä' unsumbäng mana' pa'kalemunna Puang Alataala. Aka' ponna dioatee Puang Alataala umpamaroho hupatau aka' umpembabeing ingkänna Atohanna Musa, ya' labu' kaleete' disanga yato kamateanna Kristus, aka' sule Kristus dipatei anna malai mapia sumule kasikenteanna hupatau anna Puang Alataala.
48003001	Ingkämmua' inde to Galatia, to maho si'da-si'dakoa'! Akana noarakoa' dio? Menna umpakuhukoa' yato katomahoang? Kusanga halimokoa' kupakalesoing didiona kalemba'anna kamateanna Puang Yesus Kristus yaho di kayu sitambeng.
48003002	Aha kaha-kaha ang pahallu si'da-si'da la kukutanaiingkoa': unsangarakaa' dio napentamaimokoa' Inaha Maserona Puang Alataala aka' untuhu'imokoa' Atohanna Musa? Ampo' daete' noa, aka' nasuhung napentamaikoa' aka' unghingngikoa' anna umpetahpa'a' yato Kaheba Mapia.
48003003	Akana noa sakaliia' katomahoammu? Aka' naonge anna uhunai mampetahpa'koa', pengkähänganna Inaha Masero umbakahui katuhoammua'. Ampo' akana pemalarakoa' dio la umpalempäng senga' katuhoammu? La malaraka pembabe kalaemu umpasundungkoa' di olona Puang Alataala?
48003004	Darakato aha kunanna yato ang puhaa' ungngolai? Ampo' dai aha nalambi' pihki'ku la malaa' ungngoatee, "Dai aha kunanna."
48003005	Unsangarakaa' dio nabeakoa' Puang Alataala Inaha Maserona anna napadahii tanda ang mepusa'-pusa' yaling di alla'-alla'mua' aka' untuhu'ikoa' Atohanna Musa? Daete' noa yatoo, ampo' nasuhung napanoa aka' umpehingngiikoa' anna umpetahpa' yato Kaheba Mapia.
48003006	Noa sia tunne' Abraham dolu situhu' ang tiuki' yaling di Suha' Masero naoatee, "Aka' umpetahpa' Puang Alataala Abraham lambi' naangka' to maroho."
48003007	Dahi pahallua' ungnginsang ungngoatee tau ang mampetahpa' dai' di Puang Alataala, ya' dianto peänä'anna Abraham ang setonganna.
48003008	Tiuki' lohpo'mi yaling di Suha' Masero naoatee la napemarohoing Puang Alataala tau ang tadia to Yahudi aka' kapampetahpa'anna. Yato Kaheba Mapia puhang napepainsang lohpo'ing yaling di bahtakaranna pano di Abraham naoatee, "Dionto napolalang la dibehe ingkänna ihsi bohto yaling di lino."
48003009	Dahi ingkänna hupatau ang mampetahpa' la dibehe umba noa dibehe Abraham ang mampetahpa'.
48003010	Ampo' menna-menna manghannuang la dipemarohoing aka' untuhu'i Atohanna Musa, ya' tau yatoo tuho yaling di petändo. Sinnoa ang puha tiuki' yaling di Suha' Masero naoatee, "Menna-menna dai umpembabe asangnging ingkänna yato ang tiuki' yaling di Atohanna Musa, ingkänna yato tau titändo."
48003011	Dahi maleso dioatee dai aha moi poro la mesa tau la napemarohoing Puang Alataala aka' umpembabeing Atohanna Musa. Aka' yato inang tiuki' yaling di Suha' Masero naoatee, "Tau ang naangka' maroho Puang Alataala la ullolongang katuhoang mapia aka' kapampetahpa'anna."
48003012	Yato Atohanna Musa dai sikente kapampetahpa'ang. Aka' tiuki' yaling di Suha' Masero naoatee, "Menna-menna pemala la ullolongang katuhoang mapia ungngolai Atohanna Musa, tau yatoo la pahallu untuhu'i asang ingkänna pahentana."
48003013	Moinnakato sihatang la titändoingkea', ampo' Kristus umbala'iingkea' lambi' malaingkea' kita' lahpa' di hao mai yato di petändo. Aka' tiuki' yaling di Suha' Masero naoatee, "Menna-menna mate ditoke' yaho di kayu, tau yatoo nahoa petändo."
48003014	Nabala'iingkea' anna malai yato pebehe ang puha nadandi Puang Alataala pano di Abraham la dibea toe' pano di tau ang tadia to Yahudi aka' pengkähänganna Puang Yesus Kristus. Anna la untahimboingkea' Inaha Masero ang puha nadandi Puang Alataala ke umpetahpa'ingkea' pano.
48003015	Oa' ingkämmu solasohongku, mapia ke ungngalaiä' mesa pohapangang ang si dibabe allo-allo: Ponna aha tau umpaaha pa'dandiang anna naakuii tempatomali yato pa'dandiang, ya' dang aha moi poro la mesa tau la mala umpasala, bahtu'raka la nahängngängngi.
48003016	Noa tunto nei' ingkänna pa'dandianna Puang Alataala ang puha nadandiing pano di Abraham lambi' peänä'anna. (Yaling di Suha' Masero dai aha naoatee pano di Abraham, "ingkänna peänä'ammu," bahtuanna ingkänna peänä'anna Abraham. Ampo' naoate supu: "peänä'ammu," bahtuanna supung mesa peänä'anna Abraham ang nahoa yato pa'dandiang, dianto Kristus).
48003017	Dahi, noa inde bahtuanna yato tula'ku langngena': yatoo pa'dandianna Puang Alataala pano di Abraham inang ahang. Uhpa' atu' tallumpulorang pahiamanna puhanna yato pa'dandiang, mane nabea toine' Puang Alataala Atohanna Musa pano di hupatau. Dahi dai aha lalanna Atohanna Musa la mala umpasala bahtu' dioatee umpa'dai yato pa'dandiang.
48003018	Aka' ponna hapanganna ke la mangki'ke' tau la untuhu'i Atohanna Musa mane malai tau ullambi' yato mana'na Puang Alataala, ya' dianto disanga tadiaete' pa'dandianna Puang Alataala ang napolalang tau la dibea yato mana'. Ampo' pa'dandiannarante' Puang Alataala pano di Abraham lambi' nabea situhu' pa'kalemunna.
48003019	Dahi ponna noa, ya' akae' kunanna dipaaha yato Atohanna Musa? Yato Atohanna Musa dihängngängngiing anna malai umpakaleso bahtu' umpalanda'ing kasalaanna hupatau ponna ke untehkaii pangngelo'na Puang Alataala. Atohanna Musa supung dipake lambi' kasuleanna yato mesa peänä'anna Abraham ang puha nadandi Puang Alataala. Mai'di malaeka' umpalambi' yato atohang pano di Musa. Anna dianto ang mendahi to dialla'na ang la mampalambi' pano di hupatau.
48003020	Maleso anna pahallui la aha to sisambaliang mane la pahallu toi nei' aha to dialla'. Ampo' naonge anna ma'dandii Puang Alataala pano di Abraham, ya' dai pahallu la aha to dialla' aka' kalaena ang mambohtu.
48003021	Dahi ponna noa, ya' la sisalaraka Atohanna Musa anna pa'dandianna Puang Alataala? Maleso anna dai! Aka' ponna yato Atohanna Musa dibea anna malai mepatuho, ya' mala tau naangka' maroho Puang Alataala ungngolai yato atohang.
48003022	Ampo' dai noa, aka' yaling di Suha' Masero aha tiuki' naoatee, "Ingkänna hupatau naposabua' kakuasaanna dosa." Dahi supung ungngolai kapampetahpa'ang pano di Puang Yesus Kristus anna malai talambi' yato ang puha nadandiing Puang Alataala.
48003023	Naonge anna dake' lambi' tempona tau mampetahpa' pano di Puang Yesus Kristus, ya' tisangke' si'da-si'dakingkea' pano di Atohanna Musa. Sihapangngingkea' to dikuhung aka' nasangke'kingkea' ingkänna yato pahenta. Anna noa lolo lambi' napatandaang Puang Alataala yato kapampetahpa'ang pano di Puang Yesus Kristus.
48003024	-
48003025	Ampo' temponang pole' dinoa hupatau mala mampetahpa' pano, dahi damingkea' la napatehte lolo Atohanna Musa. Dahi yato Atohanna Musa napatehte kaleingkea' supu lambi' kasuleanna Kristus, anna malaingkea' mampetahpa' pano lambi' napemarohoingkea' Puang Alataala.
48003026	Dahi aka' kapampetahpa'ammua' pano di Kristus Yesus lambi' mendahi asammokoa' änä'na Puang Alataala.
48003027	Aka' ingkännakoa' ang puhang ditero' mendahi to pentindo'na Kristus, lambi' yalimmia' di kalaemu ingkänna pengkerona.
48003028	Dahi dang pole' dipasisenga'-senga'ang hupatau ke yalimmi di Kristus Yesus, to Yahudi anna tau ang tadia to Yahudi, sabua' anna ang tadia sabua', muane anna bahine, aka' para-para asammi yaling.
48003029	Dahi aka' to pentindo'namokoa' Kristus, ya' diongnga'too peänä'anna Abraham ang la namana' Puang Alataala yato ang puha nadandi.
48004001	Inde tula'ku langngena' la ungngalaä' mesa pohapangang: mesa änä'-änä' ang namana' kulle ambena dake' mala ungkuasai yato kullena aka' saohko'ke'. Moinnakatoo anna naampui asammi yato kulle, ampo' sihapangke' sabua' aka' nakuasaike' tau senga'.
48004002	Aka' aha tau senga' ang mangnguhu'ing kapahalluanna anna undakai yato kullena lambi' di tempona ang puha napama'tantu ambena.
48004003	Noa tunto nei' pano di kita'a' naonge anna dakingkea' mampetahpa', sihapangngingkea' yato änä'-änä' saohko' aka' nakuasaikingkea' ingkänna kakuasaanna inde lino.
48004004	Ampo' tahpana lambi' yato tempo ang puha napama'tantu Puang Alataala, ya' unsuong Änä'na mentama inde di lino. Yato Änä'na nakeänä'ing mesa bahine anna mendahii to Yahudi ang nakuasai Atohanna Musa,
48004005	anna malai unsulängngi tau ang nakuasai Atohanna Musa, lambi' kami' to Yahudi malaang pole' natahimbo Puang Alataala mendahi änä'na.
48004006	Aka' änä'na tumokoa' dio Puang Alataala, lambi' unsuong Inaha Maserona Änä'na tohho yaling di kalaetaa'. Yato Inaha Masero mengkähäng yaling di inahanta lambi' metambaingkea' taoatee, "O Papa', O Ambeku!"
48004007	Dahi dinoa tadiamokoa' sabua', ampo' mendahimokoa' änä'na Puang Alataala. Aka' änä'namokoa' Puang Alataala, dahi sihatang tungnga' dio untahimbo yato pemana'na ang puha napatokaing pano di tau ang mendahi änä'na.
48004008	Dolunna dakoa' ungnginsang Puang Alataala lambi' nakuasaikoa' yato ang disanga dehata ampo' setonganna tadia Dehata si'da.
48004009	Ampo' dinoa ungnginsammokoa' Puang Alataala. (Setonganna mapia puha ke dioaitee nainsammokoa' Puang Alataala.) Dahi akana pemala burakoa' dio la sumule pano di kakuasaanna lino ang dai aha kamatohoanna anna ang tala mala dihannuang la medului? Akana pemala burakoa' la naposabua' sumule?
48004010	Nasuhung anna kuoaitee pemalakoa' la naposabua' sumule, aka' si untuhu'i ada' kabiasaanna to Yahudi noanna: umpakahoa'koa' allo ma'tantu, bulang ma'tantu anna pahiama ma'tantu.
48004011	Lambi' mahea'ä' labu' kale arang dako' yato pengkähängangku aka' dioa'.
48004012	Oa' ingkämmu solasohongku, kupalau si'da-si'da anna umpensinnoaiä' aka' kodi'-kodi' halimä' umpellei yato ada' kabiasaanna to Yahudi, anna dinoa kupensinnoaikoa' ingkämmu ang tadia to Yahudi. Anna dake' aha umbabea' kakarakeang pano di kalaeku naonge anna sibahakingkea'.
48004013	Ungkalehaike'a' naonge anna kupahandu'i kupainsangngikoa' yato Kaheba Mapia, dianto naonge anna makorongngä'.
48004014	Donetoo yato korongku nasuhsaikoa' lambi' mendahi pesändä' käyyäng pano di kalaemua'. Moinnakato noa yatoo, ampo' dä' ungkahi'di'a'. Ampo' diare' untahimboä' sihapang untahimbo mesa malaeka' yaho mai di Puang Alataala bahtu' dioatee sihapangkoa' untahimbo Kalaena Kristus Yesus.
48004015	Donetoo masannang si'da-si'dakoa'. Ampo' akana dai mala tontong yato kamasannangammua' lambi' dinoa? Kuinsang si'da-si'da kuoatee donetoo tandana ungkalemuiä', ya' umbai moi la untähsu'ia' matammu, la umbea tukä'.
48004016	Ya' la unsangairakakä' dinoa balimmua' aka' kutula'ingkoa' yato katahpa'ang?
48004017	Pano yato di tau senga' ang umparende ihsinna Kaheba Mapia, napeäng si'da-si'da lalang anna malai umpempolaia'. Ampo' dai mapia pahtuyunna, aka' pemala la umbohtui kasikenteantaa' anna malai untuhu'ia' sibaha sangkalebu inaha.
48004018	Inang mapia ke tapengkabela-belaii membabe mapia. Ampo' pahallu la umpanoa loloa', daa supung ke yalingngä' di alla'-alla'mu.
48004019	Oa' ingkämmu änä'ku ang kukalemui, dinoa masuhsa bouä' kupenanahaingkoa', sihapangngä' mesa bahine ang lella' mansa'ding. Anna yato kamasuhsaang la tontong kusa'ding lambi' mengnguhaka' manahpa pengkerona Kristus yaling di kalaemua'.
48004020	Pemala si'da-si'daä' la yaling di alla'-alla'mua' dinoa, anna malai kuparende buke' tula' makahha'ku mating aka' dakaleng pole' kuinsang aka buke' ang la mala kubabeingkoa'.
48004021	Oa' ingkämmua' ang pemala nakuasai Atohanna Musa, aha ang la kukutanaiingkoa': Daia' disanga umpebahtuang yato aka ang tiuki' yaling di Atohanna Musa?
48004022	Yaling yatoo tiuki' naoatee aha derua änä'na Abraham: yatoo mesa änä'na nasibalii sabua'na ang disanga Hagar anna yato mesa nasibalii ang inang bahinena disanga Sara, tadia sabua'na.
48004023	Yato bahine ang naposabua' ungkeänä'ing mesa änä' situhu' pahtuyunna hupatau. Ampo' yato bahinena ang tadia sabua' ungkeänä'ing mesa änä' situhu' pa'dandianna Puang Alataala.
48004024	Dahi yato derua bahine mala diala pohapangang. Aka' sika mala dipasihapang pa'dandianna Puang Alataala pano di hupatau. Hagar dianto sihapang yato pa'dandiang ang puha dibea pano di Musa yaho di Tanete Sinai. Umba noa ingkänna änä'na Hagar inang di hoi' di pala'na la dipadahi sabua', noa tunto nei' ingkänna tau ang untuhu'i yato pa'dandiang ang dibea pano di Musa aka' napatisangke' Atohanna Musa.
48004025	Dahi yato Hagar dipasihapang Tanete Sinai di hao di Bohto Arab. Anna dipasihapang toe' Bohto Mahoa' Yerusalem dinoa aka' ihsinna Yerusalem tuho sihapang sabua' aka' naposabua' Atohanna Musa.
48004026	Ampo' yato bahine ang tadia sabua' sihapang nei' Yerusalem Bakahu yaho di suruka. Anna dianto ang tapoindo aka' beba'mingkea', damingkea' naposabua' Atohanna Musa.
48004027	Aka' yaling di Suha' Masero aha tiuki' naoatee, "O bahine ang tamänäng, la kahsio anna mahasa inahammu; anna la mekohao mahasa inahammu, dio ang dake' aha unsa'ding kamapi'di'ang keänä'; aka' bahine ang dake' aha keänä' anna ang napellei sängkä muanena, la mai'di puha nei' änä'na andana yato bahine ang tohho sibaha muanena."
48004028	Dahi sinnoa Ishak änä'na Sara ang dipadahi situhu' pa'dandianna Puang Alataala pano di Abraham, ya' noa toukoa' dio ingkämmua' solasohongku, änä'namokoa' Puang Alataala aka' situhu' pa'dandianna.
48004029	Donetoo yato Ishak, ang dipadahi situhu' pengkähänganna Inaha Masero, nadahha yato Ismael, änä' ang dipadahi situhu' pahtuyunna hupatau. Noa tunto nei' dinoa, tau ang napentamai Inaha Masero nadahha yato ang si unghannuang Atohanna Musa.
48004030	Ampo' aka yato ang tiuki' yaling di Suha' Masero? Naoatee, "Hambaii lao yato sabua' bahine sibaha änä'na, aka' yato änä'na ang sabua' daine' la mala untahimbo mana' di hao mai di ambena, aka' yato mana' la dibea asang pano yato di änä' ang nasibalii bahinena ang tadia sabua'."
48004031	Dahi ingkämmua' solasohongku ang mampetahpa', daiingkea' kita' sihapang änä'na sabua' bahine ampo' sihapangngingkea' änä'na bahine ang tadia sabua'.
48005001	Dinoa beba'mingkea' aka' nalahpa'mingkea' Kristus. Dahi la pahallua' untokei mahha' yato kabeba'ammu, daumpemalaa' la naposabua' sumule Atohanna Musa.
48005002	Pehingngii manahpaia' inde tula'ku! Kalaeku Paulus mangngoatee: ponna ungngoaa'tee, "Pahalluang la ditille situhu' Atohanna Musa," ya' dianto disanga dai aha kunanna Kristus pano di kalaemua'.
48005003	Anna kupakaleha buke' pano di tau ang malau la ditille kuoatee: yato tau pahallu la untuhu'i asang toe' ingkänna Atohanna Musa, tadia supu kapotilleang.
48005004	Anna ingkämmua' ang pemala la napamaroho Puang Alataala ungngolai untuhu'i Atohanna Musa, ya' dianto disanga umbohtuikoa' kasikenteammu sibaha Kristus anna umpengkebo'ikoa' mana' pa'kalemunna Puang Alataala.
48005005	Ampo' kami'-kami', aka' petehtena Inaha Masero anna kapampetahpa'angki' pano di Puang Yesus Kristus, lambi' kihannuang anna kipemitai sibaha sangkalebu inaha la napamarohoang Puang Alataala.
48005006	Aka' ponna ke mesamingkea' sibaha Kristus Yesus, ya' moi tau ditille bahtu' daraka, setonganna sinnoa siang di hao di olona Puang Alataala. Aka' supung ang handang pahallu dianto kapampetahpa'anta pano di Puang Yesus. Anna yato kapampetahpa'anta la tandaang yaling di pa'kalemu pano di paranta hupatau.
48005007	Dolu silumba-lumba kalekoa' umpembabeing kapampetahpa'ammu. Ampo' dinoa menna ang manghalang-halangngikoa' lambi' damokoa' untuhu'i yato pepaturu ang tahpa'?
48005008	Maleso dioatee yato pepakuhunnaii dai sule yaho mai di Puang Alataala ang puha mantambaikoa' mendahi petauanna.
48005009	Pepakuhunnaii sihapang bibi' roti aka' aha tula' naoatee, "Sampi'du' bibi' roti mala unsamba mai'di tahpung lambi' membea' ke la dipapiai roti.
48005010	Moinnakato noa, ampo' aka' kasikenteanta Dehata lambi' kuhannuang kuoatee dasiakoa' la tontong umpehingngii yato tau ang la mampasähsä' lalangkoa'. Anna moi la menna ang la mampabulingnga' pihki'mu dai mala tala nalambi' tahungkunna Dehata.
48005011	Oa' ingkämmu solasohongku, aha tau ang mangngoatee, "Paulus mepakuhu naoatee pahallu tau ditille." Ampo' ponna ke la tahpa' si'dai kupanoa, maleso anna dä' la nadahha yato to Yahudi. Ampo' suhunna anna keaha'i lambi' nadahhaä', aka' yato ang kupakuhuing, dianto kamateanna Puang Yesus Kristus yaho di kayu sitambeng.
48005012	Ampo' ne mating tau ang noa ang si umpasähsä' lalangkoa', mapia puhane' ke dai la ditille supu, ampo' bilang la unsasa'i pihsang nei' lao pambahanna!
48005013	Oa' ingkämmu solasohongku, halimokoa' natambai Puang Alataala la mendahi to beba'. Ampo' dai la malaa' umpake yato kabeba'ammu membabe ang situhu' sipa' dosanna hupatau. Ampo' diare', la sidulu-duluikoa' mesa anna mesa aka' pa'kalemummua'.
48005014	Aka' ingkänna ihsinna Atohanna Musa tipungngu' tannung yaling di mesa pahenta naoatee, "Kalemuio parammu hupatau sinnoa ungkalemui kalaemu."
48005015	Ampo' dakoa' mala siba'di-ba'di sinnoa olo'-olo' ang siande-ande. Aka' ponna sikalla-kalla lolokoa', ya' la dio siangnga' sikarake-rakei.
48005016	Dahi indee tula'ku noa inde bahtuanna: ingkänna pembabemua' la umpembabeing situhu' pantehtena Inaha Masero. Aka' ponna ke untuhu'i lolongnga', ya' dangnga' la untuhu'i pampemalanna sipa' dosanna hupatau.
48005017	Aka' pampemalanna sipa' dosanna hupatau umpa'bali pangngelo'na Inaha Maserona Puang Alataala. Anna pangngelo'na Inaha Masero umpa'bali sipa' dosanna hupatau. Dahi indee derua kaha-kaha sipa'bali yaling di inahanna hupatau lambi' dai la mala dipembabeing yato ang pemala la umbabe.
48005018	Ampo' ponna umbehokoa' kalaemu napatehte Inaha Masero, ya' damokoa' la nakuasai Atohanna Musa.
48005019	Pembabena hupatau ang untuhu'i sipa' dosanna landa' liu diita, noanna: ungngindä'-indä' pa'bannetauang, ma'pihki' karake, supung untuhu'i aka ang naoa inahanna,
48005020	umpenombai kaha-kaha di lino, umpake ihsang-ihsang, sikahiri'-hiri', sikalla-kalla, sikasuehe-ehe, pa'keaha'ang, umpihki' supu kalaena, dai tuho malino sibaha sola bohtona, anna umpakende' kasisähä'-sähä'ang yaling di kamesaang.
48005021	Noa toe' ma'sihi ate, menu' lambi' malango, liba'-liba' ke ahai kamahoa'ang, anna senga'nake' pembabe karake ang nababe. Pano di pembabe ang noa yatoo kupakaleha boukoa' dinoa sinnoa yato ang halimokoa' kutula'ing dolu kuoatee: Menna-menna si umbabe inde kaha-kaha, inang dai la mangngala taha yaling di Kapahentaanna Puang Alataala.
48005022	Ampo' pengkähänna Inaha Masero yaling di kalaeta la ungkeboaing pembabe mapia noanna: pa'kalemu, kamasannangang, kamasahkeang, kasa'bara'ang, kamarota'ang, pembabe mapia, mala dipetahpa',
48005023	kamalunä'ang inaha, ungkuasai kalae. Dai aha moi poro la mesa pahenta ang ullahang pembabe ang noa yatoo.
48005024	Anna ingkänna petauanna Kristus Yesus sihapang puha tunne' dipatei yaho di kayu sitambeng sibaha, bahtuanna: dang nakuasai pangngelo' inahanna sibaha pampemala matoho ang sule di hao mai di sipa' dosanna.
48005025	Dahi, aka' puhamingkea' nabea katuhoang bakahu Inaha Masero, lambi' yaling di ingkänna pembabeta la pahallu untuhu'i petehtena.
48005026	Daingkea' kita' la mala malängkä' inaha, sipi'di'-pi'di' inaha anna ma'sihi ate pano di solata.
48006001	Oa' ingkämmu solasohongku, ponna ullambi' solamu to mampetahpa' umbabe dosa, dioa' ang tuho situhu' petehtena Inaha Masero la umpakalehaa' anna malai sumule pano di lalang kamarohoang. Ampo' la umpakalehaa' sibaha kamalunä'ang inaha anna kasa'bara'ang. Anna la undakaikoa' kalaemu andana bilang diongnga' pemala membabe noa.
48006002	Anna la sidulu-duluikoa' mesa anna mesa undurung kamasuhsaang. Aka' ponna umpanoaa', ya' untuhu'imokoa'to pahentana Kristus.
48006003	Ponna aha tau ang unsanga-sanga kalaena anna setonganna dai sihatang, dianto disanga tau yatoo umbulitu' kalaena.
48006004	Ingkänna tau pahallu umpihki' lolo umba noa pembabena. Aka' ponna mapia, ya' mala napomahasa inaha. Ampo' dai mangki' la napasiita umba noa pembabena anna pembabena tau senga'.
48006005	Aka' ingkänna tau la pantang toboe' untangkung pembabe kalaena.
48006006	Menna-menna untahimbong pepakuhunna Bahtakara Dehata la pahallu toe' ungkalehai yato tuangkuhunna, bahtu' dioatee la nabea sambaheang aka-akanna.
48006007	Daumbulingnga'. Puang Alataala dai mala dipopangngino. Aka' aka ang dipamula, dia sia tunto nei' ang la dipupu boana.
48006008	Noanna ke membabeingke untuhu'i sipa' dosanta, ya' boana yatoo la ullambi'ingke kamateang, anna ponna ke membabeingke situhu' pangngelo'na Inaha Masero, ya' boana yatoo la ullambi'ingke katuhoang ang lambi' sapano-panona aka' nabeaingkea' Inaha Masero.
48006009	Dahi daummali'-mali'angngi umbabe kamapiaang. Aka' ponna ke umbabe lolomingke kamapiaang, ya' la aha tempo ang puha dipama'tantu la nalambi' toingkea'ne' boana lupunta.
48006010	Dahi akinna ahake' tempo, ya' la pahallua' tapake yato tempo umbabe kamapiaang pano di paranta hupatau, la'bi-la'binna pano di solasohonta to mampetahpa'.
48006011	Ita manahpaia' inde pangnguki'ku sikäyyäng, aka' kalaekung pole' ang mangnguki'.
48006012	Yato ang pemala umpahsakoa' ditille mesa supu suhunna anna sika napanoai. Dianto aka' mahea' la nadahha to Yahudi, aka' keaha' ke dioaitee supung mala tau dipemarohoing ke umpetahpa'i tau Kristus ang puha mate yaho di kayu sitambeng.
48006013	Anna yato tau ang noa moinnakato untuhu'i ada' didiona tille, ampo' dasiang untuhu'i asang ingkänna ihsinna Atohanna Musa. Ampo' napeäng lalanna anna ditillekoa' anna malai aha napolalang ungngangka'-angka' kalaena ke untuhu'ia' pepakuhunna.
48006014	Ampo' di kodi'na koo tantu anna dai kuaku la ungngangka'-angka' kalaeku aka' kaha-kaha ang senga' sehalinna yato ang puha nababe Dehatanta Puang Yesus Kristus yaho di kayu sitambeng. Dianto ang la kupa'käyyängngi. Naonge dipatei Puang Yesus Kristus yaho di kayu sitambeng, sihapang mate touä' kodi' sibaha Puang Yesus Kristus lambi' dang la kupayaling di inaha yato ang si nakärä'i tau ang taungnginsang Puang Yesus Kristus; anna sika noa toi nei' damä' aha napayaling di inahannaii.
48006015	Aka' ditilleraka tau bahtu' daraka, ya' dai maaka, aka' setonganna tontong sinnoa siang di olona Puang Alataala. Ang handang pahallu supung ke mendahing tau to bakahu ang senga'mi.
48006016	Anna ingkänna tau ang untuhu'i inde pepakuhu la namana' Puang Alataala kamasannangang anna pa'kalemu. Ingkänna yato tau sipäto' disanga to Israel si'da-si'da bahtu' dioatee petauang ang napillei Puang Alataala.
48006017	Mane ahai kuoatee: dang aha tau moi poro la mesa ang la mala umpamasuhsa bouä'. Aka' mai'ding bila' pano di kalaeku tandana to pentindo'naä' Puang Yesus.
48006018	Oa' ingkämmu solasohongku, ke la malai Dehatanta Puang Yesus Kristus umbehekoa' para-para. Aming.
49001001	Pano di ingkänna petauanna Puang Alataala diting di Efesus ang tontong lolo mampetahpa' yaling di Kristus Yesus. Hao mai di kodi' Paulus, mesa touä' kodi' rasulna Kristus Yesus aka' pangngelo'na Puang Alataala.
49001002	Kuhannuang ke la malai Puang Alataala Ambetaa' sibaha Puang Yesus Kristus Dehatanta la umbehekoa' anna namana'koa' kamasahkeang sibaha kamasannangang.
49001003	Dipudi sanganna Puang Alataala, Ambena Dehatanta Puang Yesus Kristus. Puhang nabeaingkea' ingkänna pebehe mendehatanna yaho di suruka aka' sangkalebumingkea' Kristus.
49001004	Aka' dake' aha dipadahi inde lino anna puhamingkea' napillei la mesa sibaha Puang Yesus Kristus anna malaingkea' mendahi petauanna ang masero, lambi' dang la aha kasalaanta. Aka' pa'kalemunna Puang Alataala,
49001005	lambi' puha napama'tantu mengkalao dolu naangka'ingkea' mendahi änä' Kalaena ungngolai pengkähänganna Puang Yesus Kristus aka' ahana inang la nababe.
49001006	Dipudi Puang Alataala aka' mana' pa'kalemunna ang matande, dianto nakalemui liuingkea' ungngolai pengkähänganna Änä'na ang napakamaya.
49001007	Aka' titollo hahana Puang Yesus Kristus lambi' nalahpa'ingkea' Puang Alataala, bahtu' dioatee ingkänna dosanta naampungngi. Nababe yatoo aka' nakalemui si'da-si'daingkea',
49001008	anna napapunnoi toingkea'ne' kamanähängang anna kakeaka'ang.
49001009	Aka' pangngelo'na Puang Alataala lambi' napainsangngiingkea' pahtuyu membuninna. Yato pahtuyu puhang nabohtu la napasundung yaling di pengkähänganna Kristus.
49001010	Ihsinna yato pahtuyunna dianto: ingkänna-ingkänna siamo, moi ang yaho di suruka anna moi ang yaling di lino, la napamesa yaling di Kapahentaanna Kristus. Kaha-kaha yatoo la napasundung Puang Alataala ke lambi'mi tempona.
49001011	Ingkänna-ingkänna siamo nakähäng Puang Alataala situhu' pahtuyunna. Dianto anna mengkalaoke' dolu inang napilleimang situhu' pangngelo'na la mendahi petauanna aka' la sangkalebu tau yaling di Puang Yesus Kristus.
49001012	Kami' to Yahudi ang handang uhuna hannu pano di Puang Yesus Kristus, napilleiang anna malaang umpudi Puang Alataala ang matande.
49001013	Anna dioa' ang tadia to Yahudi dipamesa tumokoa' dio sibaha Puang Yesus Kristus naonge anna unghingngiia' yato kaheba katahpa'ang, bahtu' dioatee Kaheba Mapia ang mebaha pano di lalang kasalama'ang. Tahpana mampetahpa'mokoa' pano di Puang Yesus Kristus, ya' nabeamokoa' Puang Alataala Inaha Maserona ang puha nadandiingkoa'. Yato Inaha Masero ang nabeakoa', ya' mendahi tanda yaling di kalaemu lambi' diinsang dioatee mendahi tumokoa' dio petauanna Puang Alataala.
49001014	Maleso toi dioatee dai mala tala tatahimbo asangnga' aka-aka ang puha nadandiingkea' Puang Alataala, aka' kita'a' petauanna nabeamingkea' Inaha Maserona ang la mamposolaiingkea' lambi' tempona la napabeba'ingkea' di hao mai di kakarakeang. Dahi la sihatangngingkea' umpudi Puang Alataala ang matande.
49001015	Mengkalao donetoo anna kupelelei didiona kapampetahpa'ammua' pano di Puang Yesus Dehatanta anna pa'kalemummua' pano di ingkänna petauanna Puang Alataala,
49001016	ya' ma'kuhhu'sumanga' lolomä' dai' di Puang Alataala aka' dioa'. Anna si kukalehai lolokoa' yaling di sambayangku ke ma'sambayang bumä',
49001017	aka' kupalau anna malai Puang Alataala, Dehatanna Puang Yesus Kristus, bahtu' dioatee Ambetaa' To Handang Matande, la umbeakoa' inaha ang punno kakeaka'ang anna kapainsangang didiona Kalaena lambi' la ungkaleso manahpaa' menna setonganna Puang Alataala.
49001018	Anna si kupalau tuke' dai' di Puang Alataala anna malai napamalesoingkoa' yaling di pihki'mu, lambi' la umpähäng manahpaa' yato pebehe ang unghannuang la nabeakoa', aka' natambaimokoa' mendahi petauanna. Anna la ungnginsang tuke'a' ungngoatee yato pebehe ahana inang napatokaing Puang Alataala pano di petauanna;
49001019	anna la umpähäng toia' ungngoatee, dai aha ang nasinnoaing kakuasaanna Puang Alataala ang mengkähäng yaling di kalaeta, ingkännaingkea' to mampetahpa'. Yato kakuasaang ang mengkähäng yaling di kalaeta, dia tunto nei' ang napake
49001020	naonge umpatuhoi sumule Kristus di hoi' mai di alla'na to mate, mane napaohko'i yaho di suruka di tando kuananna, dianto ongeang kakeangka'ang.
49001021	Kamatandeanna Puang Yesus Kristus matande puha nei' andana kamatandeanna ingkänna to ma'pahenta, tomaraya anna ingkänna to ma'kuasa senga'. Anna noa toi kakuasaanna matande puha nei' andana ingkänna kakuasaang ang mala ditula', moi ang ahang dinoa, noa toi ang mane la aha di allo ang la sule.
49001022	Puang Alataala umpapatalo Puang Yesus Kristus yaling di ingkänna siamo. Anna naängkä' la umpahenta ingkänna ang aha. Napanoa anna malai ungkalemui yato kakalebuanna to mampetahpa'.
49001023	Kakalebuanna ingkänna to mampetahpa' sihapang bätäng kalaena Puang Yesus Kristus. Anna yato bätäng kalae sangkalebung sibaha bää' lambi' sundung, anna Puang Yesus Kristusmitoo ang umpasundungngi ingkänna siamo.
49002001	Dolu matekoa' di mendehatanna aka' madosakoa' anna umbali Puang Alataala.
49002002	Dianto ang si umbabea' naonge anna si untuhu'ikangkoa' kakarakeanna lino anna Pongkahana setang. Yato Pongkahana setang si ungkuasai ingkänna setang yaho di langi' anna tontong lolo tuke' dinoa ungkuasai inahanna ingkänna tau ang dai untuhu'i Puang Alataala.
49002003	Noa sia tumang kami' dolu, si membabe touang kami' situhu' pampemala karakeki' lambi' moi aka la kibabe ahsala' masannangngi inahangki' anna bätäng puntingki'. Donetoo setonganna la sihatang touang kami' napahoai aha' käyyänna Puang Alataala, sinnoa yato tau senga' ang dai mampetahpa'.
49002004	Ampo' dai aha ullondoi pa'kalemunna Puang Alataala! Anna sundung yato pa'kalemunna pano di kita'
49002005	lambi' napatuhoingkea' sumule sibaha Kristus moinnakato anna matekingkea' di mendehatanna donetoo aka' daingkea' tuhu'-tuhu'ang. Pa'kalemunnantoo Puang Alataala lambi' napasalama'mingkea'.
49002006	Anna kasikenteanta Kristus lambi' napatuhoingkea' sumule Puang Alataala sibaha Kristus Yesus di hoi' mai di alla'na to mate anna napaohko'ingkea' sibaha yaho di suruka yato di ongeang kamatandeang.
49002007	Napanoanto Puang Alataala anna malai di allo ang la sule la tandaang pa'kalemunna pano di kita'a' yaling di kamapiaang inahanna aka' kasikenteanta Kristus Yesus.
49002008	-
49002009	Aka' pa'kalemunnanto Puang Alataala lambi' napasalama'mokoa' aka' mampetahpa'koa' pano di Puang Yesus Kristus. Tadia aka' pembabe mapiammu lambi' napasalama'koa', ampo' aka' mana' pa'kalemunna. Dahi dai aha mesa tau ang la mala mangngoatee, "Pembabekuntoo anna malaä' salama'."
49002010	Aka' kita' indee dianto pampadahinna Puang Alataala. Ungngolai kasikenteanta Kristus Yesus lambi' malaingkea' umpembabeing ingkänna yato pembabe mapia ang puhaingkea' napatoka lohpo'ing.
49002011	Ingkämmua' solasohongku ang inang tadia to Yahudi, naonge anna dakangkoa' mampetahpa' si naita-ita naungkoa' to Yahudi, nasangaikoa' "to taditille," bahtu' dioatee "tadia petauanna Puang Alataala," aka' sika unsangane' kalaena "to ditille," aka' dianto tanda ang nakähäng hupatau di hao kale di kalaena. Pahallua' ungkalehai ungngoatee
49002012	donetoo dakangkoa' sikente Kristus, anna disangaikangkoa' "tau senga'," tadia to Israel, petauanna Puang Alataala. Daia' dio aha tahamu yaling yato di pa'dandiang ang nadandi Puang Alataala pano di petauanna. Daia' dio la unghannuang anna dai aha kasikenteammua' Puang Alataala, ampo' tuho kalekoa' dio yaling inde di lino.
49002013	Ampo' dinoa, sikente tumokoa' dio Kristus Yesus. Moinnakato dolunna anna sikahaoangkoa' Puang Alataala, ampo' dinoa sirungku'mokoa' aka' hahana Kristus ang titollo.
49002014	Aka' Puang Yesus Kristusmitoo ang umpakapiaii alla'na to Yahudi anna tau ang tadia to Yahudi lambi' ma'mesang pole'. Moinnakato anna sipa'balii dolu sihapang naalla'i hala batu, ampo' puhang napa'dai Puang Yesus Kristus yaling di kamateanna.
49002015	Kamateannantoo lambi' dang tau pahallu la untuhu'i yato ingkänna atohang anna pepaturu yaling di peada'anna to Yahudi. Napanoa anna malai to Yahudi sibaha tau ang tadia to Yahudi la mendahi mesa tau bakahu ang sangkalebu sibaha. Dianto lalang ang napake umpaaha kasikenteang mapia.
49002016	Kamateanna Puang Yesus Kristus yaho di kayu sitambeng umpamesa to Yahudi anna tau ang tadia to Yahudi, anna umpakapiai sumule kasikenteanna hupatau anna Puang Alataala lambi' mapia liu.
49002017	Dianto anna suleng Puang Yesus Kristus napepainsangnging naoatee la mala dipakapiai sumule kasikenteanna hupatau anna Puang Alataala. Yatoo napainsangngi pano di dioa' ang tadia to Yahudi, ang dolu diangka' sikahaoang Puang Alataala, noa toi to Yahudi, ang diangka' sirungku'ne' Puang Alataala.
49002018	Aka' supung ungngolai pengkähänganna Puang Yesus Kristus lambi' malaingkea' mengngolo di Ambeta, moi to Yahudi, moi tau ang tadia to Yahudi. Malaingkea' sule di hao di olona ungngolai mesa Inaha Masero.
49002019	Dahi tadiamokoa' pole' tau senga' bahtu' to sule. Ampo' dinoa mendahi asammokoa' petauanna Puang Alataala, anna sanghapumokoa' sibaha Puang Alataala.
49002020	Kasikenteantaa' to mampetahpa' sihapang mesa dasang ang napake'de' Puang Alataala di hahona ingkänna rasul sibaha nabi. Aka' rasul sibaha nabi sihapang busung. Anna Kristus Yesus nei', sihapang lapohki'.
49002021	Aka' kasikenteanta Puang Yesus Kristus, lambi' sangkalebumingkea' sihapang dasang ang napake'de' ang la mendahi ongeang maserona Puang Alataala.
49002022	Aka' sikentekoa' Puang Yesus Kristus dahi menge toukoa' dio dipapia la mendahi ongeang ang la naonge tohho Inaha Maserona Puang Alataala.
49003001	Aka' ingkänna yato ang puha nababeingkoa' Puang Alataala, lambi' kodi' Paulus, ang ditahungkung aka' ungkähängngä' pengkähänganna Kristus Yesus yaling kuduluikoa' ingkämmu ang tadia to Yahudi, kusambayangngi lolokoa'.
49003002	Tantunte' anna ungnginsammia' ungngoatee nakalemuiä' Puang Alataala lambi' nabeaä' inde pengkähängang anna malakoa' kudului.
49003003	Aka' napalosaiä' pahtuyu membuninna Puang Alataala, lambi' kuinsang. Anna didiona inde kaha-kaha, ya' puhang kuuki' sai'di'.
49003004	Ponna ke umbatangnga', ya' la ungnginsammia' pole' ungngoatee kukalesong anna kupähämmi yato kara membuninna didiona Kristus.
49003005	Dolu yato pahtuyu nabunike', dake' aha napepainsangnging pano di hupatau. Ampo' dinoa napepainsamming pole' Inaha Maserona Puang Alataala pano di ingkänna to napama'tantu mendahi rasulna sibaha nabinna.
49003006	Yato ang dioainte kara membuni, bahtuanna: moi tau ang tadia to Yahudi, noa tunne' to Yahudi, mendahi mesang anna para-para la untahimbo yato mana'na Puang Alataala, ang inang puha nadandi aka' pengkähänganna Kristus Yesus. Ingkänna yatoo mala dahi aka' umpetahpa' tau Kaheba Mapia.
49003007	Mana' pa'kalemunnanto Puang Alataala anna malamä' nasuo umpepainsangnging yato Kaheba Mapia. Anna mala kutahimbo yato pengkähängang aka' kakuasaanna.
49003008	Di alla'na ingkänna petauanna Puang Alataala kodi'mito ang handang madihoi'ang. Ampo' moinnakato noa, nabea touä' kodi' Puang Alataala mana' pa'kalemunna la umpepainsangnging Kaheba Mapia didiona pa'kalemunna Kristus ang dai aha puhanna pano di ingkänna tau ang tadia to Yahudi.
49003009	Anna kupakaleso toinne' pano di ingkänna tau umba napanoa Puang Alataala ang umpadahi ingkänna aka-aka umpembabeing yato pahtuyunna ang tibuni mengkalao dolu.
49003010	Yato pahtuyunna Puang Alataala la umpamesa ingkänna to mampetahpa' anna malai nainsang pole' ingkänna malaeka' anna kakuasaang senga' yaho di langi' naoatee, "Ingkänna aka-aka nainsang asang Puang Alataala."
49003011	Dianto yato pahtuyunna Puang Alataala mengkalao dolu ang la nakähäng yaling di Kristus Yesus, Dehatanta.
49003012	Aka' kapampetahpa'anta anna kasikenteanta Puang Yesus Kristus, lambi' damingkea' la mahea' anna bata-bata mengngolo dai' di Puang Alataala.
49003013	Dianto anna kupalauia' mating kuoatee, dakoa' la kuhang inaha didiona kamasuhsaangku mengeä' yaling di tahungkung aka' dianto ang la mambahaingkoa' kamapiaang.
49003014	-
49003015	Aka' yato ingkänna ang puha nababeingkoa', dianto anna menombaä' anna ma'sambayangngä' dai' di Ambeta Puang Alataala, to napoambe ingkänna kasanghapuang, noa ang yaho di suruka, noa ang yaling di lino.
49003016	Kupalau dai' anna malai kakuasaanna, ang dai aha mantondong kamatandeanna, la umpamatohoa' inahammu ungngolai pengkähänganna Inaha Maserona,
49003017	anna malai tohho lolo Kristus yaling di bätäng sungnga'mua' aka' kapampetahpa'ammua'. Anna ma'sambayang touä' anna malai ingkänna pembabemua' la mengnguhaka' anna menumpu yaling di pa'kalemu,
49003018	lambi' malakoa', ingkämmu petauanna Puang Alataala, para-para umpähäng manahpa umba noa malua'na, kalambe'na, malängkä'na, anna matamanna pa'kalemunna Kristus.
49003019	Moinnakato anna dai mala nalosa lahpa' pihki'na hupatau, ampo' kupalauke' dai' di olona Puang Alataala anna malai unsa'dingnga' yato pa'kalemunna lambi' malakoa' napunnoi sipa'na Puang Alataala.
49003020	Yato kakuasaanna Puang Alataala yaling di kalaetaa', dianto ang mengkähäng lambi' nabeaingkea' pampemalanta la'bi puha nei' andana yato ang tapalau, moi yato ang dake' nalambi' pihki'ta.
49003021	Dahi sihatang pano di ingkännaingkea' to mampetahpa' la umpa'käyyängngi Puang Alataala ungngolai Kristus Yesus mengkalao dinoa lambi' sapano-panona! Aming.
49004001	Aka' yato kaha-kaha ang puha kutula' langngena', dianto suhunna anna kupalauia' mating. Lella'ä' ditahungkung aka' umbabeä' pengkähänganna Dehata, pemalaä' ke la malai yaling di katuhoammu anna pembabemua' la umbabe aka ang sihatang, aka' puhamokoa' natambai Dehata la mendahi petauanna.
49004002	La pahallukoa' punno kamahempo'ang inaha anna kamalunä'ang inaha. La sisa'bara'angkoa' mesa anna mesa anna sikalemuikoa'.
49004003	Peäng si'da-si'daia' lalang anna malakoa' tontong lolo mesa inaha. Aka' puhamokoa' napamesa inaha Inaha Masero anna la tontong lolokoa' sangkalebu ke mesa inahakoa'.
49004004	Ingkännaingkea' to mampetahpa', sangkalebumingkea' sihapang mesa bätäng kalae, anna supung aha mesa Inaha Masero. Noa tuntone' supung aha mesa panghannuang ang dibeaingkea' naonge ditambaiingkea'.
49004005	Supung aha mesa Dehata, mesa kapampetahpa'ang, mesa pantero'ang
49004006	anna mesa Puang Alataala ang tapoambe ingkännaingkea' hupatau. Dianto ang ungkuasai anna ang mengkähäng yaling di ingkänna siamo. Anna tohho toi yaling di kalaetaa'.
49004007	Ampo' pantangngingkea' namana' pengkähängang di mendehatanna situhu' aka ang mebea Kristus.
49004008	Aka' yaling di Bahtakara Dehata aha tiuki' naoatee, "Tahpana dai' di ongeang ang matande mai'di to natalo ang nabaha anna ma'kahupa-hupa pebeana ang nasusa pano di hupatau."
49004009	Nasuhung anna dioaitee, "dai' di ongeang ang handang matande," aka' haling tuhung mentama inde di lino, bahtu' mala dioate ongeang ang handang madihoi'ang.
49004010	Anna Yato ang hali tuhung, Dia sia tunto nei' ang hali dai' di ongeang ang handang matande anna handang mayahoang andana langi', anna malai umpasundung ingkänna siamo.
49004011	Dia sia tunto nei' ang umbeaingkea' yato pengkähängang. Sinnoanna aha ang nabea pengkähängang mendahi rasulna, aha ang nabea pengkähängang mendahi nabi, anna aha toi ang nasuo umpepainsangnging yato Kaheba Mapia. Senga'na mendahi to pangkambi' anna to pampakuhu yaling di jumaa'.
49004012	Nabeaingkea' yato pengkähängang anna malai ingkänna petauanna Puang Alataala dipaturu manahpa lambi' mala asang mengkähäng yaling di bela'na Dehata, anna malai umpamatoho kakalebuanna to mampetahpa' ang dipasihapang bätäng kalaena Kristus.
49004013	Lambi' mesa inahaingkea' yaling di kapampetahpa'anta anna kapainsanganta didiona Änä'na Puang Alataala. Anna yato lalang kapampetahpa'anta la mendahi kabiasaang lambi' sundungngingkea' sinnoa Kristus.
49004014	Ponna ke noamingkea' yatoo, ya' damingkea'to la noa änä'-änä' ang mala dipakamaho-maho, bahtu' sihapang lopi ang napalusau-lutama bombang. Aka' ingkänna tau ang mala dipakamaho-maho napalupano luihao mai ma'kahupa-hupa pepakuhunna ingkänna to pampasähsä' lalang. Dahi damingkea' kita' la napasähsä' lalang to pa'bulitu' ang la mebulingngi.
49004015	Ampo' kita'a'-kita', la umpembabe si'da-si'daingkea' kita' katahpa'ang sitonda punno pa'kalemu anna malai yaling di ingkänna kaha-kaha tuhtuang masae tuhtuang malaingkea' umpensinnoai Puang Yesus Kristus. Anna Kristusmitoo ang ungkapalai kakalebuanna to mampetahpa' sihapang bää' ungkapalai kalae.
49004016	Yaling di kakuasaanna, yato kalaena sikente-kente mapia. Sanghupa boitoo, pantang tubunne' umbabe kähängang ang sihatang nababe. Anna yaling inde di pengkähänganna mala sidului, ya' tuhtuammi lobo', lambi' sanghupa boitoo yato di kalae la tuho masahke anna punno pa'kalemu.
49004017	Dahi yaling di sanganna Dehata la kutula'ingkoa'. Aha ang pahallu la umpehingngii manahpaa', dianto: Damokoa' la tuho anna membabe sinnoa tau ang dake' ungnginsang Puang Alataala, ang supung nainsang ma'pihki' takekuna.
49004018	Yato tau ang noa, dai kepihki'. Dai ungngampuang yato katuhoang ang mebea Puang Alataala, aka' dai ungnginsang Puang Alataala. Nasuhung sika noa aka' makahha' bää' asang.
49004019	Dai sika ungnginsang sili, supung untuhu'i ihsi inahanna, tuho beba' supu ungngindä'-indä' pa'bannetauang.
49004020	Ampo' ingkänna yatoo dai noa yato ang dipaturuingkoa' didiona Kristus.
49004021	Aka' puhangnga' unghingngi didiona Kalaena. Anna yaling di kasikenteammua' Puang Yesus Kristus puhamokoa' dipaturu didiona yato kara katahpa'ang ang dilambi' yaling di Puang Yesus.
49004022	Dahi la umpellei asammokoa' yato sipa' karakemu ang dolu yato naonge anna dakangkoa' umpetahpa' Puang Yesus Kristus. Yato kalaemu nakarakei kamailuammua' ang mampasähsä' lalangkoa'.
49004023	Dianto anna la pahallui, noa inahammu, noa toi pihki'mu, la nabakahui Inaha Masero,
49004024	anna la umpabala'ia' sipa' bakahu ang napadahi Puang Alataala napasinnoa sipa' Kalaena, dianto sipa' ang tahpa' si'da-si'da anna masero.
49004025	Dahi la umpelleia' yato kalosengammu anna la untula'koa' katahpa'ang pano di solamu mesa anna mesa. Aka' kita'a'-kita' tama asammingkea' di kakalebuanna to mampetahpa'.
49004026	Ponna ke keaha'koa', ya' la undakai manahpa andana nabahakoa' yato aha'mu pano di dosa. Anna daumpabeii yato aha'mu tontong yaling di kalaemu lambi' tempu' allo,
49004027	andana mengkähängngi Pongkahana setang yaling di inahammu.
49004028	Noa tunne' tau ang si biasa maboko dang mala la si maboko. Ampo' diare' la untanang sikunna mengkähäng anna malai la aha toe' pallollonganna ang la napake undului solana ang kakuhangang.
49004029	Dia tuke' dakoa' mala umpasohong tula'-tula' karake. Ampo' pa'tula' mapiakoa' anna malai kekuna yato tula'mu pano di tau ang manghingngi, aka' dianto ang la umbaha hupatau pano di lalang mapia ang la sihatang diola.
49004030	Datoukoa' la mala umpi'di'-pi'di' Inaha Maserona Puang Alataala. Dianto ang puha napatamaiingkoa' di kalaemu mendahi tanda pano di dioa' dioatee petauannamokoa' Puang Alataala ang la nalahpa' yaling mai inde di lino ang punno kakarakeang ke lambi'mi allo katämpä'anna.
49004031	Pa'daiia' ingkänna pi'di' inahammu sibaha kakeaha'ang anna pahtuyu karake pano di solamu. Datoukoa' la siba'di-ba'di anna si untula' tahuhu solamu. Anna datumokoa' la sikahiri'-hiri' mesa anna mesa.
49004032	Ampo' la pahallukoa' mapia inaha anna sikalemui mesa anna mesa anna siampungngi, umba noa Puang Alataala puhamokoa' naampungngi aka' pengkähänganna Kristus.
49005001	Dinoa aka' mendahimokoa' änä' pakamayanna Puang Alataala, dahi la pahallua' umpensinnoai pembabena.
49005002	Ingkänna pembabemua' la umbabe sitonda punno pa'kalemu pano di solamu situhu' pa'kalemunna Kristus pano di kita'. Puhang umbeho Kalaena dipatei mendahi mesa penombaang bomammi' di olona Puang Alataala aka' kita'a'.
49005003	Dioa' dio petauannamokoa' Puang Alataala ang napamasero. Dahi ingkänna pembabe karake noanna: ungngindä'-indä' pa'bannetauang, ma'kahupa-hupa pembabe tasampa' anna kamailuang, dasi'da-si'dai la sihatang ditula', londonang la umbabe yaling di alla'-alla'mua'.
49005004	Noa tunne' dakoa' la sihatang umpasohong tula' tahuhu, tula' takekuna anna ingkänna tula' tasampa'. Ampo' ang pahallua' untula' dianto pa'kuhhu'sumanga'ang dai' di olona Puang Alataala.
49005005	Pehingngii liuia' indee: ang ungngindä'-indä' pa'bannetauang, ang membabe tasampa' anna ang mailu di doi', tau ang si membabe noa lolo yatoo dai la ungngala taha yaling di Kapahentaanna Kristus anna Puang Alataala. Aka' yato ang umpihki' supu kalaena supung umpenombai kaha-kaha di lino.
49005006	Madaka manahpakoa' andana nabulingngikoa' tula'na tau ang si ma'tula' takekuna. Aka' ingkänna pembabe ang noa yatoo umpakende' aha' käyyänna Puang Alataala pano di tau ang dai mantuhu'i pahentana.
49005007	Dahi dasi'da-si'daia' la mala umbea inaha yato ingkänna tau ang noa.
49005008	Aka' dolu yaling toukoa' dio di kamalillingang bahtu' mala dioatee napunnoikoa' kakarakeang, ampo' dinoa yalimmokoa' di kamabayaang aka' kasikenteammua' Dehatanta. Dahi la membabekoa' umba noa ang sihatang nababe to yalimmi di kamabayaang.
49005009	Aka' kamabayaang dianto naongei kende' supung ang mapia, maroho anna tahpa'.
49005010	Anna la umpeäng toia' lalang anna malai ungnginsang manahpa umba kahang pembabe ang la umpamasannang inahanna Dehata.
49005011	Daa untuhu'ia' pembabe takekuna sinnoa ang si nababe to malilling, ampo' diare' la pahallua' umbelängngi kakarakeanna yato pembabe ang noa.
49005012	Aka' yato pembabe, ang si biasa nababe membuni tau karake, moi ditula' kale mepakasiling.
49005013	Ampo' ingkänna yato pembabe karake la malesong pole' diita ke napatandaammi pembabe mapianna tau ang yaling di kamabayaang.
49005014	Aka' kamabayaammitoo ang mala umpatandaang ingkänna-ingkänna siamo. Dianto bahtuanna tula' ang naoatee, "Kalehamokoa' ingkämmu to hahe, tuhokoa' sumule di hoi' mai di kamateang! Anna naballoiingkoa' inahammu Kristus."
49005015	Dahi dakai manahpakoa' pembabemu. Daumpensinnoaia' yato babena to maho, ampo' diare' pengkakeaka'koa' dio.
49005016	Pakekuna manahpaia' tempomu umbabe kamapiaang aka' mengeke' dinoa kende' kakarakeang.
49005017	Dakoa' mala mentomaho-maho ampo' la umpeäng manahparea'ne' lalang anna malai ungnginsangnga' umbabe pangngelo'na Dehata.
49005018	Dakoa' mala la nalango angkoro' aka' la nabahakoa' pano di kakarakeang. Ampo' diare' la tontong lolokoa' napunnoi Inaha Masero
49005019	lambi' tontong lolokoa' sipakatoto' umpakende' pampudiang anna penaniang mendehatanna. Popenanikoa' yato pampudiang sitonda kakahsiang anna sangkalebu inaha dai' di olona Dehata.
49005020	Moi aka ang manghoakoa', la tontong lolokoa' ma'kuhhu'sumanga' dai' di olona Puang Alataala Ambeta yaling di sanganna Puang Yesus Kristus, Dehatantaa'.
49005021	La pahallukoa' situhu'i manahpa, aka' umpakeangka'koa' anna umpa'käyyängngi Kristus.
49005022	Ingkämmua' to dipoindo, tuhu'ikoa' muanemu sinnoa untuhu'i Dehata.
49005023	Aka' to dipoambe inang la ungkapalai bahinena sihapang bää' ungkapalai kalae. La pahallu napanoa to dipoambe, sinnoa Kristus ungkapalai ingkänna bätäng kalaena bahtu' dioatee kakalebuanna ingkänna to mampetahpa'. Anna Dia sia tunne' ang mendahi To Pepasalama'na.
49005024	Dahi sinnoa kakalebuanna ingkänna to mampetahpa' untuhu'i Kristus, la noa sia tuntone' to dipoindo pahallu untuhu'i muanena yaling di ingkänna kaha-kaha.
49005025	Ingkämmua' to dipoambe, pakamayakoa' bahinemu sinnoa Kristus umpakamaya kakalebuanna ingkänna to mampetahpa', lambi' umpebeaing Kalaena dipatei anna malaingkea' salama'.
49005026	Nasuhung anna napanoai Puang Yesus Kristus dianto anna ahai napolalang umpasähä' kakalebuanna ingkänna to mampetahpa' mendahi petauanna. Nabaseiingkea' aka' tapetahpa' kara pepaturunna anna aka' ditero'ingkea' ang mendahi tanda dioatee mampetahpa'ingkea'.
49005027	Napanoa anna malai sika mahasa anna bahahsi, dai aha kakarakeanna anna sallaanna naonge anna napapengngolo di Kalaena.
49005028	La noa tuntone' to dipoambe la pahallu umpakamaya bahinena sinnoa undama manahpa bätäng kalaena. Menna-menna umpakamaya bahinena sihapang sia tunne' umpakamaya kalaena.
49005029	Aka' daete' aha tau ang la ungkahiri' bätäng kalaena, ampo' nadama anna nadakai manahpa sinnoa Kristus undama anna undakai manahpa kakalebuanna ingkänna to mampetahpa'.
49005030	Nasuhung napanoa aka' sihapammingkea' bätäng kalaena Puang Yesus Kristus.
49005031	Yaling di Bahtakara Dehata aha tiuki' naoatee, "Dianto anna pahallui muane la umpellei tobaha'na anna sikolungngi bahinena, lambi' la mendahi mesang sibaha."
49005032	Bahtakara yatoo matama bahtuanna lambi' masuhsa dipähäng, ampo' kupasihapang kasikenteanna Kristus anna kakalebuanna ingkänna to mampetahpa'.
49005033	Ampo' yato bahtakara nahoa toukoa' dio. Dahi la pahallu ingkänna to dipoambe umpakamaya bahinena sinnoa ungkalemui kalaena anna la pahallu toe' ingkänna to dipoindo la umpakeangka' muanena.
49006001	Ingkämmua' to dipoänä', tuhu'ikoa' to baha'mu aka' dianto pembabe ang sihatang nababe tau ang mampetahpa'mi dai' di Dehata.
49006002	La umpakeangka'koa' to baha'mu. Dianto atohanna Puang Alataala ang uhuna ang napasitonda pa'dandiang naoatee,
49006003	"Anna malakoa' kehongko' anna mahendeng tuho yaling inde di lino."
49006004	Ingkämmua' solasohongku to dipotobaha', daa ummaromi' umpamapalla änä'mu. Ampo' paturu manahpai umpake pepaturu anna pepakaenga' ang tiuki' yaling di Bahtakara Dehata.
49006005	Ingkämmua' to diposabua', tuhu'i manahpakoa' pahentana pongkahamu yaling inde di lino. Dia tuke' pakeangka'i anna pa'käyyängngii. Pembabeing ingkänna pahentana sitonda unnä' inaha sihapang Kristus ang mampopengkähängkoa'.
49006006	Daa supung ke naitakoa' anna la tuhu'-tuhu'angngo, aka' ungngoaa'te yaling di inahammu, "Anna malaä' napudi pongkahaku," ampo' aka' sabua'namokoa' Kristus dahi la untuhu'ikoa' pangngelo'na Puang Alataala sitonda sangkalebu inahammu.
49006007	La umpembabe manahpaingkoa' kähängammu sihapang Dehata ang umpengkähängnging, tadia hupatau.
49006008	Aka' ungnginsammia' ungngoatee ingkänna hupatau, moi sabua', noa tunne' ang tadia sabua', la nabea asang Dehata sahona situhu' pembabe mapia ang puha nababe.
49006009	Anna ingkämmua' to dipopongkaha, la membabe mapia toukoa' dio ke ungngoloi bumokoa' sabua'mu. Anna daia' mala la si umpakahea'-hea', ampo' la ungkalehaia' ungngoatee, "Moi kalaeku moi sabua'ku aha mesa Pongkahaki' yaho di suruka ang dai mampasise'la-se'la."
49006010	Katämpä'anna, la pahallukoa' matoho umpake kamatohoang ang sule yaho mai di Dehata yaling di kakuasaanna ang dai aha mallondo.
49006011	Pakeia' yato ingkänna pangkahka' pa'tolla'ang di mendehatanna, yato ang puha nabeakoa' Puang Alataala. Aka' ponna ke diangnga' umpake, ya' la tontong lolokoa' matoho umbali pa'bulitu'na Pongkahana setang.
49006012	Nasuhung la umpakea' yatoo aka' tadia hupatau ang tabali, ampo' umbaliingkea' ingkänna setang ang ma'kuasa yaling inde di lino kamalillingang bahtu' dioatee lino kakarakeang. Anna umbali toingkea'ne' kakuasaanna ingkänna dehata karake ang ungkuasai lino.
49006013	Dianto anna la umpake asammia' yato ingkänna pangkahka'na Puang Alataala ma'tolla' anna malakoa' matoho umbali balimmu ke lambi'mi yato tempona kakarakeang. Lambi', ponna ke puhamokoa' ma'tolla', la tontong lolokangkoa' matoho anna matihta.
49006014	Sadia lolokoa' ke'de' mangngempe anna pamatohoia' kapampetahpa'ammu pano di katahpa'ang ang sihapang salipi ang napantoke'i pangkahka'na to pa'tolla'. Anna pembabe marohokoa' anna malai yato kamarohoammu la sihapang kaya' pa'tolla'ang ang la umpake anna dao nalosa pangkahka'na balimmu.
49006015	Pahallukoa' sadia lolo umpepainsangnging Kaheba Mapia ang la umpakapiai sumule kasikenteanna hupatau anna Puang Alataala, anna malai yato kasadiaammu la sihapang sapatu ang napake to pa'tolla' ke sadia bumi la mao ma'tolla'.
49006016	Anna pake loloia' yato kapampetahpa'ammu dai' di Puang Alataala dianto pekalapaimmu, bahtu' sihapang untamu, aka' supung kapampetahpa'ammu ang la mala untihpa' anna umpi'dei batu sapingka'na Pongkahana setang ang sitonda api.
49006017	Hannuangngia' kasalama'ammu sihapang songko' bahsi yaho di bää'mu, anna pakeia' yato Bahtakaranna Puang Alataala ang puha nabeakoa' Inaha Masero sihapang pa'dammu.
49006018	Yaling di ingkänna yatoo, pa'sambayangkoa' anna umpalaui dai' di Puang Alataala anna naduluikoa'. Pa'sambayang lolokoa' situhu' pengkähänganna Inaha Maserona Puang Alataala. Madaka lolokoa' anna pa'sambayang lolo toingnga'ne' ingkänna petauanna Puang Alataala.
49006019	Pa'sambayang toingkä' kodi' anna malai ke ma'tula' bumä' nabeaä' tula' Puang Alataala, lambi' bahaniä' umpepainsangnging Kaheba Mapia, yato ang tibuni lambi' dinoa.
49006020	Dinoa mengeä' ditahungkung aka' umpepainsangngingkä' yato Kaheba Mapia, aka' pesuonaä' Puang Alataala. Dahi pa'sambayangngingkä' anna malaä' bahani ma'kara, aka' ahana inang la sihatang kubabe yatoo.
49006021	La napainsangngikoa' ta Tikhikus, solasohontaa' ang tapakamaya, ingkänna siamo didiona kalaeku anna malaia' ungnginsang didiona kalaeku noa tunne' pengkähängangku. Inde ta Tikhikus dianto solaku mengkähäng ang tontong mendahi sabua'na Dehata.
49006022	Kusuo mating dinoa aka' kuoatee anna malakoa' ungnginsang kahebaki' lambi' matohoa' inahammu.
49006023	Ke la malai Puang Alataala Ambetaa' anna Puang Yesus Kristus Dehatanta la umpamesa inahanna ingkänna to mampetahpa' anna la tuhtuang umpakende' pa'kalemummu pano di solamu mesa anna mesa sibaha kapampetahpa'ammu pano di Puang Yesus Kristus.
49006024	Ke la malai Puang Alataala la umbehe ingkänna tau ang dai aha naboli ma'kalemu pano di Dehatantaa' Puang Yesus Kristus.
50001001	Pano di ingkänna petauanna Puang Alataala ang mampetahpa' pano di Kristus Yesus diting di Bohto Mahoa' Filipi. Noa toi ingkänna pebulle ada' ang mendahi to pangkambi' yaling di jumaa' anna ang si undului tau yaling di jumaa'. Hao mai di kodi' Paulus, sibahaang ta Timotius, ang sahing sabua'naang Kristus Yesus.
50001002	Kuhannuang ke la malai Puang Alataala Ambetaa' sibaha Puang Yesus Kristus Dehatanta la umbehekoa' anna namana'koa' kamasahkeang sibaha kamasannangang.
50001003	Ponna ke kukalehai bumokoa', ya' ma'kuhhu'sumanga' bumä' dai' di Puang Alataala ang kupenombai.
50001004	Ma'sambayang bouä'too, ya' kupa'sambayang tumingkoa' dio sitonda kakahsiang,
50001005	aka' mesa inaha loloingkea' umpepainsangnging sau tama yato Kaheba Mapia mengkalao anna umpahandu'ia' mampetahpa' lambi' dinoa.
50001006	Inde pengkähängang mapia puhang napahandu' Puang Alataala yaling di inahammua'. Anna kuhannuang liu kuoatee la napatahhi' lolo Puang Alataala lambi' napasundung yato di allo kasuleanna Kristus Yesus kapendoanna.
50001007	Ahana sihatang kusa'ding ma'pihki' noa indee aka' tontong lolokoa' yaling di inahangku anna aka' mangngala taha tumokoa' dio yaling yato di pengkähängang ang namana'ingkä' Puang Alataala. Tontong lolokoa' unduluiä', noa dinoa lella'ä' ditahungkung, noa tunne' yato naonge anna kupakaleso manahpaing pano di hupatau ang umbahoi yato Kaheba Mapia.
50001008	Nainsang Puang Alataala umba noa kukarohhengngi anna kupakamayakoa' sinnoa pepakamayanna Kristus Yesus di dioa'.
50001009	Anna dianto indee ihsinna sambayangku: kupa'sambayangngingkoa' anna malai tuhtuang napunnoikoa' pa'kalemu sibaha kapainsangang anna kakeaka'ang.
50001010	Kupalau yatoo anna malakoa' ungnginsang umpasise'la aka ang handang mapia la dibabe anna malai masero katuhoammua' anna dai aha ang mansallakoa' lambi' kasuleanna Kristus kapendoanna.
50001011	Anna la punnoa' yaling di salu katuhoammu ingkänna pembabe maroho aka' pengkähänganna Puang Yesus Kristus, lambi' la dipa'käyyängngi anna dipamatande Puang Alataala.
50001012	Oa' ingkämmu solasohongku, masannang liuä' ke la malai ungnginsangnga' ungngoatee inde yalingngä' di tahungkung dinoa, bilang diang napolalang tuhtuang tisembu' sau tama yato Kaheba Mapia.
50001013	Lambi' ingkänna tau ang si undakai dasanna tomaraya anna ingkänna tau senga' ang yaling inde di bohto mahoa', sika nainsang asammi suhunna anna ditahungkungngä' aka' umpepainsangngingkä' Kristus.
50001014	Mane ahai, mai'di solasohonta to mampetahpa' yaling inde di bohto mahoa' tuhtuang hannu dai' di Dehata, aka' nainsang naoatee naduluiä' yaling inde di tahungkung dinoa, lambi' tuhtuang sika bahani umpepainsangnging Bahtakaranna Puang Alataala.
50001015	Aha toe' sangngaka-sangngaka tau ang pemala sika umpepainsangnging kahebana Kristus aka' naolanna kale timbuhu anna ma'kasuehe di kodi'. Ampo' aha toe' tau senga' ang umpepainsangnging kahebana Kristus aka' mopahtuyu mapia.
50001016	Inde mai tau ang mopahtuyu mapia membabe noa aka' nakalemuiä'. Aka' nainsammi naoate nasuoä' Puang Alataala sule dinne umpakaleso manahpaing yato Kaheba Mapia pano di tau ang mambahoi.
50001017	Ampo' yatone' ang ma'kasuehe umpepainsang toinne' Kristus aka' pemala la dipa'käyyängngi. Sika napanoa anna malai tuhtuang masuhsaä' yaling di tahungkung.
50001018	Ampo' pabei tomande'i. Aka' pano di tau ang umpepainsangnging Kaheba Mapia, moi mopahtuyu mapia, bahtu' mopahtuyu karake, sahing umpepainsang siaming Kristus. Dahi yaling inde di kaha-kaha masannang loloä'. Anna la tontong loloä' kahsi
50001019	aka' kuinsang kuoatee pa'sambayammua' anna petehtena Inaha Maserona Puang Yesus Kristus lambi' la malaä' dilahpa'.
50001020	Aka' kuhannuang si'da-si'da anna pemalaä' anna dai la aha ang kuposili kubabe di hao di olona Kristus yaling inde di pengkähängangku. Ampo' noa yato ang inang si kubabe, la bahani loloä' umpainsangngi hupatau didiona Kristus anna malai, noa yaling di katuhoangku noa toi yaling di kamateangku, Kristus supu la dipamatande yaling di pengkähängangku.
50001021	Aka' di kodi'na kodi', tuhoä' anna mate, ya' sinnoa siang. Tuhoä', umpasatutu inahangku dai' di Kristus; noa tunne' ke mateä', ya' la ullambi'ä' kakehongko'ang.
50001022	Ampo' dakaleng kuinsang kupillei, aka' ponna ke tuhoä' yaling inde di lino, ya' malakä' umbabe pengkähängang kekuna. Dianto anna dang kuinsang umba kahang ang la kuola.
50001023	Aka' nasialaiä' inde derua kaha-kaha. Pemalaä' la kupellei inde lino mao umpempakoi Kristus, aka' ahana inang dianto ang handang mapia kusa'ding.
50001024	Ampo' aka' pahallu burakoa' la kudului, dahi dotante' tohhokä' yaling inde di lino.
50001025	Aka' kupetahpa' kuoatee la mapia puha ke tohhokä' yaling inde di lino, lambi' kuinsang kuoatee la tuhokä' anna la sibaha-bahakingkea' anna malakoa' kudului, lambi' la tuhtuang matohoa' kapampetahpa'ammu anna la tuhtuang käyyäng kakahsiammua' yaling mampetahpa' pano di Puang Yesus Kristus.
50001026	Dahi ponna ke sumulemä' mating, ya' la tuhtuang masannang inahammu umpudi Kristus Yesus ang mandakaiä'.
50001027	Ang handang pahallu, dianto yaling di ingkänna pembabemua' la membabekoa' situhu' pembabena tau ang untuhu'i yato Kaheba Mapia didiona Kristus. Aka' ponna ke umpanoaia' yatoo, ya' moi silambi'ingkea' bahtu' daingkea' silambi', la kuinsang lolo kuoatee tontongkoa' mesa inaha anna mesa pahtuyu yaling di kakalebuang ang ke'de' matoto' anna matihta ungngoloi pa'tolla'ang. Kuhannuang la umpasatutu loloa' inahammu pano yato di Kaheba Mapia anna malai tuhtuang kehängngäng to mampetahpa'.
50001028	Anna moi aka ang la nababe ingkänna balimmu mating di dioa', dakoa' la mahea'. Aka' ponna ke dakoa' mahea', ya' tandaammi dioatee la sika ullambi'ne' katallangang, ampo' dioa'-dio la ullambi'koa' kasalama'ang. Ingkänna yatoo Puang Alataala toboe' mangkähäng.
50001029	Aka' puhamokoa' namana' Puang Alataala behe, anna malakoa' dai supung mampetahpa' pano di Kristus, ampo' la ungngolai toukoa' nei' kamadahhaang yaling inde di lino aka' mampetahpa'koa' pano.
50001030	Dinoa mangngala taha tumokoa' dio yaling inde di pa'tolla'ang umba noa ang puhaa' ungngita dolu yato ang kuoloi, anna ungnginsangngia' ungngoatee tontong loloke' kuoloi lambi' dinoa.
50002001	Aka' mesamokoa' Kristus lambi' matohoa' inahammu anna aka' pa'kalemunna lambi' makahanga lolokoa'. Tontong lolokoa' naposolai Inaha Maserona Puang Alataala, si umpoinahakoa' kapahalluanna tau senga' anna ma'kalemukoa'.
50002002	Dahi pasundungngi kakahsiangku ungngolai mendahikoa' mesa inaha, sikalemuikoa' mesa anna mesa, anna mesa inahakoa' yaling di pahtuyummu.
50002003	Yaling di ingkänna pembabemua' dasi'da-si'dakoa' la mala umpihki' supu kalaemu, anna datoukoa' la malängkä' inaha. Ampo' la mahempo' inahakoa' anna sipakeangka'koa' mesa anna mesa la'bi andana kalaemu.
50002004	Pihki' liu toia'ne' kapahalluanna solamu, daa supung kalaemu la umpihki'.
50002005	Anna pengngoya'mua' pahallu la sinnoa Kristus:
50002006	Aka' moinnakato anna Puang Yesus Kristus inäng Puang Alataala, ampo' datoete' umpentokei sakali kadehataanna.
50002007	Ampo' umpellei ingkänna ang aha di Kalaena, tama inde di lino menghupatau anna mendahii sinnoa siang mesa sabua'.
50002008	Tahpana mendahi hupatau, ya' umpamadihoi'ammi Kalaena anna tuhoi untuhu'i pangngelo'na Puang Alataala lambi' mate yaho di kayu sitambeng.
50002009	Dianto anna napamatandeng Puang Alataala anna nabeai kakuasaang ang la ungkuasai asang ingkänna kakuasaang senga',
50002010	anna malai ingkänna aka-aka, noa ihsinna suruka, noa ihsinna inde lino, anna noa toi ang di hoi' di apa' tampo, la malimuntu' asang di hao di olona Puang Yesus,
50002011	anna la sika mangngaku naoatee, "Puang Yesus Kristus dianto Dehata ang setonganna," lambi' dipamatande Puang Alataala Ambetaa'.
50002012	Dahi ingkämmua' solasohongku ang kukalemui, la tuhu'-tuhu'ang lolokoa' di allo-allo ang la sule sinnoa ang si umpanoa tuhu'-tuhu'ang di allo-allo ang puha. Dai supung ke ditingngä' sibahaingke, ampo' la la'bi puha nei' ke dä' diting. Babe loloia' yato aka ang la sihatang dibabe aka' puha mepasalama' Puang Alataala. Pembabeingnga' yatoo sitonda mahea' anna sikalalla' di hao di olona.
50002013	Aka' Kalaena Puang Alataala mengkähäng yaling di inahammua', lambi' aha kapemalaammua' umbabe yato pangngelo'na anna umbela si'daa' umbabe.
50002014	Yaling di ingkänna pembabemu dakoa' la mala momämmäng anna datoukoa' la mala sibehta-behta.
50002015	La umpanoaa' yatoo anna malakoa' masero, dai aha sallaammua', anna tandaangngi dioatee änä'-änä'na si'damokoa' Puang Alataala, dai aha sahsaimmu yaling di alla'-alla'na tau ang karake yaling di inahanna anna babena. La pahallukoa' sihapang pesilona bintäng ang umballoi kamalillingang
50002016	ke umpa'tula'i bumokoa' yato to karake babena didiona Bahtakara Dehata ang la mebaha pano di katuhoang. Aka' ponna ke umpanoangnga' yatoo, ya' ahang ang la umpamahasa liu inahangku ke suleng Kristus kapendoanna. Aka' la tandaang dioatee yato pengkähängangku dai labu' kale ampo' la keboa.
50002017	Mampetahpa'mokoa' nei' dai' di Puang Alataala anna yato kapampetahpa'ammu mendahing mesa penombaang yaho di olona ang tandaang yaling di ingkänna pembabemua'. Ponna ke dipateiä' aka' inde pengkähängangku yaling umpaturukoa' lalang kasalama'ang, ya' yato hahaku sihapangngete' la ditollo di hahona penombaammua' bahtu' dioatee kapampetahpa'ammua'. Ponna ke ahanai inang la noang, ya' la ma'kuhhu'sumanga'ä' anna ingkännaingkea' la masannang anna kahsi.
50002018	Noa sia tungnga' dio la pahallukoa' ma'kuhhu'sumanga', anna la masannang asangngingkea' sitonda kakahsiang.
50002019	Oa' ingkämmu solasohongku, aha pahtuyungku ke naelo'i Dehatanta Puang Yesus, dianto pemalaä' la baha' unsuo mating ta Timotius napellambi'ikoa' anna malai tiala inahangku ke sumuleng natula'ingkä' kahebamua'.
50002020	Aka' ta Timotius supu ang kusitamaing anna si napihki' si'da-si'daingkoa' kamasannangammu.
50002021	Ingkänna inde mai tau senga' supunne' nainsang umpihki' pengkähängang kalaena anna umpa'sele-seleiine' pangngelo'na Puang Yesus Kristus.
50002022	Ampo' inde nei' ta Timotius, ungnginsammia'ne' ungngoatee inang mala dipetahpa'. Puhamang mengkähäng kahha' sibaha-baha, sihapangngang to sipoänä', umpepainsangnging Kaheba Mapia.
50002023	Dahi bohtuke' inde kaha-kahangku mane kusuoi mating.
50002024	Anna hannu liuä' dai' di Dehata kuoate la nabuhkeingkä' lalang anna malai baha' mating touä' koo kupellambi'ikoa'.
50002025	Didionane' solasohongku ta Epafroditus, yato ang unsuoa' sule naduluiä', ya' sibaha lolomanne' yaling di pengkähängangku anna dai lengka' di behingku naduluiä' yaling umbali pengkähänganna setang. Ampo' pahallu la kusuong sumule mating
50002026	aka' nakarohhengngi liukoa', la'bi-la'binna dai masannang inahanna tahpana nainsang naoate umpelelengnga' mating makorong.
50002027	Moinnakato anna tahpa' si'dai makorong anna sai'di'i tala mate, ampo' aka' pa'kalemunna Puang Alataala lambi' bono'mi. Dai dia supu nakalemui Puang Alataala, ampo' nakalemui touä' kodi' anna malai dai tuhtuang masuhsa inahangku.
50002028	Dianto anna kuoaite yaling di inahangku, "Mapia ke baha' sumulei mating." Kutula'ingkoa' noa anna malakoa' kahsi ke silambi'mokoa', dia tuke' anna malai kuhang kamasuhsaangku ke damokoa' unnaha-naha ta Epafroditus.
50002029	Dahi tammuiia' sibaha punno kakahsiang sihapangkoa' untammui solasohonta ang mampetahpa' dai' di Dehata. Pakeangka'ia' ingkänna tau ang sinnoa ta Epafroditus
50002030	aka' sai'di' tala mate ungkähäng yato pengkähängang ang nabea Kristus. Napentuyoi liu anna malai naduluiä' ungkähäng yato ang daia' mala ungkähäng aka' makahaokoa'.
50003001	Dia tuke', ingkämmua' solasohongku, sihatang la kahsikoa' aka' sangkalebumokoa' Dehata. Dai maaka ke kusulei salai yato ang puha kutula'ingkoa', aka' kudakai andana napasähsä' lalangkoa' pepakuhu ang senga'.
50003002	Dakai manahpaia' yato ang si unghängngängngi atohang yaling di peada'ang, aka' babe ang noa yatoo sihatang disangai "pembabena asu" aka' mepasähsä' lalang. Daa umpehingngii tula'na yato to pembabe karake ang si naoatee, "Dai tau mala tala ditille ke pemalai tau mendahi petauanna Puang Alataala."
50003003	Aka' kita'rea'ne' ang mala disangai "to puha ditille si'da-si'da" aka' mendahimingkea' kita' petauanna Puang Alataala. Malaingkea' kita' umpenombai Puang Alataala aka' petehtena Inaha Maserona, anna kahsiingkea' umpudi Dehata aka' yalimmingkea' di Kristus Yesus. Tadia tumingkea' kita' ang la unghannuang pembabe kalaeta.
50003004	Ke la ahai kunanna yatoo, setonganna kodi'e' la mala unghannuang pembabe kalaeku. Aka' ponna ke ahai tau ang la ungngangka' kalaena sihatang unghannuang pembabe kalaena, ya' londonang kodi'.
50003005	Aka' kodi'-kodi', mane pitu benginna sohongku anna ditillemä' situhu' Atohanna Musa. Anna inang to Israelä' mengkalao dahingku, aka' peänä'annaä' Benyamin, dahi inang to Ibraniä'. Dia tuke', ponna ke ma'tula'i tau didiona menna ang untuhu'i ingkänna atohanna peada'anna to Yahudi, ya' kodi' mesaä' to Farisi ang untuhu'i si'da-si'da ingkänna yato atohang.
50003006	Kodi' ang handang bansa' yaling di peada'anna to Yahudi lambi' si undahhaä' kakalebuanna to mampetahpa'. Ponna ke ma'tula'i tau didiona katuhu'ang pano di Atohanna Musa, ya' kodi'mi mesa ang dai aha sallaangku.
50003007	Ingkänna yatoo kuangka' mapia dolu, ampo' dang dinoa, aka' kuoatee mehukiang kale aka' sikentemä' Kristus.
50003008	Dai yato supu, ampo' ingkänna siamo yaling inde di lino kuangka' asang mehukiang kale, ke kupasiitai ungnginsang si'da-si'da Kristus Yesus Dehatangku. Ingkänna yato ang aha di lino kuangka' oyo kalane. Anna kupellei asammi anna malaä' mendahi to pentindo'na Kristus
50003009	lambi' malaang sangkalebu. Dai mala dioatee nasuhung anna malaä' maroho di olona Puang Alataala aka' pembabe kalaeku untuhu'i Atohanna Musa. Ampo' nasuhung anna naangka' marohoä' Puang Alataala, dianto aka' mampetahpa'ä' pano di Kristus. Dahi kamarohoangku sule yaho mai di Puang Alataala aka' umpetahpa'ä' Kristus.
50003010	Ang handang kupemala ke la malaä' ungnginsang manahpa Kristus anna kusa'ding toe' yato kakuasaanna ang mampatuho sumule di hoi' mai di kamateang. Kupokahsi ke didahha touä' kodi' sinnoa ang nasa'ding anna mate touä' kodi' sinnoa matena.
50003011	Anna kuhannuang la ullambi' touä' kodi' katuhoang sumule di hoi' mai di kamateang.
50003012	Dai kuoatee umpensinnoaimä' Puang Yesus, bahtu'raka la kuoatee sundummä' koo. Ampo' la tontong lolo kupengkabela-belai umpellambi'i yato pebea ang napasadiaingkä' Kristus Yesus. Aka' dianto suhunna anna napellambi'imä' napillei mendahi petauanna.
50003013	Oa' ingkämmu solasohongku, setonganna dai aha kuoatee kulambi'mi yato pebea ang napasadiaingkä' Puang Yesus Kristus. Ampo' ang kubabe diantoo: kupellei asammi ingkänna yato pembabeku ang puha kubabe dolu anna kupengkabela-belaii kupellambi'i yato aka ang kuhannuang.
50003014	Sihapangngä' mesa to silumba lumumpa'. Noa tuntone' pembabeku, dä' mensaile pano di kuanangku bahtu' kaihingku anna malaä' ullambi' kapataloang, dianto katuhoang lambi' sapano-panona yaho di suruka, aka' dianto suhunna anna natambaimä' Puang Alataala ungngolai yato aka ang nababe Kristus Yesus.
50003015	Dahi kita' ang matohong kapampetahpa'anta pahallu ma'pihki' noa yatoo. Ampo' ke ahai yaling di alla'-alla'mua' ang dai ma'pihki' noa, supung senga'nane' napihki', ya' Kalaena Puang Alataala la mampakalesoing.
50003016	Ampo' supung yato ang inang tainsammi, dianto ang pahallu tatuhu'i.
50003017	Oa' ingkämmu solasohongku, kupalau anna malai untindo'ia' pembabeku. Noa tunne' ita manahpaia' ne mating ingkänna tau ang untindo'i pembabeki' anna umpensinnoaii. Si membabe mapiaang aka' kioatee anna malaia' ungnginsang aka ang la sihatang dibabe.
50003018	Setonganna pemmai'ding kupainsangngikoa' dolu, ampo' dinoa la kusulei sala bou kupasitonda uhai matangku kuoatee, mai'di tau yaling di salu katuhoanna si membabe karake sihapang dai umpakekuna kamateanna Kristus yaho di kayu sitambeng.
50003019	Tau ang noa yatoo katämpä'anna la lutamane' di nahaka aka' dai naaku untuhu'i pangngelo'na Dehata, ampo' nakuasai puha nei' kamailuang bätäng kalaena. Yato ingkänna pembabe kalaena, ang setonganna diposili, bilang diane' sika napokale'de. Anna supunne' kaha-kaha yaling inde di lino ang si napihki'.
50003020	Ampo' daingkea' kita' la membabe noa, aka' ihsinnaingkea' kita' suruka. Dianto la naongei sule Dehatantaa' Puang Yesus Kristus, To Pepasalama'ta ang tapemitai lolo.
50003021	Ke donentoo mane la napapia salai pole' inde kalaetaa' ang mai'di sallaanna, la napadahi sinnoa Kalaena ang daine' aha sallaanna. Ingkänna yatoo la nakähäng asang aka' Dianto ang ungngampuang kakuasaang di ingkänna siamo.
50004001	Ingkämmua' ang kukalemui, diongnga'too ang mampamasannangngä' lambi' kupokale'dekoa'. Dahi, ingkämmua' solasohongku ang kukalemui anna kukarohhengngi, la noa indee: yaling di salu katuhoammua' la tontong lolokoa' umpamatoho kapampetahpa'ammu dai' di Dehatanta.
50004002	Kupalau si'da-si'da pano di solasohongku ta Euodia anna ta Sintike anna malai sika tuho mesa inaha sinnoa ang sihatang nababe tau ang mampetahpa' dai' di Dehata.
50004003	Anna kupalau toe' mating di dioa' sampengkähängku ang mala dipetahpa', ke la malai umpasikapiai sumule inde derua bahine. Inde to deruai sahing si naduluiä' mengkähäng kahha' di allo-allo ang puha, umpepainsangnging Kaheba Mapia. Noa tunne' ta Klemen anna ingkänna tau senga' ang mamposolaiä' mengkähäng. Tiuki' asammi sanganna yaling di Suha' Katuhoang yaho di suruka.
50004004	Kahsi lolomokoa' aka' sangkalebumokoa' Dehata. Kusulei sala bou kuoatee la tontong lolokoa'too kahsi!
50004005	Anna mapia toe' ke nainsang asangngi tau naoate malunä' inahakoa', aka' marungku'mi kasuleanna Dehata.
50004006	Dakoa' la malaya' ungngoloi aka siamo. Ampo' yaling di ingkänna kaha-kaha la tontong lolokoa' ma'sambayang malau dai' di Puang Alataala. Samai kapahalluammua', palau tomande'i dai' di Puang Alataala sitonda ma'kuhhu'sumanga'.
50004007	Ponna ke umpanoaia' yatoo, ya' la unsa'ding kamasahkeang ang nabea Puang Alataala. La nadakai loloa' inahammu anna pihki'mu aka' mesamokoa' Kristus Yesus. Yato kamasahkeang ang nabeakoa' Puang Alataala la nakapusa'i hupatau anna daine' mala napähäng.
50004008	Mane ahai, ingkämmua' solasohongku, kupalau mating ke la malai supung ang mapia anna ang sihatang dipudi la umpayalingnga' di inahammu, noanna: kara ang tahpa', pembabe ang tahpa', katahpa'ang, kamaseroang anna ang la mapia dipihki'. Noa tunne' ke ahai aka-aka ang mahasa bahtu'raka sihatang la dipa'käyyängngi, dia tuntone' ang la umpayalingnga' di inahammu.
50004009	Ingkänna yato ang puha kupaturuingkoa' pahallua' la umpembabeing. Anna ingkänna pembabemu la situhu' yato tula'ku ang puhaa' unghingngi anna pembabeku ang puhaa' ungngita. Ponna ke umpanoangnga', ya' la naposolai lolokoa' Puang Alataala, ang nakasulei kamasahkeang.
50004010	Kahsi liuä' kusa'ding dinoa lambi' ma'kuhhu'sumanga'ä' dai' di Dehata aka' mala boukoa' unduluiä' yaling di ma'kahupa-hupa ongkoso' dinoa ang kupake yaling inde di kamasuhsaangku sinnoa yato ang dolu. Dai kuoatee ungkalimpängngimä', ampo' ahanaete' dake'a' aha tempomu umpembabeing.
50004011	Dai aka' kakuhangangku lambi' ma'kara noaä' yato langngena', aka' kuinsang kupengkaolaangnging katuhoangku situhu' yato aka ang aha.
50004012	Yaling di salu katuhoangku haling kusa'ding kakuhangang anna kabosa'ang. Kuinsang toe' umpamasannang inahangku ungngoloi ingkänna kaha-kaha, noa bohoä', noa manonoä', noa kekulle mai'di, noa memase-maseä'.
50004013	Kubela ungngoloi ingkänna kaha-kaha ang manghoaä' aka' napamatoho inahangku Puang Yesus Kristus.
50004014	Ampo' kupemapia toing nei' yato naongei unduluiä' yaling di kamasuhsaangku.
50004015	Oa' ingkämmu solasohongku diting di jumaa' Filipi, naonge la umpelleiä' Poropensi Makedonia dolu, dianto ang naonge kupampahandu'i umpepainsangnging Kaheba Mapia diting, ungnginsammia' ungngoatee dioa' supu jumaa' ang mambeaä' ongkoso'.
50004016	Anna dai yatoo supu ampo' pemmai'dike' si umpakatuingkä' yatoo naonge kakuhangangngä' di hao di Tesalonika.
50004017	Dai aka' pemalaä' untahimbo pebea lambi' ma'tula' noaä', ampo' masannangngä' ke tuhtuang kehängngängngi boana pembabe mapiammua' yaho di suruka.
50004018	Mane ahai, yato ingkänna ang umbeaä' puha asammi kutahimbo. Anna mala dioatee la'bi puha nei' andana yato aka ang kupahallu. Dai aha kakuhangangku aka' ingkänna yato ang umpapebahaingkä' di ta Epafroditus, kutahimbo asammi. Ingkänna yato ang umbeaä' sihapang tunuang bobahängngo' ang dipopenomba di hao di olona Puang Alataala. Nakärä'i liu anna masannang inahanna natahimbo.
50004019	Anna Puang Alataala ang kupenombai la umpasundung ingkänna kapahalluammua' situhu' katomakakaanna ang dai aha mallondo, aka' sikentemokoa' Kristus Yesus.
50004020	Dipamatande sanganna Puang Alataala Ambetaa' mengkalao dinoa lambi' sapano-panona! Aming.
50004021	Palambi'ingkä' salama'ku pano di ingkänna to mampetahpa' yaling di Kristus Yesus, dianto ang napasähä' Puang Alataala. Anna salama'na toe' are' mating ingkänna solasohonta ang kusibahaing dinne.
50004022	Kupalambi' asang toing mating salama'na ingkänna petauanna Puang Alataala ang tohho yaling inde di bohto mahoa', la'bi-la'binna yato ang si tohho di hao di dasanna tomaraya.
50004023	Ke la malai Dehatanta Puang Yesus Kristus umbehekoa' para-para.
51001001	-
51001002	Pano di ingkänna solasohongku ang masero diting di Kolose, ang tontong mampetahpa' pano di Kristus. Hao mai di Paulus ang naängkä' Puang Alataala mendahi rasulna Kristus Yesus. Anna di hao toi mai di ta Timotius, solasohonta. Ambetarang Puang Alataala ang la mambehekoa' anna mampamasahkekoa'.
51001003	-
51001004	Puha kihingngi umba noa kapampetahpa'ammua' pano di Kristus Yesus anna pa'kalemummu pano di solata to mampetahpa'. Dianto anna naonge si kisambayangngikoa', ya' si ma'kuhhu'sumanga' loloang dai' di Puang Alataala, Ambena Puang Yesus Kristus ang tapodehata.
51001005	Malakoa' mampetahpa' anna ma'kalemu aka' unghannuang yato ang napatokaingkoa' Puang Alataala yaho di suruka. Puhangnga' unghingngi didiona yatoo naonge dipainsangngikoa' yato Kaheba Mapia ang tahpa'.
51001006	Inde Kaheba Mapia puha dipepainsangnging pano di siku-sikunna lino lambi' tuhtuang mai'di tau mampetahpa' pano di Puang Yesus anna membabe mapia. Noa tumokoa' dio, solasohong. Tahpana unghingngi yato Kaheba Mapia, ya' umpetahpa'mokoa' Puang Yesus lambi' unsa'ding si'da-si'dakoa' mana' pa'kalemunna Puang Alataala.
51001007	Kaheba yatoo puhangnga' unghingngi di hao mai di ta Epafras, solaki' mengkähäng ang kikalemui. Dianto mesa sabua'na Kristus ang mala dipetahpa' yaling di pengkähänganna aka' kapahalluammua'.
51001008	Dianto ang mampainsangngiang naoatee, ungkalemuikoa' solata to mampetahpa' aka' kakuasaanna Inaha Masero yaling di kalaemua'.
51001009	Dianto anna si kisambayangngi lolokoa', tahpana kihingngi didiomua'. Kipalau dai' di Puang Alataala anna malai nabeakoa' kapainsangang ang sundung lambi' mala ungnginsang si'da-si'da aka pangngelo'na.
51001010	Ponna noang, malamokoa'to tuho situhu' pangngelo'na Puang Alataala anna umpamasannang lolo Inahanna, yaling umbabe ma'kahupa-hupa kamapiaang anna la tuhtuang kehängngäng kapainsangammua' dai' di Puang Alataala.
51001011	Kipalau anna malai Puang Alataala umpamatoho inahammu umpake kakuasaanna ang matande lambi' malakoa' tontong lolo sa'bara' ungngolai moi aka ang manghoakoa'.
51001012	Ma'sambayangngang anna malai inahammua' tontong lolo ma'kuhhu'sumanga' dai' di Ambeta Puang Alataala. Aka' Diaete' ang mampasihatangngikoa' untahimbo mana' yaling di kapahentaanna sibaha ingkänna solamu to pentindo'na ang tuho yaling di kamabayaang.
51001013	Puhamingkea' nalahpa' yaling mai di kakuasaanna kamalillingang anna naparendeingkea' tama di kapahentaanna Änä' samboana ang napakamaya.
51001014	Ungngolai yato Änä'na malaingkea' nasulängngi anna ungngampungngi dosanta.
51001015	Puang Alataala dai landa'. Ampo' yaling di pengkerona anna kakuasaanna Änä'na, ya' taita tou nei' pengkerona anna kakuasaanna Puang Alataala. Inde Änä'na mala disangai Änä' Ulua, aka' mayahoang di ingkänna siamo ang puha napadahi Puang Alataala.
51001016	Aka' Dianto ang napake Puang Alataala umpadahi samai ang aha, noa yaho di suruka, noa inde di lino; noa ingkänna ang landa', noa ang dai landa'; moi setomarayaang ang ma'pahenta, moi ma'kahupa-hupa malaeka' ang ma'kuasa. Ingkänna yatoo napapia ungngolai Änä'na, anna yato ang napapia supung napapiaing Änä'na.
51001017	Dolu naonge dake' aha aka-aka, ya' inang ahanne' Puang Yesus. Anna ingkänna ang aha dinoa naäto' anna nadakai yaling di kakuasaanna.
51001018	Kita' ang mampetahpa' mala dipasihapang mesa kalae anna Puang Yesus dipasihapang bää'na. Sinnoa bää' ungkapalai kalae, noa tuntone' Puang Yesus ungkapalai ingkänna to pentindo'na. Dianto Änä' Ulua, bahtuanna: ang handang dolu tuho di hoi' mai di alla'na to mate, lambi' ungkapalaing ingkänna siamo.
51001019	Aka' Puang Alataala toboe' mambohtu anna malai samai pengkerona anna kakuasaanna la sundung toe' yaling yato di Änä'na.
51001020	Anna ungngolai inde Änä'na nabohtu Puang Alataala umpasikapiai sumule Kalaena anna ingkänna ang napadahi, noa ang yaling di lino, noa toi ang yaho di suruka. Napanoa indee ungngolai hahana Änä'na ang titoke' yaho di kayu sitambeng.
51001021	Dolu sikahaoangkoa' Puang Alataala, umpa'bali aka' pembabe anna pihki' karakemua'.
51001022	Ampo' dinoa aka' kamateanna Kristus, lambi' mala mapia sumule kasikenteammua' sibaha Puang Alataala. Dinoa napamarohomokoa' lambi' maserokoa' anna dang aha kasalaammu di hao di olona.
51001023	Ampo' pahallu la tontong lolokoa' umpamatoho kapampetahpa'ammua'. Daa-daa ungkebo'i sumule panghannuammua' ang puha untahimbo naonge anna unghingngii Kaheba Mapianna Puang Alataala. Yato kaheba puhang dipepainsangnging lambi' pano di siku-sikunna lino. Anna Kodi' Paulus puhamä' ko napadahi mesa sabua'na ang la mampalele sau tama.
51001024	Dinoa masannangngä' umbulle kamasuhsaang aka' kuduluikoa'. Aka' inang ahake' kamasuhsaang ang la pahallu kuolai yaling di pengkähänna Kristus. Anna yato kamasuhsaang ang menge kuolai dinoa, kuolai aka' umpengkähängngingkä' ingkänna tau ang mampetahpa' pano di Puang Yesus Kristus, dianto ingkännaingkea' ang dipasihapang bätäng kalaena.
51001025	Nasuoä' Puang Alataala mendahi sabua' pano di petauanna anna malai kupepainsangnging ingkänna bahtakaranna mating di dioa'.
51001026	Dianto kaheba ang masae liung dai napabei Puang Alataala la nainsang tau bahtuanna, ampo' dinoa napakalesoming pano di petauanna.
51001027	Nasuhung napanoa Puang Alataala anna mala toukoa' dio ang tadia to Yahudi ungnginsang pole' umba noa kamapiaanna anna kamatandeanna inde kaheba ang masaeng dai dipepainsangnging bahtuanna. Yato kaheba dianto indee: Kristus tuho yaling di kalaemua' lambi' ungnginsang ungngoatee inang la ullambi' katuhoang matande sibaha Puang Alataala lambi' sapano-panona.
51001028	Dahi Puang Yesusmitoo ang kipepainsangnging pano di ingkänna tau sitonda kakeaka'ang. Kipakaleha anna kipakuhu ingkänna tau anna malai yatoii kipadiolona Puang Alataala sihapang tau ang sundung kapampetahpa'anna anna tuho yaling di Kristus.
51001029	Dianto anna kupengkabela-belaii mengkähäng umpake kamatohoang ang nabeaä', aka' inang matoho yato kakuasaanna yaling di katuhoangku.
51002001	Pemalaä' ke malai ungnginsangnga' umba noa kupengkabela-belai kupengkähängngingkoa' to Kolose anna to Laodikia, moi ingkänna ang dakä' mangnginsang.
51002002	Pahtuyungku anna malai sika matoho inahanna anna sikalemu-lemui lambi' matoto' kamesaanna. Ang kupemala, dianto la keaka' liukoa' lambi' umpebahtuang pahtuyunna Puang Alataala ang dai kainsangang dolu, dianto la ungnginsang si'da-si'da Kristus.
51002003	Aka' Puang Yesusmitoo ang umbuhkeiingkea' ingkänna kakeaka'anna anna kapainsanganna Puang Alataala yato ang tibuni dolu.
51002004	Indee kutula' mating anna malai dai aha ang mambulitu'koa' moi ang mammi' tula'na.
51002005	Aka' moinnakatoo sikahaoangngingkea', ampo' yaling di inahangku sinnoa ang ahaä' yaling di alla'mu. Anna masannangngä' kuhingngi mesa inahakoa' anna tontong lolo kapampetahpa'ammua' yaling di Kristus.
51002006	Dahi solasohong, aka' puhamokoa' untahimbo Kristus Yesus mendahi Dehatammu, lambi' samai pembabemu pahallu sihatang yaling di kasikenteammua' Kristus.
51002007	Pamatamai inahammu yaling di Puang Yesus, sinnoa poang kayu ang manaung uhaka'na. Noa toi pahallu umpasande' samai katuhoammu pano, sinnoa dasang ang dipake'de' matoto'. Tuhtuang pampetahpa'koa' situhu' yato aka ang puha dipakuhuingkoa'. Anna yaling di inahammu pa'kuhhu'sumanga' lolokoa'.
51002008	Madakakoa' anna dakoa' nabulitu' tau umpake kamanähänganna ang dai kekuna lambi' napasähsä' lalangkoa'. Yato kamanähänganna daete' sule yaho mai di Kristus, ampo' suleete' di hao mai di pihki'na hupatau anna di hao mai di dehata lino bahtu' setang.
51002009	Aka' ingkänna kau'na anna kakuasaanna Puang Alataala tohho asang yaling di Kalaena Kristus.
51002010	Anna napasundungngi toukoa' dio ungngolai kasikenteammu sibaha Kristus, ang ma'kuasa puha nei' andana samai ang ma'kuasa anna ma'pahenta.
51002011	Naonge anna mampetahpa'koa', ya' mala dioatee, "Ditillemokoa'." Ampo' tadia tille mentolinona ang nababe hupatau, ampo' tille mendehatanna ang nababene' Kristus anna malai sipa' dosammu dipa'dai.
51002012	Anna naonge anna ditero'koa' yaling di sanganna Puang Yesus Kristus, ya' mala dioatee, "Matemokoa' anna dilamung tumokoa'tee' sibaha." Noa toi mala dioatee, "Puhamokoa' tuho sumule sibaha," aka' umpetahpa' kakuasaanna Puang Alataala ang umpatuho sumule Puang Yesus di hoi' mai di kamateang.
51002013	Dolu puhamokoa' diangka' mate aka' yato sipa' dosammu dake' dialai sihapang motille. Pihsananna napatuhomokoa' Puang Alataala yaling di Kristus anna naampungngiingkoa' ingkänna dosammu.
51002014	Ingkännaingkea' puha untehkai atohang, ampo' puha napa'dai kasalaanta naonge anna untehkaiingkea' yato mai'di atohang ang mampa'baliingke, sinnoanna napäso' asang dai' di kayu sitambeng ang naonge Puang Yesus mate unsulängngiingkea'.
51002015	Yaho di kayu sitambeng, Puang Yesus untalo yato samai setang ang ma'kuasa anna ma'pahenta lambi' masili. Anna donetoo sika nahele asang ingkänna ang napapia Puang Alataala.
51002016	Dahi daumpehingngiia' ke ahai tau ang mansallakoa' aka' yato ang ungngande anna ang ungngenu', bahtu' ke dai si umpakahoa' allo kamahoa'ang peada'anna to Yahudi, hapanganna pa'rame-rameang bulang bakahu anna allo katohhoang.
51002017	Ingkänna yato kabiasaang ang noa, hapang kaleete' kalihayona yato aka ang puha nababe Kristus di tempo ang puha napama'tantu.
51002018	Dahi, ponna ke ahai tau ang mansallakoa' aka' dai untuhu'i pepakuhunna, ya' daumpehingngii. Tau ang noa yatoo unsanga kalaena tau ang mai'di nainsang aka' yato ang hali naita. Si naoatee dakoa' la natahimbo Puang Alataala ke dakoa' umpadihoi'ang liu kalaemu sibaha umpenombai semalaeka'ang. Si malängkä' inaha napobua' pihki' mentolinona, moinnakato anna yato pihki'na mentomaho.
51002019	Lambi' danne' untokei pepakuhu ang umpakeangka' liu nei' Puang Yesus, ampo' setonganna Puang Yesusmitoo ang tapasihapang bää' anna kita' tapasihapang bätäng kalaena. Sinnoa mesa kalae matoho aka' kasitammuang bukunna anna ihsinna ang mampasikente-kente, noa tunne' Puang Yesus umpamesaingkea' anna umpamatohoingkea' situhu' pa'elo'na Puang Alataala.
51002020	Kita' ang mampetahpa', mala dioatee, puhamingkea' mate sibaha Kristus lambi' beba'mingkea' pole' dinoa di hao mai di peada'anna anna atohanna to lino. Dahi akana umpihki'i ungngoatee pahallu tau untuhu'i pahentana to lino?
51002021	Hapanganna: "Dai mala ungnganti indee," "Dai mala ungngande indoo," anna "Dai mala untuli nee."
51002022	Samai inde atohang dai kekuna di mendehatanna, aka' hupatau ang mampaaha, anna didiona andeang anna senga'nake' ang la puha siang.
51002023	Ponna dipihki' inde atohang, ya' disanga mahasa, aka' yato ang mantuhu'i sinnoanna ang meada', mahempo' inaha anna undahha kalaena, ampo' setonganna ingkänna indee daasangngi aha kunanna, aka' dai mala untähäng pampemala karakena hupatau.
51003001	Puhamokoa' dipatuho sumule sibaha Kristus. Dahi pahallua' umpayaling di inahammu aka ang dipatoka yaho di suruka, ang naonge Kristus mohko' di tando kuananna Puang Alataala, ongeang kakeangka'ang.
51003002	Pihki' loloi kaha-kaha ang aha kasikenteanna suruka. Daumpihki' loloi ang sikente inde lino.
51003003	Aka' mala dioatee: puhamokoa' mate naonge anna matei Kristus, anna dinoa dake' tandaang katuhoammu ang la noa si'da, ampo' tuhomokoa' sikente Puang Alataala sinnoa Kristus.
51003004	Pengkalaoanna yato katuhoammu ang si'danna dianto Kristus. Ponna lambi'mi tempona la umpalanda' Kalaena dako', ya' la landa' tumokoa' dio sibaha yaling di kamatandeanna.
51003005	Dahi aka' puhamokoa' dipatuho sumule sibaha Puang Yesus Kristus, dianto anna pahallumokoa' umpa'dai yato pembabemu ang mentolinona sinnoanna: ungngindä'-indä' pa'bannetauang, umbabe kamahoang, pemala samangkamahoinna, pampemala didiona kakarakeang ang senga' anna kamailuang, aka' tau ang mampanoa yatoo, ya' hapang nei' umpenombai yato aka ang napemala.
51003006	La keaha' liu Puang Alataala pano di hupatau ang membabe tasampa' sinnoa ingkänna inde kaha-kaha ang puha ditula', lambi' la sika natahungkung.
51003007	Dolu membabe noa toukoa' dio, naonge anna untuhu'ikangkoa' pampemala mentolinona.
51003008	Ampo' dinoa, pahallu umpa'dai ingkänna yato kaha-kaha. Daumpa'keaha'ang, daunsipaonge-ongei inaha, daumpakahiri', dauntula' tahuhu solamu anna daumpa'kara tahuhu.
51003009	Damong si umpa'loseng-loseng pano di solamu, aka' samai kau'mu ang dolu puhangnga' umpa'dai.
51003010	Dinoa untahimbomokoa' katuhoang bakahu yaho mai di Puang Alataala, To Metampa. Nabakahui lolo inahammu anna malaia' tuhtuang ungnginsang si'da-si'da lambi' la umpensinnoia' pengkerona.
51003011	Dahi dang aha aka-aka ang mampasisenga' di alla'na to Yahudi anna ang tadia to Yahudi, ang si disangai tau ang motille anna ang dai motille; noa toi tau ang mahsikola malängkä' anna tau ang dai mahsikola; noa toi sabua' anna to beba', aka' Kristus ang handang pahallu anna Dianto ang tuho yaling di ingkänna kalaetaa'.
51003012	Aka' napakamayakoa' Puang Alataala anna puhamokoa' napillei anna napatani mendahi petauanna, dahi pepaitaing pa'kalemu, kamarota'ang, kamahempo'ang inaha, kamalunä'ang inaha, anna kasa'bara'ang.
51003013	Sa'bara'koa' pano di solamu, daunsipaonge-ongei inaha, ampo' siampungngikoa' mesa anna mesa umba noa naampungngi toukoa' dio Puang Alataala.
51003014	Anna ang handang pahallu dianto pa'kalemu, aka' mala mepopa'mesa anna umpasundung ingkänna yato kaha-kaha mapia.
51003015	Natambaimokoa' Puang Alataala mendahi sihapang mesa bätäng kalae yaling di kasikenteammua' sibaha Puang Yesus. Dahi patontongngia' kamesaammu anna kamasahkeammu ang nabeakoa' Kristus. Anna pa'kuhhu'sumanga' toukoa' nei'.
51003016	Bahtakaranna Kristus pahallu la umpatama di inahammu lambi' umpunnoi pihki'mu. Pahallu sipakuhu lolokoa' anna sikambahoingkoa' mesa anna mesa situhu' kakeaka'ang ang sundung. Popenanii pampudiang anna penaniang ang napaturuingkoa' Inaha Masero. Penaniing sitonda ma'kuhhu'sumanga' dai' di Puang Alataala.
51003017	Samai tula' anna pembabemua' dipembabeing yaling di sanganna Puang Yesus. Anna penau-naukoa' dai' di Puang Alataala, Ambeta, aka' Puang Yesus.
51003018	Oa' ingkämmu bahine, tuhu'ikoa' muanemu, aka' inang sihatang pano di bahine ang to pentindo'na Puang Yesus.
51003019	Oa' ingkämmu muane, pakamayakoa' sangkolummu anna daa ungkamasahhu'i.
51003020	Oa' ingkämmu änä', tuhu'i pahentana to baha'mu di ingkänna siamo, aka' dianto ang umpamasannang Puang Alataala.
51003021	Oa' ingkämmu to dipoambe, daumpamapi'di'i inahanna änä'mu andana manahoi inahanna.
51003022	Oa' ingkämmu ang diposabua', tuhu'ii pongkahamu yaling inde di lino. Daa la supung membabe mapiao ke di olonai aka' pemalao napudi. Ampo' diare' tuhu'ii sitonda unnä' inahammu sibaha umpakeangka'koa' Puang Alataala.
51003023	Dia siamo ang umbabea', pahallu ungkähäng sitonda unnä' inaha sihapang Puang Alataala ang umpengkähängngingnga', tadia hupatau.
51003024	Aka' ungnginsang, la untahimbo mana' ang la mendahi sahomu dako' yaho mai di Puang Alataala. Aka' Kristus, Dehatammu, Dianto pongkahamu ang setonganna.
51003025	Menna-menna ang umbabe kasalaang, dia toboe' ang la untahimbo tahungkunna, aka' Puang Alataala dai mampasise'la-se'la.
51004001	Oa' ingkämmu pongkaha, beai pano di sabua'mu yato aka ang mahasa anna sihatang. Kalehaii aha tou dio Pongkahamu yaho di suruka.
51004002	Pahallukoa' ma'sambayang lolo anna madaka, laona siamokoa' ma'kuhhu'sumanga' dai' di Puang Alataala.
51004003	Sambayangngi touang kami' anna malai nabuhkeiingkang Puang Alataala mesa lalang ang la kiongei umpepainsangnging Kaheba Mapianna Kristus ang masaeng dai kainsangang. Aka' dianto indee nasuhung yalingngä' di tahungkung.
51004004	Sambayangngiä' anna malai kupamaleso si'da-si'da umba noa ang la pahallunna.
51004005	Ponna ke sitammukoa' tau ang dai mampetahpa', ya' pahallukoa' keaka' yaling di pembabemu pano, anna pakekunai yato tempomu membabe mapia, andana labu' kalei.
51004006	Samai tula' ang sohong yaling mai di suamua', pahallu mepamasannang anna mala toe' tama di ahkalang. Anna pahallu toine' ungnginsang mentimba' pano di tau ang mangkutanaikoa'.
51004007	-
51004008	Oa' solasohong, kusuoingkoa' mating ta Tikhikus ang la mampainsangngikoa' kahebaku. Dianto mesa solasohonta ang kikalemui liu, si tontong lolo mengkähäng anna si sibahaang untahiai Puang Alataala. Kusuo mating anna malai napakahangakoa' ke ungnginsammi umba noa kahebaki'.
51004009	La mating sibaha ta Onesimus, mesa toune' solasohonta ang takalemui, ang sule yaling mai di alla'-alla'mua'. Sika la napainsangngikoa' ingkänna ang dahi dinne.
51004010	Salama'na ta Aristarkhus ang kusibahaing dinne di tahungkung. Noa toi ta Markus sampona ta Barnabas. (Didiona inde ta Markus puhang kupalau mating di dioa' la untammui manahpa ke matimmi.)
51004011	Salama'na toi ta Yesus ang disangai toe' ta Yustus. Dianto inde supu tallu to Yahudi di alla'na solaku to mampetahpa' ang umpengkähängnging Kapahentaanna Puang Alataala. Sika napengkalambi'-lambi'i liu tora' napakahangaä'.
51004012	Salama'na ta Epafras, mesa sabua'na Kristus Yesus ang sule toe' yaling mai di alla'mua'. Si nasambayangngi lolokoa' sitonda sangkalebu inahanna. Napalau dai' di Puang Alataala anna malai kapampetahpa'ammua' tontong matoho, noa toi la keaka'koa' yaling di ingkänna siamo lambi' mala umpembabe si'da-si'daing pa'elo'na Puang Alataala.
51004013	Kusa'bii tung kodi' umba noa mengkähäng kahha' aka' dioa' sibaha to Laodikia anna to Hieropolis.
51004014	Salama'na toe' are' Tuandohto' Lukas, ang takalemui, anna ta Demas.
51004015	Palambi'ingkang salama'ki' mating di santosahaninta to Laodikia. Noa toi pano di ta Nimfa anna samai to mampetahpa' ang si ma'himpung di hao di dasanna.
51004016	Ponna ke puhang umbata inde suha' tama di alla'-alla'mua', poinaha toine' papebahaing tama di to mampetahpa' yaling di Laodikia anna malai sika nabata. Noa tunne' suha' ang la napapebaha mating to Laodikia, pahallu umbata toe'.
51004017	Oaintee ta Arkhipus, "Papuhai kähängammu ang nabeao Puang Alataala!"
51004018	Salama'ku mating di dioa'. Teyyeku tobou kodi' ang kupake ungnguki' inde salama' mating. Anna kalehaiä'a' aka' yalingkä' di tahungkung. Pa'kalemunnarang Puang Alataala ang la mambehekoa'.
52001001	Pano di jumaa' di hao di Bohto Mahoa' Tesalonika ang mendahi petauanna Ambeta Puang Alataala anna Puang Yesus Kristus. Hao mai di kodi', Paulus, sibahaang ta Silas anna ta Timotius. Ke la malai ullambi'koa' behe anna kamasahkeang yaho mai di Puang Alataala.
52001002	-
52001003	Si kipa'sambayang loloingkoa' anna ma'kuhhu'sumanga'ang dai' di olona Ambeta Puang Alataala ke kikalehai bung umba noa pembabemua' aka' kapampetahpa'ammua' dai' di Puang Yesus. Kikalehai toi pa'kalemummua' pano di tau senga' lambi' mengkähäng kahha'koa' undului, anna tontongkoa' hannu si'da-si'da dai' di Puang Yesus Kristus Dehatantaa'.
52001004	O solasohongki' ang nakalemui Puang Alataala, kiinsang kioatee napilleikoa' la mendahi petauanna.
52001005	Aka' indee Kaheba Mapia ang kipalambi'ingkoa' tadia tula' kale, ampo' kitula' sibaha kakuasaanna Inaha Masero anna kiinsang si'da-si'da kioatee mepahannu aka' manahsa tahpa' liu. Anna ungnginsangnga' umba kipanoa tuho kiduluikoa' naonge yalingkang di alla'-alla'mua'.
52001006	Anna umbelaa' umpensinnoaiang anna umpensinnoai Puang Yesus. Moinnakato anna ullambi'koa' kamadahhaang, ampo' tontong lolokoa' untahimbo manahpa Kaheba Mapia anna napunnoikoa' kakahsiang ang nabeakoa' Inaha Masero.
52001007	Lambi' napohapangangkoa' ingkänna to mampetahpa' yaling di ingkänna Poropensi Akhaya anna Makedonia.
52001008	Kiinsang indee aka' kaheba didiona Dehatanta Puang Yesus mengkalao yaling di alla'-alla'mua' samba pano di bohto senga', dai yaling supu di ingkänna Makedonia anna Akhaya, ampo' samba toe' pano di ongeang senga' kaheba didiona kapampetahpa'ammua' dai' di Puang Alataala lambi' dang mangki' kitula'ing didiona kaha-kaha yatoo.
52001009	Aka' dia tubunne' sika mantula' umba umpanoa untahimboang anna umba noa umpengkebo'ikoa' dehata lino anna menombakoa' dai' di Puang Alataala To tahpa' ang tuho sapano-panona,
52001010	anna ungngempeii kasuleanna sumule Änä'na yaho mai di suruka, dianto Puang Yesus ang puha napatuho sumule di hoi' mai di alla'na to mate. Dia supu mala ullahpa'ingkea' di hao mai di kakeaha'ang käyyänna Puang Alataala ang la melambi' ke dako'i.
52002001	Ingkämmua' solasohongku ungnginsammia' ungngoatee dai labu' kasuleangki' tama di alla'-alla'mua' aka' malakoa' untahimbo Kaheba Mapia.
52002002	Setonganna ungnginsang toe'a' ungngoatee puhaang didahha anna dipakauho-uho di hao di Filipi naonge dakang mating. Moinnakato anna mai'di tau mampa'baliang, ampo' malakang bahani mating umpainsangngikoa' Kaheba Mapia aka' naduluiang Puang Alataala.
52002003	Yato kara pepakaenga'ki' tadia tula' salao-laona, datoi lemba' yaling mai di pahtuyu karake, tadia toi pa'bulitu'.
52002004	Ampo' aka anna ma'tula'ang, dai la umpamahasa kaleang inahanna hupatau, ampo' umpamahasa inahanna Puang Alataala ang umpangngitai ihsi inahanna mesa-mesa tau. Dianto anna naangka'mang Puang Alataala la sihatang umpepainsangnging Kaheba Mapia.
52002005	Anna ungnginsangngia' ungngoatee daang manse'de'. Datoi aha yaling di inahangki' ma'pihki' karake ang la umpohukia'. Yaling di kaha-kaha indee Puang Alataala mansa'bii.
52002006	Anna datouang mengkähäng aka' kioatee anna malai napudiang hupatau, noa dioa', noa tau senga'. Setonganna sihatang toe' ponna ke kipalauikoa' aka ang kipahallu aka' rasulnaang Kristus.
52002007	Ampo' malunä'ang di alla'-alla'mua' sinnoa mesa indo ang undama manahpa änä'na.
52002008	Noantoo aka' pa'kalemungki' mating nasuhung kibeakoa' sibaha kakahsiang Kaheba Mapia yaho mai di Puang Alataala. Dai dia supu, ampo' sadia touanne' umbeho salu katuhoangki', moi aka la dibabeingkang aka' kikalemuikoa'.
52002009	Ungkalehai loloke'a'tee' ingkämmua' solasohongku, kiaka noa untanang sikungki' mengkähäng allo bengi, aka' kioatee dai kiaku la unsuhsai moi poro la mesa tau yato lella'ang kipainsangngikoa' kaheba mapia yaho mai di Puang Alataala.
52002010	Tuho maseroang anna maroho, dai aha sallaangki' di hao di olomua' ang mampetahpa' dai' di Kristus. Ingkänna yatoo unsa'bii asangnga' sibaha Puang Alataala.
52002011	-
52002012	Ungnginsangnga' simesa-mesa umba noa pengngoya'ki' mating, noa pengngoya'na mesa ambe pano di änä'na. Noanna kipakaenga'koa' anna kipamatoho inahammu. Kipaturukoa' umba dipanoa tuho situhu' pa'elo'na Puang Alataala ang mantambaikoa' tama di kapahentaang kamatandeanna.
52002013	Ma'kuhhu'sumanga' lolo touang kami' dai' di olona Puang Alataala aka' untahimbomokoa' kara Dehata ang kipepainsangnging. Yatoo dai ungngangka'a' kara to lino ampo' ungngangka'a' Bahtakaranna Puang Alataala aka' inang noa si'daetee'. Yato Bahtakara Dehata mengkähäng lolo yaling di kalaemua' ang mampetahpa' dai' di Puang Yesus.
52002014	Aka' ingkämmua' solasohongku, ingkänna yato ang puhaa' unsa'ding, noa tuntone' nasa'ding dolu ingkänna jumaa'na Puang Alataala di hao di Yudea ang mendahi petauanna Kristus Yesus. Yato kamadahhaang unsa'dingnga' di hao mai di sola bohtomu siang, noa sia tuntone' nasa'ding ingkänna jumaa'na Puang Alataala di hao di Yudea di hao sia tunne' mai di sola bohtona to Yahudi.
52002015	Sika dia sianto yatoo ang puha umpatei Puang Yesus sibaha ingkänna nabi anna dia sia tunne' ang manghambaiang. Umpa'bali ingkänna tau, anna yato pembabenaii dai nakärä'i Puang Alataala,
52002016	aka' sika napa'baliang umpepainsangnging Kaheba Mapia pano di tau ang tadia to Yahudi ang la mala mampasalama'. Noanto yato ingkänna to Yahudi umpohängngäng-hängngängngi lolo dosanna lambi' mai'di liu. Katämpä'anna nalambi' pole' aha'na Dehata.
52002017	Oa' ingkämmu solasohongki', mengkalao yato anna sisähä'ingkea' sämpäi' makarohheng liuang mating. Dianto anna umpeäng loloang lalang umbato ke malaiingkea' siita bou. Moinnakato anna sisähä'i bätäng puntintaa', ampo' tontongngingkea' ma'mesa yaling di inaha.
52002018	Aka' pemala liuang la mating kipellambi'ikoa'. Kodi', Paulus, pensangngakang kusändä' umpeäng lalang la mating ampo' nakalapai loloang Pongkahana setang.
52002019	Dioa' supu ang la mendahi tanda kapataloangki' ang la kihannuang anna ang la umpamahasa inahangki' lambi' la kahsiang ma'tula' didiomu ke suleng dako' Dehatantaa' Puang Yesus anna sitingngayomingkea'.
52002020	Inang diongnga'too ang kipokale'de anna ang umpamahasa inahangki'.
52003001	Dahi aka' makarohheng liumang, ya' kibohtung la tohhoang kami' deruaang ta Silas di hao di Atena
52003002	anna kisuoine' mating solasohonta, ta Timotius. Diantoo solaki' mengkähäng naposabua' Puang Alataala umpepainsangnging Kaheba Mapia didiona Kristus. Kisuo mating napellambi'ikoa' anna malai napakatoto'koa' anna napakaenga' lambi' tontong loloa' kapampetahpa'ammu pano di Kristus
52003003	andana ahakoa' tuhtuang malamma kapampetahpa'ammu aka' inde mai kamadahhaang. Ungnginsang siangnga' ungngoatee inang puha napama'tantu Puang Alataala la nahoaingkea' yato kaha-kaha
52003004	aka' si kitula' siamingkoa' yato anna sibahakingke kioatee la ullambi'ingkea'too kamadahhaang. Anna ungnginsammia' ungngoatee inang tasa'ding si'dang noa yato tula'ki'.
52003005	Dianto anna kusuong ta Timotius mating aka' dai hapa' inahangku umpihki' didiona umbang noa kapampetahpa'ammua', aka' malaya'ä' nahoa arangkoa' pesändä'na Pongkahana setang lambi' labu' kaleng kähängki'.
52003006	Ampo' mane lambi' sule ta Timotius natula'ingkang Kaheba Mapia didiona kapampetahpa'ammua' anna pa'kalemummua'. Natula' toi naoatee si ungkalehai loloang anna pemalakoa' la silambi'ingke, ya' noa sia tung kami'.
52003007	Dianto anna ingkämmua' solasohongki', yaling di kamasuhsaang anna kamadahhaangki' kahsiang anna matoho inahangki' sumule aka' kiinsang kioatee tontong lolo kapampetahpa'ammua'.
52003008	Ya' dinoa matohong sumule inahangki' aka' tontong loloa' kapampetahpa'ammu dai' di Dehata.
52003009	Dai aha mallondoi pa'kuhhu'sumanga'angki' dai' di olona Puang Alataala aka' unsa'dingngang kapenau-nauang di hao di olona aka' kapampetahpa'ammua'.
52003010	Allo bengi ma'sambayang loloang kipetatooi, kipalau umba ke malai silambi' bouingkea' anna kipaturu boukoa' yato ang la pahalluke' ungnginsang anna malai tuhtuang matoto' kapampetahpa'ammua'.
52003011	Umbato ke malai Kalaena Ambeta Puang Alataala sibaha Dehatantaa' Puang Yesus la umpakahaoingkang ingkänna ang la mekalapai anna malaang mating kipellambi'ikoa'.
52003012	Kihannuang Dehata la umpapunnoikoa' pa'kalemu anna tuhtuangkoa' sikalemui mesa anna mesa, noa toe' ma'kalemu pano di ingkänna tau senga' umba kipanoa kikalemuikoa'.
52003013	Ke noai yatoo mala napakatoto' inahammua' Dehata lambi' dakoa' kekasalaang ampo' la maserokoa' di hao di olona Ambeta Puang Alataala ke suleng Dehatantaa' Puang Yesus sibaha ingkänna to maserona.
52004001	Katämpä'anna, ingkämmua' solasohongki', puhamokoa' kipakaenga' anna kipaitai pohapangang umba dipanoa tuho anna malai umpamasannang inahanna Puang Alataala. Moinnakato anna inang si umpanoangnga', ampo' dinoa kipalau buke' mating anna kipaturukoa' sibaha sanganna Dehatantaa' Puang Yesus la tuhtuang umpamatama loloke' kaha-kaha yatoo.
52004002	Aka' ungnginsammia' ingkänna yato pepaturu ang puha kitula'ingkoa' yaling di sanganna Dehatantaa' Puang Yesus.
52004003	Situhu' pa'elo'na Puang Alataala la tuho maserokoa'. Dakoa' membabe tasampa'.
52004004	Pahallukoa' la ungkuasai kalaemu, londonang dioa' muane ke mohapumokoa' pahallukoa' tuho masero sibaha sangkolummu anna pahallu umpakeangka'.
52004005	Dakoa' mala untuhu'i pampemala karakemu, sinnoa ang si nababe to tamampetahpa' dai' di Puang Alataala,
52004006	andana umbabekoa' tadia babe anna umbulitu' santomampetahpa'mu. Aka' pano di ingkänna ang umbabe katasampa'ang, la nahoa kakeaha'anna Dehata, noa yato ang puha kitula' anna kipakaenga'ingkoa'.
52004007	Aka' daingkea' natambai Puang Alataala la umbabe katasampa'ang, ampo' la tuhoingkea' yaling di kamaseroang.
52004008	Dahi menna-menna ang dai untahimbo inde pepaturungki', tadia hupatau ang dai natahimbo, ampo' Puang Alataalaetee' ang mambeaingkea' Inaha Maserona.
52004009	Dang mangki' kipayaling inde di suha'ki' umba la umpanoaa' ungkalemui ingkänna solasohommu to mampetahpa', aka' puhamokoa' napaturu Puang Alataala didiona yatoo.
52004010	Ya' inang si ungkalemuikoa' ingkänna solamu to mampetahpa' yaling di ingkänna Poropensi Makedonia. Ampo' moinnakato noa, kipaturu boukoa', ingkämmua' solasohongki', anna tuhtuang umpamatamake'a' pa'kalemummu.
52004011	Peängngia' lalang umba la umpanoa anna malakoa' malino yaling di katuhoammu. Daa umpentamai kaha-kahanna solamu, ampo' diare' la untanangkoa' sikummu mengkähäng umpeäng katuhoammu, sinnoa yato ang puha kipaturuingkoa'.
52004012	Aka' ponna umbelaa' umpanoa, ya' la tandaangkoa' meada' naita to taumpetahpa' Puang Yesus, anna damokoa' la si unghannuang lolo kähänna solamu.
52004013	Anna mane ahai ingkämmua' solasohongki', dai mapia ke daia' ungnginsang manahpa didiona laoanna to mampetahpa' pano di Kristus ang puhang mate, andana masuhsaia' inahammu sinnoa tau senga' ang dai aha panghannuanna.
52004014	Tapetahpa'a' taoatee puhang mate Puang Yesus anna dinoa tuho sumule. Dianto anna tapetahpa' toia' nei' taoatee, ponna ke suleng dako' Puang Yesus, ya' la napasibaha-bahang sule Puang Alataala yato ingkänna to mampetahpa' ang puhang mate napasilambi' Puang Yesus.
52004015	Didiona kaha-kaha yatoo, situhu' kara Dehata kitula'ingkoa' dinoa kioatee: ingkäntaa' ang tuho loloke' yaling di lino lambi' sule Puang Yesus, inang daringkea'te' la umpendolui tau ang puhang mate umpellambi'i Puang Yesus.
52004016	Aka' tahpana kahingngiang pahenta sitonda kamaha käyyäng di hao mai di kapalana malaeka' anna ke moning terompe'na Puang Alataala, ya' Kalaena Puang Yesus la tuhung yaho mai di suruka. Ingkänna to mate ang mampetahpa' dai' di Kristus dia dolu la napatuho.
52004017	Puhaitoo mane kita'i ang tuho loloke' yaling di lino la tiängkä' sibaha-baha yato to mate dai' di salehu' anna silambi'ingkea' Puang Yesus yaho di nähäng. La noamingkea'too sibaha-baha lolomingkea' Puang Yesus lambi' sapano-panona.
52004018	Dahi dianto inde tula' ang la umpakea' sipakahanga-hanga.
52005001	Ingkämmua' solasohongki', didiona di pihhang la dahii inde kaha-kaha, dang mangki' kipayalingngingkoa' inde di suha'ki',
52005002	aka' ungnginsang manahpangnga' nei' ungngoatee allo kasuleanna Dehata la sihapang kasuleanna to paboko ke bengii.
52005003	Di tempona ma'kara hupatau naoatee, "Mapia asang inaha anna malinong tau," ya' donetoo sule siang katallangang, sihapang mesa bahine ang pihsa' tomande' mansa'ding aka' la keänä'. Anna dai mala tala nahoa asang to tamampetahpa'.
52005004	Ampo' dioa' dio ingkämmu solasohongki', dakoa' dio noa tau senga' ang tuho yaling di kamalillingang. Dahi, ke suleng allo yatoo, dakoa' dio la tungke'du' sinnoa tau ang tungke'du' aka' pihsa' nakasulei to paboko.
52005005	Aka' tuho asangkoa' dio yaling di kamabayaang, sinnoa tau ang mellao di allo. Daingkea' tuho yaling di kamalillingang, sinnoa tau ang mellao di bengi.
52005006	Dianto anna daingkea' kita' la noa tau senga' ang mohahe-hahe supu. Ampo' la suhaka loloingkea' kita' anna la ungkuasaiingkea' kalaeta, dai sinnoa to mäbo'.
52005007	Aka' bengiete' supu ang si naonge tau hahe anna naonge tau mäbo'.
52005008	Ampo' kita' indee dianto tau ang tuho yaling di kamabayaang, dahi pahalluingkea' la ungkuasai kalaeta. Pahallu touingkea' mampetahpa' dai' di Puang Yesus anna ma'kalemu pano di para-paranta. Dianto yato kaya' pa'tolla'ang ang la mandakaiingkea' umbali kamalillingang. Pahallu touingkea' hannu lolo la napasalama' Puang Yesus. Yato panghannuanta sihapang songko' bahsi.
52005009	Aka' daingkea' napillei Puang Alataala la natahungkung ampo' napilleiingkea' la namana' kasalama'ang yaling di Dehatanta Puang Yesus Kristus.
52005010	Puang Yesus mate napasalama'ingkea' anna malai ke sumulei dako' tontongngingkea' kita' la sibaha-baha lolo, diaraka tuhokingkea' nalambi' bahtu' matemingkea'.
52005011	Diantoo anna la sipakaleha-lehakoa' anna sipakatoto' lolokoa' noa yato ang inang si umbabea'.
52005012	Kipalau mating ingkämmua' solasohongki', pahallukoa' umpakäyyäng tau ang mengkähäng kahha' yaling di alla'-alla'mua', dianto ang napillei Puang Alataala la mampatehtekoa' yaling di salu katuhoammu ang la mampakalehakoa' andana umbabekoa' kakarakeang.
52005013	La umpakeangka'a' anna umpakäyyäng si'da-si'daia' sitonda pa'kalemu aka' pengkähänganna yaling di alla'-alla'mua'. Anna la tontong lolokoa' sikalemui mesa anna mesa.
52005014	Anna kipalaui si'da-si'da toukoa' nei' kioatee, pa'karaii solamua' ang tengkong bosi mengkähäng ampo' pakahangaine' tau ang pa'mahea'ang. Duluiine' tau ang malamma anna sa'bara'koa' pano di ingkänna tau.
52005015	Pengkakalehaiia' andana sipatumpu-tumpuikoa', ampo' peäng loloi lalang anna membabe mapia lolokoa' pano di para-parammu mesa anna mesa, noa toe' pano di tau senga'.
52005016	-
52005018	Yaling di ingkänna kaha-kaha pahallukoa' tontong lolo umpamahasa inahammu, ma'sambayang anna ma'kuhhu'sumanga', aka' dianto pa'elo'na Puang Alataala tama di kalaemua' aka' tuhokoa' yaling di Kristus Yesus.
52005019	Daungkalapai Inaha Masero.
52005020	Daungngita-ita naung tula' ang nasanga tau sule yaho mai di Inaha Masero.
52005021	Ampo' sändä'i asangngia' dolu, mane untuhu'ia' ang mapia
52005022	anna umpakahaoine' ingkänna ang karake.
52005023	Kuhannuang Puang Alataala, ang mebea kamasahkeang anna kamalinoang, la napadahikoa' tau ang punno kamaseroang. Anna malai noa inahammu, noa sungnga'mu, noa bätäng puntimmu dai aha sallaanna ke suleng Dehatantaa' Puang Yesus Kristus.
52005024	Puang Alataala ang mala dipetahpa' ang untambaikoa' dianto ang la umpadahi kaha-kaha yatoo.
52005025	Oa' solasohongki', pa'sambayang touingkang kami'.
52005026	Sisalama'koa' anna sikalemu-kalemuikoa' ingkänna solasohong yaling di Puang Yesus.
52005027	Sibaha sanganna Dehata kupalau liu mating anna malai inde suha' la dibata nahingngi ingkänna solasohontaa' to mampetahpa'.
52005028	Ke la malai Dehatanta Puang Yesus Kristus umbehekoa' para-para.
53001001	Pano di jumaa' di hao di Tesalonika ang mendahi petauanna Ambeta Puang Alataala anna Puang Yesus Kristus. Hao mai di kodi', Paulus, sibahaang ta Silas anna ta Timotius.
53001002	Ke la malai Ambeta Puang Alataala sibaha Puang Yesus Kristus umbehekoa' kamasahkeang sibaha kamalinoang.
53001003	Kisa'ding pahalluang la umbaha lolo pa'kuhhu'sumanga'ang dai' di olona Puang Alataala aka' dioa', ingkämmua' solasohongki'. Anna sihatang kipanoa aka' tuhtuang umpetahpa'koa' Puang Yesus anna tuhtuang sikalemu-lemuikoa'.
53001004	Diantoo anna yaling di ingkänna jumaa'na Puang Alataala kipokale'de lolokoa' umba umpanoa umpatontong kapampetahpa'ammu yaling di kamadahhaang anna pesändä' yato ang unsa'dingnga'.
53001005	Dianto naongei tandaang anna maleso dioatee Puang Alataala unghohto' ma'hupatau napapara-para lambi' naangka'koa' sihatang la tama di kapahentaanna aka' puhamokoa' unsa'ding yato kamadahhaang aka' untuhu'ikoa' Puang Alataala.
53001006	Puang Alataala la membabe situhu' kamarohoanna lambi' la umbala' kamadahhaang pano di ingkänna tau ang mandahhakoa'
53001007	anna la nalahpa'ingkea' kita' di hao mai di ingkänna kamadahhaang. La napanoantoo ke suleng Puang Yesus yaho mai di suruka umpalanda' kamatandeanna yaling di api ang meleä'-leä' sibaha mai'di malaeka'na ang ma'kuasa.
53001008	Ingkänna ang dai ungnginsang Puang Alataala anna dai naaku tuho situhu' Kaheba Mapia didiona Dehatanta Puang Yesus, la ditahungkung nei'.
53001009	Tau yatoo la natahungkung napasa'dingngi kamadahhaang masuhsa ang dai aha kapuhaanna. La dipapensähä' lambi' sapano-panona yaling mai di olona Dehata ang punno kamatandeang anna kakuasaang.
53001010	Ke lambi'mi yato allo kasuleanna, la naongei napa'käyyängngi anna napamatande ingkänna to mampetahpa', bahtu' dioatee ingkänna petauanna ang puha napasähä'. Anna nahekeng toukoa' dio aka' umpetahpa'mi yato ang puha kipepainsangnging yaling di alla'-alla'mua'.
53001011	Dianto anna kipa'sambayang lolomingkoa' umba ke malakoa' napasihatangngi Dehatanta la nasangai to puha natambai. Kihannuang Puang Alataala sibaha kakuasaanna la umpasundung pampemalammua' umbabe kamapiaang anna umpasundung ingkänna pembabemua' ang puha umbabe aka' kapampetahpa'ammua'.
53001012	Noantoo sambayangki' anna malai sanganna Dehatanta Puang Yesus dipa'käyyängngi aka' dioa', anna napa'käyyängngi toukoa' Puang Yesus. La napanoa indee aka' Ambeta Puang Alataala anna Puang Yesus Kristus ma'kalemu si'da-si'da.
53002001	Didiona kasuleanna Dehatantaa' Puang Yesus Kristus kapendoanna, anna didiona la dihimpungngingkea' sibaha Puang Yesus, kipalau mating, ingkämmua' solasohongki',
53002002	anna dakoa' la maromi' malaya' anna kaängkä'-ängkä' inaha ke ahai kaheba ang dai tahpa' naoatee lambi'mi allo kasuleanna Dehata. Hapang ke ahai kaheba unghingngia' boheng ang sule yaho mai di Inaha Masero, bahtu'raka pa'tula'na tau, bahtu'raka unsangaa' kami' ungnguki'i yaling di suha'ki', dakoa' la pusa'.
53002003	Moi la umba noa tula'na tau, daungngakuia' la nabulingngi. Aka' ahaete' kaha-kaha ang la dahi dolu mane sulei allo yatoo, sinnoanna: la mai'di tau umbali Dehata anna la aha kende' mesa tau karake ang si umbali pahentana Puang Alataala. Yato tau inang la natallangngi nei' Dehata.
53002004	Yato tau karake la umbali ingkänna ang si napenombai hupatau anna la unsanga kalaena mayahoang puha nei' andana ingkänna yatoo. Setonganna la tamake'too di Dasang Ada'na Puang Alataala anna mohko'i yaling naoatee, "Kodi'mitoo Puang Alataala."
53002005	Darangkaa' dio ungkalehai yato anna sibaha-bahakingkea' si kutula' loloingkoa' kaha-kaha yatoo?
53002006	Anna dinoa ungnginsammia' aka ang ungkalapai yato tau karake nasuhung ungngempeike' yato tempo ang napama'tantu Puang Alataala mane kende'i.
53002007	Aka' yato ang umbabe kakarakeang napahandu'mi umpake kakuasaanna, lambi' mai'di tau umpa'bali pahentana Puang Alataala, ampo' dake' tandaang yato kakuasaanna, aka' ahake' ang mangkalapai. Ampo' ponnato ke dialaing yato ang mangkalapai
53002008	mane tandaangngi pole' yato tau karake. Anna la matei yatoo ke nahoang penanahanna Puang Yesus anna la pa'dai ke nahoang kamakähhänganna.
53002009	-
53002010	Aka' ungngolai pengkähänganna Pongkahana setang yato to karake la sule sibaha kakuasaang ang käyyäng, lambi' umpadahi ma'kahupa-hupa tanda ang mepusa'-pusa' ang la umbulingngi hupatau. La umpake ingkänna hupanna kakarakeang la umbulitu' tau ang inang la ditallangngi aka' dai naaku umpehingngii anna dai ungkärä'i kaheba ang tahpa' didiona Puang Yesus ang la mala mepasalama'.
53002011	Dianto anna la napakende'ming Puang Alataala kakuasaang ang mambulingngi anna malai sika umpetahpa' kalosenganna yato to karake
53002012	lambi' ingkänna ang dai umpetahpa' kaheba ang tahpa', ampo' nakärä'i puhane' ke madosai, la ditahungkung.
53002013	Kisa'ding pahalluang ma'kuhhu'sumanga' lolo dai' di olona Puang Alataala aka' dioa', ingkämmu solasohongki' ang nakalemui Dehata, aka' mengkalaoke' uhu-uhuna anna napilleimokoa' la napasalama'. Napasalama'koa' ungngolai pengkähänganna Inaha Masero anna malakoa' masero ungngolai kapampetahpa'ammua' pano di kaheba ang tahpa'.
53002014	Dianto pahtuyunna Puang Alataala anna natambaimokoa' ungngolai Kaheba Mapia ang puha kipakahebaiingkoa' anna mala toukoa' dio mangngala taha yaling di kamatandeanna Dehatanta Puang Yesus Kristus.
53002015	Diantoo, ingkämmua' solasohongki', anna la tontong lolomokoa' yaling di kapampetahpa'ammu anna la untokei manahpakoa' kara pepaturu ang puha kipalambi'ingkoa', noa yatoo ang kitula'ingkoa', noa tunne' yato ang kiuki' yaling di suha'ki'.
53002016	-
53002017	Ke la malai Dehatanta Puang Yesus Kristus sibaha Ambeta Puang Alataala umpamatoho loloa' inahammu anna napakatoto', lambi' mala mapia lolo, noa babemua', noa tula'mu. Diaetoo ang ungkalemuiingkea' anna umbeheingkea' pepakahanga sapano-panona anna memana' panghannuang ang mapia.
53003001	Katämpä'anna, ingkämmua' solasohongki', pa'sambayang loloingkang anna malai kara Dehata madihhi' tisembu' anna dipa'käyyängngi, noa ang puha dahi yaling di alla'-alla'mua'.
53003002	Pa'sambayang toingkang umba ke malaang lahpa' di hao mai di tau karake, aka' dai mampetahpa' asang ingkänna tau.
53003003	Ampo' Dehata ang mala dipetahpa' la umpakatoto'koa' anna ungkambi'koa' ungngoloi yato tau karake.
53003004	Nabeaang Dehata kapampetahpa'ang lambi' kioatee si umbabe lolongnga', anna tontong la umpanoa lolo yato ang puha kisuoingkoa'.
53003005	Ke la malai Kalaena Dehata umpatehtekoa' anna mala tuhtuang ungnginsangnga' ungngoatee Puang Alataala mekalemui anna la nabeakoa' kasa'bara'ang Kristus sinnoa ang puha nasa'ding ungngolai kamadahhaang.
53003006	Ingkämmua' solasohongki', kisuokoa' yaling di sanganna Puang Yesus Kristus dakoa' la umponialai ingkänna santosahaninta ang tengkong bosi mengkähäng anna ang dai naaku untuhu'i yato pepaturu ang puha kipaturuingkoa'.
53003007	Aka' ungnginsang tubungnga' dio umba la umpanoa pahallu umponialaiang. Aka' daang kami' tengkong mengkähäng yato anna sibaha-bahakingkea'
53003008	anna dakang aha si ungngande andeanna tau ke dai kibaya' dolu, ampo' untanangngang sikungki' mengkähäng allo bengi andana ahakoa' manii kisuhsai ke untahiaiang.
53003009	Yato kipanoa dai kioatee dai sihatang ke kisuokoa' untahiaiang aka' pesuonaang Puang Yesus, ampo' kipanoa anna malai umpohapangangngang.
53003010	Aka' si kipakaenga' siamokoa' yato anna sibahakingkea' kioatee, "Pano di to tengkong bosi mengkähäng, dai mala dibea andeang."
53003011	Kitula' noa indee aka' kipelele aha yaling di alla'-alla'mua' ang tengkong bosi mengkähäng. Yato tau dai naaku mengkähäng, supung nainsang kalao-lao leleng lupano luihao mai umpenghaui uhu'anna tau senga'.
53003012	Tau ang noa yatoo kipakaleha anna kipaturu yaling di sanganna Puang Yesus Kristus kioatee, la hapa' anna mengkabansa' mengkähäng anna malai aha toe' naande ang napeäng kalaena.
53003013	Ampo' dioa' dio, ingkämmua' solasohongki', daummali'-mali'angngi membabe mapia.
53003014	Ke ahai tau ang dai naaku untuhu'i tula'ki' yaling inde di suha', tandaii nei', anna daunsibahaing anna malai masili.
53003015	Ampo' dai la ungngangka'a' sinnoa balimmu, diare' la umpa'karaia' sihapang solasohommu.
53003016	Kalaena Dehatantaa', dianto kasuleanna kamasahkeang anna kamalinoang, la tontong lolo umbehekoa' kamasahkeang anna kamalinoang yaling di ingkänna kaha-kaha. Kihannuang la naposolai lolokoa'.
53003017	-
53003018	Salama'ku mating. Kalaeku ungnguki' inde kara salama'ku, aka' diantoo ang mendahi tanda yaling di ingkänna suha'ku. Noantoo indee pangnguki'ku. Ke la malai Dehatanta Puang Yesus Kristus umbehekoa'.
54001001	-
54001002	Pano di Timotius, änä'ku ang si'danna yaling di kapampetahpa'ang. Hao mai di Paulus, ang napillei Puang Alataala To Pepasalama'ta anna Kristus Yesus Panghannuanta la mendahi rasulna Kristus Yesus. Ke la malai ullambi'o behe, pa'kalemu anna kamasahkeang yaho mai di Ambe' Puang Alataala anna Kristus Yesus, To Pepasalama'ta.
54001003	Kupemala anna malai tontongngo tohho diting di Efesus, sinnoa ang puha kutula'ingko naonge maoä' pano di Poropensi Makedonia, aka' diting di Efesus mai'di tau ang umbaha pepakuhu salao-laona. Dianto ang la pahallu ullahang anna dai napanoa lolo.
54001004	Pa'karaii anna malai dai sika umpehingngii supu tohodolu kalosengang anna ma'nene lolo ang si umpakende' kasiba'di-ba'diang. Aka' indee dai aha kasilombunganna yaling di pahtuyunna Puang Alataala pano di kita' ang supung mala diinsang ke mampetahpa'i tau dai'.
54001005	Inde pahtuyungku anna malai sikalemu-lemui tau umpake inaha ang masero anna mampetahpa' si'da-si'da.
54001006	Ampo' inang ahang sangngaka-sangngaka tau ang dang mantuhu'i, nasuhung si ma'tula' tomande' ang dai aha kunanna lambi' sähsä' lalammi nei'.
54001007	Pemala la sika mendahi to pampakuhu ada' Yahudi, ampo' dasiang sika nainsang bahtuanna yato ang napepakuhuing.
54001008	Tainsammi yato Atohanna Musa mapia ahsala' dipembabe manahpaing.
54001009	Pahallu dipengkakalehai: ingkänna atohang tadia pano di to maroho inaha, ampo' pano di tau ang untehkai bahtu' umpa'bali atohang, to ungkebo'i pa'elo'na Puang Alataala bahtu' to madosa, to taungkahea' Dehata ampo' untuhu'i supu elo'na toboe'; to umpatei tobaha'na, to papateang senga';
54001010	to sikamaho-mahoi ang dipemalii, noa muane anna bahine, noa muane anna muane, noa toi bahine anna bahine; to umbalu' tau mendahi sabua', to pa'loseng-loseng bahtu' to saboä anna ingkänna ang dai situhu' pepakuhu ang tahpa'.
54001011	Inde pepakuhu situhu' Kaheba Mapia ang umpamaleso kamatandeanna Puang Alataala. Puhang kutahimbo indee yaho mai di Puang Alataala, ang sihatang dipudi, anna malai kupopepainsangnging.
54001012	Ma'kuhhu'sumanga'ä' dai' di Kristus Yesus, Dehatanta, ang puha mambeaä' kamatohoang yaling di pengkähängangku aka' naangka'ä' sihatang mendahi sabua'na.
54001013	Napanoa moinnakato dolu anna puhai kutula' tahuhu sanganna sibaha kudahha to pentindo'na anna maromi'ä' pakambeang. Ampo' nakalemuiä' Puang Alataala aka' dakä' mampetahpa' donetoo, dahi dai kuinsang aka ang kubabe.
54001014	Napunnoiä' pa'kalemunna ang mepasalama' nasuhung malaä' mampetahpa' anna ungkalemuiä' para-parangku hupatau. Mala asangngingkea' membabe noa aka' ma'kamesaingkea' yaling di Kristus Yesus.
54001015	Tula' indee tahpa' si'da-si'da anna sihatang ditahimbo manahpa, diantoo: Kristus Yesus mentama di lino anna malai umpasalama' to madosa, anna kodi'mito indee mesa ang handang madosa.
54001016	Ampo' nakalemuiä' Puang Alataala anna malai napalanda' Kristus Yesus umba noa ingkänna kasa'bara'anna aka' napasalama'ä'. Anna aka' to handang madosaä', malaä' mendahi pohapangang pano di ingkänna tau ang la mampetahpa' dai' lambi' untahimbo katuhoang sapano-panona.
54001017	Puang Alataala, Tomaraya ang tontong aha, pahallu dipamatande anna dipudi lolo aka' Dianto supu ang tontong sapano-panona, dai mala mate anna dai tandaang. Aming.
54001018	O änä'ku Timotius, pengkähängang indee kupamatingngingko situhu' karanna Puang Alataala ang puha natula' umpake nabinna yaling di jumaa' didiomu. Pahallu la umpake inde kara sinnoa pa'dang yaling di pa'tolla'ang kamapiaang.
54001019	Dahi pa'tolla'o mentoke di kapampetahpa'ang anna di inaha bahahsi. Aka' inang ahang ang dai mampentokei lambi' pa'da kapampetahpa'anna sinnoa kahpala' ang tallang tama di le'bo'.
54001020	Sinnoa ta Himeneus anna ta Aleksander ang puha kubeho pano di kakuasaanna Pongkahana setang anna malai dai untula' tahuhu lolo Puang Alataala yaling di pampakuhu salao-laona.
54002001	Ang handang pahallu liu kupalau dianto ke la malai anna dipa'sambayangnging ingkänna tau, dipehumala'ing sibaha ma'kuhhu'sumanga' dai' di Dehata.
54002002	Pahallu tapa'sambayangnging tomaraya, to ma'pahenta anna to ma'kuasa senga' anna malai tau tuho malino anna masahke untuhu'i pa'elo'na Puang Alataala sitonda pembabe ang la sihatang dipakeangka'.
54002003	Noanto inde ang mapia anna umpamasannang Puang Alataala To pepasalama'ta,
54002004	aka' inang pemala anna malai ingkänna tau ungnginsang katahpa'ang lambi' dipasalama'.
54002005	Aka' mesa supu Dehatanna ingkänna hupatau anna mesa toi supu ang la mala umbahanang hupatau dai' di olona, diantoo Kristus Yesus ang mentolino.
54002006	Dianto ang umbeho Kalaena unsulängngi hupatau. Di tempo ang napama'tantu kainsangammi dioate pemala Puang Alataala umpasalama' ingkänna hupatau.
54002007	Dianto indee suhunna anna disuomä' pano di tau ang tadia to Yahudi anna malai sika kupainsangngi didiona Kaheba Mapia sibaha kupakuhu didiona kapampetahpa'ang ang si'danna. Ingkänna indee tahpa'etee'; dä' loseng.
54002008	Kupemala anna malai ingkänna muane di umba-umba naonge yaling di jumaa' ma'sambayang sitonda kamaseroang, dai pa'keaha'ang bahtu' sibehta-behta.
54002009	Kupemala toi anna malai ingkänna bahine yaling di jumaa' mampake biasa tomande' ang makanang, daine' mala ang masu'li', sinnoanna: umpake bulahang, mutiara, beluhä' ang kebelo-belo anna senga'nake' ang la mendahi supu pennenne'ang.
54002010	Ampo' pahallu nei' mengkero mapia ang la mampamahasa diita, situhu' ang inang sihatang nababe bahine ang unsanga kalaena bansa' ma'sambayang dai' di Puang Alataala.
54002011	Pahallu bahine mellaya' anna ma'pehingngi manahpa supu sibaha mahempo' inaha yaling di jumaa'.
54002012	Dai kupabei la mampakuhu anna datoi la kupabei umpahenta muane. Pahallu la mahtang.
54002013	Aka' ang handang dolu napadahi Puang Alataala dianto Adam, mane Hawai.
54002014	Noa tung nei' tadia Adam ang nabulitu' Pongkahana setang, ampo' yato bahine, lambi' untehkai pahentana Puang Alataala.
54002015	Ampo' moinnakato anna la masuhsa liui di tempona keänä', mala toi salama' ahsala' tontongngi mampetahpa', ungkalemui para-paranna hupatau, masero anna makanang di olona Puang Alataala.
54003001	Tula' indee tahpa' si'da-si'da dianto: Tau ang pemala mendahi pebulle ada' ang kähänganna undakai jumaa', dianto disanga pemala pengkähängang ang mapia.
54003002	Dahi pahallu dai kekasalaang, noanna: mesa supu bahinena, nainsang undakai kalaena, matahhing inaha, keaka', untahimbo mapia to sulena, mala mampakuhu,
54003003	dai ma'malango-lango, dai pa'keaha'ang ampo' malunä', dai mala ma'siba'di anna dai mailu di doi'.
54003004	Pahallu nainsang ungngäto' manahpa sanghapunna anna umpaturu änä'na anna malai tuhu'-tuhu'ang sibaha keangka'.
54003005	Aka' ponna ke dai ungnginsang ungngäto' hapunna, ya' umbanne' la napanoa ungngäto' jumaa'?
54003006	Daine' mala tau ang mane tama Sahani mendahi pebulle ada' ang kähänganna undakai jumaa', aka' umbai la malängkä' inaha lambi' manaho sinnoa ang dahi pano di Pongkahana setang naonge malängkä' inahai di olona Puang Alataala dolu.
54003007	Ampo' pahallu tau ang mapia sanganna di alla'na hupatau, moi ang dai Sahani, andana nasangai: 'to karake' ang la mala napampolalangngi Pongkahana setang umpetaha-tahai to Sahani.
54003008	Noa tunne' pano di tau ang pemala mendahi pebulle ada' ang kähänganna undului jumaa'. Pahallu mapia sanganna aka' pembabena noanna: tadia to kalasi, dai ma'malango-lango, dai ungkailui maho doi'.
54003009	Pahallu bahahsi inahanna anna mampetahpa' si'da-si'da pano di pepakuhu ang tahpa' ang puha napalanda' Puang Alataala.
54003010	Pahallu dipahehsa dolu mane malai dipille mendahi to undului jumaa' ke malesong dai kekasalaang.
54003011	Pihsananna bahinena to undului jumaa' pahallu toi mapia sanganna aka' pembabena noanna: dai kekara-kara bu'bu', nainsang undakai kalaena, anna mala dipetahpa' yaling di ingkänna siamo.
54003012	Anna yato to undului jumaa' pahallu toi mesa supu bahinena anna nainsang ungngäto' mapia sanghapunna.
54003013	Ingkänna ang umpembabe si'da-si'daing kähänganna yaling di jumaa' la mapia sanganna anna la tuhtuang bahani untula' kapampetahpa'ang yaling di Kristus Yesus.
54003014	Pahtuyungku la mating siamä' kupellambi'io, ampo' moinnakato noa, mapia puhane' ke kupapebahaingko inde suha' dolu.
54003015	Dahi monna ke dä' baha' lambi', ya' la ungnginsammi umba noa ke tuhoi tau ma'solasohong yaling di jumaa'na Puang Alataala ang tontong aha. Aka' jumaa'rang ang umpamatoto'i anna undakai katahpa'ang didiona Puang Alataala, sinnoa ahhi anna busung.
54003016	Inang mahasanna pepakuhu ang la mebahanang untuhu'i pa'elo'na Puang Alataala. Dolu dai kainsangang, ampo' dinoa napalanda'mi Puang Alataala. Aka' pepakuhu ang tapetahpa' dianto: Puang Yesus Kristus ang menghupatau, ang napakaleso Inaha Masero naoate Dianto ang tahpa', ang nasa'bii malaeka'. Dipopepainsangnging kahebana di umba-umba naonge yaling di lino, lambi' napetahpa' mai'di tau. Anna tiängkä' dai' di suruka yaling di kamatandeang.
54004001	Inang puha natula' Inaha Masero la aha sangngaka-sangngaka tau umbahoi pepakuhu ang tahpa' di allo ang la sule. La sika untuhu'i puhane' to pampasähsä' lalang anna untindo'i pepakuhunna setang.
54004002	Pepakuhu ang noa napopepainsangnging to kalasi ang si ma'loseng-loseng lolo, nasuhung inahanna dang nainsang umpasisenga' ang mapia anna ang tahuhu.
54004003	Si ullahang tau kabeng; si ullahang tau ungngande andeang ang dipemalii, moinnakato anna napadahii Puang Alataala anna malai naande anna nakuhhu'sumanga'i tau ang mampetahpa' anna ungnginsang katahpa'ang.
54004004	Aka' ingkänna ang napadahi Puang Alataala mapia asang. Dai aha poro la mesa ang la dipemalii ke ditahimboi sibaha ma'kuhhu'sumanga',
54004005	aka' ingkänna yatoo puha napamasero Bahtakara Dehata anna sambayang.
54004006	Ponna ke umpopepakuhui inde pano di pa'solasohongang yaling di kapampetahpa'ang, ya' mendahimotoo sabua'na Kristus Yesus ang mapia anna la umpamatoho inahammu umpake Bahtakara Dehata anna pepakuhu mapia ang inang masaeng untuhu'i sinnoa andeang ang umpamatoho kalae.
54004007	Daumpehingngii tohodolu kalosengang ang dai mebahanang dai' di Puang Alataala, ampo' pellaya'o untuhu'i pa'elo'na Puang Alataala.
54004008	Aka' umpamatoho kalae sämpäi' supu kunanna, ampo' untuhu'i pa'elo'na Puang Alataala kekuna lambi' sapano-panona.
54004009	Ang mane kutula' indee tahpa' si'da-si'da.
54004010	Tahannuang dai' di Puang Alataala To Tontong Aha, ang mambuhkei lalang anna malai umpasalama' ingkänna hupatau, ampo' supung to mampetahpa'. Aka' tapetahpa' indee, dahi pahallu tapengkalambi'-lambi'i mengkähäng si'da-si'da.
54004011	Popepakuhui anna unsuoi ingkänna tau natuhu'i.
54004012	Daumpehingngii ke ahai tau ang mangngita-ita naungngo aka' mahäti'o, ampo' ang handang pahallu umbabe dianto la umpatandaangnging pohapangang mapia yaling di pa'tula'mu, pembabemu, pa'kalemummu, kapampetahpa'ammu anna kamaseroammu.
54004013	Lella' ungngempei kasuleangku, pamabata liuing Suha' Masero pano di tau, umpakuhu anna umpamaleso lambi' nainsang bahtuanna.
54004014	Pakekuna loloi samai behe ang nabeao Puang Alataala naonge lella'o nasahpa pebulle ada' tanda nalanti'o sibaha naonge nabokungngio tula' sangngaka-sangngaka nabi.
54004015	Tuhtuang allo tuhtuang pembabe manahpaing ingkänna yatoo anna malai tandaang naita hupatau.
54004016	Dakaii katuhoammu anna undakai toine' pepakuhummu. Pahallu la umpanoa lolo yatoo anna malai dai dio supu la salama', ampo' ingkänna toe' tau ang mampehingngiio sitonda mampetahpa' dai' di Puang Yesus.
54005001	-
54005002	Daungkasahhu'i to baha' ampo' pahalluo malunä' lella' mampakuhu sinnoa ke umpa'karaio ambemu anna indomu. Monna to mahäti' ang muane, pasinnoai siullu'mu. Noa tunne' pano di änä' bahine, pasihapangngi arimmu sitonda inaha bahahsi.
54005003	Pakeangka'o ingkänna balu bahine ang inang namesa-mesarang ang dang aha mangkalemui.
54005004	Ampo' monna ke ahai ang ahake' änä'na bahtu' ampona, pahallu la sika mellaya' untuhu'i pa'elo'na Puang Alataala, dianto untangkung toboe' hapunnaii anna la sika umpengkähängnging to baha'na bahtu' nenena, bala'na pa'kalemunna. Monna ke napanoai, ya' umpamasannammite' Puang Alataala.
54005005	Balu bahine ang inang tohho namesa-mesa, panghannuanna supung dai' di Puang Alataala. Umbeho lolo katuhoanna allo bengi yaling di sambayang.
54005006	Ampo' mesa balu bahine ang sahhing babeang, diangka' mate moinnakato tuhoke', aka' dai untuhu'i Inaha Masero.
54005007	Painsangngi asammito indee pano di jumaa' anna malai dai kekasalaang.
54005008	Ampo' monna ke ahai ang dai nainsang undakai solasohonna, londonang sanghapunna, alla'mite' mampetahpa', aka' tasampa' puhane' andana ang dai mampetahpa'.
54005009	Balu bahine ang dihekeng sihatang nadului jumaa' anna napopengkähäng dianto ang unnumpulo ludai' pahiamanna ang pihsang supu kemuane.
54005010	Pahallu diita pembabena ang mapia, sinnoanna umpopentau änä'na, untahimbo mapia to sulena, mensabua' pano di para-paranna to Sahani anna ungkalemui tau ang masuhsa. Napengkalambi'-lambi'i lolo umbabe kamapiaang.
54005011	Ampo' balu bahine ang mahäti'ke' daumpasihekengngi ang matua. Aka' umbai dako' la pemala bung kemuane, ya' dang ungkalehai Kristus.
54005012	Dahi kekasalaang aka' untehkai yato pa'dandinna ang nadandi dolu dai' di Puang Yesus.
54005013	Noa toi si tengkong bosi anna si mao ullelengngi to kedasang, anna ang handang tasampa' nababe dianto ma'kara-kara bu'bu', umpentama alla' uhu'anna tau senga' anna untula' kara ang dai sihatang natula'.
54005014	Dianto kupemala anna malai ingkänna balu bahine ang mahäti'ke' anna kemuane salai, keänä' anna ungnguhu' hapunna. Ponna noa, ya' dang aha tau la mampatahuhu sangantaa' to Sahani.
54005015	Aka' inang ahang balu bahine ang ungkebo'ing Puang Yesus anna untuhu'i Pongkahana setang.
54005016	Sinnoa ang kutula' di langngena', monna mesa bahine ang Sahani aha solasohonna ang balu bahine, pahallu nadului andana unsuhsaii jumaa'. Pihsananna, balu bahine ang inang dai kesolasohong mala nadului jumaa'.
54005017	Penatua ang umbabe manahpa kähänganna yaling di jumaa' sihatang untahimbo pendoang luhpi' saho, londonang ang si ma'ho'ba anna ang mampakuhu.
54005018	Aka' aha tiuki' yaling di Suha' Masero ang naoatee, "Daungkambung patuhoang ke lella'i mengkähäng." Noa tunne', "Tau ang mengkähäng pahallu untahimbo sahona."
54005019	Daumpehingngii ke ahai ang untanda' mesa penatua, supung ke ahai derua bahtu' tallu tau ang mansa'bii.
54005020	Monna aha ang inang umbabe kasalaang ang ditanda'ing, ya' la ditula' tama di olona jumaa' anna malai ingkänna ang manghingngi mahea'.
54005021	Di olona Puang Alataala, Kristus Yesus anna ingkänna malaeka' masero, kupalau liu anna malai untuhu'i inde ang kutula'ingko sibaha umpapara-para asangngo hupatau.
54005022	Daa pihsa' tomande'i umpillei tau mendahi penatua andana ahai tau ang mangkeaha'io ke umbabei kasalaang. Pamapahehsai dolu kau'na mane ullanti'i. Insang touo dio undakai kalaemu anna malai masero lolo.
54005023	-
54005025	Aka' aha sangngaka-sangngaka tau ang inang diinsammi dosanna akinna dipahehsa, ampo' aha toe' tau ang mane diinsang ke yalimmi di pampahehsaang. Noa tunne' samai pembabe mapia tahpa kaitaang. Bahtu' moinnakato ke ahai ang dai kaitaang, dai mala dibuni lolo. O' io, anna dai kukalimpängngi, daungngenu' supu uhai ke malamma bung kalaemu, ampo' enu' toine' angkoro' sai'di'.
54006001	Ingkänna to Sahani ang diposabua' pahallu umpengkähäng manahpaing pongkahana anna napakeangka' anna malai sanganna Puang Alataala anna pepakuhunta dai napatahuhu tau senga'.
54006002	Londonang ang to Sahani pongkahana, dai mala naoatee, "Dä' malaya' aka' santosahaningku siang." Ampo' pahallu tuhtuang bansa' napengkähäng manahpaing aka' solana siang yaling di Puang Yesus ang nakalemui. Ingkänna indee la sika umpakuhuing anna malai napadiinahanna liu.
54006003	Monna ke ahai ang mampakuhu senga' anna dai umpehingngii pepakuhu ang tahpa' didiona Puang Yesus Kristus, Dehatanta, anna didiona untuhu'i pa'elo'na Puang Alataala,
54006004	-
54006005	dianto tau ang ma'tomanähäng-nähäng ang setonganna to tapainsang. Supung nababe umpeäng kaha-kaha ang la mala umpadahi kasitelängang didiona kara, lambi' aha ang sikasuehe, siba'di, situla'-tula' tahuhu, sitanda' tahuhu. Tau ang mampanoa dang aha katahpa'ang yaling di pihki'na. Supung napihki' ke mengkähängngi yaling di kasahaniang la to makaka!
54006006	Inang aha ang la dilambi' yaling di kasahaniang ahsala' masannangngi inaha didiona aka ang aha di kalae.
54006007	Aka' naonge dahii tau tama di lino, daete' aha aka ang dibaha. Noa tunne' ke mateng tau, datoi aha aka ang la dibaha.
54006008	Sundummite' ke ahang ang la diande anna dipake.
54006009	Ampo' ang la pemala mendahi to makaka mentomaho aka' mailu si'da-si'da supu yaling di inahanna ang sinnoa ahpang ang la mampatallang ke dako'mi.
54006010	Aka' kamailuang di doi' umpakende' ma'kahupa-hupa kakarakeang. Aha sangngaka-sangngaka tau ang supung mailu di doi', napolalang dang mampetahpa' lambi' nahoa kamasuhsaang.
54006011	Ampo' dio to untuhu'i Puang Alataala, dahi pahallu ungkahaoi ingkänna yatoo. Pengkalambi'-lambi'i tontongngo maroho inaha di olona Puang Alataala, tuhu' loloi pa'elo'na, pampetahpa' tatooo, kalemuio para-parammu hupatau, sa'bara'o ungngoloi kamasuhsaang anna mahempo' inahao.
54006012	Pa'silumba si'da-si'dao yaling di kapampetahpa'ang aka' nasuhung natambaio Puang Alataala naonge unsa'biio Puang Yesus di hao di olona tau mai'di anna malai ullambi'o kapataloang dianto tuho sapano-panona.
54006013	Dahi dinoa di olona Puang Alataala, ang umpatuho ingkänna sia anna Kristus Yesus ang umpaitai kasa'biang ang tahpa' pano di Pontius Pilatus, kuoaingkotee,
54006014	Tuhu'i ingkänna inde pahenta sitonda inaha maroho anna dao kekasalaang lambi' kasuleanna Puang Yesus Kristus.
54006015	Tempona yatoo la napama'tantu toboe' Puang Alataala, To ma'kuasa anna ang sihatang dipamatande, Tomaraya ang handang malängkä', Dehata ang umpadihoi'ang ingkänna dehata senga'.
54006016	Dianto supu ang dai mala mate. Tuho toi yaling di kamabayaang ang pansillo' ang dai mala nadungku'i moi poro la mesa tau. Dake' aha tau ang puha mangngita anna datoi aha ang mala mangngita. Supunte' dia ang dipudi anna ma'kuasa lambi' sapano-panona. Aming!
54006017	Pakalehai pano di santosahaninta ang to makaka anna dai sika malängkä' inaha anna dai supu hannu pano di katomakakaanna ang inang dai la tontong. Ampo' pahallu la sika hannu dai' di Puang Alataala ang mambea liu ingkänna behe ang mepasuhaka.
54006018	Pakalehai anna malai sika membabe mapia lolo, marota' anna si umpebea tomande'ing aka-akanna.
54006019	Aka' monna ke napanoai, ya' unghimpummite' katomakakaang yaho di suruka ang la mala dipetahpa' di allo di hundinna, lambi' malang untahimbo katuhoang lambi' sapano-panona ang setonganna.
54006020	O Timotius, dakai manahpai samai ang dipetahpa'ingko. Kahaoii kasitula'-tula'ang ang dai ma'bahtuang anna ang dai mebahanang dai' di Puang Alataala sibaha pepakuhu salao-laona, ang disanga kamanähängang ampo' setonganna tadia, ang umpa'bali pepakuhu ang tahpa'.
54006021	Aha ang mantindo'i lambi' umpellei kapampetahpa'anna didiona pepakuhu ang tahpa'. Puang Alataalarang ang la mambeheingkea' para-para.
55001001	-
55001002	Pano di Timotius, änä'ku ang kupakamaya. Hao mai di Paulus, to napillei Puang Alataala mendahi rasulna Kristus Yesus. Nasuoä' umpepainsangnging katuhoang ang puha nadandi Puang Alataala pano di tau ang ma'mesa yaling di Kristus Yesus. Ke la malai ullambi'o behe, pa'kalemu anna kamasahkeang yaho mai di Ambe' Puang Alataala anna Kristus Yesus, To Pepasalama'ta.
55001003	Ma'kuhhu'sumanga'ä' dai' di Puang Alataala ang kupengkähängnging sibaha inaha bahahsi sinnoa ang puha nababe neneku dolu. Daliu lengka' kusambayangngi touo dio allo bengi ke ma'sambayang bumä'.
55001004	Kukalehai liu kamakarohhengammu sitonda uhai matammu naonge sisähä'ingke. Dianto anna pemala liumä' sitammu boingke anna malai sahing masannang liuingke.
55001005	Ma'kuhhu'sumanga' touä' aka' kukalehai kapampetahpa'ammu ang si'da-si'da dai' di Puang Yesus Kristus sinnoa kapampetahpa'anna nenemu Lois anna indomu Eunike. Kusanga noa tunto dio kapampetahpa'ammu.
55001006	Dianto anna kupakalehamo anna malai tuhtuang ungkähäng manahpa yato pengkähängang sinnoa api ang meleä'-leä' ang puha nabeao Puang Alataala naonge kusahpao tanda dilanti'.
55001007	Aka' monna ke ahai kamahea'ang yaling di inahanta, daete' sule yaho mai di Puang Alataala. Aka' puha nabeaingkea' Puang Alataala Inaha Maserona anna malai tau matoho umpembabeing pengkähänganna, ungkalemui tau para-paranta sibaha matahhing inaha.
55001008	Dahi daummasili unsa'bii Puang Yesus anna daumpengkasiliingkä' moi yalingngä' di tahungkung aka' kusa'bii. Ampo' pahalluo ungngolai kamasuhsaang sinnoa kodi' aka' Kaheba Mapia. Puang Alataalarang la mambeao kamatohoang ungngolai yato kamasuhsaang.
55001009	Dianto ang mampasalama'ingkea' anna mantambaiingkea' yaling di kamaseroang, tadia aka' pembabe kalaeta, ampo' aka' pa'elo'na toboe' anna mana' pa'kalemunna. Aka' dake' aha lino, inang ahang pa'elo'na Puang Alataala umpalanda' mana' pa'kalemunna pano di kita' yaling di Kristus Yesus.
55001010	Dinoa mane tainsangngia' pole' mana' pa'kalemunna aka' dipalanda'mi yaling di kasuleanna Kristus Yesus, To Pepasalama'ta. Dianto ang untalo kamateang, bahtuanna moi mateingkea', la napatuho toi sumule anna malaingkea' tuho lambi' sapano-panona ang dipalanda' yaling di Kaheba Mapia.
55001011	Dianto inde suhunna anna dipilleimä' mendahi rasul anna malai umpopepainsangnging anna umpopepakuhuing Kaheba Mapia.
55001012	Dianto suhunna anna masuhsamä' dinoa. Ampo' moinnakato noa, tontong toi dä' masili, aka' kuinsang Ang kupetahpa' anna kuinsang kuoatee Dianto ang ma'kuasa undakai pengkähängang ang puha napetahpa' pano di kalaeku lambi' allo kasuleanna Dehata.
55001013	Tuhu'i manahpai ingkänna ang puha unghingngi di hao mai di kodi' sihapang pepakuhu ang tahpa'. Pentokei loloi kapampetahpa'ang anna pa'kalemu ang inang taampuang aka' ma'mesa tau yaling di Kristus Yesus.
55001014	Dakai liui yato aka ang puha napetahpa' pano di kalaemu. La naposolairakote' Inaha Masero.
55001015	Ungnginsammi ingkänna tau ang luilau' mai di Poropensi Asia le'ba' asammi nakebo'iä'. Dang aha moi poro la mesa sule mangngo'de'iä', moi ta Figelus anna ta Hermogenes.
55001016	Ampo' supung ta Onesiforus ang si sule mampasuhakaä'. Daine' aha mahea'na, moi yalingngä' di tahungkung. Puang Alataalarang ang la mambehe yaling di hapunna.
55001017	Naonge dinneke' di Roma, napeäng lelengngä' lambi' nalambi'ä'.
55001018	Anna ungnginsang tung dio umba noa naonge naduluiä' diting di Efesus. Umbato ke la untahimboi pa'kalemu yaho mai di Puang Yesus Kristus ke lambi'mi Allo Panghohto'ang.
55002001	O Timotius änä'ku, pamatohoi inahammu umpake kamatohoang ang tatahimbo yaling di Kristus Yesus aka' mana' pa'kalemunna Puang Alataala.
55002002	Pepakuhu ang puha unghingngi di kodi' naonge nasa'bii mai'di tau pahallu umbea toe' pano di tau ang umpetahpa' ang manähäng mampakuhu.
55002003	Pengkatähängngii ungngolai kamasuhsaang sihapang mesa tantarana Kristus Yesus ang sa'bara'.
55002004	Mesa tantara ang lella' mengkähäng daete' aha umpihki' kapahalluang kalaena aka' pemala umpamasannang inahanna pongkahana.
55002005	Noa toi ke ahai tau ang ma'silumba ampo' dai untuhu'i atohang pa'silumbaang, ya' daete' la ullambi' piala.
55002006	Noa tuntone' mesa to pobela', bahtu' to pangnguma ang mengkähäng kahha', inang dia tubunte' ang handang dolu sihatang umpeuhaii pengkähänna.
55002007	Pihki' manahpai inde samai ang kuoaingko. Dehatarang ang la mambeao kapainsangang anna malai ungnginsang asang ingkänna siamo.
55002008	Kalehai loloi Puang Yesus Kristus, peänä'anna Tomaraya Daud, ang tuho di hoi' mai di alla'na to mate situhu' Kaheba Mapia ang kupopepainsangnging.
55002009	Pengkatähängngii ungngolai kamasuhsaang aka' moinnakato anna nahoamä' aka' kupopepainsangnging inde Kaheba Mapia lambi' dipungoä' sinnoa mesa to karake, ampo' Bahtakara Dehata daine' tipungo.
55002010	Dianto anna kusa'bara'ammi kutahimbo asang. Kupanoa anna malai ingkänna hupatau ang napillei Puang Alataala mala salama' yaling di Kristus Yesus anna tuho di kamatandeang lambi' sapano-panona.
55002011	Tula' indee tahpa' si'da-si'da dianto: Monna ke tapetahpa'ia' Puang Yesus mate aka' kita', aka' puha talahpa' katuhoantaa' ang dolu sibaha pembabe ang tahuhu, sinnoa mate toingkea' kita' sibaha. Monna noa, la tuho toingkea' kita' sibaha.
55002012	Monna ke ungngolaikingkea' kamasuhsaang sitonda kasa'bara'ang, ya' la ma'pahenta toingkea' kita' sibaha. Monna ke tapengkasiliing, ya' la napengkasilii toingkea' kita'.
55002013	Monna ke daingkea' mala dipetahpa', tontonne' mala dipetahpa' aka' daine' mala umbahoi pengkerona toboe'.
55002014	Pahallu la umpakaleha asangnging indee pano di jumaa'. Di olona Puang Alataala pakalehai anna malai dai sika unsiba'di-ba'dii kara, ang dai ma'bahtuang. Aka' katämpä'anna la untallangngi tau ang mampehingngii.
55002015	Pengkalambi'-lambi'i liui anna malai naangka' mapiao Puang Alataala anna dao pahallu masili didiona pengkähängammu. Pahalluo sitonda katahpa'ang umpopepakuhuing Bahtakara Dehata.
55002016	Kahaoii kasitula'-tula'ang ang dai ma'bahtuang anna ang dai mebahanang dai' di Puang Alataala. Aka' tau ang situla'-tula' noa, tuhtuang ungkebo'i pa'elo'na Puang Alataala.
55002017	Pepakuhunnaii sinnoa korong kanker ang madihhi' mokalao-lao yaling di kalaena tau. Di alla'naii dianto ta Himeneus anna ta Filetus.
55002018	Sika ungkebo'inne' pepakuhu ang tahpa' anna umpasähsä' lalang kapampetahpa'anna sambaheang tau. Sika naoatee, "Katuhoanna hupatau di hoi' mai di kamateang puhang dahi." Ampo' setonganna la dahi di allo di hundinna.
55002019	Ampo' katahpa'anna Puang Alataala dai maloyo, sinnoa batu ang untumpung busung tontong matoho. Di hao yato di batu aha tiuki' naoatee, "Puang Alataala ungnginsang petauanna." anna, "Ingkänna tau ang ungnginsang kalaena petauanna Puang Alataala pahallu ungkahaoi pembabe ang tahuhu."
55002020	Yaling di dasang ang handang käyyäng aha ma'kahupa-hupa poreha hapu: aha ang kebulahang anna kepera'; aha toi ang dibabe kayu bahtu' tampo. Aha ang dipake ma'tosule; aha toi ang dipake allo-allo.
55002021	Ponna aha tau ang umbahahsii kalaena di hao mai di kakarakeang, la napopengkähänne' Puang Alataala di kähängang ang keangka'. Mendahi tau ang napatani Puang sinnoa poreha ang kekuna liu. Dipatoka la umbabe ingkänna pengkähängang ang mapia.
55002022	Kahaoii pampemala karakena to mahäti' anna malai maroho inahao. Petahpa'i pepakuhu ang setonganna sibaha ma'kalemu anna mesa inahao sibaha para-parammu ang mampetahpa' dai' di Puang Alataala sitonda inaha bahahsi.
55002023	Daumpenghaui to unsiala-alai tula' ang dai ma'bahtuang, aka' ungnginsammi yatoo umpakende' supu kasiba'di-ba'diang.
55002024	Ampo' sabua'na Puang Alataala daete' mala ma'siba'di; pahalluete' malunä' pano di ingkänna tau, mala mampakuhu anna sa'bara'.
55002025	Pahallu toi napaitai manahpa lalang sitonda kamahempo'ang inaha pano di ingkänna ang mampa'bali. Aka' monna napanoa, yato tau umbai la mala mengkatoba' lambi' ungnginsang katahpa'ang.
55002026	Pihsananna malang pole' pa'kaleha sumule aka' malaing di hao mai di kakuasaanna Pongkahana setang, ang puha mandahha nababeing pa'elo'na, sinnoa olo'-olo' ang mengkalahsu' di hao mai di sea'.
55003001	Kalehaii indee: Di allo-allo di hundinna la mai'di kamasuhsaang.
55003002	Hupatau la umpihki' supu kalaena noanna: ungkailui doi', ungngangka'-angka' kalaena, pa'pesalaang, dai tuhu'-tuhu'ang di to baha'na, dai nainsang ma'kuhhu'sumanga', dai ungkahea' Dehata,
55003003	dai nainsang ungkalemui moi solasohonna, dai naaku ungngampungngi solana, si untula'-tula' tahuhu solana, dai nainsang undakai kalaena, si masahhu', dai ungkärä'i kamapiaang,
55003004	si mambulitu', dai ma'pihki' kalambe', si ma'tomanähäng-nähäng, untuhu'i pampemalanna toboe' andana pa'elo'na Puang Alataala.
55003005	Di mentolinona si kamba' mampetahpa', ampo' di mendehatanna ungkebo'i kakuasaanna kapampetahpa'ang. Maleke diita ampo' längko. Daumpenghauii yato tau ang noa.
55003006	Tau ang noa, ahang ang si mentama di dasanna tau senga' anna umpakuhu sala-salai bahine ang maromi' dise'de' anna ang unsa'ding mai'di dosanna sibaha mai'di pampemalanna ang karake.
55003007	Yato bahine ang noa pemala loloke' dipakuhu, ampo' dasiang aha ungnginsang pepakuhu ang tahpa' yaho mai di Puang Alataala.
55003008	Sinnoa ta Yanes anna ta Yambres naonge umbali-balii Nabi Musa, la noa tunte'ne' yato tau ang umbali-bali pepakuhu ang tahpa' yaho mai di Puang Alataala. Pampihki'naii karake si'da-si'dang anna kapeimänganna dai ditahimbo ke dipahehsai.
55003009	Ampo' inang dannang la aha ullambi' pahtuyu karakena, aka' katomahoannaii la nainsang asang hupatau sinnoa yato ang puha naolai ta Yanes anna ta Yambres.
55003010	-
55003011	Ampo' dio Timotius, inang ungnginsammi pepakuhungku, pembabeku, pampemalaangku, kapampetahpa'angku, kasa'bara'angku, pa'kalemungku, umba noa kupengkatähängngi yaling di kamasuhsaang naonge dipakauho-uhoä', sinnoa ang puha kuolai di hao di Antiokhia, di Ikonium anna di Listra. Ampo' ingkänna yato kamasuhsaang nalahpa'ingkä' Puang Yesus.
55003012	Ingkänna tau ang pemala untuhu'i pa'elo'na Puang Alataala anna ma'mesa yaling di Kristus Yesus inang la ungngolaiete' kamasuhsaang.
55003013	Ampo' to umbulitu' solana la tuhtuang mentokarake, aka' lella' mambulitu', menge toe' dibulitu'.
55003014	Ampo' dio Timotius, pahallu tontong umpentokei si'da-si'da yato pepakuhu ang tahpa' ang puha untahimbo anna umpetahpa' liu aka' ungnginsang menna yato ang mampakuhuo.
55003015	Kalehai toine' naonge mengkalaokangko saohko' anna inang untahimbomo Suha' Masero. Yato Suha' Masero mala nabeao kapainsangang nasuhung mala tau untahimbo kasalama'ang yaling di Kristus Yesus.
55003016	Ingkänna ang tiuki' yaling di Suha' Masero sohong yaling mai di Inahanna Puang Alataala anna kekuna mepakuhu katahpa'ang, ungkambahoing kasalaang anna mepatuhoi lalang ang tahpa', anna umpakuhu hupatau anna malai tuho maroho.
55003017	Monna ke untuhu'i Suha' Masero, ya' sabua'na Puang Alataala mala dipasundung lambi' umbabe ingkänna pengkähängang ang mapia.
55004001	Di olona Puang Alataala anna Kristus Yesus ang la unghohto' tau ang puhang mate anna ang tuhoke', anna aka' la sule ma'pahenta sinnoa mesa tomaraya, kupalau si'da-si'da anna malai umbabe indee:
55004002	Pepakahebai pepakuhu ang tahpa', pahalluo umpatoka lolo kalaemu mampakuhu, moi dai aha ang mampehingngii, moi aha ang mampehingngii. Pamarohoi lalanna tau ang bengko', kambahoing ang umbabe kasalaang, pakaenga'i tau sitonda kasa'bara'ang anna malai sika membabe maroho.
55004003	Aka' la aha tempona naongei hupatau dai umpehingngii pepakuhu ang tahpa'. Ampo' la sika untuhu'i toboe' pahtuyu karakena anna unghimpung mai'di to pampakuhu salao-laona anna malai sika umpehingngii supu ang la mampamasannang.
55004004	La sika untimping talinganna di hao mai di katahpa'ang, ampo' la untungka'i talinganna pano di tohodolu kalosengang.
55004005	Ampo' dio Timotius, pahallu la undakai manahpa kalaemu di ingkänna sia. Sa'bara'o ungngolai kamasuhsaang. Popepainsangnging Kaheba Mapia anna umpatilao mapiai pengkähängammu ang nabeao Puang Alataala.
55004006	Ingkänna inde kupainsangngio aka' dang masae anna la dipateimä'. Katuhoangku kubeho dai' di Puang Alataala sinnoa penombaang.
55004007	Tontongngä' tuhu'-tuhu'ang yaling di kapampetahpa'ang lambi' dinoa. Sinnoa ang puhamä' ma'silumba yaling di pa'silumbaang kamapiaang anna pataloä'.
55004008	Dinoa la ullambi'mä' katuhoang sapano-panona aka' kamarohoang inaha ang nabeaä' Puang Yesus Kristus, To Panghohto' ang dai mampasisenga'-senga', ang la nabeaä' di allo kasuleanna. Anna tadia kodi' supu la nabea, ampo' ingkänna toe' tau ang unghannuang liu kasuleanna Puang Yesus Kristus tama di lino.
55004009	Pengkalambi'-lambi'i baha' suleo
55004010	aka' ta Demas le'ba'mi napelleiä' sau di Tesalonika untuhu'i linona. Ta Kreskes le'ba'mine' sau di Galatia anna ta Titus lupanone' di Dalmatia.
55004011	Ta Lukasdang supu ang kusibahaing dinne. Humbui ta Markus anna maikoa' sibaha aka' dipahallu liu yaling di pengkähängangku.
55004012	Puhante'ne' kusuo ta Tikhikus sau di Efesus.
55004013	Ponna ke maimo, bahaingkä' yato ang si kupekumbäng ang kupatohho di Troas di dasanna ta Karpus. Baha toi yato suha'-suha'ku, londonang yato ang dipapia di lollo'.
55004014	Ta Aleksander yato pande puha umbabe kakarakeang ang makayang pano di kodi'. Puang Alataala tuburanne' ang la mambala' yato samai pembabe karakena.
55004015	Kahaoii inde tau aka' inang umpa'bali si'da-si'da pepakuhunta.
55004016	Naonge uhunai umpebayaiä' kalaeku, dai aha moi poro la mesa tau ang mamposolaiä', sika le'ba' asang napelleiä'. Umbato ke dai nasalla Puang Alataala yato pembabenaii.
55004017	Ampo' donetoo Puang Yesus tontong di behingku. Nabea loloä' kamatohoang nasuhung malaä' bahani umpopepainsangnging yato samai ihsinna Kaheba Mapia anna malai napehingngii ingkänna tau ang tadia to Yahudi. Anna nalahpa'ä' di hao mai di kakuasaanna to la mampateiä'.
55004018	Dianto anna la nalahpa'mä' Puang Yesus di hao mai di ingkänna kakarakeang ang la manghoaä' lambi' napasalama'ä' anna naposolaä' dai' di suruka, dianto ang naonge Puang Alataala ma'pahenta sinnoa tomaraya. Dipamatanderang lambi' sapano-panona. Aming.
55004019	Salama'ku mating di ta Priska sibaha ta Akwila anna sanghapunna ta Onesiforus.
55004020	Ta Erastus tohho di Korintus anna ta Trofimus kupellei di Miletus lella' makorong.
55004021	Pengkalambi'-lambi'i mai akinna uhangngallo. Salama'na are' ta Ebulus, ta Pudes, ta Linus, ta Klaudia anna ingkänna solasohonta.
55004022	Ke la malai Puang Yesus umposolai sungnga'mu. Puang Alataalarang ang la mambeheingkea' para-para.
56001001	-
56001004	Pano di Titus, ang kupoänä' si'da-si'da aka' sinnoa kapampetahpa'anta. Hao mai di Paulus, ang naängkä' Puang Alataala mendahi sabua'na anna rasulna Puang Yesus Kristus lambi' la undakaiä' ingkänna ang napillei Puang Alataala mendahi petauanna anna malai matoho kapampetahpa'annaii. Noa tunne' anna malai la sika ungnginsang didiona pepakuhu ang tahpa' ang la mebahanang untuhu'i pa'elo'na Puang Alataala. Ponna dipanoa la aha panghannuang katuhoang lambi' sapano-panona, ang inang puha nadandi Puang Alataala akinna umpapia lino. Anna inang dai si loseng Puang Alataala. Dahi di tempo ang napillei, napakalesong inde bahtakaranna umpake sabua'na ang la mampepainsangnging. Di alla'naii kodi' mesa ang napetahpa' Puang Alataala to Pepasalama'ta ang la mampepainsangnging pano di hupatau. Ke la malai ullambi'o behe anna kamasahkeang yaho mai di Ambe' Puang Alataala anna Kristus Yesus, To Pepasalama'ta.
56001005	Pahtuyungku anna kupelleio diting di Kreta anna malai ungngäto'o ang pahalluke' diäto'. Londonang pahallu la umpilleio sangngaka-sangngaka tau ang la mendahi pebulle ada' ang kähänganna undakai jumaa' yaling di mesa boi bohto sinnoa ang puha kupahentaingko. Noa indee pengkerona ang la pahallu umpillei:
56001006	Pahallu dai kekasalaang, mesa supu bahinena, änä'na dai mala la membabe karake, ampo' mala dipetahpa' anna tuhu'-tuhu'ang pano di to baha'na.
56001007	Aka' to pangngäto' pengkähänganna Dehata, dahi supung ang mala mendahi pebulle ada' yaling di jumaa' dianto ang dai kekasalaang, dai ungngangka'-angka' kalaena, bahtu' pa'keaha'ang, dai ma'malango-lango, dai maromi' ma'siba'di anna tadia to ungkailui maho doi'.
56001008	Ampo' pahallu si untahimbo mapia to sulena, si ungkärä'i kamapiaang, matahhing inaha, maroho inaha yaling di pembabena, masero anna si undakai kalaena.
56001009	Tontong la umpentokei Bahtakara Dehata ang puha natahimbo. Aka' monna noang yatoo, ya' malantoo umpakuhu tau situhu' inde pepakuhu ang mala dipetahpa' anna mala umpalanda' kasalaanna tau ang mampa'bali.
56001010	Aka' mai'di to mampetahpa' diting ang dai si untuhu'i yato pepakuhu ang tahpa', londo-londona ang tontong umpentokei ada' Yahudi. Si umbulitu' tau senga' yaling di kalosengannaii.
56001011	Tau ang sinnoa indee pahallune' dikapu' suana aka' si umpasala' lalang sangngaka-sangngaka to pohapu yaling di pepakuhunna ang dai tahpa'. Napanoa indee aka' pemala supu la ullambi' pallolongang ang setonganna dai la sihatang nalambi'.
56001012	Aha dolu mesa nabinna to Kreta toe' mangngoatee, "To Kreta si loseng. Sinnoa toi kau'na olo'-olo' mahaila aka' dai aha atohanna, so'bäng anna tengkong bosi."
56001013	Ingkänna inde ang natula', tahpa' asang. Dianto anna pahallui sika ungkambaho manahpaing anna malai sika untokei lolo pepakuhu ang tahpa'.
56001014	Lambi' dang la umpentokei tohodolunna to Yahudi sibaha atohang ang nababe to ungkahi'di' katahpa'ang.
56001015	Ingkänna tau ang masero, masero asang ingkänna aka-aka ang naoloi; ampo' ingkännane' tau ang ma'pihki' karake anna dai ma'petahpa', la tahuhu asang ingkänna aka-aka ang naoloi, aka' pihki'na sibaha inahanna tahuhu moinnakato anna nasanga mapiai.
56001016	Si ungngangka' kalaena ungnginsang Puang Alataala, ampo' dasiang nainsang napembabeing yaling di katuhoanna. Sika mehiri'-hiri' liu, dai tuhu'-tuhu'ang anna dai aha pembabena ang mahasa, moi poro la mesa.
56002001	Ampo' dio Titus, pahalluo mampakuhu situhu' pepakuhu ang setonganna.
56002002	Ingkänna to baha' ang muane pakuhui anna malai sika matahhing inaha, tuho maroho ang la sihatang la dipakeangka' anna undakai kalaena. Pahallu toe' la sika tontong mampetahpa' si'da-si'da moi yaling di kamasuhsaang, anna ma'kalemu liu.
56002003	Noa tunne' ingkänna to baha' ang bahine, pahallu toe' umpakuhu anna malai sika tuho mapia, situhu' pepakuhu ang sule yaho mai di Puang Alataala. Dai mala sika untula' tahuhu tau senga' anna dai mala menu' lambi' malango. Pahallu sika umpepakuhuing didiona kamapiaang
56002004	anna mala toine' sika umpakuhu bahine ang mahäti' la ungkalemui muanena sibaha änä'na,
56002005	la matahhing inaha, tuho masero lella' ungngäto' mapia hapunna, marota' anna tuhu'-tuhu'ang pano di muanena. Aka' monna noang yatoo, ya' dang aha tau ang la umpesalai pepakuhu ang tahpa'.
56002006	Noa tunne' muane ang mahäti' pahallu la umpakuhu, anna malai sika matahhing inaha.
56002007	Yaling di ingkänna kaha-kaha, pahalluo mendahi pohapangang la membabe mapia. Monna ke mampakuhuo, pahallu la umpesi'da-si'dai ang la sihatang dipakeangka'.
56002008	Pakei tula' ang mapia ang la dai napesalai tau senga', anna malai balimmu masili aka' dai aha aka-aka ang la napolalang metula' tahuhuing.
56002009	Ingkänna sabua', pahallu tuhu'-tuhu'ang anna umpamasannang inahanna pongkahana yaling di ingkänna siamo. Dai mala sika pabali-bali,
56002010	damong la maboko. Pahallu sika la umpalanda' lolo kamapiaanna lambi' mala napetahpa' pongkahana anna malai naaku tau mampehingngii pepakuhunna didiona Puang Alataala, dianto To Pepasalama'ta.
56002011	Pahallu la umpakuhu inde sangngaka-sangngaka kombongang la tuho situhu' pepakuhu ang setonganna aka' Puang Alataala puhang umpalanda' mana' pa'kalemunna pano di ingkänna hupatau, dianto ang mepasalama'.
56002012	Dianto indee ang mampaturuingkea' anna malai daingkea' ungkebo'i pa'elo'na Puang Alataala. Noa toi anna malaingkea' dai untuhu'i pangngelo'na to lino. Dipakuhuingkea' anna malai tuho matahhing inaha, maroho inaha yaling di pembabe anna untuhu'i pa'elo'na Puang Alataala.
56002013	Dinoa lella'ingkea' ungngempei allo kamasannangang ang tahannuang ang la tapangngitai kasuleanna anna kamatandeanna Puang Yesus, dianto Dehata To Handang Ma'kuasa anna To Pepasalama'ta.
56002014	Puha umpebeaing Kalaena dipatei anna malai unsulängngi ingkänna hupatau di hao mai di kasalaanna. Napamaseroingkea' anna malaingkea' mendahi petaunna toboe' ang bansa' la si membabe mapia.
56002015	Moi umpakalesoing, moi ungkambahoing, pepakuhu asangnging indee pano di ingkänna ang la mampehingngiio sitonda kakuasaang ang nabeao Puang Yesus Kristus. Ampo' daumpabeii moi poro la mesa tau ang la mangngita-ita naungngo.
56003001	Pakalehai santosahanimmu anna malai tuhu'-tuhu'ang pano di to pa'pahenta anna ingkänna pongkaha di umba-umba naongei. Pahallu toi la sadia umbabe ma'kahupa-hupa kamapiaang.
56003002	Sika painsangngi toi nei' anna malai dai sipesalai bahtu' siba'di mesa anna mesa. Ampo' la pahallu makara anna mahempo' inaha pano di ingkänna tau senga'.
56003003	-
56003004	Aka' Puang Alataala, To Pepasalama'ta, umpalanda' pa'kalemunna anna kamapiaanna pano di kita', moinnakato dolu noaingkea' to maho sibaha daingkea' tuhu'-tuhu'ang anna nakuasaiingkea' ma'kahupa-hupa pampemalaang ang tahuhu, sinnoanna ma'kau' karake, ma'sinuhung anna ungkahiri' tau sola.
56003005	Napasalama'ingkea' tadia aka' puhamingkea' umbabe kamapiaang, ampo' aka' pa'kalemunna pano di kita'. Napasalama'ingkea' umpake kakuasaang Inaha Maserona ang mepadahi sumule anna mebea katuhoang bakahu sibaha umbahahsii ingkänna kasalaanta.
56003006	Nabea liuingkea' Inaha Maserona Puang Alataala yaling di sanganna Puang Yesus, To Pepasalama'ta.
56003007	Napanoa indee anna malaingkea' naangka' maroho aka' mana' pa'kalemunna anna malaingkea' tuho masannang lambi' sapano-panona, aka' inang dianto ang tanaha-naha la tatahimbo.
56003008	Indee ang mane kutula' tahpa' si'da-si'da. Pahallu umpengnginsangngi si'da-si'da indee anna malai ingkänna ang mampetahpa' dai' di Puang Alataala napoinaha umbabe ingkänna pengkähängang ang mapia, aka' la kekuna pano di ingkänna tau.
56003009	Kahaoii kasitelängang ang la dai ma'bahtuang, ma'nene, siba'di didiona atohanna ada'. Aka' ingkänna indee dai aha kunanna anna datoe' aha kauntunganna.
56003010	Monna aha tau ang umpadahi kasiba'diang, kambahoing meämpä' sipendoang. Ampo' monna dao napehingngii, ya' kahaoii.
56003011	Aka' tau ang noa indee, inang danne' ungngakui pepakuhu ang tahpa', anna pembabena ang inang nainsang tahuhu dianto ang mantumäng lambi' ditahungkung.
56003012	Ke haling kusuoingko mating ta Artemas bahtu' ta Tikhikus, ya' baha' poinahai sule umpellambi'iä' di lau' di Nikopolis aka' pahtuyungku la tohhoä' di lau' yaling di uhangngallo indee di tempona masahhu' bombang.
56003013	Poinaha si'da-si'dai undului ta Zenas, dianto to manähäng yaling di pambohtuang kaha-kaha ada', anna ta Apolos ke mengkalaong anna malai dai kakuhangang aka-aka.
56003014	Petauanta pahallu mellaya' si'da-si'da umbabe kamapiaang anna malai umpasundung ang la napokatuhoang. Daa-daa sika tuho takekuna.
56003015	Ingkänna solasohong ang kusibahaing dinne umpalambi' salama' mating di dio. Palambi'ingkang salama'ki' pano di ingkänna santosahaninta ang mekalemui. Puang Alataalarang ang la tontong mambeheingkea' para-para.
57001001	-
57001002	Pano di solasohongki' Filemon ang kisibahaing mengkähäng. Noa tunne' pano di solasohonta ta Apfia anna ta Arkhipus ang tasibahaing mengkähäng kahha' yaling di kapampetahpa'ang sibaha ingkänna to Sahani ang si ma'himpung diting di dasammu. Hao mai di Paulus, to yaling di tahungkung aka' umpepainsangngingkä' kaheba didiona Kristus Yesus, sibahaang solasohonta ta Timotius.
57001003	Ke la malai ullambi'o behe anna kamasahkeang yaho mai di Ambeta, Puang Alataala anna Puang Yesus Kristus, To Pepasalama'ta.
57001004	Daliu lengka' kutula' sangammu, Filemon, ke ma'kuhhu'sumanga' bumä' dai' di Puang Alataala yaling di sambayang,
57001005	aka' puha kuhingngi umba noa umpesi'da-si'dai mampetahpa' dai' di Puang Yesus anna pa'kalemummu pano di ingkänna petauanna.
57001006	Kusambayangngi anna malai kamesaang ang unsa'ding sibaha solamu to mampetahpa' la tuhtuang matoto' anna la tuhtuang ungnginsang ingkänna behe ang puha nabeaingkea' Kristus.
57001007	O solasohongku Filemon, kahsi liuä' kuhingngi umba noa pa'kalemummu pano di petauanna Puang Alataala lambi' tiala liu inahangku aka' samai to mampetahpa' umpasuhaka asang liu.
57001008	-
57001009	Kodi', mesa to baha' ang tontongke' ditahungkung aka' untindo'ä' Kristus Yesus, aha ang la kupalau mating. Setonganna mala kupahe' tomande'o aka' kakamuä' yaling di kapampetahpa'ang, ampo' moinnakato noa, aka' pa'kalemummu ang kainsangang anna aka' kupakamayao, ya' malauä' supu mating.
57001010	Palaungku mating dianto didiona ta Onesimus ang kupoänä' yaling di kapampetahpa'ang, aka' dinne di tahungkung kupainsangngi didiona Puang Yesus lambi' mampetahpa'.
57001011	Dolu dai kekuna di kalaemu, ampo' dinoa dai dio supu naongei kekuna ampo' kekuna tou ko pano di kalaeku.
57001012	Dinoa indee tau ang kupakamaya la kusuoingko mating sumule.
57001013	Setonganna pemalakä' kupamasae dinne naposolaiä' sihapang bala'mu lella'ä' ditahungkung aka' umpepainsangngingkä' Kaheba Mapia.
57001014	Ampo' dai kuaku membabe ke dai aha kasibohtuanta. Masannang liuä' ke unnä' inahammu tubung dio, daone' la kukehke'i.
57001015	Umbai diante' suhunna napensähä'io sämpäi' anna malai sibaha lolokoa' lambi' sapano-panona.
57001016	Dinoa tadiang sabua' pälli' kale, ampo' mendahing siullu'ta ang dikalemui. Kusa'ding si'da-si'da tama di kalaeku, londonang dio, sihapang sabua' noa toi sihapang mesa solasohong yaling di Puang Yesus.
57001017	Dahi, ponna ke unsanga liuä' solasohommu yaling di kapampetahpa'ang, tahimboi inde ta Onesimus sumule sihapang kodi' ang untahimbo.
57001018	Ponna ke inang ahae' kasalaang ang nababe diting bahtu' keindang, kodi'dang ang la mantangkung asangnging.
57001019	Dahi mapia kuuki' kalaeku done indee dianto: Kodi' Paulus la mambaya' asangnging indanna. Anna dao mangki' la kupakaleha didiona indammu pano di kodi', dianto katuhoammu ang bakahu mendahi to Sahani.
57001020	O solasohong, kalemuiä' babeingkä' indee aka' siullu'ingke yaling di Kristus. Ke la malai, umpasuhakaä'.
57001021	Suha' inde kuuki' aka' kuinsang la umpembaberintee' samai ang kupalau. Anna kuinsang la mai'di puhake' ang la umbabe.
57001022	Mesake' ang pahallu kupalau, aka' kuhannuang natahimboete' Puang Alataala sambayammua' lambi' natehteä' sumule mating. Ke la malai ungkalemuiä' anna tohho sängkäkä' di dasammu ke donentoo.
57001023	Salama'na are' ta Epafras ang kusibahaing dinne di tahungkung aka' untindo' Kristus Yesus.
57001024	Salama'na toi solaku ang kusibahaing mengkähäng dianto: ta Markus, ta Aristarkhus, ta Demas anna ta Lukas.
57001025	Pa'kalemunnarang Puang Yesus Kristus ang la mambehekoa'.
58001001	Dolu pemmai'di ma'tula' Puang Alataala pano di neneta nalombung senabiang, anna mai'di lalanna ang napake ma'tula' pano.
58001002	Ampo' tempo dinoa ang marungku'mi allo katämpä'anna, napa'tula'iingkea' yaling di Änä' Kalaena. Ungngolai inde Änä'na, langi' anna lino natampa Puang Alataala. Anna nadandi pano yato di Änä'na ingkänna aka-akanna la namana'ing.
58001003	Dianto ang mampalanda'ingkea' kamatandeanna Puang Alataala. Pengkerona anna kakuasaanna sinnoa siang pengkerona anna kakuasaanna Puang Alataala. Dianto ang ungkuasai anna undakai ingkänna-ingkänna siamo ungngolai bahtakaranna ang ma'kuasa. Puhanna umbasei hupatau di hao mai di dosannaii, ya' le'ba'mi dai' anna mohko'i yaho di tando kuananna Puang Alataala yaho di suruka.
58001004	Ohko'ang ang natahimbo yato Änä'na malängkä' puha nei' andana ohko'anna ingkänna malaeka', aka' yato sanga ang nabea Puang Alataala londo puha andana yato sanga ang nabea pano diii.
58001005	Dai aha natula' Puang Alataala pano di moi poro la mesa malaeka' sinnoa yato ang natula' pano di Änä'na naoatee, "Dionto Änä'ku. Mengkalao dinoa umpoambemä'." Datuke' aha natula' Puang Alataala didiona malaeka' sinnoa yato ang natula' didiona Änä'na naoatee, "Kodi' la napoambe anna Dia nei' la kupoänä'."
58001006	Anna tahpana Puang Alataala unsuo Änä' uluana mentama inde di lino, ma'tula'mi naoatee, "Ingkänna malaeka'ku pahallu umpenombai yato Änä'ku."
58001007	Yatone' malaeka' nasangai nei' Puang Alataala, "Pesuoku ang madihhi' noa pepahi, bahtu' sabua'ku ang meahha noa api."
58001008	Ampo' panone' di Änä'na naoatee, "O Dehata, Dionto Tomaraya lambi' sapano-panona. Umpahenta sitonda kamarohoang.
58001009	Ungkärä'i pengkero maroho ampo' ungkahiri' nei' pengkero karake. Dianto anna napakeangka'o Puang Alataala, Dehatammu, londo puha andana ingkänna solamu. Naminnä'io tandana napakeangka'o anna malai mahasa inahammu."
58001010	Naoa toe'tee Puang Alataala pano di Änä'na, "O Puang, Dionto ang umpadahi lino mengkalao dolu, teyyemuntoo ang umpadahi langi'.
58001011	Ingkänna yatoo inang la ditallangngi, ampo' Dio nei' dao la tirende. Langi' anna lino la mendahi sinnoa kaya' malullu'.
58001012	La ulluhpi' mane umbala'ii ang bakahu. Ampo' Dio, la tontong loloo. Dai la aha kapuhaanna katuhoammu."
58001013	Dake' aha natula' Puang Alataala pano di mesa malaeka' sinnoa yato ang puha natula' pano di Änä'na naoatee, "Ohko'o done di tando kuanangku lambi' ingkänna balimmu kupadihoi'ingko di pengngindä'ammu."
58001014	Ampo' semalaeka'ang nei', dianto sabua'na Puang Alataala ang nasuo undului ingkänna tau ang la dipasalama'.
58002001	Dahi, aka' Puang Yesus londo puhane' andana malaeka', pahallu liu tatokei yato kaheba ang hali tahingngi, andana tuhtuang sikahaoangngingkea' kapampetahpa'anta.
58002002	Aka' yato bahtakara, ang napapebaha Puang Alataala pano di neneta ang napalambi' malaeka', tontong tahpa', anna ingkänna tau ang mantehkai, bahtu' dai umpetahpa' yatoo, ditahungkung situhu' yato pembabena.
58002003	Dahi la matingngi puha nei' yato tahungkunna Puang Alataala pano di tau ang dai umpehingngii yato kaheba kasalama'ang ang natula' Änä' Kalaena pano di kita'! Aka' mahasa puha yato kaheba andana yato tula'na malaeka'. Dahi ke daingkea' umpehingngii yato kaheba kasalama'ang, ya' inang daingkea' la lahpa' di hao mai di tahungkung! Kalaena Puang Yesus ang handang dolu umpepainsangnging inde kaheba. Anna kalaena toe' yato tau ang manghingngi donetoo, dianto ang mampainsangngiang lambi' kiinsang kioatee tahpa'.
58002004	Anna napamatoho Puang Alataala yato kasa'biannaii ungngolai kakuasaang ang nabea pano, lambi' mala sika umbabe ma'kahupa-hupa tanda ang mepusa'-pusa'. Anna umbea toi kakuasaang Inaha Maserona pano di simesa-mesa yato pahsikolana situhu' pangngelo'na.
58002005	Tadia malaeka' ang la umpahenta yato lino bakahu dako' ang tatula' dinoa, ampo' kita' hupatau.
58002006	Aka' yaling di Suha' Masero aha tiuki', "Aka turakae'ne' hupatau lambi' ungkalemui? Umba turakae'ne' noa to lino anna umpemapiaing?
58002007	Ampo' puha umpadahi sämpäi' napadihoi'ang malaeka', mane umpadurungngi kamatandeang anna kakeangka'ang.
58002008	Umpopa'kuasa pano di ingkänna ang puha umpadahi yaling inde di lino." Dahi yato ang mane tabata ang naoatee, "ingkänna ang puha umpadahi yaling inde di lino," bahtuanna dai aha disehalii. Pano di ingkänna asang yatoo napopa'kuasaingkea' Puang Alataala. Ampo' lambi' dinoa dake' taitaa' yato kakuasaanta ang noa.
58002009	Ampo' taita Puang Yesus, ang sämpäi' supu dipadihoi'ang puha andana semalaeka'ang naonge anna dinneke' di lino, anna dinoa dipadurungnging kamatandeang anna kakeangka'ang aka' madahha anna mate aka' kita'. Tahpa'etee', aka' mana' pa'kalemunna Puang Alataala lambi' nabohtu naoatee Puang Yesus la ungngolai kamateang aka' yato kamateanna la unsulängngi ingkänna hupatau.
58002010	Puang Alataala umpapia asang ingkänna yato ang aha, anna ingkänna yatoo untuhu'i asang pangngelo'na. Pahtuyunna anna malai nabea taha yaling di kamatandeanna pano yato di mai'di tau ang mendahi änä'-änä'na. Dianto anna nabohtui naoatee pahallu Puang Yesus ungngolai kamadahhaang lambi' mate. Sihatammite' inde napanoa, aka' ungngolai kamadahhaanna Puang Yesus, ya' mendahing To Pesuläng ang sundung ang sihatang untehteingkea' pano di kasalama'ang.
58002011	Puang Yesus, ang mampamaseroingkea' di hao mai di dosanta, anna kita' ang napamasero, mesa siang Ambetaa' sibaha. Dianto anna dai masili Puang Yesus nasangaiingkea' solasohonna.
58002012	Ma'tula'mi Puang Yesus dai' di Puang Alataala naoatee, "La kupamatande sangammu pano di solasohongku. La kupudio di alla'na ingkänna petauammu."
58002013	Naoa toe'tee, "Ang kuhannuang supung Puang Alataala." Mane nalombungngii naoatee, "Dinnemä', sibahaang ingkänna änä' ang nabeaä' Puang Alataala."
58002014	Yato ingkänna tau ang nasangai "änä'" dianto hupatau ang kekalae biasa ang la mate. Dahi dianto Puang Yesus anna mentolinoi anna tuhoi sinnoa siangnga' kita' hupatau, anna malai yaling di kamateanna umpa'dai kakuasaanna Pongkahana setang, yato ang ma'pahenta di hoi' di ongeanna to mate.
58002015	Yato kamateanna Puang Yesus dianto ang napolalang nalahpa'ingkea' di hao mai di kamateang. Aka' dolu tuhoingkea' sihapang sabua' aka' mahea'ingkea' pano yato di kamateang.
58002016	Dahi tainsang taoatee tadia malaeka' ang nakalemui, ampo' kita'rea'te' peänä'anna Abraham ang nakalemui.
58002017	Dianto Puang Yesus anna pahallui mentolino anna napensinnoaiingkea' inde solasohonna, anna malai mendahi Handang Pongkahana Imang ang ma'kalemu anna tontong lolo ungkähäng yato kähängang ang nabea Puang Alataala anna malai umbaya' yato dosanna ingkänna tau.
58002018	Puang Yesus madahha liu naonge disändä'i, dianto anna nainsangngi ungkalemui tau ang lella' disändä'i, aka' puha toe' nasa'ding Kalaena.
58003001	Oa' solasohong, petauanna Puang Alataala ang natambai la dai' di suruka, padiinahammui Puang Yesus, dianto pesuona Puang Alataala ang mendahing Handang Pongkahana Imang yaling di kapampetahpa'ang ang taakui.
58003002	Tontong lolo tuhu'-tuhu'ang dai' di Puang Alataala, ungkähäng yato pengkähängang ang nasuo nababe, sinnoa Nabi Musa dolu ang tuhu'-tuhu'ang ungkähäng pengkähänganna, dianto undakai manahpa Dasanna Puang Alataala.
58003003	Padiinahammui Puang Yesus, aka' sihatang dipakeangka' puha andana Nabi Musa, sinnoa tau ang umpake'de' mesa dasang sihatang dipakeangka' puha andana yato dasang ang napake'de'.
58003004	Ingkänna dasang, ya' inang aha ang mampake'de'. Ampo' ang umpapia asang ingkänna siamo, dianto Puang Alataala.
58003005	Nabi Musa tuhu'-tuhu'ang ungkähäng pengkähänganna, dianto undakai Dasanna Puang Alataala, sinnoa mesa sabua' ang tuhu'-tuhu'ang yaling di dasanna pongkahana. Yato ang nababe Musa mesa pohapanganna ingkänna ang la napalanda' ke dako'mi Puang Alataala.
58003006	Ampo' Kristus nei' tadia sabua' ampo' inang Änä'na Puang Alataala, ang tuhu'-tuhu'ang lolo umpongkahai Dasanna Puang Alataala. Ihsinna yato Dasanna, dianto kita'a' ingkännaingke, solasohong, ponna inahantaa' tontong lolo unghannuang supu Puang Yesus, anna daingkea' bata-bata.
58003007	Dahi, solasohong, pehingngii pepakaenga'na Inaha Masero ang tiuki' dolu naoatee, "Allo dinoa pahallua' umpehingngii kamahanna.
58003008	Daumpamakahha' inahammu dai', sinnoa ang nababe peneneammua' to Israel dolu naonge dai tuhu'-tuhu'ang di hao di ongeang makä'däng anna sika unsändä'i kasa'bara'anna Puang Alataala.
58003009	Naoate Puang Alataala, 'Dianto ang naongei peneneammu unsändä'i kasa'bara'angku moinnakatoo anna sika ungngita asangngi ingkänna ang kupembabeing yaling di uhpa' pulo pahiamanna.
58003010	Dianto anna kukeaha'i aka' daloloi tuhu'-tuhu'ang; daloloi sika untuhu'i yato aka ang kupahentaing.
58003011	Dahi yaling di kakeaha'angku mopindaä', kuoatee: Daliui la kupabei sika mentama yato di ongeang kapehileang ang kupatokaing.' "
58003012	Oa' solasohong, dakaii andana meinaha karakekoa' sinnoa yatoii, lambi' ungkebo'ikoa' Puang Alataala ang tuho.
58003013	Selama ahake' tempo pahallukoa' sipakaleha lolo solamu allo-allo, anna malai dakoa' nabulitu' dosa lambi' meinaha kahha'koa' dai' di Puang Alataala.
58003014	Ponna ke tontong loloingkea' untokei yato kapampetahpa'anta lambi' kapuhaanna, sinnoa mengkalao dolu, ya' la aha kasikenteanta yaling di Kristus.
58003015	Daungkalimpängngii pepakaenga' ang tiuki' naoatee, "Allo dinoa pahallua' umpehingngii kamahanna. Daumpamakahha'i inahammu sinnoa ang nababe peneneammua' to Israel dolu naonge dai tuhu'-tuhu'ang."
58003016	Inde to Israel, ang nabahanang Nabi Musa umpellei Mesir dolu, unghingnging kamahanna Puang Alataala, ampo' katämpä'anna dai sika natuhu'i.
58003017	Dianto anna keaha'i pano yaling yato di uhpa' pulo pahiamanna, lambi' mate asang di hao di ongeang makä'däng aka' akatoo yato dosannaii.
58003018	To Israelmitoo ang nalahe' tula'na Puang Alataala naonge ma'tula'i naoatee, "Daliui la kupabei sika mentama yato di ongeang kapehileang ang kupatokaing." Dai napabei sika mentama yato di ongeang kapehileang, aka' dai sika untuhu'i pahentana.
58003019	Dahi malesong tainsang taoatee dai sika mentama yato di pehileanna Puang Alataala aka' dai mampetahpa'.
58004001	Tontong loloke' pa'dandianna Puang Alataala la mala tau ullambi' yato pehileanna, dahi pahallu tadakai andana ahai di alla'-alla'ta ang daine' la nalambi'.
58004002	Aka' yato Kaheba Mapia napainsangngi toingkea' kita', sinnoa ang napainsangngi toe' pano di to Israel dolu. Ampo' yato Kaheba Mapia dai umbaha behe pano diii, aka' sika nahingngi supu, dai sika mampetahpa'.
58004003	Supung kita' ang mampetahpa' ang la ullambi' yato pehileang sibaha Puang Alataala. Pano di tau ang dai mampetahpa', naoane'tee Puang Alataala, "Yaling di kakeaha'angku mopindaä', kuoatee, 'Daliui la kupabei sika mentama yato di ongeang kapehileang ang kupatokaing.' " Ma'tula' noa, moinnakato anna yato ongeang kapehileanna puha napatokaing mengkalao anna dipapiai inde lino.
58004004	Tainsammi taoatee tokang aka' aha tiuki' didiona allo katohhoang yaling di Suha' Masero naoatee, "Pihsananna di allo kapitunna mehileng aka' puhang pengkähänganna."
58004005	Anna yato tula'na Puang Alataala ang tahingngia' di langngena' naoatee, "Daliui la kupabei sika mentama yato di ongeang kapehileang ang kupatokaing."
58004006	Dai sika ullambi' kapehileang sibaha Puang Alataala aka' dai sika untuhu'i pahentana. Ampo' situhu' pahtuyunna Puang Alataala pahallu aha tau ang la ullambi' yato kapehileang.
58004007	Dianto anna napilleing Puang Alataala tempo ang senga' ang naonge mala tau ullambi' yato kapehileanna, dianto allo dinoa. Indee napepainsangnging Puang Alataala ungngolai Tomaraya Daud, masaeng puhanna naonge anna tuhoi Nabi Musa, umpake yato tula' ang tahingngi langngena' naoatee, "Allo dinoa pahallukoa' umpehingngii kamahanna. Daumpamakahha'i inahammu dai'."
58004008	Dolu Yosua umbahanang to Israel mentama di Bohto Kanaan, ampo' tadia yatoo ang disangai "kapehileang" dinne. Ponna ke dianto supu yatoo ang mendahi kapehileang sibaha Puang Alataala, ya' dai la ma'tula' Puang Alataala didiona allo ang senga'na.
58004009	Dahi ahake' kapehileang sibaha Puang Alataala pano di petauanna. Kapehileang yatoo sinnoa kapehileanna di allo kapitunna.
58004010	Aka' ingkänna tau ang mentama yato di kapehileanna Puang Alataala la mehile di hao mai di pengkähängannaii, sinnoa Puang Alataala mehileng puhanna pengkähänganna dianto untampa lino.
58004011	Dahi, solasohong, la tapengkabela-belaia' anna malaingkea' ullambi' yato kapehileang, andana ahai di alla'-alla'ta ang umpellei kapampetahpa'anna sinnoa yato to Israel dolu.
58004012	Aka' Bahtakaranna Puang Alataala tuho anna ma'kuasa, pahela puha nei' andana pa'dang ang pahe'la' sibali. Aka' noanna mesa pa'dang ullosa kasitammuang buku, moi lambi' tama di eti'na buku, ya' noa tunne' Bahtakaranna Puang Alataala ullosa pihki'ta anna ihsi inahanta. Yaling inde di Bahtakaranna, Puang Alataala umpalanda'mi umba noa kalaeta ang setonganna.
58004013	Dai aha ang tibuni di hao mai di matanna. Dia asanna yatoo landa' anna maleso di olona. Di olonantoo la pahallu taakui asang ingkänna pembabeta.
58004014	Dahi aha Handang Pongkahana Imang ang tahannuang ang käyyäng si'da-si'da, dianto Puang Yesus, Änä'na Puang Alataala, ang hali dai' di suruka mengngolo pano di Ambena. Dianto anna pahallui tatokei mahha' kapampetahpa'anta pano, sibaha taakui lolo taoatee Puang Yesus dianto Dehatanta.
58004015	Aka' inde Handang Pongkahana Imang ang tahannuang, ungnginsang kamalammaanta aka' hali nasa'ding ingkänna pesändä' ang tasa'ding, ampo' daine' umbabe dosa.
58004016	Dahi mala tapengkabahanii undungku'i ohko'ang kamatandeanna Puang Alataala ang punno pa'kalemu. Aka' yaho di olona la talambi' mana' pa'kalemunna ang la mekalemui ke ahai kapahalluanta.
58005001	Ingkänna ang mendahi handang pongkahana imang dipillei di alla'-alla'na solana hupatau la umbabe pengkähänganna Puang Alataala. Mengngolo pano di Puang Alataala umpa'tula'ing yato ingkänna tau anna untunu patuhoang ang la umbaya' dosanna tau sibaha umbaha penombaang senga'.
58005002	Aka' mesa handang pongkahana imang dianto hupatau biasa, ya' si aha kamalammaanna. Dianto anna sika ungkalemui to madosa ang dake' ungnginsang lalang ang tahpa', aka' nainsang umba noa kamalammaanna.
58005003	Dahi, aka' malamma toe', dianto anna pahallui umpopenomba penombaang umbaya' dosa kalaena. Dai la umbaya' supu dosanna hupatau senga', ampo' moi dosa kalaena.
58005004	Anna dai aha ang ungngängkä' kalaena mendahi handang pongkahana imang, pahallu napillei anna naängkä' Puang Alataala la ungkähäng inde pengkähängang, sinnoa ang dahi pano di ta Harun dolu.
58005005	Noa tunne' Kristus, dai ungngängkä' Kalaena mendahi Handang Pongkahana Imang, ampo' Kalaena Puang Alataala ang mangngängkä' naoaintee, "Dionto Änä'ku. Mengkalao dinoa umpoambemä'."
58005006	Yaling di sallaoang ang senga' naoainte Puang Alataala, "Dionto Imang lambi' sapano-panona, sinnoa siang Melkisedek dolu."
58005007	Naonge Puang Yesus anna tohhoi yaling done inde di lino ma'sambayammi anna mehumala'i sitonda dumuseng malau dai' di Puang Alataala. Nainsammi naoatee Puang Alataala ma'kuasa anna mala nalahpa' di hao mai di kamateang, ampo' dai naaku untuhu'i pampemala Kalaena, untuhu'i nei' pangngelo'na Puang Alataala. Dianto anna napehingngiing Puang Alataala palaunna.
58005008	Moinnakato anna inang Änä'nai Puang Alataala, ampo' napellaya'i untuhu'i pangngelo'na Puang Alataala yaling di kamadahhaang sinnoa siang hupatau.
58005009	Napanoanto Puang Alataala umpasihatangngi Puang Yesus mendahi Handang Pongkahana Imang ang sundung anna mendahi toi pengkalaoanna kasalama'ang pano di ingkänna tau ang mantuhu'i.
58005010	Anna naängkä' Puang Alataala mendahi Handang Pongkahana Imang sinnoa Melkisedek.
58005011	Oa' solasohong, yaling inde di kaha-kaha mai'dike' ang pemala kutula' mating, ampo' masuhsa kupakalesoingkoa' aka' tengkongkoa' ma'pehingngi.
58005012	Masaemokoa' untindo'i Puang Yesus. Dahi dinoa setonganna malamokoa' umpakuhu tau senga'. Ampo' aka' pahallukangkoa' dipakuhu sala, dahi dake' mala, aka' dake' ungnginsangnga' moi pepakuhunna kasahaniang ang uhuna. Sinnoakoa' änä' malea ang supung sumusuke' aka' dake' mala ungngande andeang kahha'.
58005013	Aka' tau ang sumusuke', ya' maänä'-änä'ke'. Bahtuanna dake' matoho yaling di kasahaniang anna dake' nainsang umpasise'la aka ang mapia anna aka ang tahuhu.
58005014	Ampo' andeang makahha' nei' andeannane' tau ang lobo'mi, bahtuanna tau ang untuhu'i pepakuhu ang tahpa' aka' nainsammi umpasise'la yato aka ang tahpa' anna yato aka ang karake.
58006001	-
58006002	Dahi, solasohong, dotanne' tabolii untula' lolo pepakuhu ang uhuna didiona Kristus ang sihatanne' pano di tau ang mane mendahi to Sahani. Tau ang noa inang pahallu dipakuhu mengkatoba' di hao mai di pembabena ang takekuna anna mampetahpa'i dai' di Puang Alataala. Pahallu sika dipakuhu aka suhunna ditero' yaling di sanganna Puang Yesus. Pahallu dipakuhu umba noa mesa pebulle ada' umpake teyyena umpalauing behe hupatau. Pahallu dipakuhu aka ang la dahi di allo ang la sule, dianto Puang Alataala la umpatuho sumule ingkänna to mate. Anna la untahungkung ingkänna tau ang membabe karake lolo. Ingkänna inde pepakuhu sihatang pano di tau ang mane mendahi to Sahani, ampo' daia' mangki' tapa'sule-sulei, dotanne' tatula'i pepakuhu ang matama puha.
58006003	Anna, ke naelo'i Puang Alataala, ya' dianto ang la tababe.
58006004	Tau ang naangka'i umpellei kapampetahpa'anna, dang mala ditehte sumule mengkatoba' di hao mai di dosannaii. Aka' dolu sika yaling di kamabayaang, sika unsa'ding pebehena Puang Alataala yaling di katuhoannaii anna untahimbo Inaha Masero sinnoa tau senga'.
58006005	Nainsang naoatee mapia Bahtakaranna Puang Alataala anna sika unsa'ding kakuasaanna Puang Alataala ang sule yaling mai di kapahentaanna.
58006006	Ampo' puhanna yatoo, ponna sika naangka'i umpellei kapampetahpa'anna, ya' dang mala ditehte sumule mengkatoba' di hao mai di dosannaii. Aka' mala dioatee sika umpäso' sumule Änä'na Puang Alataala dai' di kayu sitambeng anna napakauho-uhoi di olona tau mai'di.
58006007	Ponna aha tampo ang si nakene'i, ya' pinamula yatoo la mai'di boana anna la kekuna pano di puänna, lambi' tampo yatoo mala dioatee nabehe Puang Alataala.
58006008	Ampo' ponna yato tampo ke nakatuhoii supu päräng, balimbano sibaha lohpo kedui senga'nake', ya' dai kekuna anna la ditändo. Katämpä'anna la disohe lambi' mämpu'.
58006009	Ampo' dioa', solasohong ang kikalemui, moinnakato anna noai inde tula'ki', ampo' kihannuang dakoa' la sinnoa yato tampo ang ditändo. Kiinsang kioatee mahasa puha boamu, dianto kapampetahpa'ammu sibaha pembabemu ang sihatang pano di tau ang napasalama' Puang Alataala.
58006010	Aka' Puang Alataala ke mambohtui maroho lolo. Dai la nakalimpängngi pengkähängammu ang umbabeing, bahtu' pa'kalemummu ang umpepaitaing yaling ungkalemui solamu to mampetahpa', noa ang inang si umbabe lolo.
58006011	Pemala liuang, solasohong, anna indee ang si umbabea' la umpatontong lolo lambi' kapuhaanna katuhoammu anna malai ullambi' si'da-si'da yato ang unghannuang yaho mai di Puang Alataala.
58006012	Daumpabeii ke la ahai di alla'-alla'mua' ang la tengkong ma'pehingngi. Ampo' diare' tindo'i pohapanganna tau ang umpetahpa' Puang Alataala sitonda kasa'bara'ang, aka' inang tau ang noa la untahimbo yato ang nadandiing Puang Alataala.
58006013	Naonge anna ma'dandii Puang Alataala pano di Abraham, mopinda umpake sanga Kalaena anna malai matoto' yato pa'dandinna. Napanoa aka' dai aha ang londo puha.
58006014	Naoaintee, "La kubehe loloo anna la kupamai'diingko peänä'ammu."
58006015	Tontong lolo Abraham umpetahpa' Puang Alataala lambi' untahimbo yato ang nadandiing pano di kalaena.
58006016	Ponna ke mopindai mesa tau, ya' biasa umpake sanganna mesa ang londo puha nei' andana kalaena. Yato popindana umpamatoto' tula'na lambi' dai aha ang bahani la sibehta-behta.
58006017	Noa tunne' Puang Alataala. Naonge ma'dandii pano di Abraham sibaha peänä'anna, pemala umpamatoho inahannaii lambi' sika la nainsang naoatee inang la dahi yato ang nabohtu. Dianto anna mopindang naola umpamatoto' tula'na.
58006018	Dahi puha nabeaingkea' Puang Alataala pa'dandinna anna popindaanna. Inde derua hupanna tula' sahing dai mala dibala'i, aka' inang daine' aha ma'loseng-loseng Puang Alataala. Dahi kita' ang hali ullambi' pentu'dungang yaling di Puang Alataala tontong hannu anna mampetahpa' la nabeaingkea' yato kasalama'ang ang nadandi.
58006019	Inde panghannuanta sihapang ahhi ang umpamatoto' inahantaa' anna malai dai pahoro kapampetahpa'anta. Anna inde panghannuanta natehteingkea' umpellosai sapa'na suruka lambi' tama di olona Puang Alataala.
58006020	Mendolune' Puang Yesus tama do nabuhkeiingkea' lalang. Mendahing Handang Pongkahana Imang ang mambahanangngingkea' sapano-panona, sinnoa Melkisedek dolu.
58007001	Indee Melkisedek dianto tomaraya Bohto Salem dolu anna imanna Dehata ang Handang Malängkä'. Tahpana sumule Abraham di hao mai di pa'tolla'ang naonge untaloi sangngaka-sangngaka tomaraya, ya' suleng inde Melkisedek natammui anna nabehei.
58007002	Puhai yatoo, naalang Abraham bahe sampulona ingkänna aka-aka ang nahampa'i yaling di pa'tolla'ang anna nabeai pano di Melkisedek. Sanganna inde Melkisedek bahtuanna: 'Tomaraya ang Maroho.' Anna, aka' untomarayai Bohto Salem ang bahtuanna: 'Kamasahkeang,' mala disangai: 'Tomaraya Kamasahkeang.'
58007003	Ponna tabata tohodolunna, dai aha tiuki' pengkalaoanna didiona ambena, indona, bahtu' peneneanna. Datoi aha tiuki' didiona pampahandu'anna bahtu' katämpä'anna katuhoanna. Mala dioatee indee Melkisedek sinnoa Änä'na Puang Alataala aka' tontong mendahi imang lambi' sapano-panona.
58007004	Yaling inde di tohodolunna taita umba noa kamalängkä'anna Melkisedek. Panone' di Abraham, ya' malängkä' toe' aka' naponene ingkänna to Israel. Ampo' moinnakato noa, Abraham umpakeangka' Melkisedek lambi' umbea bahe sampulona ingkänna aka-aka ang nahampa'i yaling di pa'tolla'ang.
58007005	Situhu' atohanna ada' Yahudi, peänä'anna Lewi ang mendahi imang pahallu untahimbo bahe sampulona aka-aka di hao mai di solana to Israel moinnakato anna peampoanna asangngi Abraham.
58007006	Indene' Melkisedek, tadia peänä'anna Lewi, ampo' moinnakatoo noa untahimbo toe' bahe sampulona di hao mai di Abraham. Dia tuke', moinnakato anna halii Abraham untahimbo pa'dandinna Puang Alataala, ampo' tadia Abraham ang umbehe Melkisedek, ampo' Melkisedek-ete' ang umbehe Abraham.
58007007	Anna maleso tainsang taoatee tau ang dibehe madihoi'ang nei' andana tau ang mambehe. Dahi Melkisedek malängkä' puha nei' andana Abraham.
58007008	Panone' di ingkänna seimangang, si untahimbo toe' bahe sampulona di hao mai di solana to Israel. Ampo' si mate asang toe' sinnoa ingkänna hupatau. Ampo' indene' Melkisedek untahimbone' bahe sampulona di hao mai di Abraham anna dai aha tiuki' kamateanna, mala dioatee tuho loloke'.
58007009	Dia tuke', mala dioatee seimangang, bahtu' peänä'anna Lewi ang si untahimbo bahe sampulona, puha umbaya' bahe sampulona pano di Melkisedek ungngolai Abraham peneneannaii.
58007010	Aka' Lewi ampo kuntu'na Abraham, dahi naonge Abraham anna umbeai yato bahe sampulona pano di Melkisedek, ya' yalingke' di kalaena inde ta Lewi ampona.
58007011	Puang Alataala ungngängkä' sangngaka-sangngaka di alla'na peänä'anna Lewi mendahi imang ang la umbahanang to Israel yaling untuhu'i atohanna. Ampo' hupatau dai mala mendahi maroho ungngolai pengkähänna yato seimangang. Dianto anna pahallung kende' imang senga', dianto mesa imang ang sinnoa Melkisedek, tadia mesa peänä'anna Lewi hapanganna Harun.
58007012	Dahi, ke dibala'i seimangang ang peänä'anna Lewi anna malai aha imang senga', ya' pahallu toe' dibala'i atohanna ada' Yahudi.
58007013	Ang ditula' dinoa dianto Dehatanta Puang Yesus ang sule di hao mai di peneneang senga'. Dai aha di alla'na solasohonna ang mendahi imang.
58007014	Tainsang taoatee Puang Yesus umponene Yehuda, dai umponene Lewi. Anna dai aha kasikenteanna Yehuda anna seimangang situhu' atohanna ada' Yahudi ang nauki' Nabi Musa.
58007015	Anna maleso puha nei' ke taitaia' anna taoaitee kende'mi mesa Imang senga', ang sinnoa Melkisedek.
58007016	Tadia aka' atohang ang mangngoatee: supung peänä'anna Lewi ang mala mendahi imang, ampo' inde Imang senga' diängkä'mi aka' kakuasaanna anna katuhoanna ang dai aha kapuhaanna.
58007017	Aka' aha tiuki' yaling di Suha' Masero naoatee, "Dionto imang lambi' sapano-panona, sinnoa siang Melkisedek dolu."
58007018	Dahi yato atohang ang masae dang dipake aka' malamma anna dai kekuna.
58007019	Aka' dai nabela yato atohanna ada' Yahudi umpamaroho tau. Ampo' dinoa Puang Yesus mebea panghannuang ang mahasa puha, anna yaling yatoo mala tadungku'i Puang Alataala.
58007020	Dia tuke', Puang Yesus mendahi imang aka' popindaanna Puang Alataala.
58007021	Dai aha imang senga' ang tiängkä' noa. Ampo' tahpana Puang Yesus diängkä' mendahi imang, mopindang Puang Alataala naoatee, "Kodi' Puang Alataala kupopindai anna dai la tirende tula'ku: Dionto imang lambi' sapano-panona."
58007022	Aka' inde popindaang maleso tainsang taoatee Puang Yesus umpamatoto' mesa pa'dandiang ang mahasa puha andana yato pa'dandiang ang dolu.
58007023	Ahake' bou mesa: seimangang ang peänä'anna Lewi mai'di, anna tau biasa asang. Ponna mateng mesa, ya' pahallu aha ang mambala'i.
58007024	Ampo' tuhone' Puang Yesus lambi' sapano-panona, anna pengkähänganna tontong lolo, mendahi imang, dai aha ang mambala'i.
58007025	Dianto anna ma'kuasai lambi' sapano-panona umpasalama'ingkea' ang mendungku' pano di Puang Alataala yaling di sanganna. Aka' tuho lolo anna tontong napehumala'ingkea' dai' di Puang Alataala.
58007026	Dahi Puang Yesus dianto Handang Pongkahana Imang ang tapahallu, aka' masero, dai aha kasalaanna bahtu' dosanna. Dinoa dipasähä'mi di hao mai di to madosa anna dipadai'i di ongeang ang handang malängkä' yaho di suruka.
58007027	Dai sinnoa imang biasa ang pahallu umpopenomba penombaang allo-allo: ang napadolu dianto aka' dosanna toboe', mane dosannai tau senga'. Ampo' indene' Puang Yesus pihsang supu umpopenomba penombaang dai' di Puang Alataala naonge umbehoi Kalaena dipatei. Yato penombaanna dai pahallu dipa'sule-sulei.
58007028	Tau ang mendahi handang pongkahana imang yaling di atohanna ada' Yahudi malamma aka' hupatau biasa. Ampo' puhanna atohang ada' Yahudi dibea ungngolai Nabi Musa, Puang Alataala mopinda aka' la ungngängkä' Änä'na mendahi Handang Pongkahana Imang. Anna inde Änä'na dianto To Pepasalama' ang sundung lambi' sapano-panona.
58008001	Dianto indee pungngu' tannunna karangku: Aha kita'a' mesa Handang Pongkahana Imang ang inang noa ang mohko'mi di tando kuananna Puang Alataala To Matande yaho di suruka.
58008002	Yahontoo ungkähäng pengkähänganna yaling di Tambing Handang Masero yaling di Bansuli Masero. Inde bansuli dianto Bansuli Masero ang setonganna yaho di suruka, ang napake'de' Puang Alataala, tadia hupatau.
58008003	Ang dioaintee handang pongkahana imang pahallu si umpopenombaing penombaanna petauanna Dehata sibaha penombaang ang senga'. Noa tunne' Handang Pongkahana Imang ang tahannuang pahallu toe' umpopenomba penombaang, dianto Kalaena.
58008004	Naonge anna dinnei di lino Puang Yesus, ya' daine' mendahi imang aka' inang ahake' imang ang si umpopenomba penombaang ang situhu' atohang ada' Yahudi ang nauki' Nabi Musa.
58008005	Sika mengkähäng yaling di mesa ongeang menomba ang mala dioatee sihapang "kalihayona supu" yato Bansuli Masero ang setonganna yaho di suruka. Aka' dolu Musa, naonge mengei umpasadia aka-aka ang la napake umbabe Bansuli Masero, ya' ma'tula'mi Puang Alataala naoaintee, "Kalehaii inde tula'ku: la pahalluo umpapia ingkänna aka-aka sinnoa siang yato kambara' ang kupaitaio done inde di tanete."
58008006	Ampo' pengkähänganna Puang Yesus londo puha nei' andana pengkähänganna seimangang ang aha done di lino, aka' Dianto ang umpamatoto' pa'dandianna Puang Alataala pano di kita'. Anna inde pa'dandiang bakahu mahasa puha nei' andana yato ang masae, aka' mahasa puha nei' yato ang la talambi' situhu' yato ang nadandiing.
58008007	Ke la sundummine' yato pa'dandiang ang uhuna, ya' dante' pahallu la aha pa'dandiang sala bou ang la mambala'i.
58008008	Ampo' Kalaena Puang Alataala mangnginsang pahallu la nabala'i aka' kasalaanna petauanna, lambi' naoatee, "La aha tempona la kuonge umpapia pa'dandiang bakahu pano di ingkänna to Yahudi, noa peänä'anna Yehuda, noa toi to Israel ang senga'nake'.
58008009	Inde pa'dandiang dai la sinnoa yato ang kupapia sibaha peneneanna dolu naonge kutehtei yaling mai di Bohto Mesir. Dai sika tontong untuhu'i yato pa'dandiangku, dahi kupengkebo'ing.
58008010	Ampo' dianto indee pa'dandiang ang la kupapia sibaha petauangku to Israel di allo ang la sule: Atohangku la kupatama di pihki'naii, la kuuki' asang tama di inahanna. La mendahiä' Dehatannaii anna sika la mendahi petauangku.
58008011	Anna dai la pahallu sika umpakuhu solana, datunne' la pahallu umpakuhu solasohonna, naoatee, 'Pahalluo ungnginsang Puang Alataala,' aka' inang sika la nainsangngä', moi ang saohko', moi ang käyyäng.
58008012	Donetoo la kuampungngi kasalaannaii, anna ingkänna dosanna dang la kukalehai." Noantoo Bahtakara Dehata.
58008013	Dahi, solasohong, ke natula'mi Puang Alataala mesa pa'dandiang bakahu, bahtuanna yato ang masae dang la kekuna, lambi' dang dipake aka' masaeng.
58009001	Yaling di pa'dandianna Puang Alataala ang dolu pano di to Israel, aha atohang menomba anna aha toe' ongeang menomba ang nababe to lino.
58009002	Ongeang menomba disangai "Bansuli Masero." Yaling aha derua tambing. Ang uhuna sihapang kale yaling di mesa dasang, disangai "Tambing Masero." Dianto naonge aha pampaongeang lampu sibaha meja ang si dipampaongei roti masero.
58009003	Ang kaderuanna disangai "Tambing Handang Masero." Di alla'na yato derua tambing aha samping disapa'iing.
58009004	Yaling di Tambing Handang Masero aha pantunuang penombaang, bulahang dibabe naongei si dipantunui kayu-kayu bomammi'. Aha toe' pahti ang kayu dipapia mane dilapi'i bulahang, disanga "Pahti Pa'dandiang." Yaling yatoo aha dehpa 'manna' ang puha dipatama di mesa paongeang bulahang, huntunna ta Harun ang mentahe'mi anna yato derua batu lohpä' ang dipangnguki'i yato Sampulo Atohanna Puang Alataala.
58009005	Yaho di tutu'na Pahti Pa'dandiang aha derua kerub ang bulahang dibabe. Pani'na untu'dungngi ang disanga "Ohko'ang Pa'kalemunna Puang Alataala" yaho di tutu'na. Ampo' ingkänna indee dake' mala dipakaleso asang dinoa.
58009006	Noanto umba noa diäto' dolu yaling yato di Bansuli Masero. Pihsananna allo-allo si mentamang imang biasa yato di tambing ang uhuna la mengkähäng yaling.
58009007	Ampo' mesa supu ang la mala mentama di tambing kaderuanna, dianto handang pongkahana imang. Pihsang supu sahtaung si napentama anna dai mala mentama ke dai umbaha haha. Haha yatoo dianto hahana patuhoang ang natunu umbaya' dosa kalaena sibaha dosanna tau ang dai sika naangka'i.
58009008	Ungngolai inde ada' napakuhuingkea' Inaha Masero naoatee dake' tibuhke lalang lutama di Tambing Handang Masero ponna ke tontongke' yato tambing ang uhuna di hao di olona.
58009009	Ingkänna yatoo mesa bou pohapangang pano di kita' ang tuho dinoa. Bahtuanna daingkea' mala umpamasero inahanta di olona Puang Alataala aka' untunu patuhoang sibaha popenombaang senga'.
58009010	Aka' ingkänna yato peada'ang ang noa unghoa supu bätäng puntinta, noanna pemali pano di enu' anna andeang, bahtu' atohang pano di mendeä' anna mambase. Anna supung la tontong lambi' tempona Puang Alataala mebea pa'dandiang bakahu.
58009011	Ampo' suleng pole' Kristus sihapang Handang Pongkahana Imang ang mebahaing yato kamasahkeang ang ahang dinoa. Mentamang di Bansuli Masero ang aha yaho di suruka, ang mahasa anna masero puha andana yato ang napake'de' Nabi Musa dolu. Aka' yato ang napentamang dinoa Kristus tadia pampapianna hupatau, bahtuanna dai yaling mai inde di lino.
58009012	Mentamang di Tambing Handang Masero tahhi' lambi' pano di olona Puang Alataala. Anna yato haha ang nabaha, tadiane' hahana beke bahtu' änä' saping, ampo' umbahane' haha Kalaena. Anna pihsanne' supu mentama, dai pahallu napa'sule-sulei, aka' ungngolai yato hahana ang nabaha, ya' nasulängngimingkea' di hao mai di dosanta lambi' sapano-panona.
58009013	Situhu' Atohanna Nabi Musa, tau ang diangka' kekasalaang pahallu dipamasero ungngolai popenombaang. Natahpi' hahana beke bahtu' saping laki, mane napalolaii täi hapunna änä' saping ang puha ditunu. Puhai yatoo, ya' diangka'mi masero situhu' peada'ang mentolinona.
58009014	Dahi, ponna yato hahana patuhoang mala umpamasero tau, ya' la'bi puhake'ne' hahana Kristus! Yaling yato di hahana mala napamaseroingkea' di hao mai di pembabe karaketa ang mebaha pano di kamateang, anna malai menombaingkea' dai' di Puang Alataala ang tuho. Aka' ungngolai Inaha Masero ang ma'kuasa sapano-panona, umbehong Kalaena Puang Yesus dai' di Puang Alataala mendahi popenombaang ang sundung umbaya' dosantaa'.
58009015	Naonge anna tontongke' pa'dandiang ang uhuna, ya' natehkai hupatau yato atohang. Dianto Kristus anna matei unsulängngi hupatau di hao mai di pantehkainna anna mendahi to dialla' ang mebahaing mesa pa'dandiang ang bakahu di alla'na Puang Alataala anna hupatau. Napanoa anna malai ingkänna tau ang natambai Puang Alataala ullambi' mana'na ang lambi' sapano-panona ang nadandiing Puang Alataala pano.
58009016	Ponna ke la ahai mana', ya' pahallu toe' aha buhtinna ang naoatee matente' yato tau ang mammana'.
58009017	Aka' suha' mana' dake' kekuna ke tuhoke' yato tau ang mambabe; supung kekuna ke mateng yato tau.
58009018	Noa tunne' yato pa'dandiang ang uhuna ang nabaha Nabi Musa napamatoto' toe' umpake hahana patuhoang ang dipopenomba. Noa indee lalanna:
58009019	Puhanna napepainsanging Nabi Musa yato ingkänna pahenta ang aha tiuki' yaling di Atohang, ya' ungngalang hahana änä' saping anna hahana beke laki, mane napasihau-haui uhai. Pihsananna ungngalang lohpo hisop ang hali naba'ba' bulu domba ang namaleai, mane natomme'i naung yato di haha anna natahpi'ing yato suha' Atohang anna ingkänna tau.
58009020	Lella' yato nababe naoantee, "Dianto indee haha ang umpamatoto' pa'dandianna Puang Alataala pano di dioa' ang pahallu la untuhu'i."
58009021	Noa tung nei' Musa untahpi' Bansuli Masero sibaha ingkänna pangkahka' maserona umpake yato haha.
58009022	Mala dioatee, situhu' Atohanna Musa, sai'di' tala dipamasero asang umpake haha. Ponna ke dai aha haha titollo, ya' dai mala la diampungngi dosa.
58009023	Yato Bansuli Masero ang dolu di lino, sibaha ingkänna pangkahka'na, dianto pohapanganna supu ingkänna aka-aka ang aha yaho di suruka. Pahallu dipamasero umpake hahana patuhoang ang dipopenomba. Ampo' yatone' ingkänna aka-aka ang yaho di suruka pahallu aha popenombaang ang mahasa puha.
58009024	Aka' Kristus dai mentama di Bansuli Masero ang napapia hupatau, ang napasihapang supu Bansuli Masero ang si'danna. Dai, ampo' mentamane' di suruka anna dinoa napa'tula'mingkea' di olona Puang Alataala.
58009025	Yaling di peada'anna to Yahudi yato handang pongkahana imang si mentama yato di Tambing Handang Masero pihsang sahtaung umbaha hahana patuhoang. Ampo' Puang Yesus Kristus daine' napa'sule-sulei mentama umpopenomba Kalaena.
58009026	Aka' ponna noa, ya' mengkalao di pampahandu'anna lino pemmai'ding ungngola kamadahhaang lambi' mate. Ampo' dinoa, yaling di tempo ang madungku'mi pano di Allo Pampahehsaang, umpalanda'mi Kalaena Kristus pihsang supu anna malai dosanna hupatau napa'dai aka' umbeho Kalaena dipatei.
58009027	Puha napama'tantu Puang Alataala naoatee ingkänna tau pihsang supu mate mane napahehsai.
58009028	Noa tunne' Kristus, pihsang supu mate mendahi popenombaang ang la umpa'dai dosanna tau mai'di. La sumule bou tama inde di lino, tadia aka' dosanta, ampo' anna malai umbaha kasalama'ang pano di tau ang mangngempei kasuleanna.
58010001	Yato Atohang ang napepainsangnging Nabi Musa noa supu kambara'na bahtu' kalihayona ingkänna kamasahkeang ang la sule aka' Puang Yesus. Situhu' yato Atohanna Musa taung boitoo ingkänna tau ang pemala undungku'i Puang Alataala umbaha popenombaang ang noa lolo, ampo' dasiang mala mendahi maroho ungngolai yato popenombaannaii.
58010002	Yato ingkänna tau, ponna ke malai mendahi maroho noa, ya' inang la naboling umbaha yato popenombaannaii. Aka' la nainsang naoatee ingkänna dosanna puhang diampungngi, lambi' sika la nasa'ding tama di inahanna naoatee dang kekasalaang.
58010003	Ampo' setonganna daete' noa. Aka' mengkalao yato penombaannaii taung boi anna taung boi nakalehai lolo naoatee, "To madosaä'."
58010004	Aka' hahana saping anna beke inang dai mala umpa'dai dosa.
58010005	Dianto anna Kristus, naonge anna mentamai inde di lino, ma'kara dai' di Puang Alataala naoatee, "Dai ungkärä'i ma'kahupa-hupa penombaang, ampo' moinnakato noa, umpatoka bätäng puntingku ang la mendahi penombaang.
58010006	Dai ungkärä'i penombaang metunu bahtu' penombaang hahana patuhoang ang la umbaya' kasalaang,
58010007	Dahi kuoatee, 'Suleä' umpembabeing pa'elo'mu, O Dehatangku, sinnoa ang tiuki' lohpo' didiona Kalaeku yaling di Suha' Masero.' "
58010008	Naoante Puang Yesus, "Dai ungkärä'i ma'kahupa-hupa penombaang. Dai ungkärä'i penombaang metunu bahtu' penombaang hahana patuhoang ang la umbaya' kasalaang," moinnakato anna ingkänna yatoo pahallu situhu' Atohanna Musa.
58010009	Pihsananna naoa buntee, "Suleä' umpembabeing pa'elo'mu, O Dehatangku." Dahi napa'dai Puang Alataala yato ingkänna penombaang masae, anna nabala'i pole' penombaanna Puang Yesus.
58010010	Anna inang Puang Yesus Kristus umpembabeming pa'elo'na Puang Alataala lambi' umpopenomba pihsang Kalaena anna malaingkea' masero lambi' sapano-panona.
58010011	Yaling di peada'anna to Yahudi, allo-allo si ke'de' imang anna umbabe popenombaang napa'sule-sulei ang inang dai mala umpa'dai dosa.
58010012	Ampo' Puang Yesus, ang mendahi Handang Pongkahana Imang, umpopenomba Kalaena aka' dosanta, ang pihsang liu supu nababe anna sihoang lambi' sapano-panona. Puhai yatoo, dai'mi di suruka anna mohko'i yaho di tando kuananna Puang Alataala.
58010013	Dinoa lella'mi mangngempe lambi' ingkänna balinna dipadihoi'ing di pengngindä'anna.
58010014	Dahi aka' yato mesa popenombaang, napamaseromingkea' di hao mai di dosanta anna napamarohoingkea' di olona Puang Alataala, lambi' dang aha takalala'i lambi' sapano-panona.
58010015	Anna nasa'bii toe' Inaha Masero didiona inde kaha-kaha, naoatee,
58010016	"Dianto indee pa'dandiang bakahu ang la kubabe sibaha petauangku di allo ang la sule: Atohangku la kupatama di pihki'naii, la kuuki' asang tama di inahanna." Noantoo Bahtakaranna Puang Alataala.
58010017	Mane naoaitee, "Kasalaannaii anna ingkänna dosanna dang la kukalehai."
58010018	Dahi ponna ke inang diampungnging dosanta anna kasalaanta, ya' dang pahallu la aha penombaang senga'na.
58010019	Oa' solasohong, sinnoa mesa handang pongkahana imang mala mentama di Tambing Handang Masero aka' yato haha ang nabaha, noa tunne' kita' malang pole' beba' undungku'i Puang Alataala aka' hahana Puang Yesus ang titollo naonge matei.
58010020	Dianto indee lalang bakahu ang mepatuho ang nabuhkei Puang Yesus Kristus! Dinoa tibuhkeng pole' pesapa'na Tambing Handang Masero yaho di suruka ang la diola tama. Aka' yato pesapa' mesa tunne' pohapanganna Kalaena Puang Yesus.
58010021	Dianto ang mendahi Handang Pongkahana Imang ang umpahenta ingkänna petauanna Puang Alataala.
58010022	Dahi maimokoa' mendungku' pano di Puang Alataala sitonda unnä' inaha anna kapampetahpa'ang matoto', aka' Puang Yesus puha umpamasero inahanta umpake hahana lambi' tainsang taoatee dang aha kasalaanta. Anna haliingke nadio' uhai ang mendahi tanda kabahahsianta.
58010023	La hannu loloingkea' pano di Puang Yesus, anna daingkea' mahea' taakui taoatee dianto Dehatanta, aka' inang Puang Alataala la umpasundung pa'dandianna pano di kita'a'.
58010024	Pahallu umpihki' toingkea'ne' solata anna sidulu-duluiingkea' mesa anna mesa umpalanda' pa'kalemu anna pembabe mapia.
58010025	Daa tabolii ma'himpung sibaha-baha, sinnoa ang nababe piha tau. Ampo' diare' pahalluingkea' tontong sipakaenga' mesa anna mesa. Anna tuhtuang la tapanoa lolo aka' tuhtuang madungku'mi allo kasuleanna Puang.
58010026	Oa' solasohong, ponna ke taangka'i umbabe lolo dosa puhanna tatahimbo anna tainsang yato kaheba katahpa'ang, ya' dang la aha popenombaang ang la mala mansulängngiingkea' di hao mai di dosa.
58010027	Ponna ke noai pengkerota, ya' inang la mahea'ingkea' ungngempei pampahehsaanna Puang Alataala, aka' tahungkung ang la nalambi' balinna Puang Alataala dianto api ang meleä'-leä'.
58010028	Dolu tau ang dai naaku untuhu'i Atohanna Musa tahpa ditahungkung mate ahsala' ahai deruaraka bahtu' talluraka ang mantanda'.
58010029	Londo puhane' la makahha' tahungkunna pano di tau ang hali umpellei kapampetahpa'anna pano di Puang Yesus! Aka' tau ang noa yatoo sinnoa nei' untehkai Änä'na Puang Alataala. Sika nasanga dai kekuna yato hahana Puang Yesus, ang setonganna umpamatoto' pa'dandianna Puang Alataala anna mepamasero! Sika ungkebo'i Inaha Masero ang nabeaingkea' Puang Alataala aka' mana' pa'kalemunna.
58010030	Dahi solasohong, daumpellei kapampetahpa'ammu, aka' tainsang yato karanna Puang Alataala ang naoatee, "Kodi'mito ang mambala'! Kodi'mito ang mantahungkung!" Anna naoa toe'tee, "Puang Alataala la umpahehsa petauanna."
58010031	Tau ang noa kasalaanna la mahea' liu ke la napahehsang Puang Alataala ang tuho lolo.
58010032	Daungkalimpängngii naonge anna mane untahimbokoa' kaheba katahpa'ang ang umballoi katuhoammu. Donetoo mai'di kamadahhaang ang manghoakoa', ampo' moinnakato noa umpatontongnga' kapampetahpa'ammu.
58010033	Si aha tempona dipakauho-uhokoa' di olona tau mai'di, anna aha toi tempona si unduluikoa' solamu ang madahha noa.
58010034	Si ungkarota'ia' tau ang ditahungkung aka' kapampetahpa'anna, anna naonge dihampa'ikoa' ingkänna aka-akammu, ya' daia' unsa'ding maaka aka' ungnginsangnga' ungngoatee ungngampui ang mahasa puha ang la tontong lambi' sapano-panona.
58010035	Dahi daumpabeii pa'da yato kapampetahpa'ammu dolu ang matoto' si'da-si'da. Aka' ponna ke tontongkoa' mampetahpa', la ullolongangkoa' ang mahahsa'.
58010036	Pahallua' tontong lolo umpembabeing pangngelo'na Puang Alataala sitonda kasa'bara'ang anna malai untahimbokoa' yato ang nadandiingkoa' mating.
58010037	Aka' sämpäi'dang supu anna dahing aka ang tiuki' yaling di Suha' Masero naoatee, "Dianto ang la sule inang la sule, dang aha ang la mangkalapai kasuleanna.
58010038	Tau ang maroho di oloku la tuho mapia aka' kapampetahpa'anna, ampo' daliune' kukärä'i tau ang ungkebo'i kapampetahpa'anna."
58010039	Ampo' kita', solasohong, tadiaingkea' tau ang ungkebo'i kapampetahpa'anta lambi' ditahungkung. Kita'mia'too ang mampetahpa' lambi' dipasalama'.
58011001	Aka ang dioaintee kapampetahpa'ang? Bahtuanna: yato ang tahannuang yaho mai di Puang Alataala, tapetahpa' taoatee inang la dahi. Moinnakato anna dake' taita yato ang taempei, ampo' matohong yaling di inahanta taoatee inang ahang.
58011002	Aka' kapampetahpa'anna, sangngaka-sangngaka peneneanna to Yahudi dolu umpamasannang Puang Alataala.
58011003	Aka' kapampetahpa'anta, lambi' tainsang taoatee naonge Puang Alataala umpapia langi' anna lino, ya' ma'kara supu anna dahing. Dahi ingkänna ang taita dinoa napapia mengkalao yato ang dai mala diita.
58011004	Aka' kapampetahpa'anna ta Habel, lambi' umpopenomba mesa penombaang ang mahasa puha andana penombaanna kakana, dianto ta Kain. Tainsammi taoatee mampetahpa', aka' natahimbong Puang Alataala yato penombaanna ta Habel, anna aka' yato kapampetahpa'anna lambi' naangka' marohong Puang Alataala. Mateng pole' ta Habel, ampo' yato kapampetahpa'anna napakalehakingkea' lambi' dinoa.
58011005	Aka' kapampetahpa'anna ta Henokh daine' mate, bilang tahpa tiängkä' yaling mai di lino. Dai aha tau mallambi' aka' naängkä' Puang Alataala yaling mai di lino. Aka' naonge anna dake' tiängkä', ya' dipakeangka'mi sihapang mesa ang umpamasannang Puang Alataala.
58011006	Anna ke dai aha kapampetahpa'ang, ya' dai tau mala umpamasannang Puang Alataala. Aka' ingkänna tau ang pemala mendungku' pano, pahallu napetahpa' naoatee Puang Alataala inang ahang, anna inang umbehe tau dia siamo ang mampeäng sitonda sangkalebu inahanna.
58011007	Aka' kapampetahpa'anna Nabi Nuh, lambi' untuhu'i pahentana Puang Alataala. Aka' inang puha napa'karai Puang Alataala pano naoaintee: la aha sompo' le'bo' ang la untallangngi lino. Dahi moinnakato anna dake' aha naita yato ang la dahi, ampo' untuhu'i pahentana Puang Alataala lambi' umpapia kahpala' käyyäng anna dai mala limmi' sanghapunna. Aka' yato kapampetahpa'anna lambi' maroho nei' di olona Puang Alataala, ampo' yato ingkänna tau di lino ditahungkung nei'.
58011008	Aka' kapampetahpa'anna Abraham lambi' untuhu'i toe' pahentana Puang Alataala. Natambai Puang Alataala anna nasuoi le'ba' pano di bohto makahao ang la natahimbo dako' mendahi mana'na. Dahi moinnakato anna dake' nainsang yato ongeang ang la naongei, ampo' untuhu'i tomande' nei' pahentana Puang Alataala.
58011009	Aka' kapampetahpa'anna lambi' mebansuli leleng sihapang to sule yato di bohto ang nadandiing Puang Alataala. Noa tunne' Ishak änä'na anna Yakub ampona ang untahimbo toe' yato pa'dandianna Puang Alataala sinnoa Abraham.
58011010	Mebansuli Abraham aka' ungngempei bohto ang la napahtuyu anna napake'de'ing Puang Alataala, mesa bohto ang dibatui matoto' anna la lambi' sapano-panona.
58011011	Aka' kapampetahpa'annaii lambi' Abraham anna Sara mala umpadahi mesa änä', moinnakato anna matuang Abraham anna Sara tamänäng toe'. Mala aka' nainsang naoatee Puang Alataala ang puha ma'dandi mala dipetahpa'.
58011012	Donetoo bätäng puntinna Abraham matua liung, noa ang la mateng. Ampo' mengkalao inde mesa tau, mai'di liu peänä'anna, noa bintäng yaho di langi' bahtu' sama mai'dinna bunging di behing le'bo'.
58011013	Ingkänna yato tau tontong mampetahpa' lambi' matena. Donetoo dake' sika ullambi' yato ang didandiing, supung nainsang naoatee la masae mane dipasundungngii. Mala dioatee sika naita makahao anna masannang naoate la dipasundung dako', aka' unghekeng supu to sule kalaenaii ang lempäng sämpäi' done inde di lino.
58011014	Tau ang ma'pihki' noa yatoo maleso anna umpeängngi bohto ang la mala naongei tohho.
58011015	Tadia bohto ang puha napengkalaoi napeäng, aka' ponna ke noai, ya' mala sika sumule.
58011016	Ampo' yato ang napeäng dianto suruka, mesa bohto ang mahasa puha nei'. Dianto Puang Alataala anna dai masili sika nasangai Dehatanna, aka' umpapiaing mesa bohto ang la naonge sika tohho yaho di suruka.
58011017	-
58011018	Aka' kapampetahpa'anna Abraham lambi' la umpopenomba Ishak änä'na, naonge anna nasändä'i Puang Alataala kapampetahpa'anna. Naoamintee Puang Alataala, "Mengkalao yato di änä'mu la aha mai'di liu peänä'ammu sinnoa yato ang puha kudandiingko." Ampo' moinnakato noa, ya' sadiake' Abraham la umbeho yato änä' samboana la ditunu.
58011019	Aka' naoate inahanna Abraham, ma'kuasa Puang Alataala lambi' mala la umpatuho sumule Ishak di hoi' mai di kamateang. Ampo' setonganna malang dioatee, sinnoa ang ungngalang sumule änä'na di hoi' mai di kamateang.
58011020	Aka' kapampetahpa'anna Ishak lambi' umbehe yato derua änä'na, Yakub anna Esau anna untula' lohpo' yato ang la dahi di allo ang la sule.
58011021	Aka' kapampetahpa'anna Yakub naonge anna la mateng, lambi' umbehe yato derua ampona, änä'na Yusuf, anna menomba dai' di Puang Alataala mengngohho' pano di huntunna aka' matua liung.
58011022	Aka' kapampetahpa'anna Yusuf naonge anna la pohsu'i penanahanna, lambi' untula' lohpo' kamalaianna to Israel yaling mai di Mesir. Tandana nainsang naoatee la dahi si'da, ya' nasuo sika umbaha bukunna ke la sika malaing.
58011023	Aka' kapampetahpa'anna to baha'na Musa, lambi' umbuni yato änä'na tallu bulanna puhanna dahi. Naita naoatee tadia änä' biasa anna dai sika mahea' untehkai pahentana tomaraya Mesir.
58011024	Aka' kapampetahpa'anna Nabi Musa tahpana lobo', lambi' dai naaku disangai ampona tomaraya Mesir.
58011025	Naaku puhane' madahha sibaha petauanna Puang Alataala andana tuho masannang sängkä yaling di kamadosaang.
58011026	Nasanga dotanne' dipakauho-uho aka' mampetahpa' pano di To Dilanti' la Mepasalama' ang la sule, andana untombong kulle di hao di Mesir, aka' napemitai yato ang la natahimbo dako' aka' kapampetahpa'anna.
58011027	Aka' kapampetahpa'anna, lambi' inde Musa malai yaling mai di Mesir, dai ungkahea' kakeaha'anna tomaraya. Napatahhi' pellaoanna, dai unsaile kebo'na, aka' sinnoang ang ungngitang Puang Alataala ang dai landa'.
58011028	Aka' kapampetahpa'anna Musa lambi' umpahentang to Israel umpaaha pa'rame-rameang Paska. Pahallu sika untahpi' haha babana dasannaii anna malai änä' uluanaii dai napatei yato malaeka' ang umbaha kamateang.
58011029	Aka' kapampetahpa'anna to Israel dolu, lambi' sika ullambang Le'bo' Malea sihapang mellao di kalantanang, ampo' tahpana nasändä' toe' to Mesir, ya' limmi' nei'.
58011030	Aka' kapampetahpa'anna lambi' inde to Israel ungkulilingngi Bohto Yerikho pitu allona, lambi' ingkänna hala tembo'na yato bohto pihsa' titale-tale.
58011031	Aka' kapampetahpa'anna ta Rahab, mesa pahsundala' di hao di Yerikho, lambi' daine' dipatei naonge anna tallangngi ingkänna sola bohtona. Aka' supung inde ta Rahab ang tuhu'-tuhu'ang dai' di Puang Alataala, lambi' untosule manahpa mata-matanna to Israel.
58011032	Akake' ang pahallu kuoa? Aka' la masae maho ke la kutula' toinne' tohodolunna kapampetahpa'anna ta Gideon, ta Barak, ta Simson, ta Yefta, Tomaraya Daud, Nabi Samuel anna senabiang senga'nake'.
58011033	Aka' kapampetahpa'anna, lambi': Sika untalo sangngaka-sangngaka bohto ang ketomaraya. Sika ma'pahenta maroho, lambi' sika untahimbo aka yato ang nadandiing Puang Alataala. Sika natutu'ing Puang Alataala suana yato singa.
58011034	Dai sika mate naonge anna dipatamai di api. Dai sika mate naonge anna nalolai to popa'dang. Moi malamma ampo' mendahi matoho. Sika bahani yaling di pa'tolla'ang. Sika untalo tantarana balinna.
58011035	Aka' kapampetahpa'anna, lambi' aha bahine ang dang masuhsa, aka' yato solasohonna ang hali mate dipatuhong sumule. Ampo' ahane' tau ang naaku didahha lambi' mate aka' kapampetahpa'anna. Tau ang noa yatoo hannu la untahimbo katuhoang ang mahasa puha nei' naonge ke dipatuhong sumule.
58011036	Aha piha ang dipakauho-uho anna dipohetong, aha toi ang disangke' anna dipatamai di tahungkung.
58011037	Ahake' piha ang disaleba'i batu lambi' mate; aha ang disasa' diperedua; aha toi ang dipatei umpake pa'dang. Sika mekaya' lollo' olo'-olo' tandana memase-mase anna didahhai unsamba kalane.
58011038	Sika mengkaala pano di ongeang makä'däng, dai' di tanete, membuni tama di leäng anna naung di kahoäng. Setonganna inde lino ongeang ang dai sihatang pano diii.
58011039	Ingkänna yato tau umpamasannang Puang Alataala aka' kapampetahpa'annaii. Ampo' dai tahhi' sika untahimbo yato ingkänna ang nadandiing Puang Alataala.
58011040	Ampo' suhunna anna dai sika tahhi' natahimbo, aka' aha pahtuyunna Puang Alataala pano di kita'a' sibaha-baha ang mahasa puha nei'. Pahtuyunna dianto supung la mala ke sibaha-bahamingkea' mane tatahimboia' yato kamapiaang ang sundung lambi' sapano-panona.
58012001	Oa' solasohong, ingkänna yato ang mampetahpa' dolu mendahi sa'bi di behinta umpamatoto' kapampetahpa'anta. Dahi, aka' kasa'biannaii, kupakaenga'koa' kuoatee: Tatibei ingkänna aka-aka bahtu' kaha-kaha ang mangkalapaiingkea'. Tatibei yato dosanta ang si yaling lolo di kalaeta. Anna pahalluingke tontong lolo yaling di lalang ang puha napama'tantuingkea' Puang Alataala, sinnoa tau ang ma'silumba lumumpa'.
58012002	Pahalluingkea' untindo' lolo Puang Yesus ang umpaaha anna umpasundung kapampetahpa'anta. Naaku ungngolai kamateang yaho di kayu sitambeng aka' umpihki' yato kakahsiang ang la nalambi' ke dako'mi, moinnakato kamateang ang noa yatoo mepakasili. Dinoa nalambi'mi pole' aka' mohko'mi yaho di ongeang kakeangka'ang tando kuananna Puang Alataala yaho di suruka.
58012003	-
58012004	Masuhsa liu yato kamadahhaang ang naolai Puang Yesus naonge anna napa'balii mai'di to madosa. Didionaa' dio solasohong, aha tungnga' dio balimmu, ampo' yaling untolla' kamadosaang dakangkoa' aha dipatei sinnoa Puang Yesus. Dahi pihki' liui inde Puang Yesus anna daia' malamma inahammu lambi' umpelleikoa' kapampetahpa'ammu.
58012005	Anna daungkalimpängngii pepakuhunna Suha' Masero naonge anna napa'karaikoa' Puang Alataala sihapang änä'na naoatee, "O änä'ku, padiinahammui pepakuhunna Dehata, anna daumpamasuhsai inahammu ke lella'i nakambahoingko,
58012006	aka' nakambahoing Dehata ingkänna ang nakalemui, anna natahungkung ingkänna ang naangka' änä'na."
58012007	Pahallukoa' sa'bara' ungngolai kamasuhsaang. Pasihapangngi pepakuhunna bahtu' pebambana Ambemu yaho di suruka, aka' nakambahoingkoa' Puang Alataala sinnoa mesa ambe ungkambahoing änä'na. Aka' daete' aha änä' ang dai nakambahoing bahtu' nabamba ambena.
58012008	Ingkänna tau ang napoänä' Puang Alataala nakambahoing. Dahi ponna ke dao nakambahoing Puang Alataala, bahtuanna tadiao änä'na si'da.
58012009	Moi ambeta yaling inde di lino mangkambahomingkea' anna tapakeangka' liu. Dahi londo puha nei' Ambena sungnga'ta. Ponna ke nakambahoingkea', ya' la tuhu'-tuhu'angngingke anna malai tatahimbo katuhoang ang lambi' sapano-panona.
58012010	Tobaha'ta done inde di lino nakambahoingkea' yaling di sangngaka-sangngaka pahiama supu, situhu' aka ang nasa'ding mahasa. Ampo' Puang Alataala nei' nakambahoingkea' situhu' ang nainsang ang la handang mahasa pano di kalaeta, anna malaingkea' mendahi masero sinnoa Kalaena.
58012011	Ponna ke lella'i nakambahoingkea' anna tasa'dingngi pebambana, ya' daliuingkea' masannang anna mapi'di' inahanta. Ampo' ke masae-saeng, ya' ungkeboaming kamarohoang anna kamasahkeang yaling di katuhoanta aka' puha taolai.
58012012	Dahi, dakoa' la malamma. Ampo' diare' pamatohoi kapampetahpa'ammu.
58012013	Anna pamarohoi lalang ang la ungngolai untuhu'i Puang Yesus anna malai solamu ang bata-batake' inahanna dai la manaho, ampo' la tuhtuang matoho kapampetahpa'anna.
58012014	Yaling di katuhoammua' pengkabela-belaii sikapiai ingkänna tau. Anna poinahai tuho masero, aka' dai tau mala ungngita Puang Alataala ke dai tau masero.
58012015	Dakaii andana ahai di alla'-alla'mua' ang umpengkebo'i mana' pa'kalemunna Puang Alataala. Daumpabeii la aha di alla'-alla'mu tau ang umpaaha kasibehtaang ang la untehte mai'di solamu pano di dosa. Aka' tau ang noa sinnoa lohpo kehasung sinnoanna lelating ang si unsohe ingkänna ang mangnganti.
58012016	Dakaii andana ahai di alla'-alla'mu ang samangkamahoinna hapanganna ungngindä'-indä' pa'bannetauang. Dakaii andana ahai ang mengkero tahuhu sinnoa ta Esau, aka' dai umpakeangka' behena Puang Alataala. Yato mana'na ang la dimana'ing aka' änä' ulua, nasapi' supu mesa piring andeang!
58012017	Puhai yatoo, pemalake' untahimbo yato mana' di hao mai di ambena, ampo' danne' mala aka' moinnakato anna napalaui napa'sule-sulei sitonda dumuseng, ampo' tontong dang aha lalang ang la naola umpapia sumule yato aka ang puha nababe.
58012018	Dakoa' dio aha umpellambi'i mesa tanete mentolinona ang mala dianti sinnoa ang napellambi'i to Israel dolu, dianto Tanete Sinai ang naonge sika ungngita api ma'nala-nala, kamalillingang anna pepahi käyyäng.
58012019	Tahpana sika unghingngi oninna terompe' anna kamaha ang sinnoa kundäng, ya' napalaung anna malai dang sika napa'tula'i bou,
58012020	aka' dai sika nabela umbulle yato pahenta ang nasanga matingngi ang naoatee, "Menna-menna ang untuli inde tanete, noa hupatau, noa patuhoang, la disaleba'i batu lambi' mate."
58012021	Yato ang sika mangngoloi napakahea'i si'da-si'da. Moi Nabi Musa ma'tula' naoatee, "Sikalalla'ä' mahea'."
58012022	Ampo' dioa' solasohong, umpellambi'imokoa' Tanete Sion, dianto Bohto Mahoa' Yerusalem yaho di suruka, ang naonge tohho Puang Alataala ang tuho, anna ang naonge ma'himpung masannang ma'sa'bu-sa'bu malaeka'na.
58012023	Sulemokoa' umpellambi'i pa'himpunganna ingkänna änä'na Puang Alataala ang tiuki' sanganna yaho di suruka, dianto ang la sihatang ullambi' mana' sinnoa ang nalambi' änä' ulua. Dinoa mentingngayomokoa' pano di Puang Alataala ang la mampahehsa pembabena ingkänna tau. Anna ungngoloimokoa' sungnga'na to disulängngi ang puha dipamaroho di olona Puang Alataala.
58012024	Dinoa mentingngayomokoa' pano di Puang Yesus, To dialla', ang umpamatoto'ing pa'dandiang bakahunna Puang Alataala pano di hupatau. Anna ungngoloimokoa' hahana Puang Yesus ang londo puha andana hahana ta Habel dolu aka' napalaune' Puang Yesus ke la malai dosanta diampungngi, dai la dibala'.
58012025	Dianto anna pahallukoa' madaka anna umpehingngii manahpai Puang Alataala ang mampa'karaikoa' dinoa. Aka' ponna yato to Israel dolu ditahungkung ke dai umpehingngii Nabi Musa dinne di lino, ya' la matingngi puhane' tahungkuntaa' ke daingkea' umpehingngii Puang Alataala ang mampa'karaiingkea' yaho mai di suruka.
58012026	Naonge anna ma'karai Puang Alataala yaho mai di Tanete Sinai, padanta' lino napobua' kamahanna. Ampo' dinoa ma'dandi naoatee, "Tadia supu lino ang la kudanta', ampo' suruka tuke' nei'."
58012027	Bahtuanna indee: ingkänna ang napapia la padanta' lambi' pa'da. Pihsananna yato ang la lambi' sapano-panona ang dai mala padanta' dianto supu ang la tontong.
58012028	Dahi solasohong, aka' la mangngalatahaingkea' yaling di Kapahentaanna Puang Alataala ang dai mala padanta', ya' pahalluingkea' ma'kuhhu'sumanga' anna menomba dai' di Puang Alataala sitonda mahea' aka' dianto ang la mampamatande,
58012029	aka' inde Puang Alataala ang tapenombai sinnoa api ang mangngämpu'i.
58013001	Patontongngia' sikalemu-lemui mesa anna mesa ang sihatang pano di to pentindo'na Puang Yesus Kristus.
58013002	Daummali'-mali'angngi umpotosule tau ang dake' unsiinsangnging. Aka' aha ang mampanoa, aka' si ungkalemui tau, ampo' setonganna tadia tau ang napotosule ampo' malaeka'etee'!
58013003	Daungkalimpängngi solamu ang yaling di tahungkung, ampo' pihki'i sihapang ditahungkung toukoa' dio sibaha-baha. Kalemuii tau ang didahha aka' kapampetahpa'anna, anna pihki'i sihapang didahha toukoa' dio.
58013004	Pakeangka'koa' kasialaang anna dauntehkaii. Aka' ingkänna ang ungngindä'-indä' pa'bannetauang, bahtu' samangkamahoinna la natahungkung Puang Alataala.
58013005	Pakahaoi kamailuang di doi', ampo' diare' masannangkoa' yaling yato di ingkänna aka-akammu ang inang ahang. Aka' ma'kara Puang Alataala naoatee, "Dakoa' la kupellei, dakoa' la kupabei kalala'."
58013006	Dahi malaingkea' bahani lambi' ma'tula' taoatee, "Puang Alataalantoo ang mangkalemuiä', dahi dä' la mahea' pano di tau. Aka' aka ang la mala nababe hupatau pano di kalaeku?"
58013007	Daungkalimpängngi to pambahanammu ang mampainsangngikoa' Bahtakara Dehata dolu. Padiinahammui umba noa pengkerona naonge tuhoi anna di tempona la mate, anna tindo'i yato kapampetahpa'annaii.
58013008	Puang Yesus Kristus daine' mokarende-rende, ampo' tontong lolo mengkalao dolu, moi dinoa, lambi' sapano-panona.
58013009	Dauntuhu'i pepakuhu ang umpasähsä' lalang tau di hao mai di lalang tahpa'. Aka' kamatohoang inaha tatahimbo yaling di mana' pa'kalemunna Puang Alataala, tadia yaling untuhu'i atohang pano di andeang. Aka' atohang ang noa dai aha kunanna pano di tau ang mantuhu'i.
58013010	Ampo' kita'-kita' aha mesa pantunuang penombaang, ang mala taongei mangngala taha, ang daine' mala naonge mande moi imang ang sule yaling mai di Bansuli Masero.
58013011	Situhu' peada'ang Yahudi, yato handang pongkahana imang si umbaha hahana patuhoang tama yato di Tambing Handang Masero ang la mendahi popenombaang aka' dosa. Ampo' yatone' bahkena patuhoang ditunu nei' tama di aneanna pebansuliang.
58013012	Noa tunne' Puang Yesus mate di aneanna Bohto Mahoa' Yerusalem anna malai umpamasero tau di hao mai di dosa yaling yato di haha Kalaena.
58013013	Dahi, solasohong, sinnoa Puang Yesus umpellei bohto anna dipakauho-uhoi, pahallu toingkea' kita' umpellei pepakuhu senga' anna untindo'ingkea' supu Puang Yesus, moinnakato anna napakauho-uhoingkea' tau.
58013014	Aka' yaling inde di lino dai aha bohtota ang la tontong. Ampo' bohtota yahoete' di suruka ang la talambi' dako'.
58013015	Ungngolai Puang Yesus ang ma'kadialla', la tapatontong menomba dai' di Puang Alataala. Yato penombaanta dianto tula'ta umpudi Puang Alataala ang la umpamatande sanganna.
58013016	Daia' la taboli membabe mapia anna umbea aka siamo pano di tau ang kalala', aka' dianto ang umpamasannang Puang Alataala sinnoa penombaang.
58013017	Tuhu'i to pambahanammu anna umpembabeing pahentana, aka' sika undakai bätäng sungnga'mu anna pahallu sika unghahpo' yato pandakainna dai' di Puang Alataala. Dahi tuhu'i anna malai sika masannang mengkähäng. Aka' ke umpamapi'di'i inahannaii, ya' dakoa' la ullambi' behe.
58013018	Kipalau la tontong unsambayangngiang. Aka' kiinsang kioatee bahahsi inahangki' aka' yaling di ingkänna siamo pemala loloang la tuho maroho.
58013019	Kupalau si'da-si'da la unsambayangngiä' anna malaä' baha' sumule mating.
58013020	-
58013021	Anna kusambayangngikoa' anna malai Puang Alataala umbeakoa' ingkänna ang mapia lambi' malakoa' umpasundung pangngelo'na. Dianto ang umpatuho sumule Puang Yesus di hoi' mai di alla'na to mate, naonge anna titolloi hahana umpamatoto' pa'dandianna ang tontong sapano-panona. Inde Puang Yesus mangkambi'ingkea' aka' sihapangngingkea' dombana. Ke la malai Puang Alataala la mengkähäng yaling di katuhoanta umpaaha yato ang napomasannang, ungngolai Puang Yesus Kristus, ang la dipamatande lambi' sapano-panona. Aming.
58013022	Oa' solasohong, kuhannuang la sa'bara'koa' umpehingngii inde pepakahanga ang kuuki' mating, aka' kapo'de' supu inde suha'ku.
58013023	Anna malaia' ungnginsang, solasohonta ta Timotius lahpa'mi pole' di hao mai di tahungkung. Ponna ke baha' sulei dinne, ya' la naposolaiä' mating.
58013024	Palambi'ingkang salama'ki' pano di ingkänna to pambahanammu sibaha ingkänna petauanna Puang Alataala diting. Salama' toi are' di hao mai di to Italia ang mampetahpa'.
58013025	Puang Alataalarang ang la mambehekoa' para-para.
59001001	Pano di ingkämmua' peänä'anna yato ang sampulo derua änä'na Israel, ang tisembu' pano di bohto senga'. Hao mai di Yakobus, sabua'na Puang Alataala anna Puang Yesus Kristus, Dehatanta. Salama'kua' mating.
59001002	Ingkämmua' solasohongku, ke nalambi'koa' ma'kahupa-hupa pesändä', pasihapangngi mesa kakehongko'ang käyyäng,
59001003	aka' ungnginsammia' ungngoatee yatoo mendahi pesändä' pano di kapampetahpa'ammua' anna malai umpakende' kamatohoang inaha yaling di kalaemua'.
59001004	Pamatoto' loloi yato kamatohoang inaha yaling di kalaemu lambi' keboa mapia, anna malai umpasundung anna umpamatoto' kapampetahpa'ammua' lambi' dang aha la ungkakuhangngia'.
59001005	Ponna aha tau yaling di alla'-alla'mua' ang dai nainsang aka ang la nababe ungngoloi pesändä', ya' la umpalau kakeaka'ang dai' di olona Puang Alataala, ang si mebea sibaha kamarota'ang sitonda unnä' inahanna, anna nabeai yato ang napalau.
59001006	Ampo' mampetahpa' liu menge napalau, dai la bata-bata inahanna, aka' tau ang bata-bata inahanna sihapanne' bombang ang nabuhhu' lusau lutama pepahi.
59001007	-
59001008	Aka' yato tau ang ma'derua inaha anna dai tontong pembabena dai la napemitai la untahimbo aka-aka yaho mai di Dehata.
59001009	Ingkämmua', solasohongku ang memase-mase, sipäto'koa' la masannang lolo aka' napaohko'mokoa' Puang Alataala yaho di ongeang matande.
59001010	-
59001011	Anna dioa' dio to makaka, la kahsi tumokoa'. Noakoa' dio bunga-bunga la malahso tomande', aka' ponna mapana'mi allo, la ullahso lohpo lambi' dondongngi bunganna, ya' pa'da tubunne' kamalekeanna. Noa tuntone' pano di to makaka lella'ke' umpakende' katomakakaanna, pihsananna pa'da asang tomande'. Dahi pano di dioa' to makaka, la kahsimokoa' aka' dipamahempo'mingkoa' inahammu.
59001012	Kahsine' tau ang matoho ungngoloi pesändä', aka' ke patalong yaling yato di pesändä', ya' la untahimbong tanda kapataloang, dianto katuhoang ang lambi' sapano-panona, ang puha nadandi Puang Alataala pano di tau ang mangkalemui.
59001013	Ke ahai tau nahoa pesändä' dai mala la naoatee, "Nasändä'iä' Puang Alataala." Aka' Puang Alataala dai mala nasändä'i kakarakeang, anna datoi aha la sule yaho mai pesändä' pano di hupatau.
59001014	Ampo' simesa-mesa tau nasändä'i toboe' pampemalanna ang karake ang manse'de' umbabe kakarakeang.
59001015	Ya' ponna patalong yato pampemalanna ang karake, ungkeboaming dosa. Pihsananna tuhtuang matamang yato dosa ungkeboaming kamateang.
59001016	Ingkämmua' solasohongku ang kukalemui, daungngakuia' nabulitu' pihki' ang naoatee: yato pesändä' yaho mai di Puang Alataala.
59001017	Aka' ingkänna pebea ang mapia anna sundung sule yaho mai di Puang Alataala ang umpaaha kamabayaang yaho di langi'. Dianto ang tontong lolo, dai noa kalihayo ang tirende leleng.
59001018	Aka' pa'elo'na lambi' naängkä'ingkea' mendahi änä'-änä'na ungngolai yato bahtakara katahpa'ang, lambi' malaingkea' mendahi tau ang handang napakäyyäng yaling di alla'-alla'na pampadahinna.
59001019	Ingkämmua' solasohongku ang kukalemui, pengkakalehai manahpaia' ungngoate pano di simesa-mesa tau pahallu si'da-si'da tau bansa' ma'pehingngi, la undakai tula'na anna datoi la maromi' keaha'.
59001020	Aka' yato tau ang si keaha', ya' dai si maroho pembabena situhu' pa'elo'na Puang Alataala.
59001021	Dianto anna pahallui ditibe ingkänna kakarakeang, yato ang mai'di liu yaling di kalaeta. Anna tatahimboi sibaha inaha malunä' Bahtakara Dehata ang napatitanang yaling di inahanta, aka' dianto ang ma'kuasa umpasalama'ingkea'.
59001022	Anna pahallukoa' bansa' umpembabeing aka ang tiuki' yaling di Suha' Masero, dai bansa' supu ma'pehingngi. Aka' ke bansa'koa' supu ma'pehingngi, umpasalanduangkoa' kalaemu.
59001023	Pano di tau ang bansa' supu umpehingngii Bahtakara Dehata ampo' dai napembabeing, dipasihapang tau ang ungkalimpängngi lindona puhanna modahammeng.
59001024	Puhai umpahandang kalaena, le'ba'mi. Ya' nakalimpängngi siarang umba noa hupanna.
59001025	Ampo' menna-menna bansa' umpellaya'i manahpa atohang ang setonganna, bahtu' ang dioatee Kaheba Mapia, anna dai nakalimpängngi yato ang puha napehingngii ampo' napembabe loloing, ya' la nabehe Puang Alataala yaling di ingkänna pembabena. Atohang yatoo dai aha kakuhanganna anna ma'kuasa ullahpa' hupatau yaling mai di kakuasaanna dosa.
59001026	Ponna aha tau unsangai kalaena mesa tau ang tuhu'-tuhu'ang yaling di peada'ang, ampo' dai undakai tula'na, tau yatoo umpasalanduang kalaena, aka' labu' yato lupunna tama di kapeada'ang.
59001027	Ponna ke ungkalemuiingke änä' biung sibaha balu bahine yaling di kamasuhsaanna, anna undakaiingkea' kalaeta andana nakärähko'ingkea' lino, dianto kapeada'ang ang masero anna dai aha kakuhanganna di hao di olona Puang Alataala Ambeta.
59002001	Ingkämmua' solasohongku, aka' to mampetahpa'koa' dai' di Puang Yesus Kristus Dehatanta ang matande, daa unse'la-se'laang tau yaling di inahammu.
59002002	Ponna ke ahai sule tau mentama di pa'himpungammua' mesinsing bulahang anna meporeha mapia, mane sule toine' mesa to pemase-mase meporeha tahuhu,
59002003	anna umpa'käyyängngii yato ang meporeha mapia lambi' ungngoaingnga'tee, "Ohko'ingke done inde di ongeang mapia," ampo' ungngoainne'te yato to pemase-mase, "Ke'de'o di hipe done," bahtu' ungngoaintee, "Ohko'o di hoi' inde di pengngindä'angku,"
59002004	daraka umpasisenga'mi yaling di inahammu anna daraka umpadahimokoa' kalaemu to pambohtu kaha-kaha ang ma'pihki' karake?
59002005	Pehingngiia', ingkämmua' solasohongku ang kukalemui! To pemase-mase yaling inde di lino napilleine' Puang Alataala mendahi to makaka yaling di kapampetahpa'ang, anna dianto sihatang ungngala taha yaling di Kapahentaanna Puang Alataala yato ang puha nadandiing pano di tau ang mangkalemui.
59002006	Ampo' dioa' dio ungngita-ita naungkoa' dio to pemase-mase. Anna setonganna yatore' to makaka umpakauho-uhokoa' anna nahendengkoa' pano di olona to pambohtu kaha-kaha.
59002007	Anna daraka tau yatoo ang untula' tahuhu sanga ang handang matande, ang umpolalammia' mendahi petauanna?
59002008	Ampo' ponnatoo ke untuhu'i si'da-si'dakoa' pungngu' tannunna yato atohanna Tomarayanta, noa ang tiuki' yaling di Suha' Maserona naoatee, "Kalemuikoa' parammu hupatau noa ungkalemui kalaemu," ya' membabe mapiamokoa'too.
59002009	Ampo' monna ke unse'la-se'laang lolokoa' tau situhu' ang landa' ungngita pano, ya' umbabekoa' dosa, anna donentoo naongei tandaang dioatee untehkaikoa' atohang.
59002010	Menna-menna untuhu'i asang atohang ampo' ahake' mesa dai natuhu'i, diangka'ke'ne' untehkai ingkänna atohang.
59002011	Aka' Kalaena mangngoatee, "Daa ungngindä'-indä' pa'bannetauang," Dia sia tunne' mangngoatee, "Daa umpapateangnga'." Dahi ke dakoa' ungngindä'-indä' pa'bannetauang ampo' papateangkoa' nei', ya' tontong siamokoa'te' disanga untehkai atohang.
59002012	Dahi la umpapiaa' tula'mu sibaha pembabemu aka' la napahehsakoa' Puang Yesus situhu' atohanna ang ma'kuasa ullahpa' hupatau.
59002013	Aka' yaling umpahehsa lino Puang Alataala, dai la ungkalemui tau ang dai pa'kalemu. Ampo' tau ang pa'kalemu la napa'daiinne' yato tahungkung pano di kalaena.
59002014	O ingkämmua' solasohongku, akang kunanna ke ahai tau mangngoatee, "Kodi' mesa to mampetahpa'," ampo' dai aha tandaang pembabe mapia nababe? Malaraka napasalama' kapampetahpa'ang ang noa?
59002015	Ponna hapang aha mesa solata, muaneraka bahtu' bahineraka, ang dai aha porehana anna dai aha andeanna,
59002016	akang kunanna ke ahakoa' ma'kara ungngoaintee, "Paela'i! Pekaya' makambangngo anna pebohoii," ampo' dai aha umbea yato ang napahallu pano di kalaena?
59002017	Noa tuntone' tanda di kapampetahpa'ang: ke dai dipasitonda pembabe mapia, ya' setonganna yato kapampetahpa'ang dai aha kunanna.
59002018	Ponna aha toe' tau mangngoatee, "Aha tau ang supung unghannuang kapampetahpa'ang anna ahake' tau senga' ang supung unghannuang pembabe mapia." Ya' la kutimba'i kuoatee, "Sändä' paitaikä' kapampetahpa'ammu dai sitonda pembabe, anna la kupaitaio dio kapampetahpa'angku sitonda pembabeku ang mampatandaang."
59002019	Umpetahpa'a' ungngoatee supung mesa Puang Alataala, i? Mapia toe' yatoo! Ampo' ingkänna setang napetahpa' toete' noa yatoo, anna sika lalla'i mahea'.
59002020	Oa' to maho, mangki'dakakoa'to la dipaitai dioate kapampetahpa'ang ang dai sitonda pembabe dai aha kunanna?
59002021	Daraka Abraham ang taponene nasangai Puang Alataala to maroho aka' pembabena tempona anna umpenombaing Ishak änä'na yaho di pantunuang penombaang?
59002022	Dahi maleso diita ahana inang pahallu dipasitonda kapampetahpa'ang anna pembabe. Anna yaling di pembabe naongei sundung kapampetahpa'ang.
59002023	Ya' sundummitoo yato aka ang puha tiuki' yaling di Bahtakara Dehata naoatee, "Abraham nasangai Puang Alataala 'to maroho' aka' mampetahpa'." Dianto suhunna anna disangaii Abraham 'to napakamaya Puang Alataala.'
59002024	Dahi malesongnga' ungnginsang ungngoatee hupatau disangai 'to maroho' aka' pembabena, tadia aka' kapampetahpa'anna supu.
59002025	Noa sia tuntone' ta Rahab, dolunna mesa bahine pahsundala', ampo' nasangai toe' to maroho Puang Alataala aka' undului yato ang nasuo ta Yosua anna nabahai tama di dasanna, mane napaitaii lalang senga' ungngalai kalaena.
59002026	Aka' ponna bätäng punti supu, dai aha sungnga', ya' mateetee'; noa sia tuntone' kapampetahpa'ang ke dai sitonda pembabe, ya' mateetee', bahtu' dai kekuna.
59003001	Ingkämmua' solasohongku, daa mai'dii di alla'mua' pemala mendahi tuangkuhu, aka' ungnginsammia' ungngoatee kami' ang mampakuhu la masuhsa puha durungangki' di hao di olona pampahehsaanna Puang Alataala ke dako'i!
59003002	Aka' mai'di kaha-kaha taongei umbabe kasalaang. Ampo' menna-menna nabela lolo undakai lilana andana satula'-tula'nai, tau yatoo sundung kamapiaanna, aka' la nabelang ungkuasai kalaena.
59003003	Hapanganna mesa ngangnga', moinnakato saohko', ke tapatamai di suana arahang mala umpahe' yato arahang, lambi' mala takuasai asang kalaena.
59003004	Taala pohapangang toe' mesa kahpala', moi umba noa käyyänna ke nasaui pepahi käyyäng mala nakoling pebosena, moinnakato saohko', situhu' pa'elo'na tau ang mampalao.
59003005	Noa tuntone' lila, mesa pangkahka' saohko' yaling di kalaeta, ampo' mala umpakende' kaha-kaha käyyäng. Taita toe' pano di api, moinnakato anna saohko'i ampo' mala toe' ungngämpu'i pangngala' malohäng.
59003006	Lilana tau sihapang api, pembanuaanna kakarakeang ma'ongeang yaling di kalaeta anna paleleang pano di ingkänna aka ang aha yaling di kalaeta. Lila ma'nala-nala lolo noa api la ungngämpu'i lalang katuhoanta napapuhpu pengkähänganna setang.
59003007	Ingkänna olo'-olo' mahaila ang uhpa' bihti'na, sedansiang, olo'-olo' meme' sibaha olo'-olo' yaling di le'bo' mala dipakanähäng anna ahang napakanähäng hupatau.
59003008	Ampo' lila nei', dake' aha mesa tau la ungkuasaii lambi' mala napakanähäng. Lila punno kakarakeang, dai mala dipahe' anna mepatei noa ile balu pekeki'na.
59003009	Lila tapake umpudi Dehata ang tapoambe, anna dia siang tapake untändo paranta hupatau ang natampa Puang Alataala sinnoa hupanna.
59003010	Yaling mai di sua naongei lemba' pa'kuhhu'sumanga'ang anna petändo. Ingkämmua' solasohongku, dai sihatang tapake lilata tapanoa.
59003011	Aka' la aharakae' mesa timbu naongei uhai mapia anna la dia siang naongei uhai karake?
59003012	Ingkämmua' solasohongku, noa tunne' aharakae' poang ara la ungkeboaing boa zaitun, bahtu'raka poang angkoro' la ungkeboaing boa ara? Ya' datoete' la aha timbu uhai karake la umpasohong uhai mapia.
59003013	Ke ahakoa' to keaka' anna to manähäng, pahallu umpatandaang kakeaka'aammu anna kamanähängammu yaling di katuhoammua' ungngolai kero mapia anna kamahempo'ang inaha ang lemba' di hao mai di kakeaka'ang.
59003014	Ampo' ke ahai yaling di kalaemua' inaha pa'kasueheang sitonda ma'sihiate anna umpihki' supu kalaena, ya' daa umbaha kahsiia' yatoo anna ungngangka' kakeaka'ang aka' setonganna yato ang umbabea' dai situhu' katahpa'ang.
59003015	Aka' yato ang unsanga kakeaka'ang dai sule yaho mai di Puang Alataala ampo' yaling mai di lino, di hao mai di nahsunna hupatau anna di hao mai di setang.
59003016	Aka' umba naongei aha inaha pa'kasueheang anna umpihki' supu kalaena, di hao tunto nei' naonge kende' kasiba'diang anna ingkänna pembabe karake.
59003017	Aka' kakeaka'ang ang sule yaho mai di Puang Alataala umpakende' inaha bahahsi, dai ungkärä'i kasiba'diang, marota' pano di solana, tuhu'-tuhu'ang, si ma'kalemu lolo, anna membabe mapia. Dai mampille-pillei anna umba noa yaling di inahanna, noanto napasohong.
59003018	Anna pano di tau ang ungkärä'i kasikapiaiang, la ungngambo' banne kasikapiaiang anna la ungkeboaing kamarohoang.
59004001	Umba nakasulei kasiba'diang anna kasikallaang yaling di alla'-alla'mua'? Daraka yatoo sule yaling mai di inaha manahsummua' ang sitolla' yaling di kalaemu?
59004002	Mailukoa' pano di aka-aka ampo' dai mala ullambi', ya' umpolalammia' papateang. Anna ma'sihiatekoa' ampo' dasiang aha ullambi' pampemalammua', diang nasuhung umpolalang siteläng-teläng anna sikalla-kalla. Ampo' nasuhung anna dakoa' mala ullolongang aka-aka, aka' dakoa' aha si malau dai' di Puang Alataala yaling di sambayang.
59004003	Bahtu' malau siamokoa' ampo' dai mapia lalang inahammu lambi' dasiangnga' aha ullolongang, aka' yato palaummua' pemalakoa' supu umpakekuna situhu' pampemalammu.
59004004	Oa' ingkämmu tau ang dai mesa inahammu dai' di Puang Alataala, darakaa' dio ungnginsang ungngoatee tau ang untuhu'i lino sipa'bali Puang Alataala? Dahi menna-menna untuhu'i lino sipa'baline' Puang Alataala.
59004005	Pahallua' ungnginsang ungngoatee ahaete' suhunna anna diuki'i bahtakara masero naoatee, "Yato inaha ang yaling di kalaeta, ang napatamaingkea' Puang Alataala, mai'di pampemalanna ang matoho si'da-si'da."
59004006	Ampo' mana' pa'kalemunna ang nabeaingkea' matoho puhane' andana yato pampemalantaa'. Dianto anna naoantee, "Puang Alataala umpa'bali to malängkä' inaha, ampo' umbehene' to mahempo' inaha."
59004007	Dahi malimuntu'koa' di hao di olona Puang Alataala. Balii Pongkahana setang anna la le'ba' nakahaoikoa'.
59004008	Pengkarungku'koa' pano di Puang Alataala anna narungku'i toukoa' nei'. Oa' ingkämmu to madosa, bahahsiia' teyyemu, anna dioa' ingkämmu ang ma'derua inaha, pamaseroii inahammu.
59004009	Sohsokoa' babemu anna dusengkoa' anna manahoi inahammu. Daa ungkahsia' anna metaha, ampo' la dumusengkoa' anna manaho inaha.
59004010	Pamahempo'ia' inahammu di hao di olona Dehata anna la napakeangka'koa'.
59004011	Oa' ingkämmu solasohongku, daa ungkekara-kara bu'bu' pano di solamu! Aka' menna-menna untula'-tula' karake solana anna unghohto' tomande' solana, tau yatoo umpasala atohang. Ponna umpasalakoa' atohang, tadiakoa' tau ang untuhu' pahenta ampo' tau ang unghohto' karake Bahtakara Dehata.
59004012	Aka' supung Puang Alataala umbabe atohang anna Dia supu To Pampahehsa. Dia tunto ang untokei kakuasaang mepasalama' anna metallangngi. Dahi dioa' dio dakoa' sipäto' la umpahehsa tomande' solamu.
59004013	Pehingngiia' inde tula'ku pano di dioa' ang si mangngoatee, "Allo dinoa bahtu' marondong la panoang yato di bohto mahoa' anna la di haoang sahtaung ma'bulele umpeäng kauntungang."
59004014	Si umpanoaa' yatoo moinnakato dake' ungnginsang yato aka ang la dahi marondong. Pihki'ke'a' umba noa katuhoammu. Aka' inde katuhoammu sihapang sahobo ang tandaang sämpäi' ampo' dai masae anna pa'da tomande'mi.
59004015	Setonganna la si ungngoarea'ne'tee anna mane, "Ponna naelo' i Dehata, ya' malaang tuho, anna la mala tukang ungkähäng ma'hupa-hupa kähängang."
59004016	Ampo' dinoa unsanga-sangarakoa' dio kalaemu aka' kamalängkä'ang inahammu anna moi ke la dara babe noa yatoo karake.
59004017	Dahi pano di tau ang ungnginsang pembabe mapia ampo' dai naaku napembabeing, tau yatoo madosa.
59005001	O ingkämmua' to makaka, pehingngiia': dusengkoa' anna sikakillakoa' aka' la nalambi'koa' kamadahhaang.
59005002	Aka' ingkänna kullemua' bosi tomande' anna porehamu kebu'bi'mi.
59005003	Bulahang anna pera'mu naandeng tähkä'. Anna yato tähkä'na la umpatandaang kakarakeammu, dianto kadindingbosiammu. Aka' puhamokoa' untombong tomande' kulle yaling inde di tempo diongei ungngempei kapuhaanna lino, dianto anna la naämpu'ikoa' sinnoa api.
59005004	Sika koha napekäyyängngi yato ingkänna tau ang umpopengkähäng umpupuingkoa' ihsi bela'mu dai aha unsahoi. Nahingnging Puang Alataala Dehata ang handang ma'kuasa yato pekohanaii.
59005005	Puhamokoa' dio unsa'ding katuhoang masannang anna dangnga' aha aka ungkalala'i yaling inde di lino. Sihapangkoa' patuhoang ang dipelompoi aka' la ditunu.
59005006	Puhamokoa' untahungkung anna umpatei tau ang dai aha kasalaanna, datomande'koa' nabali.
59005007	Ingkämmua' solasohongku, inang la nalambi'koa' kamadahhaang. Dahi dianto anna la sa'bara'mokoa' ungngempei kasuleanna sumule Dehatanta Puang Yesus sinnoa mesa to pangnguma sa'bara' ungngempei boa pengkähänna la kende' mapia. Aka' nasa'bara'ang ungngempei tempona uhangngallo ke la mangngambo'i anna tempona uhangngallo ke la mantanammi.
59005008	Pamatoho toia'ne' inahammu punnokoa' kasa'bara'ang, aka' marungku'mi kasuleanna Dehatanta.
59005009	Ingkämmua' solasohongku daumpomämmäng pano di solamu andana ditahungkungkoa'. Aka' setonganna dang masae anna suleng To Pambohtu kaha-kaha.
59005010	Ingkämmua' solasohongku ala pohapangangngia' kasa'bara'anna ingkänna nabi yaling di kamadahhaanna umpalambi' Bahtakara Dehata.
59005011	Setonganna taangka' kahsine' tau ang tähäng yaling di kamadahhaang. Unghingngi tungnga' yato kasa'bara'anna Ayub, anna ungnginsang toia' umba napanoa nabehe Dehata katämpä'anna. Aka' Dehata ang marota' anna sundung pa'kalemu.
59005012	Ang handang poko', ingkämmua' solasohongku, daumpopindaa', sinnoanna umpopindai suruka, lino bahtu' senga'nake'. Ampo' diare', ponna inang io, ya' oaia'te, "Io." Ke dai, ya' oaia'te, "Dai," andana nalambi'koa' tahungkunna Puang Alataala.
59005013	Ke ahai tau yaling di alla'-alla'mua' nalambi' kamadahhaang, mapia ke ma'sambayangngi. Ke ahai tau ullambi' kamasannangang, mapia ke umpenanii penaniang pampudiang.
59005014	Ponna aha ang makorong yaling di alla'-alla'mua' pahallu la untambai pebulle ada' yaling di jumaa' anna malai sika napa'sambayangnging anna nasuhsu'i minnä' peuhu' yaling di sanganna Dehata.
59005015	Aka' ponna dipenumpui ma'sambayang anna sule yaling mai di kapampetahpa'ang, umpabono' yato to makorong, anna Dehata la umpamakahsingngi sumule. Noa tunne' ke ahai umbabe dosa la naampungngiing.
59005016	Dahi la sipangngakuikoa' anna sipa'sambayangngingkoa' anna malakoa' napabono' Puang Alataala. Sambayanna mesa tau ang maroho di hao di olona Puang Alataala käyyäng kuasanna.
59005017	Elia mesa hupatau biasa sinnoa siamingkea', ampo' ma'sambayang sibaha sangkalebu inahanna anna malai dai kene'. Lambi' dasi'dai aha kene' yaling di tallu setangnga taung.
59005018	Pihsananna ma'sambayang bumi umpalau kene', ya' tuhung si'da bumi kene' lambi' keboa pinamula.
59005019	Ingkämmua' solasohongku, ke ahai solamua' ang sähsä' lalang di hao mai di katahpa'ang anna ahakoa' mesa mamposola sumule pano di olona Puang Alataala,
59005020	pengnginsangngiia' ungngoatee menna-menna ang umpasumule to madosa di hao mai di lalang kabulingang, ya' umpasalama' sungnga'na yato to madosa, anna mai'di dosa ang la diampungngi.
60001001	Pano di ingkänna tau ang napillei Puang Alataala, ang tisembu' pano di Poropensi Pontus, Galatia, Kapadokia, Asia anna Bitinia, ang tohho sihapang to sule di alla'-alla'na tau ang dake' ungnginsang Puang Alataala. Hao mai di Petrus, rasulna Puang Yesus Kristus.
60001002	Situhu' pahtuyunna Puang Alataala mengkalao dolu lambi' napilleikoa', anna napatanikoa' mendahi petauanna ungngolai pengkähänganna Inaha Masero, lambi' untuhu'imokoa' Puang Yesus Kristus anna napamaseromokoa' yaling di hahana. Ke la malai tuhtuangkoa' untahimbo behe anna kamasahkeang yaho mai di Puang Alataala.
60001003	Tapudii Puang Alataala, Ambena Dehatanta Puang Yesus Kristus! Aka' pa'kalemunna ang käyyäng lambi' puhamingkea' nabea katuhoang bakahu. Inde katuhoang bakahu tatahimbo ungngolai katuhoanna sumule Puang Yesus di hoi' mai di kamateang. Dianto anna matoto'mi panghannuanta.
60001004	Tahannuang la untahimboingkea' dako' yato mana' ang puha napatoka lohpo'ingkea' Puang Alataala pano di ingkänna änä'-änä'na. Yato mana' nabe'beiingkoa' yaho di suruka dai mala la karake anna bosi bahtu' pa'da.
60001005	Anna la nadakaikoa' Puang Alataala ungngolai kakuasaanna ang käyyäng lambi' la napasalama'koa' di allo katämpä'anna aka' mampetahpa'koa' dai'.
60001006	Dianto anna kahsikoa' solasohong. Moinnakato anna mapi'di' inahakoa' dinoa aka' mai'di kamadahhaang ang manghoakoa', ampo' la umpamahasa inahammu aka' inde kamadahhaang sämpäi' supu.
60001007	Nasuhung anna ahai inde kamadahhaang dianto anna malai umpatandaang kamatoto'anna kapampetahpa'ammua'. Sinnoa bulahang, si disändä'i ditunu tama di api anna malai diinsang dioatee bulahang si'daraka, daraka. Ampo' kapampetahpa'ammua' masuli' puhaete' nei' andana bulahang, aka' inde bulahang daine' la lambi' sapano-panona. Dahi, sinnoa bulahang ang disändä'i ungngolai api, ya' noa tuntone' kapampetahpa'ammu disändä'i ungngolai kamadahhaang. Dahi ponna ke maleso liung dioatee mampetahpa' si'damokoa', la napudikoa' Puang Yesus Kristus sibaha napakeangka'koa' anna napamatandekoa' ke sumuleng tama inde di lino.
60001008	Inde Puang Yesus Kristus, moinnakato anna dake' aha ungngitaa' dolu, ampo' ungkalemuia'. Noa tunne' moinnakato anna dake' aha ungngita dinoa, ampo' mampetahpa'koa' pano, lambi' yato kakahsiammua' dakalei diinsang ditula' tandana mahasa.
60001009	Pamahasaia' inahammu aka' halimokoa' untahimbo boana kapampetahpa'ammu, dianto kasalama'ang.
60001010	-
60001011	Yato senabiang dolu untula' lohpo' inde kasalama'ang ang halingnga' untahimbo dinoa. Sika naoatee la aha tempona nasalama'koa' Puang Alataala. Inahanna Kristus mengkähäng yaling di inahannaii lambi' sika napainsangngi Puang Alataala didiona kamadahhaang ang la unghoa Kristus, sibaha kamatandeang ang la natahimbo ke puhang yatoo. Ampo' yato senabiang dolu dake' nainsang umba la noa la dahi ingkänna indee. Dianto anna sika umpeängngi lalang anna malai sika nainsang pihhang anna umba noa la dahi yato ingkänna ang puha natula' lohpo'.
60001012	Sika napainsangngi Puang Alataala naoatee yato ang sika natula' lohpo', tadiaete' kalaenaii ang la napahoai, ampo' setonganna diorea'te' ang la nahoa. Dinoa, yato ang natula' lohpo' senabiang dolu, dipamalesoingkoa' mating, aka' aha tau ang mampainsangngikoa' Kaheba Mapia yaling di kamatohoanna Inaha Masero. Noa tunne' moi semalaeka'ang pemala liu sika ungnginsang yato kasalama'ang ang halingnga' untahimbo.
60001013	Dahi, solasohong, inang aha inde panghannuang. Dianto anna kuoaite mating: pakekunaia' pihki'mu, madaka lolokoa' anna hannu liuo pano di behe ang la untahimbo ke sumuleng Puang Yesus Kristus.
60001014	Naangka'koa' Puang Alataala änä'-änä'na, dahi tuhu'ia' atohanna. Daumpemala lolo untuhu'i pampemala kalaemua', sinnoa ang si umbabe dolu naonge yalingkangkoa' di kamalillingang.
60001015	Pahallukoa' masero yaling di ingkänna siamo, aka' inang masero Puang Alataala, anna Dianto ang untambaikoa' mendahi änä'-änä'na.
60001016	Aka' aha tiuki' yaling di Suha' Masero dolu naoatee, "Pahallu toukoa' dio masero, aka' Kodi' maseroä'."
60001017	Oa' solasohong, yalingkoa' inde di lino sihapangkoa' supu to lempäng. Anna ke ma'sambayangkoa' dai' di Puang Alataala, ya' si untambai ungngoatee, "O Ambe." Dianto anna pahallumokoa' tuhu'-tuhu'ang dai' akinna tohhokangkoa' yaling inde di lino. Aka' inde Puang Alataala ang umpoambe, dianto to Pambohtu ang umbohtu kaha-kahanna ingkänna tau situhu' pembabenaii, dai mampasise'la-se'la.
60001018	Tuhu'-tuhu'ammokoa' dai' di Puang Alataala, aka' ungnginsammia' yato ang nabaya' Puang Alataala anna malakoa' beba' di hao mai yato di pengkeromu ang dolu. Yato pengkeromua' ang dolu, ang namana'ingkoa' tobaha'mu, setonganna dai kekuna. Ampo' napabeba'mokoa' Puang Alataala di hao mai, anna yato pebaya'na dai umpake aka-aka ang dai la lambi' sapano-panona, hapanganna bulahang bahtu' pera',
60001019	ampo' yato pebaya'na masuli' puha nei', dianto hahana Kristus. Aka' Puang Yesus Kristus dipasihapang änä' domba ang dai aha bila'na bahtu' kärähko'na, ang dipatei unsulängngikoa'.
60001020	Naonge anna dake' dipadahi inde lino, inde Puang Yesus inang puha napama'tantu Puang Alataala la mendahi to Pesuläng. Anna yaling inde di tempo ang sidungku' allo katämpä', puha tunne' kende' umbaya' dosammu.
60001021	Ungngolai inde Puang Yesus lambi' mampetahpa'koa' dai' di Puang Alataala. Napatuhong sumule Puang Alataala sibaha napamatande, lambi' mampetahpa'koa' anna hannu dai'.
60001022	Dinoa malamokoa' sikalemu-lemui sihapang to sisolasohong yaling di pa'kalemu ang tahpa', aka' puhamokoa' dibasei di hao mai di dosa naonge anna umpetahpa'ia' yato pepaturu ang tahpa'. Dianto anna kupakaenga'koa' kuoatee sikalemuikoa' mesa anna mesa sitonda sangkalebu inaha.
60001023	Aka' puhamokoa' untahimbo katuhoang bakahu ang dai sule di hao mai di tau ang la mate. Ampo' yato katuhoammua' sule yahoete' mai di Puang Alataala ang dai aha matena. Untahimboa' inde katuhoang aka' umpetahpa' Bahtakaranna Puang Alataala ang tuho anna tontong lambi' sapano-panona.
60001024	Sinnoa ang tiuki' yaling di Suha' Masero dolu naoatee, "Katuhoanna hupatau sämpäi' sinnoa lohpo, anna kamalekeanna sämpäi' sinnoa bunga lohpo. Moinnakato la malahso yato lohpo anna la dondong bunganna,
60001025	ampo' Bahtakaranna Dehata la tontonne' lambi' sapano-panona." Yato Bahtakaranna Dehata dianto Kaheba Mapia ang dipainsangngikoa'.
60002001	Dahi, solasohong, pakahaoi ingkänna hupanna kakarakeang sibaha ingkänna kara pa'bulitu' anna kakalasiang. Daumpa'kasuehe anna dauntula'-tula' tahuhu tau senga'.
60002002	Sinnoa mesa änä' malea-leake' unnaha-naha uhai susunna indona, ya' la noa tumokoa'to dio pahallu unnaha-naha uhai susu mendehatanna, ang dai aha hau-haunna, dianto Bahtakaranna Dehata, lambi' mengkalao yato di Bahtakaranna Dehata, la sundung yato katuhoanna sungnga'mu lambi' salama'.
60002003	Dahi patontong loloi unnaha-naha Bahtakaranna Dehata aka' puhangnga' unsändä' anna ungnginsammia' ungngoatee mapia liu Dehata.
60002004	Anna dioa', solasohong, maikoa' lumba Dehata, ang dipasihapang batu ang tuho. Inde batu natibe hupatau aka' sika nasanga dai kekuna. Ampo' napillei anna napakeangka' Puang Alataala mendahi batu esengang matoto' yaling di dasanna.
60002005	Anna mala toukoa' dio napadahi batu ang tuho ang la napake umpake'de' dasang di mendehatanna. Yaling yato di dasang la mendahikoa' imang masero ang la menomba dai' di Puang Alataala yaling di mendehatanna. Anna inde penombaammu la natahimbo Puang Alataala aka' sikentemokoa' Puang Yesus Kristus.
60002006	Yaling di Suha' Masero dolu yato To Pepasalama' ang la sule dipasihapang batu ang napillei Puang Alataala, ang naoatee, "Pehingngii! Puha kupillei mesa batu masuli'. Kupatoko yaho di Tanete Sion mendahi batu esengang yaling di dasangku. Menna-menna ang mampetahpa' pano yato di batu dai la manaho inahanna."
60002007	Yato To Pepasalama' sinnoa mesa batu ang inang masuli' pano di dioa' ang mampetahpa' pano. Ampo' ingkänna tau ang dai mampetahpa' pano inang la ditahungkung, lambi' la sundung yato ang tiuki' yaling di Suha' Masero dolu ang naoatee, "Yato batu natibe to pedasang. Ampo' setonganna yato batu mendahing batu esengang yaling yato di dasang." Anna
60002008	"Yato batu mendahing batu ang naonge sika titero bahtu' batu ang sika napengkanahoi." Sika titero aka' dai naaku umpetahpa' Bahtakaranna Dehata, lambi' ditahungkung situhu' yato pahtuyunna Puang Alataala pano diii.
60002009	Ampo' dioa' solasohong, puhakoa' napillei Puang Alataala. Napadahikoa' imang ang si umbabe pengkähänganna Tomarayanta. Puhamokoa' napatani mendahi petauanna ang masero lambi' naampui tubumokoa' dio. Napanoa anna malakoa' umpainsangngi ingkänna tau didiona pembabena ang ma'kuasa, aka' puhamokoa' natambai yaling mai di kamalillingang, mentama di kamabayaanna.
60002010	Dolu dakangkoa' naampui, ampo' dinoa naampuimokoa'. Dolu dake'a' ungnginsang pa'kalemunna, ampo' dinoa ungnginsammia'.
60002011	Oa' solasohong ang kukalemui, katuhoanta yaling inde di lino sihapangngingkea' to sule, bahtu' tau ang lempäng kale, aka' tohhoingkea' di alla'-alla'na tau ang dake' ungnginsang Dehata. Dianto anna kupakaenga'koa' kuoatee: dauntuhu'i pampemala karakena inahammu, aka' yato pampemala karake umpa'bali katuhoammu di mendehatanna.
60002012	Aha tau ang dai ungnginsang Dehata anna dianto yato ang si mampakauho-uhokoa' anna ang si mantanda'koa' naoatee karake babemu. Dianto anna pahallukoa' madaka yaling di pembabemu anna malai sika naita lolo kamapiaammu. Katämpä'anna la sika naita yato pembabe mapiammu lambi' sika la umpudi Puang Alataala di allo kasuleanna.
60002013	Tuhu'-tuhu'angkoa' pano di ingkänna to ma'pahenta di mentolinona, aka' dianto pa'elo'na Dehata. Tuhu'-tuhu'angkoa' pano di tomaraya, dianto pongkaha ang handang mayahoang di alla'-alla'na hupatau.
60002014	Tuhu'-tuhu'angkoa' pano di tuambahsa', aka' dianto ang napake tomaraya untahungkung to pembabe karake anna umpudi tau ang membabe mapia.
60002015	Aka' dianto indee pa'elo'na Puang Alataala, lambi' mengkalao di pembabe mapiammu damokoa' la natanda' tau ang dai ungnginsang Puang Alataala.
60002016	Setonganna kita'a' to Sahani damingkea' naposabua' dosa. Bahtuanna, beba'mingkea' aka' puhamingkea' nalahpa' Puang Alataala di hao mai di kakuasaanna dosa. Ampo' daa yato kabeba'ammu diang la umpolalang umbabe kakarakeang. Ampo' diare' tuhu'i pa'elo'na Puang Alataala, aka' inang sabua'nakoa'.
60002017	Pakeangka'koa' ingkänna tau, kalemuikoa' solamu to mampetahpa', tuhu'-tuhu'angkoa' dai' di Puang Alataala anna pakeangka'koa' tomaraya.
60002018	Oa' ingkämmu sabua', tuhu'i anna pakeangka'koa' pongkahamu, daa ang mapia supu pengkerona anna marota'. Ampo' moi pongkaha ang makahha' pengkerona pahallua' untuhu'i.
60002019	Ponna ke ahai di alla'-alla'mu ang nadahha pongkahamu, moinnakato anna dai aha kasalaanna, anna ke natähängngi ungngolai yato kamadahhaang aka' umpihki' lolo pa'elo'na Dehata, ya' la umpamasannang Puang Alataala.
60002020	Daumpihki'i ungngoatee la napudikoa' Puang Alataala ke sa'bara'koa' ungngolai kamadahhaang aka' pembabemu ang karake. Ampo' ang la umpamasannang Puang Alataala, dianto ke sa'bara'koa' ungngolai kamadahhaang aka' pembabemu ang mapia.
60002021	Aka' dianto suhunna lambi' natambaikoa' Puang Alataala: anna malai mapiaa' pembabemu moinnakato anna ungngolaikoa' kamadahhaang. Aka' Kristus hali ungngolai kamadahhaang aka' dioa' anna Dianto yatoo ang mendahi pohapangang ang pahallu untindo'i.
60002022	"Dai aha umbabe dosa moi poro la pihsang anna dai aha ma'loseng-loseng."
60002023	Sika natändoi ampo' dai nabala'. Sika nadahha, ampo' daine' aha nabala' napakahea'i. Supung umbeho katuhoanna dai' di Puang Alataala ang si umbohtu kaha-kaha anna dai si mampasise'la-se'la.
60002024	Kalaena Puang Yesus ang umbulle tahungkunna dosanta yaling di Kalaena naonge anna dipateii yaho di kayu sitambeng, lambi' dipabeba'ingkea' di hao mai di kakuasaanna dosa anna tuhoingkea' untuhu'i pa'elo'na Puang Alataala. Anna dianto yato bila'na ang mampabono'koa'.
60002025	Dolu sinnoakoa' domba ang sähsä' lalang. Ampo' dinoa sumulemokoa' pano di to Pangkambi' ang mandakai sungnga'mu.
60003001	Noa tumokoa' dio bahine, tuhu'-tuhu'angkoa' pano di muanemu, lambi' ke ahai muanemu ang dake' mampetahpa' pano di Bahtakaranna Dehata, ya' mala napetahpa' aka' pembabemua'. Dai pahallu untula'ing aka-aka pano,
60003002	aka' ke naitai pembabemu ang masero sibaha katuhu'-tuhu'ammu, ya' yato pembabemu la mendahi pepakuhu lambi' la mampetahpa' dai' di Dehata.
60003003	Ponna pemalakoa' maleke, ya' daa ang di aneanna supu kalaemu umpamaleke, hapanganna umpamahasakoa' beluhä'mu bahtu' umbelo-beloikoa' kalaemu umpake bulahang anna kaya' masuli'.
60003004	Aka' yato kamalekeang ang tahpa' sohong yaling mai di inaha, hapanganna mesa bahine ang malunä' anna marota'. Dianto yatoo kamalekeang ang tontong lolo anna ang masuli' allinna di olona Puang Alataala.
60003005	Aka' noanto indee yato pengkerona mai'di bahine dolu ang masero anna mampetahpa' dai' di Puang Alataala. Bahine yatoo umpamaleke kalaena ungngolai tuhu'-tuhu'ang pano di muanena.
60003006	Sinnoanna Sara untuhu'i pahentana Abraham, muanena, anna nasangai "pongkahana." Anna dioa', solasohong, mala disangai "änä'na Sara" ke untindo'ia' pengkerona ang mahasa anna dakoa' mahea' pano di aka-aka siamo.
60003007	Noa tumokoa' dio muane, pahallukoa' tuho sikarota'i bahinemu. Pihki' liui umba la umpanoa undului, aka' kamatohoannaii dai sinnoa kamatohoanna muane. Ampo' moinnakato noa, bahineta sinnoa siamingkea' kita' di olona Puang Alataala, aka' sika nabea toe' Puang Alataala katuhoang ang lambi' sapano-panona sinnoa ang nabeaingkea'. Dianto anna pahalluia' umpakeangka' sinnoa ang sihatang. Aka' ponna ke dakoa' tuho sikarota'i bahinemu, ya' yato sambayammu dai la nahingngi Puang Alataala.
60003008	Katämpä'anna, ingkämmua' solasohong, tuhokoa' sikapiai mesa anna mesa, mesa kara anna mesa inahakoa'. Sikalemuikoa' sihapang to sisolasohong. Sikarota'ikoa' mesa anna mesa anna mahempo' inahakoa' pano di ingkänna tau.
60003009	Ponna ke ahai tau ang membabe karake mating, ya' daumbala'i kakarakeang. Noa tunne' ke ahai tau ang mantändokoa', ya' daumbala'i petändo. Ampo' diare' bala'ia' yato pembabe karakenaii umpalauing behe dai' di Puang Alataala, aka' nasuhung natambaikoa' Puang Alataala mendahi to pentindo'na anna malakoa' untahimbo behe yaho mai.
60003010	Yaling di Suha' Masero aha tiuki' naoatee, "Menna-menna ang pemala masannang anna mahasa katuhoanna pahallu undakai pa'karanna anna dai la umpasohong tula' karake bahtu' tula' bulitu'.
60003011	Pahallu naboli membabe karake ampo' diare' membabe mapia. Pahallu napengkabela-belai tuho sikapiai tau senga'.
60003012	Aka' Puang Alataala si undakai ingkänna tau ang tuhu'-tuhu'ang pano di pa'elo'na, anna si nahingngi lolo sambayannaii. Ampo' tau ang si membabe karake, ya' napa'bali nei'."
60003013	Menna ang la membabe karake mating di dioa' ke membabe mapia lolokoa'?
60003014	Ampo' hapanganna ke la ungngolaikoa' kamadahhaang aka' pembabe mapiammu, ya' setonganna yatoo kehongko'koa'. Dahi daummahea' pano diii bahtu' la bata-bata inahammu.
60003015	Ampo' diare' behoi katuhoammu pano di Kristus, anna pakeangka'ia' situhu' ang inang sihatang pano di Dehata. Patoka lohpo'i pentimba'mu ang la untimba'ing ke ahai tau ang mangkutanaikoa' didiona panghannuammu dai' di Puang Alataala. Ampo' yaling yato di pentimba'mu pahallukoa' umpake kara ang malunä' sibaha mahempo' inaha.
60003016	Noa tunne' pembabemua' pahallu mapia liu, lambi' ke ahai tau ang unsalla pembabe mapiammu aka' to pentindo'nakoa' Kristus, katämpä'anna la masili.
60003017	Setonganna ke naelo'i Puang Alataala, mahasa puha nei' ungngolaiingkea' kamadahhaang aka' pembabe mapianta andana ungngolaiingkea' kamadahhaang aka' pembabe karaketa.
60003018	Aka' Kristus puhang ungngolai kamadahhaang moinnakato anna dai aha kasalaanna. Pihsang supu mate aka' dosanna hupatau, dai pahallu dipa'sule-sulei. Daine' kekasalaang, ampo' kita' indee ang kekasalaang ang nabala'i anna malaingkea' nabaha dai' di Puang Alataala. Dipatei di mentolinona ampo' napatuho sumule Inaha Masero.
60003019	Donetoo le'ba'mi natehte Inaha Masero umpepainsangnging kaheba kapataloanna pano di sungnga'na ingkänna tau ang yaling di tahungkung.
60003020	Sika ditahungkung aka' umbali Puang Alataala dolu naonge anna tuhoke' Nabi Nuh. Donetoo Puang Alataala masae mangngempe anna sa'bara' yaling di pa'kalemunna anna malai tau mengkatoba', naonge lella'i Nuh umpapia kahpala'na. Ampo' tahpana sompo' le'bo' untallangngi lino, ya' supung kahua tau ang mentama yato di kahpala'na lambi' salama'.
60003021	Yato uhai ang untallangngi lino donetoo dianto ang umpatandaang lohpo' ada' kasahaniang, dianto yatoo pantero'ang ang mendahing tanda kasalama'ammu. Yato ada' pantero'ang daete' dioatee anna malai umbasei bätäng kalaeta di hao mai di kakärähko'anta, ampo' la mendahi tanda pa'dandianta dai' di Puang Alataala mengkalao di unnä' inahanta ang mapia. Inde ada' mepasalama' aka' mampetahpa'ingkea' pano di kakuasaanna Puang Alataala ang umpatuho sumule Puang Yesus Kristus.
60003022	Puhanna yatoo, dai'mi di suruka anna mohko'i yaho di tando kuananna Puang Alataala, dianto ongeang kakeangka'ang. Dinoa semalaeka'ang sibaha ingkänna to pa'kuasa senga' pahallu tuhu'-tuhu'ang pano.
60004001	Dahi Kristus ungngolai kamadahhaang naonge tuhoi yaling inde di lino. Dianto anna pahallu toukoa' dio umpamatoho inahammu lambi' sadia tumokoa' dio ungngolai kamadahhaang. Aka' menna-menna naaku madahha aka' Puang Yesus Kristus, ya' bahtuanna naboling umbabe dosa.
60004002	Dahi, akinna tuhokangkoa' yaling inde di lino, damong untuhu'i lolo pampemalanna hupatau, ampo' diare' tuhu'i pa'elo'na Puang Alataala.
60004003	Aka' samangnga' allona si umbabe sinnoa ang nababe tau ang dake' ungnginsang Dehata. Donetoo tasampa'a' keromu, si untuhu'ikoa' pampemala kalaemu, si ma'malango-langokoa', si ma'rame-rame lolokoa', si samangkamahoinnakoa' anna si menombakoa' pano di dehata lino.
60004004	Ampo' dinoa nakapusa'imokoa' yato solamu aka' dangnga' si umposolai yaling umbabe ingkänna yatoo ang tasampa'. Dianto anna sika napakauho-uhokoa'.
60004005	Ampo' la lambi'mi tempona la sika pahallu untimba' pekutananna Puang Alataala didiona yato pembabe karakenaii. Aka' tokang Puang Alataala la unghohto' pembabena ingkänna tau, noa ang tuhoke', noa ang mateng.
60004006	Dianto anna dipepainsangnging yato Kaheba Mapia pano di tau ang puha mate. Nasuhung anna dipanoai, aka' moi sika mateng di mentolinona, sinnoa ang dahi pano di ingkänna tau, ampo' la tuhoke' di mendehatanna situhu' pa'elo'na Puang Alataala.
60004007	La lambi'mi katämpä'anna lino sibaha ingkänna ihsinna. Dianto anna pahallukoa' madaka sibaha matoho inaha anna malakoa' ma'sambayang.
60004008	Ang handang pahallu, dianto sikalemuikoa' mesa anna mesa sitonda sangkalebu inaha, aka' ponna ke sikalemuiingkea' solata, ya' la tainsang toe' siampungngi mesa anna mesa.
60004009	Sipotosulekoa' mesa anna mesa anna daumpomämmäng.
60004010	Ingkännaingkea' pantang untahimbo pebea ang sisenga'-senga' yaho mai di Puang Alataala. Dahi mahasa ke tapake manahpai yato pebea yaling ungkalemui tau senga', hapanganna:
60004011	menna-menna nabea pengkähängang ma'ho'ba, ya' pahallu untula' Bahtakaranna Puang Alataala. Anna menna-menna nabea pengkähängang ungkalemui tau senga', ya' pahallu napanoa umpake kamatohoang ang sule yaho mai di Puang Alataala. Lambi' yaling di ingkänna siamo Puang Alataala la dipudi ungngolai Puang Yesus Kristus, aka' Dianto ang ma'kuasa anna sihatang dipamatande lambi' sapano-panona. Aming.
60004012	Oa' solasohong ang kukalemui, mengekoa' ungngolai kamadahhaang ang sinnoa maluhsunna api anna malaia' disändä'i kamatohoanna kapampetahpa'ammu. Ampo' daumpusa'a' anna daumpihki'i ungngoatee, "Liba' maho yato kamadahhaangki' andana tau senga'."
60004013	Ampo' diare' pamasannangngia' inahammu aka' puhang untahimbo taha yaling di kamadahhaang ang puha naolai Kristus. Mengkalao yatoo la kahsi liukoa' ke dipalanda'mi kamatandeanna.
60004014	Ponna ke napakauho-uhokoa' tau aka' untindo'koa' Kristus, setonganna kehongko'koa', aka' bahtuanna puhamokoa' untahimbo Inaha ang matande, dianto Inaha Maserona Puang Alataala.
60004015	Ampo' daaa' ahai di alla'-alla'mua' ang la didahha aka' papateang, bahtu' maboko, bahtu' ma'maho-maho, bahtu' umpentamai ang tala napentamai.
60004016	Ampo' ponna ke didahhakoa' aka' to Sahanikoa', ya' daummasili. Pa'kuhhu'sumanga'koa' dai' di Puang Alataala aka' inang to pentindo'nakoa' Puang Yesus Kristus.
60004017	La lambi'mi tempona kaha-kahanna ingkänna tau la nahohto' Puang Alataala. Anna kita'mia'too ang la handang dolu nahohto'. Anna ponna ke kita'ia' inde änä'-änä'na la nahohto', ya' londo puhaete'ne' pano di tau ang dai umpetahpa' yato Kaheba Mapia ang sule yaho mai di Puang Alataala.
60004018	Aka' aha tiuki' yaling di Suha' Masero naoatee, "Moi tau ang maroho pengkerona masuhsang dipasalama', ya' la londoke'ne' pano di to karake pembabena anna tau ang dai tuhu'-tuhu'ang dai' di Puang Alataala!"
60004019	Dahia', solasohong, ponna ke ahakoa' madahha situhu' pa'elo'na Puang Alataala, ya' behoi katuhoammu dai' di Puang Alataala To Metampa. Aka' inang la napasundung yato pa'dandianna mating di dioa'. Anna daa ummali'-mali'angngia' membabe mapia.
60005001	Oa' ingkämmu pebulle ada', aha ang pahallu kupalau mating. Kuuki' noa indee aka' puha tumä' kodi' mendahi pebulle ada', anna puha tung kusa'bii kamadahhaang ang hali naolai Kristus dolu. Anna ke sumuleng dako' umpalanda' kamatandeanna, ya' la mangngala taha touä' koo yaling.
60005002	Kupalau la undakai manahpa yato ingkänna to mampetahpa' ang ungkambi' sihapang domba. La sika undakaia' sitonda sangkalebu inaha situhu' pa'elo'na Puang Alataala anna daia' umbabe noa yatoo aka' umpahsa. Sika kalemuii mengkalao di unnä' inahammu; daumpihki'a' supu saho.
60005003	Anna dauntomarayai yato ingkänna tau ang puha dibeakoa' la undakai, ampo' diare' mendahikoa' pohapangang pano diii.
60005004	Anna ke suleng yato ang Handang Pongkaha To Pekambi', la nabeakoa' kamatandeang ang la lambi' sapano-panona ang sihapang songko' malekena tomaraya.
60005005	Noa tumokoa' dio ang mahäti'kangko, tuhu'-tuhu'angkoa' pano di pebulle ada'. Mahempo' inaha asangkoa' anna sitahiaikoa' mesa anna mesa. Aka' "tau ang malängkä' inaha napa'baline' Puang Alataala, ampo' tau ang mahempo' inaha nakalemui nei'."
60005006	Dahia', solasohong, mahempo' inahakoa' anna tuhu'-tuhu'angkoa' dai' di Puang Alataala ang ma'kuasa, anna malakoa' napakeangka' ke lambi'mi tempona.
60005007	Behoi dai' di Puang Alataala ingkänna aka siamo ang mampabata-batakoa' aka' Dianto ang mandakai lolokoa'.
60005008	Madakakoa' anna pa'kaleha loloo. Aka' balimmu, dianto Pongkahana setang, si kalao-lao leleng sinnoa singa ang lella' mengngehheng umpeäng tau ang la nahopängngi.
60005009	Balii umpake kapampetahpa'ammu ang matoho. Aka' ungnginsammia' ungngoatee ingkänna solasohommu to mampetahpa' di umba-umba naongei di lino si ungngolai kamadahhaang sinnoa yato ang si ungngolaia'.
60005010	Anna ke puhang yato kamadahhaang ang sämpäi' supu, ya' la napasundummingkoa' Puang Alataala ingkänna yato ang ungkalala'i. Bahtuanna: la napamatohokoa', napakesumanga'koa' sibaha napatontongkoa'. Aka' Dianto pengkalaoanna ingkänna pa'kalemu. Dianto ang mantambaikoa' yaling di Kristus, anna malakoa' untahimbo taha yaling di kamatandeanna ang la lambi' sapano-panona.
60005011	Pudii, aka' Dianto ang ma'kuasa lambi' sapano-panona. Aming!
60005012	Lella' kuuki' inde suha' ang kapo'de' mating, naduluiä' ta Silwanus ang taangka' mesa solasohonta ang mala dipetahpa'. Suhunna kuuki' inde suha' mating anna malakoa' kupakesumanga' sibaha kupainsangngikoa' umba noa pa'kalemunna Puang Alataala pano di kita'. Pentokei loloia' yato pa'kalemunna.
60005013	Salama'na are' mating solasohommu to mampetahpa' dinne di Bohto Babel. Noa toi ta Markus ang kupoänä', salama'na toe' are' mating.
60005014	Sisalama'koa' mesa anna mesa yaling di pa'kalemu. Anna kuhannuang la nabeakoa' Puang Alataala kamasahkeang aka' sikentekoa' Kristus. Samantoo.
61001001	Pano di dioa' ang tadia to Yahudi, ang mampetahpa' pano di Puang Yesus Kristus sinnoa kami' to Yahudi. Hao mai di Simon Petrus, sabua'na anna rasulna Puang Yesus Kristus. Kalaena Puang Yesus Kristus, To Pepasalama', Dehata ang tapenombai, ang mampopampetahpa'koa' sinnoaingkea' aka' maroho pembabena anna dai mampasise'la-se'la.
61001002	Ke la malai tuhtuangkoa' untahimbo behe anna kamasahkeang aka' ungnginsammokoa' Puang Alataala sibaha Puang Yesus, Dehatanta.
61001003	Puang Alataala matande anna mapia inahanna. Mengkalao di kamatandeanna anna kamapiaang inahanna natambaiingkea' lambi' aha kasikenteanta sibaha. Anna mengkalao di kakuasaanna ang käyyäng, ya' halimingkea' nabea yato ingkänna aka-aka ang tapahallu yaling di katuhoanta anna yaling untindo' pengkerona.
61001004	Mengkalao di kamatandeanna anna kamapiaang inahanna, nabeaingkea' pebehe ang käyyäng anna kealli si'da-si'da ang puha medandiing. Nasuhung mebeai yato pebehe, anna malakoa' umpensinnoai pengkerona Puang Alataala anna damokoa' la untuhu'i pampemala karakemu. Aka' yato pampemala karake si ungkarakei katuhoanna tau ang dai ungnginsang Puang Alataala.
61001005	Dahi, solasohong, aka' puhamokoa' nakalemui, ya' tuhtuang hängngängngike'a' pengkero mapia pano yato di kapampetahpa'ammu. Anna pano yato di pengkero mapiammu, ya' hängngängngike' kakeaka'ang.
61001006	Tahhi'na, ya' la pahalluke' unghängngängngi pengkero ang noa indee: dianto ungkuasai tau kalae, sa'bara' yaling di kamasuhsaang, tuhu'-tuhu'ang tau dai' di Puang Alataala
61001007	anna ungkalemui tau solata to mampetahpa'. Ampo' dai la solata supu to mampetahpa' dikalemui, ampo' pahallu toe' tau ungkalemui tau senga'.
61001008	Aka' tuhtuang umpanoa, ya' la tuhtuang toe' maleso dioatee kekuna si'da katuhoammu mengkalao di kapainsangammua' didiona Puang Yesus Kristus Dehatanta.
61001009	Ampo' ingkänna tau ang dai noa yatoo pembabena, ya' sinnoa to buta. Aka' sinnoa mesa to buta dai maleso pennenne'na, ya' noa tunne' pano di tau ang noa yatoo: dai maleso pihki'na aka' dai nakalehai naoatee haling dibasei di hao mai di dosanna.
61001010	Dahi, solasohong, pengkabela-belaii untuhu'i Puang Alataala, anna malaia' ungnginsang ungngoatee puhamokoa' napillei sibaha natambai. Ponna ke umpanoai, ya' inang dakoa' la manaho.
61001011	Anna di allo ang la sule la nabuhkeingkoa' baba Puang Alataala ang lutama di suruka; la natahimbokoa' tama di Katomarayaanna Puang Yesus Kristus, dianto To Pepasalama' anna Dehata ang tapenombai. Anna yato Katomarayaanna inang dai aha kapuhaanna.
61001012	Dahia', solasohong, moinnakato anna ungnginsammi ingkänna indee, anna moinnakato matohomokoa' untindo' pepakuhu ang tahpa', ampo' la kupakaleha lolokangkoa'.
61001013	Kuangka' sihatang ke kuuki'ingkoa' suha' pepakaleha didiona ingkänna indee sumbana tuhokä',
61001014	aka' puha napakalesoingkä' Dehatanta Puang Yesus Kristus naoatee dang masae anna la matemä'.
61001015	Dianto anna mengkähäng si'da-si'damä' anna malaia' ungkalehai ingkänna indee ke matemä'.
61001016	Naonge anna kipaturukoa' kioatee ma'kuasa Puang Yesus Kristus anna la sumule bou tama inde di lino, ya' tadiaete' tohodolu kale sinnoa ang napihki' hupatau. Anna nasuhung kiinsang kioate tahpa', aka' matangki' tobou kami' paita unsa'bii kamatandeanna.
61001017	Dolu yahoang di mesa tanete anna kiitai Puang Yesus mesilo napobua' kamatandeang anna kakeangka'ang ang natahimbo yaho mai di Puang Alataala, Ambena. Donetoo kahingngiang kamahanna Puang Alataala To Handang Matande naoatee, "Dianto inde Änä'ku ang kupakamaya, ang umpamasannang inahangku."
61001018	Kalaeki' ang unghingngi inde kamaha yaho mai di suruka naonge sibaha-bahaang yaho yato di tanete masero.
61001019	Dahi, aka' yato ang kisa'bii, lambi' kiinsang kioatee tahpa' yato ang natula' senabiang dolu. Ya' mahasa ke umpehingngiia' yato tula'naii, aka' sihapang ballo ang mesilo yaling di kamalillingang. Dahi pehingngiia' yato tula'na senabiang lambi' sumule sala Puang Yesus tama inde di lino. Kasuleanna la sinnoa lelle'na allo, bahtu' sohonna bintäng pambaha allo.
61001020	Ang handang pahallu ungnginsang, dianto dai aha moi poro la mesa tau ang la mala umpekaleso bahtuanna tula'na nabi yaling di Suha' Masero situhu' pihki'na toboe'.
61001021	Aka' senabiang dolu umpepainsangnging tula'na Puang Alataala, dai situhu' pa'elo'na hupatau, ampo' situhu' petehtena Inaha Masero lambi' mala sika untula' Bahtakaranna Puang Alataala.
61002001	Dolu inang aha toe' nabi ang si ma'loseng-loseng yaling di alla'-alla'na tau ang untuhu'i Puang Alataala. Noa tunne' dinoa inang la aha to pampakuhu ada' ang si ma'loseng-loseng yaling di alla'-alla'mua'. Sika la umbaha pepakuhu ang dai tahpa' ang la untilakai tau, anna sika la umbahoi Dehata ang mansulängngi. Lambi' kalemba'anna yatoo la sika baha' untilakai kalaenaii.
61002002	Ampo' moinnakato noa, mai'di tau la untindo'i yato lalang karakenaii, lambi' la aha tau senga' ang untula' tahuhu pepakuhunna Puang Yesus ang tahpa'.
61002003	Aka' napobua' kamailuanna pano di doi', lambi' la sika untula' tohodolu kalosengang mengkalao di pihki'na toboe' anna malai sika ungngala yato doi'mua'. Ampo' inang masaeng napatokaing Puang Alataala yato tahungkunna ang la sika manghoa ang tokang dinoa.
61002004	Moi semalaeka'ang ang madosa dolu, inang dai aha sika nalahpa' Puang Alataala, ampo' napatama di nahaka anna natahungkungngi tama di kahoäng malilling lambi' tempona allo panghohto'ang.
61002005	Noa tunne' tau karake dolu, dai sika nalahpa' Puang Alataala di hao mai di tahungkunna. Ihsinna inde lino dolu ang dai untuhu'i Puang Alataala natallangngi ungngolai sompo'na le'bo'. Supung Nabi Nuh sibaha pitu tau senga' nakalemui lambi' dai mate, aka' inde Nuh umpepainsangnging lalang kamarohoang situhu' pa'elo'na Puang Alataala.
61002006	Noa tunne' ihsinna Bohto Sodom anna Bohto Gomora naämpu'i apinna Puang Alataala napobua' pembabe karakenaii. Lambi' inde tahungkunnaii mendahi pengkakalehaang pano di ingkänna tau ang dai naaku tuhu'-tuhu'ang dai'.
61002007	Ampo' donetoo aha mesa tau ang disanga Lot natehtene' sohong lambi' salama' aka' maroho nei' anna mapi'di' lolo inahanna ungngita pembabe karakena yato to Sodom.
61002008	Alloboi anna alloboi madahha ungngita anna unghingngi lolo yato pembabenaii ang untehkai atohanna Puang Alataala.
61002009	Dahi, mengkalao inde di pohapangang, maleso taitaa' kakuasaanna Puang Alataala ungkalemui tau ang tuhu'-tuhu'ang dai', lambi' dai sika manaho ke ungngoloii pesändä'. Anna ungngita toingkea'ne' kakuasaanna untahungkung tau karake lambi' di Allo Panghohto'ang,
61002010	londonang pano yato di ingkänna tau ang naangka'i untuhu'i pampemala karakenaii anna unte'le-te'le kakuasaanna Puang Alataala. Yato to pampakuhu ang ma'loseng-loseng bahani si'da-si'da anna malängkä' inahannaii lambi' dai sika mahea' untula' tahuhu ingkänna to ma'kuasa ang matande.
61002011	Aka' moi semalaeka'ang, ang matoho anna ma'kuasa puha nei' andana yato to pampakuhu kalosengang, datoi sika bahani untula' tahuhu bahtu' unsalla yato ingkänna to ma'kuasa ang matande di olona Puang Alataala.
61002012	Ampo' inde to pampakuhu ang ma'loseng-loseng, dai ma'pihki' seha'. Sika untula' tahuhu aka-aka ang dai sika napähäng. Kau'na sinnoa olo'-olo' mahaila ang dai umpihki' pembabena, bahtu' sinnoa olo'-olo' ang tuho supung anna malai napatei to poasu. Ya' la sika sinnoanto yato olo'-olo' mahaila yatoii, sika la tallang toe'.
61002013	Yato tahungkung ang la natahimbo sihatang pano yato di pembabe karakenaii. Aka' moi di tängngä allo sika untuhu'i lolong pampemala kalaena. Sika ma'toso'bäng-so'bäng ke lella'koa' mande sibaha-baha yaling di pa'himpungammu, lambi' masilikoa' anna nakoa'-koa' atekoa' ungngita.
61002014	Anna ponna ke ahai bahine naita, ya' tahhi' sika pemala nakamahoi. Dai aha namali'-mali'ang umbabe dosa. Tau ang malamma kapampetahpa'anna si nabulitu' lambi' manaho tama di dosa. Si mailu lolo pano di aka-akanna tau senga'. Tilaka tau ang noa yatoo!
61002015	Sika ungkebo'i yato lalang ang tahpa' anna untindo'i lalang ang karake. Sika untindo'i lalang ang natindo' dolu Nabi Bileam, änä'na Beor, ang si umpihki' supu doi' ang la natahimbo ke membabe karakei.
61002016	Pahtuyunna inde Bileam nakalapai Puang Alataala umpake keledai kalaena Bileam. Napopa'kara yato keledai anna malai ungkambahoing inde nabi aka' katomahoanna.
61002017	Didionane' yato to pampakuhu kalosengang, puha napatokaing Puang Alataala ongeang ang mapähtäng. Sika sinnoa timbu ang mahti' bahtu' sinnoa salehu' ang nasau pepahi ampo' dai undondong kene'.
61002018	Malängkä' inahannaii untula' ingkänna pembabena ampo' dai kekuna samai yato ang natula'. Sika si umpake pampemala karake anna malai napolalang unse'de' tau ang mane umpellei lalang karake, lambi' sumule yato tau pano yato di lalang ang mane puha napellei.
61002019	Si naoatee yato to pampakuhu ang ma'loseng-loseng, "Ponna ke untuhu'i pepakuhungki', ya' damokoa'ne' pahallu untuhu'i yato atohang, la beba'koa'!" Ampo' setonganna yatoii dia siang ang sihapang sabua', aka' nakuasai pengkero ang unnahoang hupatau. Aka' ponna ke nakuasaiingke yato pampemala, ya' naposabua'ringkea'te' disanga yato pampemala.
61002020	Ponna ke sika ungnginsammi Puang Yesus Kristus, To Pepasalama' ang tapodehata anna lahpa'mi di hao mai di pembabe karake ang aha yaling inde di lino, pihsananna sika nakuasai sala bou yato pembabe karake, ya' setonganna tahuhu puhaete' nei' yato katuhoanna ang bakahu andana yato ang dolu.
61002021	Pano di tau ang noa yatoo, ya' mahasa puhane' ke dake' ungnginsang dolu yato lalang ang tahpa', andana ke nainsammi ampo' dasiang natuhu'i yato pahentana Puang Alataala ang haling natahimbo.
61002022	Ponna noa yatoo, ya' yato tau nahoane' yato pohapangang ang naoatee, "Asu ang hali tiloa sumule sala ungngande yato tiloana." Noa toi "Bahi ang hali didio' sumule mentumbäng naung di hehsä'."
61003001	Oa' solasohong ang kukalemui, dianto indee suha'ku ang kaderuanna ang kuuki' mating. Inde derua suha' kuuki' anna malakoa' ma'pihki' maleso anna masero sibaha kupakalehakoa' didiona yato pepakuhu ang tahpa'.
61003002	Noa tunne' anna malaia' ungkalehai yato ang natula' dolu ingkänna nabi ang masero sibaha pahentana Dehatanta, To Pepasalama', ang nabea ungngolai rasulna.
61003003	Ampo' ang handang pahallu ungkalehaia', dianto indee: di allo-allo ang la sule la kende' tau ang nakuasai pampemala karakenaii.
61003004	La sika naoaitee, "Puang Yesus ma'dandi are' naoate la sumule dako'. Ya' umbang naongei? Dai kami' kipetahpa' aka' mengkalao di peneneanta ang mate dolu dai aha aka-aka senga'na. Tontong lolo ingkänna ang aha mengkalao anna dipadahi inde lino lambi' dinoa."
61003005	Yato tau ang ma'tula' noa naangka'i untutu'i matanna. Bahtuanna, dai sika naaku ungkalehai umba napanoa Puang Alataala umpadahi langi' dolu umpake supu bahtakaranna. Anna umpapia lino sibaha uhai lambi' aha tunne' kalantanang di alla'na uhai.
61003006	Anna yato uhai napake toe' Puang Alataala untallangngi lino ang dolu.
61003007	Anna langi' anna lino ang aha dinoa nadakai toe' umpake supu bahtakaranna, lambi' di tempona Allo Panghohto'ang. Ke donentoo inde langi' anna lino la natallangngi umpake api, anna ingkänna tau ang dai tuhu'-tuhu'ang dai' la natahungkung.
61003008	-
61003009	Ampo' dioa', solasohong ang kukalemui, daungkalimpängngi indee: Aha tau ang mangngoatee, "Masae liung ampo' daloloke' sule Dehata." Ampo' di olona Puang Alataala sansa'bu pahiamanna sinnoa siang sangngallo supu, anna sangngallo sinnoa siang sansa'bu pahiamanna. Daete' dioatee napoela' Puang Alataala umpasundungngi yato pa'dandianna. Ampo' nasuhung anna dake' sule, aka' sa'bara' pano di dioa'. Dai naaku moi poro la mesa tau la ditahungkung. Aka' ang naelo'i dianto anna malai ingkänna tau aha tempona mengkatoba'.
61003010	Ampo' inang la sule Dehata! Anna yato kasuleanna la mepusa'-pusa', sihapang kasuleanna to paboko. Donetoo la pa'da langi' sitonda oni käyyäng ang moduru-duru, ingkänna aka-aka ang landa' yaho la pa'da, naande api. Noa tunne' inde lino sibaha ingkänna ihsinna la mämpu'.
61003011	Dahia', solasohong, ponna ke inang la ditallangngi ingkänna aka-aka ang aha, ya' umbangnga'ne' noa pano di kita'? Pahalluingkea' umpamasero pembabeta anna untuhu'i Puang Alataala.
61003012	Aka' lella'ingkea' ungngempei Allo Panghohto'anna Puang Alataala. Ya' mahasa ke tapengkabela-belaii untuhu'i Dehata anna malai baha' sule yato Allo Panghohto'ang. Anna ke donentoo yato di allo, la mämpu' langi' anna ingkänna ang aha la naande asang api, lambi' loleng napobua' luhsunna.
61003013	Ampo' la taempei yato ang hali nadandi Puang Alataala: dianto langi' bakahu sibaha lino bakahu ang la naongei tuho to maroho.
61003014	Dahi, solasohong ang kukalemui, lella' ungngempei yato allo, pengkabela-belaii membabe mapia anna malai mahasa kasikenteammu sibaha Puang Alataala, lambi' dakoa' sala bahtu' masili ke lambi'mokoa' dai' di olona.
61003015	Kalehaii indee: kasa'bara'anna Dehata umbea tempo pano di tau anna malai sika salama'. Dia tuntone' inde ihsinna suha'na Paulus, solasohong ang takalemui, ang nauki' pano di dioa' yaling di kakeaka'ang ang nabea Dehata.
61003016	Yaling di ingkänna suha'na nauki' noa yatoo ke mampakuhu bumi didiona inde kaha-kaha. Aha di alla'na pepakuhunna ang mapahhi' dipähäng. Anna aha toi tau, ang si dai maroho pihki'na anna dai matoho kapampetahpa'anna, ang si umputa' pepakuhunna Paulus sibaha ihsinna Suha' Masero. Ya' yatoii la sika ullambi' tahungkung napobua' inde pembabenaii.
61003017	Ampo' dioa', solasohong ang kukalemui, ungnginsammi ingkänna indee. Dahi madakakoa' anna dakoa' napasähsä' lalang kasalaanna to karake, lambi' la manahokoa' yaho mai di ohko'ammu ang matoto'.
61003018	Ampo' diare' la tuhtuangnga' unghängngängngi kapainsangammu didiona Puang Yesus Kristus, Dehatanta ang mepasalama', anna malai tuhtuang unsa'ding mana' pa'kalemunna. Pudii mengkalao dinoa lambi' sapano-panona. Aming.
62001001	Yaling inde di suha' kuuki' didiona To inang ahang di tempona dake' aha lino. Puhang kiita sibaha matangki' anna kihingngi sibaha talingangki' tula'na Yatoo. Puha tung kianti sibaha teyyeki' anna kiitang pembabena. Diantoo Bahtakara ang Mepatuho.
62001002	Puhang dipepaitaing anna kiitang kami'. Ya' kisa'biing anna kipakahebai Yato ang Mepatuho ang la tontong lolo lambi' sapano-panona. To Mepatuho indee inang ahang sibaha Ambeta mengkalao dolu, anna puhamang kami' dipaitai.
62001003	Aka ang puha kiita anna kihingngi dianto kipakahebaiingkoa', anna malaingkea' mesa yaling di kakalebuang. Dia tuke' kami'-kami' tohhomang yaling di Ambeta anna Puang Yesus Kristus Änä'na.
62001004	Kitula'ingkoa' indee, anna malai sundung kakahsiangki'.
62001005	Dianto inde kaheba ang kihingngi di hao mai di Puang Yesus kipakahebaiingkoa': Puang Alataala dianto kamabayaang bahtu' dioatee kamapiaang, anna dai aha kamalillingang bahtu' dioatee kakarakeang yaling di Kalaena.
62001006	Ponna taoatee, "Tohhomingkea' yaling di Puang Alataala," ampo' tuhoingkea' yaling di kamalillingang, ya' losendingkea'te' disanga aka' daingkea' membabe situhu' katahpa'anna Puang Alataala.
62001007	Ampo' ke tuhoingkea' yaling di kamabayaang, noa kamabayaanna Puang Alataala, ya' sangkalebumingkea'too anna ingkänna dosanta nabaseiingkea' haha titollona Puang Yesus, Änä'na.
62001008	Ponna taoatee, "Dai aha dosanta," ya' umpasähsä' lalangngingkea' kalaeta anna dai tapadiinaha katahpa'anna Puang Alataala.
62001009	Ampo' ponna ungngakuiingkea' dosanta dai' di Puang Alataala, la tontonne' umpasulepano pa'dandinna anna membabe situhu' katahpa'anna lambi' la naampungngiingkea' dosanta anna nabaseiingkea' ingkänna pembabe karaketa.
62001010	Ampo' ponna taoatee, "Daingkea' aha madosa," ya' dianto disanga unsangaiingkea' Puang Alataala to pa'loseng-loseng anna dai tapadiinaha yato bahtakaranna, ang unsangai ingkänna tau: 'to madosa.'
62002001	O ingkämmua' änä'ku, tula' yatoo kupayalingngingkoa' inde di suha' anna malai dakoa' umbabe dosa. Ampo' ke ahai tau umbabe dosa, dai la mahea' aka' aha Puang Yesus Kristus To Tahpa' ang la mampa'tula'ingkea' di hao di olona Ambeta.
62002002	Anna Dianto umbala'iingkea' dipatei lambi' mala naampungngiingkea' dosanta Puang Alataala. Anna dai supung dosanta, ampo' dosanna toe' ingkänna hupatau yaling inde di lino.
62002003	La malesong dioatee ungnginsang si'daingkea' Puang Alataala ke dituhu'i loloi ingkänna pahentana.
62002004	Ke ahai tau mangngoatee, "Kuinsang si'da Puang Alataala," ampo' dai si natuhu'i pahentana, maleso tau yatoo to pa'loseng-loseng anna dai umpadiinaha katahpa'anna Puang Alataala.
62002005	-
62002006	Ampo' menna-menna si untuhu'i si'da-si'da pahentana, tau yatoo sundummi pa'kalemunna pano di Puang Alataala. Menna-menna mangngoatee, "Ungnginsangngä' Puang Alataala," pahallu membabe sinnoa Puang Yesus. Noantoo la dipangnginsangngi dioatee tohhoingkea' yaling di Puang Alataala.
62002007	Oa' solasohongku ang kukalemui, inde kuuki'ingkoa' tadia pahenta ang mane dianna ditula', ampo' pahenta ang masaeng unghingngi, yato ang puha ditula'ingkoa' mengkalao pampahandu'anna mampetahpa'koa' pano di Puang Yesus.
62002008	Moinnakato noa, inde pahenta mala toi dioatee bakahu, aka' tandaang si'da-si'dang pole' yaling di pembabena Puang Yesus anna yaling di kalaemua'. Aka' tuhtuang umpelleimokoa' kamalillingang anna mesilong pole' kamabayaang yaling di pembabemua'.
62002009	Ponna aha tau mangngoatee, "Tuho yalimmä' di kamabayaang; dai aha sallaanna pembabeku." ampo' ungkahiri' solana to mampetahpa', ya' tau yatoo tuho yalingke'te' di kamalillingang.
62002010	Ampo' menna-menna ungkalemui solana to mampetahpa', tau yatoo tuho yalimmi di kamabayaang, anna dang aha katiteroanna la napolalang manaho tama di dosa.
62002011	Ampo' menna-menna ungkahiri' solana, tau yatoo meinaha karake, dianto yaling loloke' di kamalillingang, anna dai nainsang naoatee, "Umba la kuola?" aka' dai nainsang umpasise'la kamapiaang anna kakarakeang.
62002012	Oa' änä'ku, kuuki'ingkoa' yaling inde di suha' aka' diampungngimingkoa' dosammu ungngolai pengkähänganna Puang Yesus.
62002013	Anna noa toi dioa' to dipoambe, kuuki'ingkoa' aka' ungnginsammokoa' Puang Yesus, To inang ahang di tempona dake' aha lino. Anna ingkämmu toia' änä' muane, kuuki'ingkoa' aka' untalomokoa' Pongkahana setang.
62002014	Ya' kuuki'ingkoa' yaling inde di suha', änä'ku, aka' ungnginsammokoa' Ambeta. Anna kuoa salakingkoa', to dipoambe, aka' ungnginsammokoa' Puang Yesus, To inang ahang di tempona dake' aha lino. Noa toi ingkämmua', änä' muane, aka' matoto'mia' kapampetahpa'ammu anna umpayalimmia' di inahammu karanna Puang Alataala, untalo tumokoa' Pongkahana setang.
62002015	Daa umpalupano inahammu di ingkänna kakarakeang yaling inde di lino. Aka' ponna umpanoa, maleso anna dai la lupano inahammu di Ambeta.
62002016	Aka' yato sipa' karakena hupatau yaling inde di lino, sinnoanna: membabe situhu' pampemalanna, kamailuang, anna kaungngangka'-angka'ang kalae, dai sule yaho mai di Ambeta, ampo' dahi yaling di lino.
62002017	Inde ihsinna lino sibaha ingkänna kamailuang karakena daete' la tontong lolo. Ampo' menna-menna umpembabeing pa'elo'na Puang Alataala dianto ang la tuho lolo lambi' sapano-panona.
62002018	Oa' änä'ku, tempo dinoa la ungngoloimingkea' kapuhaanna lino. Puhamokoa' dipainsangngi dioate la sule mesa to pambahananna tau ang la umpa'bali Puang Yesus Kristus. Anna mai'ding kende' dinoa, dianto anna tainsammi taoatee dinoa la kapuhaannang lino.
62002019	Yato ingkänna tau ang umpa'bali Puang Yesus sule yaling siang mai di alla'-alla'taa', ampo' maleso anna tadiaia' solata. Aka' ke la solata si'da-si'daia', la tontong loloingkea' sibaha-baha. Ampo' napelleiingkea' anna malai tandaang dioatee ingkänna yato tau tadia solata.
62002020	Ampo' dioa' dio puhamokoa' dipatamai Inaha Masero ang napatuhung Puang Yesus Kristus lambi' ungnginsang asammia' pepakuhu ang tahpa'.
62002021	Yaling inde di suha' kuuki'ingkoa', dai kuoate dake'a' ungnginsang yato kaheba katahpa'ang, ampo' setonganna ungnginsammia' yato kaheba katahpa'ang. Anna ungnginsang toia' ungngoate dai aha kaheba ang dai tahpa' la sule yaling mai.
62002022	Darakate' tau ang dioaintee to pa'loseng-loseng dianto ang mangngoatee, "Puang Yesus tadia To Dilanti' la Mepasalama'"? Tau yatoo dianto balinna Puang Yesus Kristus, anna dia tunto ang umbahoi Ambeta sibaha Änä'na.
62002023	Menna-menna umbahoi yato Änä', tau yatoo dai tohho yaling di Ambeta. Ampo' menna-menna tontong lolo ungngakui Änä', inang ungnginsang Ambeta.
62002024	Dahi pahallu umpayaling loloa' di inahammu yato Kaheba Mapia ang puha unghingngia' mengkalao pampahandu'anna anna mampetahpa'koa'. Aka' ponna ke umpanoangnga', ya' la tohho lolomokoa'too yaling di Ambeta anna Änä'na.
62002025	Aka' Kalaena Puang Yesus ma'dandi naoatee, "La kubeakoa' katuhoang lambi' sapano-panona."
62002026	Ingkänna inde kuuki'ingkoa' didiona tau ang la mampasähsä' lalangkoa'.
62002027	Ampo' dioa' dio puhamokoa' nabea Puang Yesus Inaha Masero. Anna yato Inaha Masero tontong lolo tohho yaling di kalaemua' lambi' dang pahallu aha tau senga' la umpakuhukoa' pepakuhu ang bakahu. Aka' napakuhu lolomokoa' Inaha Masero ingkänna ang la pahallu; anna yatoo tahpa', dai ditula' kale. Dianto anna la umpatontong lolongnga' kapampetahpa'ammu pano di Puang Yesus.
62002028	Dahi, ingkämmua' änä'ku, la umpatontong lolokoa' kapampetahpa'ammu pano di Puang Yesus. Aka' ke umpanoai, suleito umpepaitaing Kalaena, ya' daingkea' la mahea' anna masili di hao di olona.
62002029	Dahi aka' ungnginsammia', lambi' ungnginsang toe'a' ungngoate ingkänna tau ang membabe katahpa'ang disanga änä'-änä'na Puang Alataala.
62003001	Pihki'mitoo, tandana käyyäng pa'kalemunna pano di kita', lambi' disangaiingkea' änä'-änä'na. Anna inang änä'na si'damingkea' Puang Alataala. Dianto anna damingkea' nainsang to tamampetahpa' yaling inde di lino, aka' dai ungnginsang Dehata.
62003002	Oa' solasohongku ang kukalemui, dinoa änä'namingkea' Puang Alataala, ampo' dake' nalambi' pihki'ta la umbaingkea' noa ke dako'mi. Moinnakato noa, tainsang taoatee la sinnoaingkea' Puang Yesus ke umpepaitaming Kalaena, aka' la taitang pole' umba noa Kalaena ang setonganna.
62003003	Anna menna-menna ang hannu pano, la umpamasero pembabena yaling inde di lino, umba noa Puang Yesus masero.
62003004	Menna-menna umbabe dosa untehkai pahentana Puang Alataala, aka' pembabe yatoo umpa'bali pahentana Puang Alataala.
62003005	Ungnginsammi ungngoatee sule Puang Yesus tama inde di lino anna malai umpa'dai dosanta. Anna ungnginsang toia' ungngoatee daine' madosa Puang Yesus.
62003006	Dahi menna-menna tohho lolo yaling di Puang Yesus dang la si umbabe dosa. Ampo' menna-menna si umbabe dosa, tau yatoo daine' ungnginsang Puang Yesus anna dake'ne' la nakaleso pa'elo'na.
62003007	O ingkämmua' änä'ku, daa umpabeia' tau napasähsä' lalangngo. Menna-menna umbabe pa'elo'na Puang Alataala, tau yatoo mesa to tahpa' umba noa Puang Yesus tahpa'.
62003008	Ampo' menna-menna si umbabe lolo dosa, tau yatoo änä'-änä'na Pongkahana setang, aka' mengkalaoke' anna dake' aha lino anna inang madosanne' Pongkahana setang. Diantoo anna mentamang di lino Änä'na Puang Alataala aka' la umpa'dai pengkähänganna Pongkahana setang.
62003009	Menna-menna mendahing änä'-änä'na Puang Alataala, tau yatoo dang la si umbabe dosa aka' sipa'na Puang Alataala yalimmi di kalaena, dia tuke' aka' Puang Alataala mendahing Ambena.
62003010	Dahi maleso anna sisenga'angngi diita änä'-änä'na Puang Alataala anna änä'-änä'na Pongkahana setang. Aka' menna-menna dai umbabe katahpa'ang bahtu'raka dai ungkalemui to mampetahpa', tau yatoo tadia änä'-änä'na Puang Alataala.
62003011	Dianto inde kaheba ang puha unghingngia' mengkalao pampahandu'anna mampetahpa'koa': la sikalemuiingkea' mesa anna mesa.
62003012	Daingkea' la membabe sinnoa ta Kain, aka' yato ta Kain mendahing änä'na To handang karake babe lambi' umpatei arinna. Akana umpatei arinna? Aka' si membabe karakene' ta Kain anna si membabe mapiane' arinna.
62003013	O solasohongku, daa ungkapusa'i ke nakahiri'koa' to tamampetahpa' yaling inde di lino.
62003014	Tainsammia' taoatee lahpa'mingkea' di hao mai di kamateang lutama di katuhoang. Tandana umpelleimingkea' kamateang, ya' si ungkalemuimingkea' solata to mampetahpa'. Ampo' menna-menna dai ma'kalemu, tontong loloke'ne' yaling di kamateang.
62003015	Anna menna-menna ungkahiri' solana to mampetahpa', tau yatoo sihapang papateang anna maleso dioatee yato to papateang daine' aha katuhoang sapano-panona yaling di kalaena.
62003016	Puang Yesus Kristus puha umpapepatei Kalaena aka' nakalemuiingkea'. Diantoo tapohapangangnga' ma'kalemu. Dahi la tapalla'ang toua' kita' umbeho kalaeta la unsa'ding ma'kahupa-hupa kamasuhsaang aka' ungkalemuiingkea' solata to mampetahpa'.
62003017	Ampo' mesa tau ang sundummi katuhoanna, ke dai ma'kalemu ungngita solana ang dai sundung kapahalluanna, ya' dai ma'kalemu sinnoa Puang Alataala.
62003018	Oa' ingkämmu änä'ku, yato ang dioaintee pa'kalemu si'da-si'da dai di hao supu di sua, ampo' la pahallu mengkalao yaling di unnä' inaha lemba' di pembabe.
62003019	Ponna si ungkalemui si'da-si'daingkea' solata to mampetahpa', tainsammia'too taoatee änä'-änä'na si'damingkea' Puang Alataala. Anna la masannammi inahanta aka' daingkea' la bata-bata di hao di olona.
62003020	Aka' moinnakato ma'tula'-tula' inahanta naoatee, "Umbai damä' aha la salama' aka' karake pembabeku," ampo' dai la dipehingngii aka' käyyäng puhane' kakuasaanna Puang Alataala andana inahanta, aka' Dianto ang ullosa ihsi inahanta.
62003021	Oa' solasohongku ang kukalemui, ponnato dang bata-bata inahanta, damingkea'to la mahea' di hao di olona Puang Alataala.
62003022	Anna la nahingnging ingkänna palaunta, aka' si tapembabeming pahentana anna si tapembabeming pampemalanna.
62003023	Inderanne' pahentana Puang Alataala pano di kita': La umpetahpa'ingkea' sanganna Puang Yesus Kristus, Änä'na, anna la sikalemuiingkea' mesa anna mesa umba noa ang puha napahentaingkea'.
62003024	Menna-menna si umpembabeing yato pahentana, tau yatoo tohho yaling di Puang Alataala anna Puang Alataala tohho yaling di kalaena. Anna tainsammi taoatee tohhong yaling di kalaeta aka' puhamingkea' napatamai Inaha Maserona.
62004001	Oa' solasohongku ang kukalemui, dakoa' la si madihhi' umpetahpa' tau moi la naoatee, "Nakuasaimä' Inaha Masero." Aka' mai'ding ang unsanga kalaena nabi, ampo' setonganna tadia, kende' anna mao mampakuhu tama inde di lino. Dahi la pahallua' umpemalesoi dolu bahtu' la Inaha Maserona si'daraka Puang Alataala ungkuasaii menge mampakuhu, bahtu' la tadiaare.
62004002	La malesongnga' ungngita tau ang nakuasaing Inaha Masero ke naakui naoatee, "Puang Yesus To Dilanti' la Mepasalama' tamang inde di lino menghupatau."
62004003	Ampo' menna-menna ang dai mangngakui, tau yatoo dai napentamai Inaha Maserona Puang Alataala, ampo' napentamaine' inahanna setang bahtu' dioatee balinna Puang Yesus Kristus. Puhangnga' unghingngi la sule inaha yatoo anna ahana suleng yaling inde di lino.
62004004	Oa' änä'ku, dioa' dio änä'-änä'namokoa' Puang Alataala anna puhamokoa' untalo ingkänna ang unsanga kalaena nabi ampo' setonganna tadia, aka' ma'kuasa puhane' Inaha Masero ungkuasaikoa' andana yato inaha ang ungkuasai to tamampetahpa'.
62004005	Yato ingkänna ang unsanga kalaena nabi ampo' setonganna tadia, yaling mai di alla'-alla'na to tamampetahpa' lambi' tula'na situhu' pampemalanna solana anna napehingngii.
62004006	Kami'mitoo änä'-änä'na Puang Alataala. Dahi menna-menna ungnginsammi Puang Alataala, tau yatoo la umpehingngii pepakuhungki'. Ampo' menna-menna tadia änä'-änä'na Puang Alataala, tau yatoo daine' umpehingngii pepakuhungki'. Noantoo tapangnginsangngi alla'na pepakuhu tahpa'na Inaha Masero anna pepakuhunna inaha ang la mepasähsä' lalang.
62004007	Ingkämmua' solasohongku ang kukalemui, la sikalemuiingkea' mesa anna mesa aka' yato pa'kalemu yaho mai di Puang Alataala. Anna menna-menna ang si ma'kalemu, tau yatoo maleso anna änä'-änä'nai Puang Alataala anna ungnginsammi Puang Alataala.
62004008	Aka' sipa'na Puang Alataala ma'kalemu. Dahi menna-menna ang dai ungkalemui solana, tau yatoo maleso daine' ungnginsang Puang Alataala.
62004009	Puang Alataala puha unsuo Änä' samboana mentama di lino anna malai nabeaingkea' katuhoang lambi' sapano-panona. Noantoo napaitaiingkea' pa'kalemunna pano di kita'.
62004010	Aka' ang dioainte pa'kalemu tadia kita' ang ungkalemui Puang Alataala, ampo' Puang Alataala ungkalemuiingkea' anna unsuo Änä'na umbala'iingkea' dipatei lambi' mala diampungngi dosanta.
62004011	Oa' solasohongku ang kukalemui, aka' noa yato pa'kalemunna Puang Alataala pano di kita', dahi pahallu touingkea' kita' sikalemui mesa anna mesa.
62004012	Moinnakato dake' aha tau moi poro la mesa ungngita Puang Alataala, ampo' ponna sikalemuimingkea' mesa anna mesa, ya' keboanto pa'kalemunna Puang Alataala yaling di kita', anna tontong lolo Puang Alataala tohho yaling di kalaeta.
62004013	Aka' nasuhung tainsangnga' taoatee tohhomingkea' yaling di Puang Alataala anna tohho toi yaling di kalaeta, aka' puhamingkea' napatamai Inaha Maserona.
62004014	Anna puhang kami' kiita anna kisa'biing kioatee Ambeta unsuo Änä'na mentama di lino mendahi To Pepasalama'.
62004015	Menna-menna mangngakui naoatee, "Puang Yesus Dianto Änä'na Puang Alataala," tau yatoo tohhong yaling di Puang Alataala anna Puang Alataala tohho yaling di kalaena.
62004016	Anna tainsammi sibaha tapetahpa' taoatee pa'kalemunna Puang Alataala mentama di kalaeta. Sipa'na Puang Alataala ma'kalemu. Menna-menna ungkalemui lolo solana, tau yatoo tohhong yaling di Puang Alataala anna Puang Alataala tohho yaling di kalaena.
62004017	Dipasundung pa'kalemu yaling di kalaeta anna malai daingkea' mahea' di hao di olona Puang Alataala ke lambi'mi Allo Panghohto'ang. Daingkea' la mahea' aka' sinnoang pembabeta Puang Yesus.
62004018	Ke ahai pa'kalemu yaling di kalae, daingkea' la mahea'. Aka' ponna sundummi pa'kalemu yaling di kalae, dianto ang la umpa'dai kamahea'ang. Aka' daingkea' la nahoa pantahungkungang yato ang si napihki' hupatau. Dahi menna-menna mahea', tau yatoo dake' sundung pa'kalemunna yaling di kalaena.
62004019	Dianto anna si ma'kalemumingkea' aka' dolu puhane' Puang Alataala ungkalemuiingkea'.
62004020	Ponna aha tau mangngoatee, "Ungkalemuiä' Puang Alataala," ampo' ungkahiri' solana to mampetahpa', tau yatoo ma'loseng-loseng. Aka' solana ang naita anna dai nakalemui, londonanne' Puang Alataala ang dai naita.
62004021	Anna Diae' ang umbeaingkea' inde pahenta naoatee, "Menna-menna ungkalemui Puang Alataala pahallu toi la ungkalemui to mampetahpa'."
62005001	Menna-menna mampetahpa' naoatee, "Puang Yesus To Dilanti' la Mepasalama'," tau yatoo änä'na Puang Alataala. Anna menna-menna ungkalemui Ambeta, tau yatoo ungkalemui toe' änä'-änä'na Ambeta.
62005002	Ponna ungkalemuiingkea' Puang Alataala anna tatuhu'i pahentana, tainsammi taoatee ungkalemuiingkea' änä'-änä'na Puang Alataala.
62005003	Aka' ponna untuhu'ingke pahentana Puang Alataala, ya' takalemui tunto nei'. Anna yato pahentana dai matingngi,
62005004	aka' ingkänna änä'-änä'na Puang Alataala untalo ingkänna kakarakeang yaling di lino. Kapampetahpa'ammitoo pano di Puang Yesus anna malaingkea' untalo kakarakeang.
62005005	Mennakae' la mala untalo ingkänna kakarakeang yaling inde di lino, ke tadiai kita'a' ingkänna ang mampetahpa' dioatee, "Puang Yesus Dianto Änä'na Puang Alataala."
62005006	Puang Yesus Kristusmitoo ang puha sule ditero' uhai anna umpatitollo hahana. Dai sule supung la ditero' uhai, ampo' ditero' uhai sibaha umpatitollo hahana. Anna Inaha Maserontoo unsa'biii naoate Puang Yesus Dianto Änä'na Puang Alataala, aka' ahana tahpa' sipa'na Inaha Masero.
62005007	aka' aha tallu ang unsa'bii didiona Puang Yesus Kristus:
62005008	Inaha Masero, uhai pantero'anna, anna haha titollona; inde tallu dai aha sisala kasa'bianna.
62005009	Aka' kasa'bianna hupatau anna tapetahpa', londoke'ne' kasa'bianna Puang Alataala, aka' Kalaena unsa'bii didiona Änä'na.
62005010	Menna-menna umpetahpa' Änä'na Puang Alataala, tau yatoo umpayalimmi di inahanna yato kasa'biang. Ampo' menna-menna dai umpetahpa' Puang Alataala, tau yatoo unsangai Puang Alataala to pa'loseng-loseng, aka' dai napetahpa' kasa'bianna didiona Änä'na.
62005011	Anna dianto inde kasa'bianna naoatee: Puhamingkea' nabea Puang Alataala katuhoang sapano-panona, anna Änä'nantoo Dianto kasuleanna yato katuhoang.
62005012	Menna-menna tohho yaling di Änä'na Puang Alataala, tau yatoo ullambi'mi katuhoang. Ampo' menna-menna dai tohho yaling di Änä'na Puang Alataala, tau yatoo dai ullambi' katuhoang.
62005013	Oa' ingkämmu ang umpetahpa'mi sanganna Änä'na Puang Alataala, kuuki'ingkoa' yaling inde di suha' anna malai ungnginsang si'da-si'daa' ungngoatee, "Ullambi'mang katuhoang sapano-panona."
62005014	Anna daingkea' la bata-bata pano di olona Puang Alataala, aka' la nahingngimingkea' ke umpalauingkea' aka-aka situhu' pa'elo'na.
62005015	Aka' tainsammia' taoatee nahingnging ingkänna palaunta, dahi la tainsang toe'a' taoatee taampuing yato palaunta.
62005016	Ponna ahakoa' ungngita solamu to mampetahpa' umbabe dosa, la umpa'sambayangngingnga' dai' di Puang Alataala, anna malai umpamasero sumule katuhoanna. Ampo' dakoa' kuoainte la pahallu umpa'sambayangnging yato tau ang umbabe dosa ang la mebaha pano di kamateang sapano-panona. Aka' aha tau ang membabe noa yatoo.
62005017	Ingkänna babe karake dipomadosa. Ampo' aha dosa dai la mebaha pano di kamateang sapano-panona.
62005018	Tainsang taoatee menna-menna mendahing änä'-änä'na Puang Alataala, tau yatoo dang la si umbabe dosa. Ampo' pengkähänganna Pongkahana setang la nadakai lolo Änä'na Puang Alataala anna malai dai umpasähsä' lalang änä'-änä'na.
62005019	Tainsang taoatee änä'-änä'naingkea' Puang Alataala; anna tainsang toia' taoatee ingkänna to tamampetahpa' nakuasaine' Pongkahana setang.
62005020	Tainsang toia' taoatee suleng Änä'na Puang Alataala anna nabuhkeiingkea' inahanta anna malaingkea' ungnginsang si'da-si'da Puang Alataala. Ya' tohho si'da-si'damingkea' yaling di Puang Alataala anna Puang Yesus Kristus Änä'na. Dianto Dehata ang setonganna anna Dianto Katuhoang lambi' sapano-panona.
62005021	Oa' änä'ku, la undakai manahpakoa' kalaemu andana umpenombaikoa' dehata ang tadia Dehata ang si'da.
63001001	-
63001002	Pano di jumaa' ang napillei Puang Alataala. Hao mai di kodi', pebulle ada'. Kukalemui si'da-si'dakoa'. Dai kodi' supu, ampo' ingkänna toi to ungkalesong katahpa'anna Puang Alataala. Kikalemuikoa' aka' ingkännaingkea' umpetahpa' pepakuhu ang tahpa'. Anna yato pepakuhu la tohho lolo yaling di kalaeta, lambi' sapano-panona.
63001003	Ke la malai Puang Alataala, Ambeta, anna Puang Yesus Kristus, Änä'na, la umbeheingkea' anna ungkalemuiingkea' sibaha memana' kamasahkeang anna kamalinoang. Ingkänna yatoo tipungngu' anna tandaang yaling di katahpa'ang anna pa'kalemu.
63001004	Kahsi liuä' tahpana kuinsang kuoatee ahang yaling di alla'-alla'mua' membabe situhu' katahpa'ang ang napahentaingkea' Ambeta.
63001005	Anna dinoa aha palaungkua' mating dianto: Ke la malai anna sikalemui loloingkea' mesa anna mesa. Inde ang kuuki'ingkoa' tadia pahenta ang mane dianna ditula', ampo' pahenta ang inang masaeng tahingngi, yato ang puha ditula'ingkea' mengkalao pampahandu'anna mampetahpa'ingkea' pano di Puang Yesus.
63001006	Yato ang dioaintee pa'kalemu, dianto untuhu'i ingkänna pahentana Puang Alataala. Anna yato pahenta inang puhangnga' unghingngi mengkalao pampahandu'anna anna mampetahpa'koa' pano di Puang Yesus ang naoatee, la si ungkalemui lolokoa' solamu.
63001007	Aka' mai'ding to pampasähsä' lalang kende' anna mao mampakuhu tama inde di lino. Tau yatoo dai naakui naoatee, "Puang Yesus To Dilanti' la Mepasalama' tamang inde di lino menghupatau." Tau ang noa yatoo dianto to pampasähsä' lalang anna to umpa'bali Puang Yesus Kristus.
63001008	Dahi la undakai manahpakoa' kalaemu andana labu' kalei yato pengkähängangki' anna malai untahimbo asangnga' sahomu yaho mai di Puang Alataala.
63001009	Menna-menna dai umpentokei pepakuhunna Kristus, ampo' untuhu'i toboe' pihki' kalaena, tau yatoo dai aha kasikenteanna dai' di Puang Alataala. Ampo' menna-menna umpentokei manahpa pepakuhunna, ya' ahane' kasikenteanna dai' di Puang Alataala Ambeta sibaha Änä'na.
63001010	Ponna ke ahai sule tau mampellambi'ikoa' umbaha pepakuhu ang tadia pepakuhunna Puang Yesus Kristus, daa untahimboi yato tau yaling di dasammu anna daa umbeaia' inaha.
63001011	Aka' menna-menna umbeai inaha, tau yatoo mempola toe' yaling di pengkähängang karakena.
63001012	Moinnakato anna mai'dike' ang pahallu kutula'ingkoa', ampo' dai kuaku kupayaling asang inde di suha', aka' mopahtuyumä' la mating anna malai sitingngayoingkea' ma'tula', lambi' la sundung kakahsiantaa'.
63001013	Salama'na toi are' mating solasohommu dinne di jumaa' ang napillei Puang Alataala.
64001001	Pano di Gayus ang kupakamaya, anna ang kukalemui si'da-si'da. Hao mai di kodi', pebulle ada'.
64001002	O solasohongku ang kupakamaya, kupa'sambayangngingko anna malai masahke lolo anna malino katuhoammu yaling di ingkänna sia sinnoa kamasahkeanna anna kamalinoanna inahammu.
64001003	Kahsi ponalaä' tahpana sule inde dinne sangngaka-sangngaka solasohonta natula'ingkä' didiona katontongammu umpentokei katahpa'anna Puang Alataala, aka' si membabeo situhu' katahpa'ang yatoo.
64001004	Dai aha nasinnoaing kakahsiangku ke aha boi kupelele kuoatee membabeng änä'-änä'ku situhu' katahpa'ang.
64001005	O solasohongku ang kupakamaya, dai aha ummali'-mali'ang si ungkalemui solata to mampetahpa' ang si lempäng diting, moinnakato anna dakangkoa' siinsang.
64001006	Anna puhang natula' pano di jumaa'ki' dinne yato pa'kalemummu. Ke la malai tontong loloo ungkalemui diting tau ke mengkalaoi anna malai dai aha kakuhangang yaling di pellaoanna. Ponna ke umpanoai, yato pembabemu la sipäto'mi di hao di olona Puang Alataala.
64001007	Aka' yaling di pellaoanna umpakaheba sanganna Puang Yesus Kristus, dai aha aka-aka siamo la natahimbo di hao mai di to taungnginsang Puang Alataala.
64001008	Dahi kita' to mampetahpa', la pahalluingkea' ungkalemui yatoii anna malai mangngala taha toingkea' kita' yaling umpakaheba katahpa'ang.
64001009	Ahang suha' kuuki' mating di jumaa', ampo' daloloang naakui yato ta Diotrefes ang si pemalane' handang ma'kuasa.
64001010	Dahi ponna malaä' lambi' mating, mane kupamalesoing jumaa' yato tula' tahuhu ang napalele didioki'. Anna dai dia supu yato si nababe, ampo' datoe' naaku untahimbo solata to mampetahpa' anna dai umpabei jumaa' untahimbo yatoii. Anna ponna ke ahai ang untahimbo yato solata, ya' si naalai yaling mai di jumaa'.
64001011	O solasohongku ang kupakamaya, daa umpensinnoai tau ang membabe karake, ampo' la umpensinnoaio tau ang membabe mapia. Menna-menna umbabe kamapiaang, tau yatoo änä'-änä'na Puang Alataala. Ampo' menna-menna si umbabe kakarakeang, tau yatoo daine' ungnginsang Puang Alataala.
64001012	Anna yatone' ta Demetrius natula' mapia asanne' tau. Anna pembabenantoo umpatandaang kamapiaanna, aka' situhu' katahpa'anna Puang Alataala. Anna kami' toi unsa'bi'i didiona kamapiaanna, anna ungnginsammi ungngoatee tahpa' tula'ki'.
64001013	Moinnakato anna mai'dike' la pahallu kutula'ingko, ampo' dai kuaku kupayaling asang inde di suha',
64001014	aka' mopahtuyuä' la baha' mating anna malai sitingngayoingkea' ma'tula'.
64001015	Kuhannuang la tontongngo masahke anna malino. Salama'na toi mating ingkänna solata dinne. Anna la umpalambi' toingkä' salama'ku pano di simesa-mesa solata diting.
65001001	Pano di ingkänna tau ang natambai Puang Alataala mendahi petauanna. Nakalemuikoa' Puang Alataala, Ambeta, anna nadakaikoa' Puang Yesus Kristus. Hao mai di kodi' Yudas, arinnaä' Yakobus, anna mesaä' sabua'na Puang Yesus Kristus.
65001002	Ke la malai tuhtuang nabeakoa' Puang Alataala behena, kamasahkeanna anna pa'kalemunna.
65001003	Oa' solasohong ang kukalemui, dolu inang kupahtuyu la kuuki'ingkoa' mating suha' didiona kasalama'ang ang tatahimbo sibaha-baha. Ampo' dinoa ang sihatang kusa'ding dianto la kuuki' suha' mating anna malai kupamatoto' inahammu lambi' malakoa' untolla' yato ingkänna ang umbali pepakuhu ang tahpa'. Pihsang supu Puang Alataala umbea inde pepakuhu pano di petauanna anna sundung.
65001004	Aka' aha tau ang dake' ungnginsang Dehata, ang mahta-mahta tama di alla'-alla'ta. Si napihki' naoatee, "Dai maaka ke membabe karakeingke, aka' la naampungngiingke Puang Alataala aka' mana' pa'kalemunna." Sika umbahoi Tomarayanta anna Dehatanta ang mesa supu, dianto Puang Yesus Kristus. Ampo' masaeng anna tiuki'i didiona katallangang ang la naolai inde tau ang noa.
65001005	Setonganna ungnginsammia' indee ingkänna ang mane kutula'. Ampo' moinnakato noa, kupemala la ungkalehai umba noa Dehata untahungkung ingkänna tau ang si membabe karake. Dolu to Yahudi napabeba' Dehata di hao mai di Mesir. Ampo' puhai yatoo aha di alla'naii ang dai mampetahpa', lambi' napatei piha di hao di ongeang makä'däng.
65001006	Kalehaii yato malaeka' dolu yaho di suruka. Aha piha di alla'naii ang dai tontong umbabe pengkähängang ang nabea Dehata, ampo' umpellei ongeanna. Lambi' napungo Dehata yato malaeka' umpake hante ang dai la mala bohtu, mane natutu'i tama di mesa ongeang ang malilling. Sika dipungo lolo yaling, lambi' sule tempona la natahungkung Dehata yato di Allo Panghohto'ang.
65001007	Kalehai toine' Bohto Sodom anna Gomora dolu sibaha yato sangngaka-sangngaka bohto ang nasidungku'ing. Ihsinna yato bohto membabe sinnoa yato malaeka' langngena'. Sika umbabe ma'kahupa-hupa pembabe tasampa' ang mekarakei, lambi' yato bohtona natallangngi Puang Alataala umpake api. Tahungkunnaii mendahi pohapangang pano di ingkänna tau, anna mala dipasihapang apinna nahaka ang dai la pi'de, ang la dipantahungkungngi ingkänna tau karake.
65001008	Yato tau karake dolu sinnoa siang inde mai tau ang si mampakuhu loseng anna ungngangka'-angka' kalaenaii napobua' pangngipinna. Aka' sahing membabe tasampa' ungkärähko'i kalaena anna sahing ungngita-ita naung kakuasaanna Puang Alataala, noa toi si untula' tahuhu ingkänna to ma'kuasa ang matande.
65001009	Ampo' moi kalaena Mikhael, to pambahananna semalaeka'ang masero, daine' bahani untula' tahuhu Pongkahana setang. Naonge anna matei Nabi Musa, siba'ding inde Mikhael anna Pongkahana setang untula' didiona la naaka yato bahkena Musa. Donetoo inde Mikhael dai untula' tahuhu Pongkahana setang umpake kakuasaang kalaena. Supung naoate pano, "Ke la nakambahoingko Dehata!"
65001010	Ampo' indene' to pampakuhu ang si ma'loseng-loseng si untula' tahuhu aka-aka ang ma'kuasa ang dai nainsang. Ang supung nainsang: membabe situhu' pampemalanna toboe', sinnoa olo'-olo' ang dai ma'pihki'. Anna katämpä'anna la sika tallang napobua' yato pembabenaii.
65001011	La masuhsa liu pano diii! Aka' sika umpensinnoai ta Kain ang papateang dolu. Sika untindo' pembabena ta Bileam, aka' moinnakato anna sika nainsangngi naoatee tahuhu yato ang la nababe, ampo' tontong nababe aka' mailu pano di doi'. Sika umbali Puang Alataala sinnoa ta Korah dolu, lambi' sika la natahungkung mate Puang Alataala sinnoa ang dahi pano di ta Korah.
65001012	Naonge anna ma'himpungkoa', ya' inde to pampakuhu ang si ma'loseng-loseng si mande sibaha-bahakoa' sihapang solamu, ampo' mepakasili yato pembabenaii. Si ma'so'bäng-so'bäng ke mandei yato di pa'himpungang anna umpihki' supu kalaena. Sika sinnoa ke malillingngi kalane ampo' dasiang kene' aka' nasau pepahi. Sika sinnoa poang kayu ang puha dilelleng lambi' dang keuhaka': ke lambi'mi tempona keboa, ya' daine' keboa aka' mateng anna malahsong.
65001013	Pembabena ang mepakasili landa' liu sinnoa buhana bombang ang mähäng di le'bo'. Sika sinnoa bintäng ang unsamba langi', lambi' ke ditindo'i, ya' la sähsä' lalang tau. Inde to pampakuhu ang si ma'loseng-loseng la natahungkung Puang Alataala tama di ongeang ang malilling si'da-si'da lambi' sapano-panona.
65001014	Henokh, mesa peampoanna Adam lapi' kapitunna, ma'tula' lohpo' didiona inde mai tau. Naoatee, "Itai! Mengeng la sule Dehata naposolai ma'sa'bu-sa'bu to pentindo'na ang masero.
65001015	La umpahehsa ingkänna hupatau, anna yato ingkänna ang si mampa'bali la natahungkung aka' pembabe karakenaii. La natahungkung yato ingkänna ang dai tuhu'-tuhu'ang dai', anna la nabala' yato ingkänna tula' tahuhunnaii."
65001016	Inde to pampakuhu ang si ma'loseng-loseng si momämmäng lolo anna si unsalla tau senga'. Sika si untuhu'i pampemala karakenaii. Si malängkä' inaha anna sanda-sanda si natula' ang si nababe, anna si unse'de' tau senga' anna malai sika ullambi' kauntungang.
65001017	Ampo' dioa', solasohong ang kukalemui, kalehaii yato ang naoa dolu rasulna Puang Yesus Kristus, Dehatanta.
65001018	Sika naoate mating, "Ke la lambi'mi Allo Panghohto'ang, ya' la aha tau ang si ungngita-ita naung kapampetahpa'anta. Dai sika la untuhu'i Puang Alataala, ampo' la untuhu'i pampemala karakena."
65001019	Dianto inde mai tau ang si umpasisähä'-sähä' kamesaanna hupatau. Nakuasai pampemala inahanna toboe', aka' daine' aha Inaha Masero yaling di inahannaii.
65001020	Ampo' dioa', solasohong ang kukalemui, sipamatoto' lolokoa' yaling di kapampetahpa'ammu sibaha solamu, aka' masero liu yato pepakuhu ang tapetahpa'. Pa'sambayang lolokoa' situhu' petehtena Inaha Masero.
65001021	Yaling di katuhoammu pengkero lolokoa' ang la sihatang pano di tau ang nakalemui Puang Alataala. Anna empeii yato pebehe ang la nabeakoa' Puang Yesus Kristus ke suleng, dianto katuhoang ang lambi' sapano-panona.
65001022	Ponna ke ahake' tau ang bata-bata inahanna, ya' paitaii pa'kalemummu pano.
65001023	Ponna ke ahai tau ang ungkebo'i kapampetahpa'anna, ya' tehtei sumule sihapang umpasalama'o tau yaling mai di api. Noa tunne' pano di tau ang si untuhu'i pampemala karake, paitai toine' pa'kalemu, ampo' madakakoa' anna dakoa' natumäng dosanna. Paitaii pa'kalemu pano di to madosa ampo' kahiri'ine' dosannaii, pasihapangngi kaya' karähko' ang dang diaku dipake.
65001024	Pudii Puang Alataala, aka' ma'kuasa medakai anna dakoa' la manaho, lambi' dai la aha kasalaammu anna la kahsi liukoa' ke nabahamokoa' tama di olona ang matande.
65001025	Mesa supu Puang Alataala. Dianto ang mepasalama' ungngolai Puang Yesus Kristus, Dehatanta. Sihatang dipamatande anna dipakeangka', aka' Dianto ang untokei ingkänna kamatohoang anna kakuasaang mengkalao dolu, dinoa anna lambi' sapano-panona. Aming!
66001001	Ihsinna inde suha' dianto didiona kaha-kaha ang la baha' dahi ang napalanda' Puang Alataala pano di Puang Yesus Kristus anna malai napepainsangnging pano di to pentindo'na. Puang Yesus unsuo malaeka'na pano di ta Yohanes sabua'na do napaitai yato kaha-kaha.
66001002	Ya' natula' tunne' ta Yohanes yato ingkänna ang naita didiona Bahtakaranna Puang Alataala ang nasa'bii Puang Yesus Kristus.
66001003	Menna ang la mambata inde suha' didiona ang la dahi anna ang mampehingngii sibaha natuhu'i ihsinna dianto ang la ullambi' kamasannangang yaho mai di Puang Alataala. Aka' ingkänna indee dang la masae anna dahing.
66001004	Pano di pitu jumaa' di hao di Poropensi Asia. Hao mai di Yohanes. Oa' solasohongku, ke la malai nabehekoa' anna napamasahkekoa' Puang Alataala, dianto ang aha, ang inang ahang anna ang la sule. Noa toi yaho mai di pitu inaha ang aha yaho di olona ohko'ang katomarayaanna,
66001005	anna yaho mai di Puang Yesus Kristus sa'bi ang mala dipetahpa'. Dianto ang handang dolu tuho di hoi' mai di alla'na to mate anna ungkuasai setomarayaang di lino. Puang Yesus mekalemui liu. Tandana yatoo naaku mate tibollo hahana anna malai nalahpa'ingkea' di hao mai di dosanta
66001006	anna napakamesaingkea' tama di mesa kapahentaang ang napatani mendahi imang ang la untahiai Puang Alataala dianto Ambena. Puang Yesus dianto ang handang matande anna ma'kuasa lambi' sapano-panona. Aming.
66001007	Itaia', mengeng la sule yaling di salehu' anna ingkänna hupatau la mangngita moi yato ang puha mantobo'. Ingkänna ihsi bohto di lino la dumuseng napobua'. Tahpa' si'daete' inde la dahi. Aming.
66001008	Naoate Puang Alataala, "Kodi'mito indee Ang Handang Uhuna anna Ang Katämpä', dianto To Handang Ma'kuasa ang aha anna ang inang aha anna ang la sule."
66001009	Kodi' Yohanes, solasohommua' yaling di kapampetahpa'ang, ang unsinnoaing didahha aka' untindo' Puang Yesus Kristus. Dahi sa'bara'ingkea' madahha aka' napakamesaingkea' tama di kapahentaanna. Dihambaiä' pano di Kalantanang Patmos aka' umpepainsangngingkä' Bahtakaranna Puang Alataala sibaha mangngakuä' kuoate, Puang Yesus Kristus dianto Dehatangku.
66001010	Aha pihsang allo Dehata nakuasaiä' Inaha Masero, ya' unghingngimä' kamaha ang handang käyyäng sinnoa oninna terompe' ma'kara di hao di kebo'ku.
66001011	Yato kamaha naoatee, "O Yohanes, uki'i aka ang ungngita, anna umpapebahaing ne suha' pano di pitu jumaa' dianto: to Efesus, to Smirna, to Pergamus, to Tiatira, to Sardis, to Filadelfia, anna to Laodikia."
66001012	Tahpa mensailemä' pano di kebo'ku unnenne'i yato ang mampa'karaiä'. Ungngitamä' pitu pampatokoang lampu bulahang dibabe.
66001013	Di alla'na yato pampatokoang lampu aha ke'de' mesa sinnoa liu hupanna tau. Umpake kaya' kalambe' ang lambi' naung di bihti'na. Mesalempäng bulahang.
66001014	Bää'na sibaha beluhä'na mabuhsa' sinnoa kapa' bahtu' dähko-dähko, matanna pähä'lä' sinnoa api.
66001015	Bihti'na pangngillo' sinnoa yato bahsi ang mane dihui'i yaling mai di ahha baya. Kamahanna sinnoa yato oninna sälänsäng ke buntu'i.
66001016	Teyye kuananna untokei pitu bintäng anna di suana sohong mesa pa'dang ang pahela sibali. Lindona mesilo sinnoa yato allo koro ke maloe bumi.
66001017	Tahpana kuita, ya' tilumbäng siamä' di olona salamang to mate. Ampo' tahpa nasahpaä' teyye kuananna anna ma'karai naoatee, "Daummahea', Kodi'mito indee Ang Handang Uhuna anna Ang Handang Katämpä'.
66001018	Kodi'mito ang tuho moinnakato puhamä' mate, ampo' itai tuhoä' lambi' sapano-panona. Kodi' ungkuasai kamateang anna ongeanna to mate.
66001019	Dahi uki'i samai kaha-kaha ang ungngita, dianto kaha-kaha dinoa anna kaha-kaha ang la dahi di allo ang la sule.
66001020	Anna didiona bahtuanna inde pitu bintäng ang ungngita di teyye kuanangku anna yato pitu pampatokoang lampu bulahang, diantoo pitu bintäng bahtuanna pitu malaeka' di pitu jumaa' anna yato pitu pampatokoang lampu bulahang, bahtuanna pitu jumaa'."
66002001	Nalombungnging yato tula'na naoatee, "Pano di malaeka'na jumaa' Efesus, noa indee ang la ungnguki': Dianto inde pepasanna ang untokei pitu bintäng di teyye kuananna, anna mellao di alla'na pampatokoang lampu bulahang.
66002002	Kuinsang samai ang umbabea', umpengkähäng si'da-si'daingkä' anna sa'bara'koa' ungngolai kamadahhaang. Kuinsang toi dakoa' umbea inaha pano di to karake. Anna tau ang ungngangka' kalaena rasul ampo' setonganna tadia, puhangnga' unsändä'i, ya' ullambi'mi kalosengannaii.
66002003	Masuhsakoa' anna sa'bara'koa' aka' kodi', dakoa' ungnginsang lupu umpengkähängngingkä'.
66002004	Ampo' ahake' ang kusallaingkoa', dianto dang aha pa'kalemu yaling di inahammu sinnoa dolu.
66002005	Kalehaii, makahao liungnga' ungngongei manaho! Pengkatoba'koa' di hao mai di dosammu, anna umpembabeing yato aka ang puha umbabea' dolu. Ponna daia' umpanoa, ya' la suleä' kualai yato pampatokoang lampu.
66002006	Ampo' aha ang mapiaa' di kalaemu, dianto: ungkahi'di'koa' pembabena to pentindo'na Nikolaus ang kukahi'di' tou kodi'.
66002007	Ponna ke pemalakoa' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'! Tau ang patalo la kupabeine' ungngande boana poang kayu ang mepatuho ang tuho yaling di bela'na Puang Alataala."
66002008	Nalombungnging yato tula'na naoatee, "Pano di malaeka'na jumaa' Smirna, noa inde ang la ungnguki': Dianto inde pepasanna ang sule yaho mai di To Handang Uhuna anna Katämpä'na, Ang puhang mate ampo' tuho sumule.
66002009	Kuinsang kamasuhsaammua'. Kuinsang memase-masekoa' ampo' setongnganna to makakakoa' di mendehatanna. Kuinsang umba noa kara-kara ang napatanda'ikoa' ang unsanga kalaena to Yahudi, ang napillei Puang Alataala, ampo' setonganna kuangka' tadia to Yahudi. Yato tau petauanna Pongkahana setang.
66002010	Daungkahea'a' kamadahhaang ang dang masae anna ullambi'mi. Inang la ahaete' sangngaka-sangngaka di alla'mua' ang la napatama Pongkahana setang di tahungkung nasändä'i. Sampulo allona naongei madahha. Pahallukoa' umpamatoto' lolo kapampetahpa'ammu di Kodi' lambi' mate. Ponna umpanoang, ya' la kubeamokoa'te' saho kapataloang dianto katuhoang lambi' sapano-panona.
66002011	Ponna ke pemalaia' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'! Tau ang patalo danne' la unsa'ding kamadahhaang di kamateang kapendoanna. "
66002012	Nalombungnging yato tula'na naoatee, "Pano di malaeka'na jumaa' Pergamus, noa inde ang la ungnguki': Dianto inde pepasanna ang sule yaho mai di tau ang kepa'dang pahela sibali.
66002013	Kuinsang ang ungngongei tohho, dianto ongeanna Pongkahana setang ma'kuasa. Ampo' inang umpetahpa'ä'a', lambi' daia' tora' aha umbahoi'ä' yato naonge dipateii ta Antipas diting ang naonge tohho Pongkahana setang. Indee Antipas dianto mesa sa'bingku ang tontong lolo kapampetahpa'anna di Kodi'.
66002014	Moinnakato noa, ahake' sangngaka-sangngaka kaha-kaha ang kusallaingkoa'. Ahakoa' sangngaka-sangngaka ang untuhu'i pepakuhunna Bileam. Inde Bileam umpakuhu ta Balak dolu ang la napanoa umpatinaho to Israel tama di dosa. Napaturui ungngande andeang ang puha dipopenomba pano di dehata lino anna ungngindä'-indä' pa'bannetauang.
66002015	Noa toi aha di alla'mua' ang untuhu'i pepakuhunna to pentindo'na Nikolaus.
66002016	Dahi pengkatoba'mokoa' di hao mai di dosa. Ponna dai umpanoa, ya' dante' masae anna tamamä' di alla'-alla'mu anna kutolla'i yato tau umpakeä' pa'dang ang aha di suaku.
66002017	Ponna ke pemalakoa' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'! Tau ang patalo kupabeine' ungngande dehpa manna ang tibuni, anna pantang la sika untahimbo mesa batu mabusa di Kodi'. Di hao yato di batu aha tiuki' mesa sanga ang bakahu, ang dai aha moi poro la mesa tau mangnginsang supung ang mantahimbo toboe'."
66002018	Nalombungnging yato tula'na naoatee, "Pano di malaeka'na jumaa' Tiatira, noa inde ang la ungnguki': Dianto inde pepasanna ang sule yaho mai di Änä'na Puang Alataala, ang pähä'lä' matanna sinnoa api, anna bihti'na pangngillo' sinnoa bahsi ang mane dihui'i yaling mai di ahha baya.
66002019	Kuinsang samaia' ang umbabe. Ungkalemuikoa' para-parammu hupatau, mampetahpa'koa', mengkähäng, anna sa'bara'koa' ungngolai kamasuhsaang. Kuinsang mai'di puhane' ang ungkähäng dinoa andana dolu.
66002020	Ampo' ahake' ang kusallaingkoa', dianto umbearakoa' dio inaha ta Izebel, mesa bahine ang unsanga kalaena nabinna Puang Alataala. Mai'ding petauangku ang napasähsä' lalang anna napaturui ungngindä'-indä' pa'bannetauang sibaha ungngande andeang penombaang pano di dehata lino.
66002021	Puhang kubea tempo mengkatoba' ampo' dasiang aha nabolinna ungngindä'-indä' pa'bannetauang.
66002022	Dahi la kupamakorong. La sika kudahha si'da-si'da sibaha tau ang nasikamahoiing. Supung tora' ke naboling ungngindä'-indä' pa'bannetauang, ya' dai la kupanoa.
66002023	Ingkänna to pentindo'na la kupatei asang, anna malai nainsang samai jumaa' naoatee, Puang Yesus ang ungnginsang anna ullosa ihsi inahanna hupatau. La kubala'koa' situhu' pembabemu.
66002024	Ampo' senga'na to Tiatira ang dai untuhu'i yato pepakuhu salao-laona anna dai umpellaya'i aka ang dioaintee, 'kamanähänganna Pongkahana setang,' kuoane'te tora' daine' la kupahoai durungang ang matingngi,
66002025	supung pahallua' umpatontong kapampetahpa'ammu di Kodi' lambi' suleä' dako'.
66002026	-
66002027	Tau ang patalo anna umpembabeing samai pa'elo'ku lambi' mate, la kubea kakuasaang sinnoa ang kutahimbo yaho mai di Ambeku. La sika sundung kakuasaanna umpahenta bohto-bohto käyyäng anna untallangngi yato bohto sinnoa unghämu-hämu kohing tampo.
66002028	La sika untahimbo bintäng pambaha allo di hao mai di Kodi'.
66002029	Ponna ke pemalakoa' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'!"
66003001	Nalombungnging yato tula'na naoatee, "Pano di malaeka'na jumaa' Sardis, noa inde ang la ungnguki': Dianto inde pepasanna ang sule yaho mai di tau ang umpahenta pitu inaha ang aha yaho di olona ohko'ang katomarayaanna Puang Alataala anna untokei pitu bintäng. Kuinsang ang umbabea'. Boheng untindo'ä' anna naoate tau, 'tuho' ampo' setonganna matekoa'.
66003002	Dahi kalehakoa' anna pamatohoi ang ahake' di kalaemu akinna pa'da. Aka' samai pengngoya'mu ang kulambi', dake' sundung di olona Puang Alataala.
66003003	Dahi, pengkakalehaii sumule samai ang puha dipakuhuingkoa' anna ang puha unghingngi. Pembabeing yatoo anna mengkatoba'koa' di hao mai di dosammu. Ponna dakoa' madaka, la suleä' kudahhakoa', sinnoa to paboko kasuleangku daia' la ungnginsang.
66003004	Moinnakato noa, ahake' tau diting di Sardis ang madaka anna malai pengngoya'na tontong mapia sinnoa kaya' ang mabahahsi. Ingkänna yatoo la kusibahaing mellao umpake kaya' mabusa ang mabahahsi, aka' sihatang nei'.
66003005	Tau ang patalo dipakei noa nei'. Sangannaii dai la kukoso'i yaling di suha' pantekenganna to tuho lambi' sapano-panona. Anna di olona Ambeku anna samai malaeka'na kuakune' kuoate to pentindo'ku.
66003006	Ponna ke pemalakoa' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'!"
66003007	Nalombungnging yato tula'na naoatee, "Pano di malaeka'na jumaa' Filadelfia, noa inde ang la ungnguki': Dianto inde pepasanna ang sule yaho mai di To Masero ang tahpa'. Dianto ang untokei pekilinna Tomaraya Daud. Ponna diang mantungka'i, dante' aha moi poro la mesa tau ang la mala mantutu'i. Ponna diang mantutu'i, dante' aha moi poro la mesa tau ang la mala mantungka'i.
66003008	Kuinsangnga' pembabemu. Kuinsang toi dai umba sama kamatohoammua', ampo' untuhu'imokoa' pepakuhungku, anna umpetahpa'ä'. Puhang kubuhkeiingkoa' baba ang la dai mala natutu'i moi poro la mesa tau.
66003009	Itai, tau ang mendahi to pentindo'na Pongkahana setang la kusuo sule malimuntu' di olomu. Anna la nainsang pa'kalemungku mating di dioa'. Yato tau to pa'loseng-loseng ang si unsanga kalaena to Yahudi ang napillei Puang Alataala, ampo' setonganna tadia.
66003010	Untuhu'imokoa' pahentaku, dianto sa'bara' ungngolai kamasuhsaang, dahi la kudakaikoa' di tempona kamasuhsaang ang la unghoa inde lino. Inde la dahi anna malai unsändä'i ingkänna tau di lino.
66003011	Dang masae anna sulemä'. Pahallua' umpatontong kapampetahpa'ammu di Kodi', anna malai dai aha tau manghampa'ikoa' saho kapataloammu.
66003012	Tau ang patalo la kupadahi ahhi yaling di Dasang Ada'na Puang Alataala, anna la tohho yaling lambi' sapano-panona. Pano yato di kalaena tau la kuuki' bohto mahoa'na Dehatangku dianto Yerusalem Bakahu ang la tuhung yaho mai di Dehatangku di suruka. La kuuki' toi sanganna Dehatangku anna sangangku ang bakahu.
66003013	Ponna ke pemalakoa' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'!"
66003014	Nalombungnging yato tula'na naoatee, "Pano di malaeka'na jumaa' Laodikia, noa inde ang la ungnguki': Dianto inde pepasanna ang sule yaho mai di To Tontong Aha, Sa'bi ang tahpa' ang mala dipetahpa', ang nakasulei ingkänna siamo ang napadahi Puang Alataala.
66003015	Kuinsang samai ang umbabea'. Dakoa' masumanga' di Kodi' anna datoukoa' masumanga' mambaliä'. Malae' ke la poro ahai mesa, masumanga' di Kodi' bahtu' bilang masumanga' mambaliä'.
66003016	Ampo' aka' noang babemua' makuhtu, dahi la kupentibeingkoa' yaling mai di oloku.
66003017	Ungngoaa'tee, 'To makakaang anna sundung; daang aha kalala'.' Ampo' daia' ungnginsang kalaemu meuho-uho anna masuhsa diita katuhoammu. To pemase-masekoa', dai paita anna mohobeläng.
66003018	Dianto suhunna anna kupainsangngikoa' anna malai ungngalli bulahangku, dianto bulahang ang dai aha mampenghaui, lambi' malakoa' mendahi to makaka. Noa toi pakeang mabusa la umpake anna malai dakoa' mohobeläng ang mepakasili. Noa tunne' minnä' la unsuhsu'ing matammu anna malai paita.
66003019	Tau ang kukalemui dianto ang kukambahoing anna kupaturu. Dahi pahallukoa' suhaka anna mengkatoba' di hao mai di dosammu.
66003020	Itai, ke'de'ä' di hao di olo baba anna ma'karaä'. Ponna aha tau ang manghingngi kamahangku, anna umbuhkei baba, la tamaä' kupellambi'i. La mandeang sibaha-baha.
66003021	Tau ang patalo, la kupabeine' mohko'ang sibaha di ongeang katomarayaangku, sinnoa Kodi' puha patalo anna dinoa mohko'mä' sibaha Ambeku di katomarayaanna.
66003022	Ponna ke pemalakoa' ungnginsang manahpa, ya' pehingngii si'da-si'dai samai ang natula' Inaha Masero pano di pitu jumaa'!"
66004001	Tahpana kupahandang bou, aha bumi kuita mesa baba tibuhke yaho di suruka. Pihsananna aha bung yato kamaha sinnoa terompe' ang puha kuhingngi dolu. Yato kamaha naoatee, "Maio done indee anna kupainsangngio didiona ang la dahi dako'."
66004002	Nakuasai siamä' Inaha Masero. Ungngitamä' ohko'ang tomaraya yaho di suruka anna aha mesa tau mohko' yaho.
66004003	Yato tau pangngillo' sinnoa batu masuli' anna maleke, mamata anna malea hupanna. Mesa tahauhe ullikoi yato ohko'ang tomaraya. Inde tahauhe pangngillo' sinnoa mesa batu melälähäng ang mamata hupanna noa lala' upe.
66004004	Di aneanna inde ohko'ang tomaraya aha dompulo uhpa' ohko'ang senga' mallipu'i. Pantang naongei mesa to dipakeangka' umpake kaya' mabusa anna mesongko' bulahang.
66004005	Yato di ohko'ang tomaraya aha kila' anna ma'kundäng-kundängngi. Aha toi pitu ballo ang meleä'-leä', dianto pitu inahanna Puang Alataala ang aha yaho di olona ohko'ang tomaraya.
66004006	Aha toi di olona yato ohko'ang tomaraya noa le'bo' mahändäng mala dipodahammeng. Ohko'ang indee nalipu'i uhpa' hupanna ang menanaha ang napunnoi mata di olona anna di kebo'na.
66004007	Lindona hupanna ang menanaha ang uhuna sinnoa singa. Ang kaderuanna sinnoa saping laki. Katallunna sinnoa lindona tau. Ang kauhpa'na sinnoa sahebaki ang lella' lumolo'.
66004008	Uhpa' inde hupanna ang menanaha pantang unnung pani'na anna napunnoi mata moi ang nasamboi pani'na. Allo bengi dai aha natohhoi ma'penani-nani naoatee, "Masero, Masero, Masero Puang Alataala, To Ma'kuasa, Ang aha, anna ang inang ahang anna ang la sule."
66004009	Inde hupanna ang menanaha umpopenani pampudiang, malimuntu' anna menau-nau pano yato ang mohko' di ohko'ang tomaraya, dianto ang tuho lambi' sapano-panona.
66004010	Lella' menani malimuntu' asammi yato to dipakeangka' pano di olona yato ang tuho lambi' sapano-panona. Mane umpentibeing yato songko' bulahanna pano di olona yato ohko'ang, tandana umpakeangka' puha yato ang mohko' di ohko'ang tomaraya, lella' siang menani naoatee,
66004011	"O Puang Alataala Dehatangki', Dio supu ang sihatang untahimbo pampudiang anna kakeangka'ang aka' ma'kuasao. Aka' dio ang umpadahi ingkänna siamo, anna aka' pa'elo'mu toi nasuhung mala dahi anna tuho."
66005001	Pihsananna kupahandang bou ungngitamä' sallolongang suha' di teyye kuananna yato tau ang mohko' yaho di ohko'ang tomaraya. Suha' yatoo keuki' yalinna anna di aneanna sibaha dipadehke'i pitu ang ma'hupa katahpe ang mampatandaang dake' aha dibuhkei.
66005002	Mane ungngitaä' mesa malaeka' matoho kakoha-koha napekäyyängngi naoatee, "Menna ang sihatang ullohka'i katahpena inde suha' tilolong anna nahuhka'i?"
66005003	Ampo' moi ang yaho di suruka, yaling di lino anna di hoi' di apa' tampo, dai aha ang sihatang mambuhkei anna nanenne'i ihsinna.
66005004	Tahpa musemmä' tora' masuhsa, aka' dai aha mesa tau ang la sihatang mambuhkei anna mannenne'i ihsinna.
66005005	Ampo' naoamingkä'te yato mesa to dipakeangka', "Mahtangngo! Itai! Ang disangai 'Singa sule yaling mai di alla'-alla'na to Yehuda' anna 'Peänä'anna Tomaraya Daud ang lele sau tama,' puhang patalo. Sihatanne' ullo'bä'i yato pitu katahpena suha' anna nabuhkeii."
66005006	Ungngita bumä' mesa Änä' Domba ke'de' sitehe yato ohko'ang tomaraya ang nakulimboi yato uhpa' hupanna ang menanaha anna ingkänna yato to dipakeangka'. Yato Änä' Domba noaranne' ang puhang dikehe'. Pitu tandi'na anna pitu matanna dianto yato pitu inaha ang puha nasuo Puang Alataala tama di lino.
66005007	Panong inde Änä' Domba untahimbo yato suha' di tau ang mantokei ang mohko' yaho di ohko'ang tomaraya.
66005008	Lella' untahimbo suha' inde Änä' Domba, ya' malimuntu'mi yato uhpa' hupanna ang menanaha sibaha yato dompulo uhpa' to dipakeangka' di olona. Pantang sika untokei mesa katapi anna mesa kahti bulahang ang napunnoi kayu-kayu bomammi' dianto sambayanna petauanna Puang Alataala.
66005009	Sika umpopenani mesa penaniang bakahu, ang naoatee, "Sihatangngo ungngala ne suha' anna ullohka'i katahpena. Aka' puhamo dipatei. Anna kamateammu puhang ungngalliing Puang Alataala yato hupatau di hao mai di ingkänna bohto di lino.
66005010	Puhang sika umpakamesa tama di mesa kapahentaang ang napatani la untahiai Dehatanta, sibaha ma'pahenta yaling di lino."
66005011	Pihsananna kupahandang bumi anna kuhingngii kamahanna malaeka' ang ma'sa'bu-sa'bu masoona. Sika ungkulimboi yato ohko'ang tomaraya anna yato uhpa' hupanna ang menanaha sibaha to dipakeangka'.
66005012	Sika menani napekäyyängngi naoatee, "Änä' Domba ang puha dikehe' ma'kuasa anna sihatang untahimbo katomakakaang, kamanähängang anna kamatohoang; Sihatang dipakeangka', dipamatande anna dipudi!"
66005013	Mane unghingngiä' ingkänna ang menanaha ang aha yaho di langi', di lino, di hoi' di apa' tampo anna ang aha yaling di le'bo'. Ingkänna indee menani asang naoatee, "Ke la malai Ang mohko' yaho di ongeang kamatandeang, anna yato Änä' Domba dipudi anna dipakeangka' sibaha dipamatande anna ma'kuasa lambi' sapano-panona!"
66005014	Puhai yatoo, natimba'mi yato uhpa' hupanna ang menanaha naoatee, "Aming!" Tahpa malimuntu' tunne' yato samai to dipakeangka' menomba.
66006001	Pihsananna ungngitamä' yato Änä' Domba ullohka'i katahpena suha' ang uhuna sibaha kuhingngi kamahanna mesa yato uhpa' hupanna ang menanaha salamang kundäng naoatee, "Maio!"
66006002	Kupahandang bumi anna ungngitaä' mesa arahang mabuhsa' anna yato tau ang mampensakei untokei pana anna dipasongko'i bulahang, pano sihapang mesa tau ang inang si patalo ang mao bou umpealai sala kapataloang.
66006003	Tahpana ullohka'i bung yato katahpena suha' ang kaderuanna yato Änä' Domba, unghingngi bumä' kamahanna yato hupanna ang kaderuanna naoatee, "Maio!"
66006004	Ya' sohong bung mesa arahang ang senga'. Inde arahang pähä'lä' anna ang mampensakei dibea kakuasaang la umpadahi pa'tolla'ang yaling di lino, anna malai hupatau sipate-patei. Dibeang mesa pa'dang kalambe'.
66006005	Ullohka'i bung yato Änä' Domba katahpena suha' ang katallunna. Unghingngimä' yato hupanna ang katallunna naoatee, "Maio!" Kuita burang landa' mesa arahang maloteng. Ang mampensakei untokei sahpasang timbangang anna dibea kakuasaang ungkarakei pinamula.
66006006	Ahang kuhingngi noa kamaha di alla'-alla'na yato uhpa' hupanna ang menanaha naoatee, "Sallite' gandum mahasa pa'sangngalloang disaho allinna, anna tallu lite' gandum tahuhu pa'sangngalloang toe' disaho allinna tandana kabuhohangang. Ampo' daungkarakei bela' zaitun anna bela' angkoro' anna malai dai liba' maho yato kabuhohangang."
66006007	Pihsananna ullohka'i bung yato Änä' Domba katahpena suha' kauhpa'na. Unghingngi bumä' yato hupanna ang kauhpa'na naoatee, "Maio!"
66006008	Ungngitamä' mesa arahang alla'na mamata anna mahihi anna ang mampensakei disanga Kamateang. Mane napelolaii ang disanga Ongeang Kamateang. Sika dipakuasa umpatei sambahe uhpa'na tau yaling inde di lino ungngolai pa'tolla'ang, kabuhohangang, kamakorongang anna olo'-olo' peande.
66006009	Puhanna, yato Änä' Domba ullohka'i bung katahpena suha' kalimanna. Ungngitamä' di hoi'na yato pantunuang penombaang aha sungnga'na tau ang dipatei aka' umpepainsangnging Bahtakaranna Puang Alataala anna mampetahpa' dai' di Puang Yesus.
66006010	Sika koha naoatee, "O Puang, To Handang Ma'kuasa ang masero anna tahpa', sangngakake' masaena mane umpahehsai to lino anna umbala'i aka' napateiang?"
66006011	Sika pantang dibea kaya' kalambe' mabusa anna disuoi mangngempei sämpäi', lambi' sundung yato solana ang la dipatei sinnoa inde maiii.
66006012	Mane ungngita bouä' yato Änä' Domba ullohka'i katahpena suha' kaunnunna. Tahpa dahi siang lino' ang käyyäng liu. Mataallo malilling sinnoa kaya' maloteng, anna bulang malea sinnoa haha.
66006013	Bintäng dondongngi yaho mai di langi' sinnoa boa kayu ara ang dake' matua anna dondongnging di tempona nahoa pepahi käyyäng.
66006014	Langi' tilolong sinnoa ale mane mengkapa'dai, anna ingkänna tanete anna kalantanang masihki' diparende di ongeanna.
66006015	Pihsananna setomarayaang di lino, to keangka', to pambahananna setantaraang, to makaka anna to ma'kuasa, anna tau senga', moi sabua', moi to beba', le'ba' asang membuni tama di leäng anna tama di sihping-sihping batu yaho di tanete.
66006016	Yaling yato di pembunianna sika koha naoatee, "O tanete! O batu! Kahompoiang mai. Buniang indo di hao mai di Tau ang mohko' yaho di ohko'ang tomaraya anna kakeaha'anna indo Änä' Domba!
66006017	Aka' tempo kakeaha'ang suleng. Dinoa sika umpalanda'mi kakeaha'annaii, anna dai aha moi poro la mesa tau ang mantähäng di olona."
66007001	Puhanna yatoo, ungngitamä' uhpa' malaeka' ke'de' di uhpa' kasuleanna pepahi di lino. Sika untähäng pepahi di lino anna malai dai tisau di haho tampo, di le'bo' anna di poang-poang kayu.
66007002	Mane ungngitaä' mesa malaeka' senga' lemba' yaling mai di katimbinganna mata allo umbaha ang la dipake untandai sabua'na Dehata, dianto Dehata ang inang aha. Anna ma'karai napekäyyängngi pano di uhpa' malaeka' ang dibea kuasa la untallangngi kalantanang anna le'bo'
66007003	naoatee, "Daungkarakei sängkäi kalantanang bahtu' le'bo' sibaha poang-poang kayu ke dake' puha kupadehke' tanda pano di kandinna sabua'na Dehatanta!"
66007004	Ang kuhingngi yato ang la dibea tanda, sangngatu' uhpa'pulo uhpa' sa'bu mai'dinna. Tau yatoo diala yaling mai di sampulo derua peänä'anna Israel.
66007005	-
66007008	Mesa boito bohto sampulo derua sa'bu bung tau. Dianto: to Yehuda, to Ruben, to Gad, to Asyer, to Naftali, to Manasye, to Simeon, to Lewi, to Isakhar, to Zebulon, to Yusuf anna to Benyamin.
66007009	Tahpana yatoo, ungngita bumä' hupatau mai'di si'da-si'da, dai aha ang mala mangngihsa' tandana mai'di. Yato tau sule di hao mai di ingkänna bohto di lino. Sika meporeha mabusa anna untokei palapa kelala' tandana mampudi. Sika ke'de' mengngolo pano di ohko'ang tomaraya anna pano yato di Änä' Domba.
66007010	Sika koha napekäyyängngi naoatee, "Dehatanta dianto ang mepasalama', ang mohko' yaho di ohko'ang tomaraya anna yaho mai di Änä' Domba!"
66007011	Ingkänna yato malaeka' sibaha to dipakeangka' anna yato uhpa' hupanna ang menanaha ke'de' nakulimboi. Sangka' malimuntu' di olona yato ohko'ang tomaraya menomba di Puang Alataala
66007012	anna ma'karai naoatee, "Aming! Sihatang dipudi, dipamatande, dipakeangka', dipenanu-naui Dehatanta aka' kakeaka'anna, kakuasaanna, anna kamatohoanna lambi' sapano-panona! Aming."
66007013	Pihsananna ahang mesa yato to dipakeangka' nakutanaiä' naoatee, "Menna inde mai tau ang mekaya' mabusa anna umba sika nasule?"
66007014	Kutimba'mi kuoaintee, "Dai kuinsang, Tuang. Tuang tubure' ang mangnginsang." Ya' naoantee, "Dianto inde tau ang puha salama' naonge ungngolaii kamadahhaang käyyäng. Sika puhang untahpa' pakeanna napamabuhsa' umpake hahana yato Änä' Domba.
66007015	Dianto suhunna anna sika ke'de'mi di olona ohko'ang katomarayanna Puang Alataala, sibaha menomba allo-bengi yaling di Dasang Ada'na. Anna yato ang mohko' yaho di ohko'ang tomaraya la mandakai.
66007016	Danne' la sika manono anna mahähäng, anna dang la napandasa maluhsunna mata allo.
66007017	Aka' yato Änä' Domba ang sitehe ohko'ang tomaraya ang la sika mambahanang sinnoa mesa to pangkambi'. Sika naposolai pano di kasuleanna uhai ang mebea katuhoang. Puang Alataala ang la mampahsiiing uhai matannaii."
66008001	Tahpana ullohka'i katahpena suha' kapitunna yato Änä' Domba, mahulla-hulla siang yaho di suruka umbai setangnga tehte' masaena.
66008002	Ungngitamä' pitu malaeka' ang ke'de' di hao di olona Puang Alataala, sika dibea pitu terompe'.
66008003	Tahpa ahang sule mesa malaeka' senga' umbaha kahti bulahang ang si dipaongei kayu-kayu bomammi' anna ke'de'i di olona yato pantunuang penombaang. Dibea mai'di liu kayu-kayu bomammi' ang la dipopenomba sibaha sambayanna samai petauanna Puang Alataala di hao di ongeang pantunuang bulahang ang aha di olona ohko'ang tomaraya.
66008004	Sibaha sambayanna petauanna Puang Alataala, hambunna yato kayu-kayu bomammi' ang menge meleä'-leä', mapulu' ludai' mengkalao di kahti ang natokei malaeka' di olona Puang Alataala.
66008005	Pihsananna naalang inde paongeang bulahang yato malaeka', anna napangngihsii api ang naala di hao mai di pantunuang penombaang mane napentibeing tama di lino. Ya' tahpa mellihpä' siang kundäng, sibaha kila' anna lino'.
66008006	Pitu malaeka' ang untokei pitu terompe' sadiang la mamponi.
66008007	Malaeka' ang uhuna umponi terompe', tahpa kene' batu siang anna api masahhu' sihau haha. Ingkänna indee dipentibeing tama di lino. Sambahe tallunna lino mämpu', lambi' sambahe tallunna poang-poang kayu anna lohpo mämpu' toe'.
66008008	Malaeka' kaderuanna umponi terompe', tahpa kaitaang siang mesa ang käyyäng noa tanete ang meleä'-leä' dipentibeiing tama di le'bo'. Sambahe tallunna le'bo' mendahi haha.
66008009	Ya' mateng sambahe tallunna ingkänna ihsi le'bo' ang tuho anna sambahe tallunna kahpala' tallang.
66008010	Malaeka' katallunna umponi terompe', tahpa dondong siang mesa bintäng käyyäng ang meleä'-leä' sinnoa ballo yaho mai di langi' anna unghoai sambahe tallunna salu uhai sibaha timbu.
66008011	Yato bintäng disanga 'Apsintus' ang bahtuanna: mapäi'. Ya' mapäi'mi sambahe tallunna yato uhai, lambi' mai'di tau mate napobua' yato uhai ang mapäi'.
66008012	Malaeka' kauhpa'na umponi terompe', tahpa tisampung siang sambahe tallunna mata allo, lambi' malilling sambahe tallunna lino. Noa toi di bengi, bulang anna bintäng tisampung sambahe tallunna lambi' dai mesilo pano di sambahe tallunna lino.
66008013	Kupahandammi, ya' kuitang mesa sahebaki molo' yaho di nähäng mane kuhingngii mekoha naoatee, "Tilaka! Tilaka! Tilaka ingkänna to lino, ke kahingngiammi tallu malaeka' senga'na umponi terompe'na!"
66009001	Pihsananna umponing terompe'na yato malaeka' kalimanna. Ya' ungngita bumä' mesa bintäng dondong yaho mai di langi'. Yato bintäng dibea pekilinna kahoäng ang lunaung di ongeanna to mate.
66009002	Umbuhkeing kahoäng yato bintäng, ya' sohommi hambu di hoi' mai sinnoa hambu to pesohe. Malilling siang mata allo anna nähäng napobua' yato hambu.
66009003	Yato hambu naongei sohongngi kakombäng tuhungngi naung di lino, anna dibeai kakuasaang sinnoa alipang.
66009004	Dai dipabei ungkarakei lohpo, bahtu' poang-poang kayu anna pinamula. Supung mala ungkeki' tau ang dai dipadehke'i kandinna tanda petauanna Puang Alataala.
66009005	Yato kakombäng dai dipabei umpatei yato tau, supung la nadahha lima bulanna masaena. Mapi'di'na yato ang napaaha kakombäng sinnoa mapi'di'na pekeki'na alipang.
66009006	Yaling yato di lima bulanna, pemala sika mengkamate, ampo' dasiang mala, aka' kahaoke' kamateannaii.
66009007	Hupanna yato kakombäng sinnoa arahang ang la dibaha ma'tolla'. Yaho di bää'na aha sinnoa songko' bulahang. Lindona sinnoa lindo tau.
66009008	Beluhä'na sinnoa beluhä' bahine, anna isinna sinnoa isi singa.
66009009	Babuana ditutu'i noa hupanna kaya' bahsi. Oninna pani'na sinnoa memuhhunna mai'di bendi ang nahui' arahang ke le'ba'i ma'tolla'.
66009010	Aha okinna sinnoa okinna alipang. Di okinnantoo naongei petohse'na ang pabisa ang undahha tau yaling di lima bulanna.
66009011	Aha toboe' tomarayanna ang mampahenta. Yato tomaraya dianto malaeka' ang untokei pekilinna kahoäng to mate. Sanganna yato malaeka' yaling di basa Ibrani dianto 'Abadon' anna yaling di basa Yunani disanga 'Apolion.' Bahtuanna inde sanga dianto 'Pakarakeang.'
66009012	Katilakaang uhuna lehammi. La deruake' katilakaang ang la sule.
66009013	Tahpana malaeka' kaunnunna umponi terompe'na, ya' kuhingnging kamaha sule di hao mai di uhpa' sikunna pantunuang penombaang bulahang di olona Puang Alataala.
66009014	Yato kamaha ma'kara pano di malaeka' kaunnunna naoatee, "Lahpa'i yato uhpa' malaeka' ang tisangke' di hoi' di Bone Efrat!"
66009015	Ya' dilahpa' siang yato uhpa' malaeka' ang supung dipatokaing tehte' indee, allo dinoa, bulang dinoa, anna pahiama indee la umpatei sambahe tallunna hupatau.
66009016	Kuhingnging dongngatu' juta mai'dinna yato tantara ang moarahang.
66009017	Kuitang yato arahang anna ang mampensakei. Yato to pensake umpake kaya' bahsi pähä'lä', mamahta', anna makuni'. Bää'na yato arahang sinnoa bää' singa anna di suana sohong api, hambu anna ang masae puhpu noanna dama'.
66009018	Sambahe tallunna hupatau napatei inde tallu hupanna kamadahhaang, dianto api, hambu anna noanna dama' ang sohong yaling mai di suana yato arahang.
66009019	Kamatohoanna yato arahang di hao di suana anna di okinna. Okinna kanoaang bää' ile dianto ang ungkarakei hupatau.
66009020	Ampo' la'binna hupatau ang dai napatei yato kamadahhaang, dasiang mengkatoba' di hao mai di pembabe kalaena, diantoo: dasiang natohhoi umpenombai dehata-dehata lino anna tasanda-sanda ang nababe umpake bulahang, pera', tembaga, batu sibaha kayu ang dai mala paita, pahingngi anna mellao.
66009021	Datoi sika naboli umbabe kakarakeang, noanna papateang, ihsang-ihsang, ungngindä'-indä' pa'bannetauang anna maboko.
66010001	Tahpana yatoo kuitang mesa malaeka' matoho tuhung yaho mai di suruka nasapu' salehu', anna haho bää'na nalikoi tahauhe. Lindona pansillo' sinnoa mata allo, anna bihti'na sinnoa api meleä'-leä'.
66010002	Di teyyena aha mesa lolongang suha' saohko' ang tibuhke. Bihti' kuananna mengngindä' di le'bo' anna bihti' kaihinna mengngindä' di kalantanang.
66010003	Mekoha napekäyyängngi sinnoa oninna singa. Puhanna mekoha yato malaeka', natimba'ing pempitu kundäng sikäyyäng poduru-durunna.
66010004	Puhanna yato kundäng, pemalamä' kuuki', ampo' tahpa unghingngiä' kamaha yaho mai di suruka naoatee, "Padiinahammui supu samai ang natula' indo kundäng. Damong ungnguki'i!"
66010005	Pihsananna yato malaeka' ang di le'bo' anna di kalantanang ungngängkä' teyye kuananna dai' di langi'.
66010006	-
66010007	Mopinda umpake sanganna Puang Alataala ang tuho lambi' sapano-panona, ang umpadahi langi' anna lino sibaha le'bo' anna ingkänna ihsinna. Naoate yato malaeka', "Ponna umponi terompe'na malaeka' kapitunna, la umpembabeminto pahtuyunna Puang Alataala ang dake' aha mangnginsang, sinnoa ang puha napainsangngi pano di ingkänna nabi, sabua'na. Tempona dang la tirende!"
66010008	Tahpana yatoo kuhingngi bumi kamaha ang puha kuhingngi yaho mai di suruka naoaingkä'tee, "Laoo do alai indo lolongang suha' ang tibuhke pano di teyyena malaeka' ang simesaang bihti'na di le'bo' anna di kalantanang."
66010009	Ya' mao siamä' do kupalau yato lolongang suha' saohko' anna malai nabeaä'. Lambi'ku pano naoantee, "Alai anna ungngandei indee. Yaling di suamu la unsa'ding matänning sinnoa duho uhani ampo' yaling di kompemmu la unsa'ding mapäi'."
66010010	Kukandoing yato lolongang suha' saohko' mane kuandei. Di sua noa tora' mammi'na duho uhani, ampo' tahpana kubilling, yalinna di kompeng mapäi'mi.
66010011	Puhai yatoo, napahentamä' naoatee, "Pepainsang buking pepasanna Puang Alataala didiona kamadahhaanna ingkänna bohto anna setomarayaang."
66011001	Puhanna yatoo dibeamä' sambose' kayu sinnoa hupanna huntung pepansi, mane naoaingkä'tee, "Laoo do mete'i Dasang Ada'na Puang Alataala sibaha pantunuang penombaang. Ihsa'i sangngaka mai'dinna tau ang menomba yaling.
66011002	Ampo' dane' ummete'i tähämpä'na, aka' puhane' dibehoing pano di tau ang dai ungnginsang Puang Alataala. Yato tau la sika ungngindä'-indä' bohto mahoa' ang masero yaling di uhpa'pulo derua bulanna, bahtu' tallu setangnga pahiamanna.
66011003	La unsuoä' derua sa'bingku ang mekaya' ma'tomate, sika umpepainsangnging kahebaku yaling di sansa'bu dongngatu' unnumpulo allona, bahtu' tallu setangnga pahiamanna."
66011004	Yato derua sa'bi dianto derua bätänna poang zaitun anna derua pampatokoang lampu ang aha di olona Puang Alataala To umpuängang lino.
66011005	Ponna aha tau nasändä' la mangkarakei, ya' la aha api sohong yaling mai di suana ungngämpu'i samai balinnaii. Napanoanto indee umpatei ingkänna tau ang la mekarakei.
66011006	Aha kakuasaanna anna malai dai kene' yaling di tempona umpepainsangnging kaheba ang sule yaho mai Puang Alataala. Ma'kuasa toi umpopendahi haha samai pengkalaoanna uhai. Mala toi umpaaha ma'kahupa-hupa kamasuhsaang yaling di lino diamo naonge sihatang napambabei.
66011007	Puhanna sika umpepainsangnging yato kaheba, ya' sohommi olo'-olo' di hoi' mai di kahoäng to mate anna sika natolla'i napetaloi lambi' mate.
66011008	Bahkenaii la sikalampa' pano di lalang käyyäng yaling di bohto mahoa', ang naonge Dehatanna ditoke' yaho di kayu sitambeng. Sanganna yato bohto dipakonai Sodom bahtu' Mesir tandana membabe karake pano di petauanna Puang Alataala.
66011009	Tau di hao mai di ingkänna bohto di lino la umpahandang yato bahke yaling di tallu setangnga allona, anna dai sika napabei diku'bu'.
66011010	Ingkänna to lino sika kahsi didiona kamateanna yato derua sa'bi. Sika ma'mahoa'-hoa' anna sipakatu sandahupa, aka' yato derua sa'bi puha umpaaha mai'di kamadahhaang pano di ingkänna tau di lino.
66011011	Ampo' puhanna yato tallu setangnga allona, ya' napapenanahang Puang Alataala yato derua sa'bi lambi' tuho sumule. Sika ke'de' siang, lambi' yato tau ang mangngita sika mahea' liu.
66011012	Pihsananna yato derua sa'bi unghingnging kamaha napekäyyängngi yaho mai di suruka sika ditambai dioaintee, "Maikoa' done indee!" Tahpa sika dai' siang di suruka nasapu' salehu' naita yato balinnaii.
66011013	Donetoo dahi siang lino' käyyäng. Bahe sampulona yato bohto mahoa' sitale-tale, anna pitunsa'bu tau mate napobua' yato lino'. Ingkänna tau senga' sika mahea', lambi' sika umpudi Puang Alataala ang ma'pahenta yaho di suruka.
66011014	Katilakaang kaderuanna puhang. Ampo' itai! Katilakaang katallunna la baha' dahi sia bumi.
66011015	Pihsananna yato malaeka' kapitunna umponi terompe'na, ya' ahang kamaha napekäyyängngi yaho di suruka naoatee, "Kakuasaang umpahenta to lino ahang dinoa di teyyena Dehatanta sibaha To Nalanti' la Mepasalama'. Dianto ang la ma'pahenta lambi' sapano-panona!"
66011016	Pihsananna malimuntu'mi yato dompulo uhpa' to dipakeangka' ang mohko' di ohko'annaii di olona Puang Alataala anna menombai.
66011017	Sika naoantee, "O Puang Alataala, To Handang Ma'kuasa, ang aha anna ang inang ahang! Menau-nauang mating aka' puhamo umpake kakuasaammu ang käyyäng anna umpahandu'mi ma'pahenta!
66011018	Ingkänna tau ang dao mangnginsang sika keaha', ampo' lambi'mi tempona umpepaitaing kakeaha'ammu. Lambi' tung tempona umpahehsao ang nababe to mate naonge tuhoke'. Dianto inde tempona la umbea saho sabua'mu, samai nabi, anna pano di petauammu ang mampenombaio, moi memase-mase, moi dipakeangka'. Tempona toi untallangngi tau ang ungkarakei to lino!"
66011019	Puhanna yatoo tibuhke siang Dasang Ada'na Puang Alataala ang yaho di suruka anna landa'i yato Pahti Pa'dandiang yaling di huänna. Tahpa kila' siang anna kundäng käyyäng sibaha lino' anna kene' batu ang makambang.
66012001	Pihsananna diitang yaho di langi' mesa tanda ang mepusa'-pusa' anna senga'-senga'. Mesa bahine ang nasapu' mata allo salamang ang napekaya', lella' ungngindä'i bulang. Yaho di bää'na aha songko' nadehke'i sampulo derua bintäng.
66012002	Yato bahine kehähtäng anna lambi'mi tempona la keänä', ya' mohahaemmi aka' mansa'ding.
66012003	Mane landa' boi yaho di langi' mesa tanda ang mepusa'-pusa' dianto aha mesa saha malea ang käyyäng liu, pitu bää'na anna sampulo tandi'na. Mesa boi bää'na mesa bung songko' tomaraya.
66012004	Yatoo okinna unghui' sambahe tallunna bintäng yaho di langi' mane napentibeing naung di lino. Inde saha di hao di olona yato bahine ang lella' mansa'ding, ungngempei yato änä' ang la sohong, pemala naande.
66012005	Keänä'mi inde bahine mesa muane-ane ang la umpahenta ingkänna bohto sitonda kamatohoang. Ampo' yato änä' tahpa dipensintoing anna dibahai dai' di olona Puang Alataala di ohko'ang tomaraya.
66012006	Tahpa menanda siang inde bahine pano di ongeang makä'däng, ang inang napatokaing Puang Alataala. Dianto naongei didakai yaling di sansa'bu dongngatu' unnumpulo allona, bahtu' tallu setangnga pahiamanna.
66012007	Pihsananna tahpa dahi siang kasitolla'ang yaho di suruka. Mikhael, mesa pongkahana malaeka', sibaha malaeka'na untolla' yato saha, noa toi yato saha naposolai toe' malaeka'na, umbali Mikhael.
66012008	-
66012009	Ampo' yato saha käyyäng ditalo anna dilaba'i yaho mai di suruka. Dipentibeing tama di lino sibaha malaeka'na. Dianto ile ang handang dolu ang disangai 'Pongkahana setang' bahtu' 'inaha karake,' ang umbulitu' ingkänna to lino.
66012010	Mane unghingngiä' kamaha yaho di suruka naoatee, "Dinoante' tempona Puang Alataala umpalanda' kasalama'ang. Dinoa Puang Alataala umpalanda' kakuasaanna ma'pahenta. Dinoa yato To Dilanti' la Mepasalama' umpalanda' toe' kakuasaanna! Aka' ang untanda' tahuhu solata to mampetahpa' allo-bengi di olona Puang Alataala puhang dipentibeing tama di lino.
66012011	Puhang nataloii ungngolai yato hahana Änä' Domba sibaha kaheba ang tahpa' ang sika napepainsangnging. Sika nasahane' umpebeaing sungnga'na lambi' mate.
66012012	Dahi kahsi liu suruka anna samai ihsinna ang ma'ongeang yaling! Ampo' lino anna le'bo' tilaka nei', aka' napentamang Pongkahana setang. Kakeaha'anna masahhu', aka' nainsang sämpäi'dang supu tempona."
66012013	Tahpana nainsang yato saha ditibe tama di lino, ya' napahandu' siang umpalola leleng yato bahine ang puha ungkeänä'ing mesa muane.
66012014	Ampo' yato bahine puha dipapanoi pani'na sahebaki käyyäng, anna malai lumolo' pano di ongeang makä'däng, dianto ang naonge didakai di hao mai inde di saha yaling di tallu setangnga pahiamanna.
66012015	Pihsananna yato saha umpembuhha'ming uhai salamang salu uhai yaling mai di suana pano yato di patunna bahine anna malai nalabu.
66012016	Ampo' lino umposolai yato bahine. Yato lino umbuhkei suana anna unsuhhu'i yato uhai ang sohong yaling mai di suana yato saha.
66012017	Yato saha keaha' si'da-si'da pano yato di bahine, lambi' le'ba' do natolla' peänä'anna, dianto ingkänna ang untuhu'i pahentana Puang Alataala anna ang unsa'bii Puang Yesus.
66012018	Ya' tohhong yato saha di hoi' di behing le'bo'.
66013001	Pihsananna ungngita bumä' mesa olo'-olo' sampulo tandi'na anna pitu bää'na, sohong di hoi' mai di le'bo'. Yato tandi'na pantang kesongko' tomaraya, anna di hao di bää'na pantang aha tiuki' mesa sanga ang untula' tahuhu Puang Alataala.
66013002	Hupanna yato olo'-olo' sinnoa tallu hupanna olo'-olo' peande. Kalaena sinnoa singa anna bihti'na sinnoa bihti' beruang kalambe' kanukunna, anna suana sinnoa suana harimau. Inde olo'-olo' nabea yato saha kamatohoanna ang käyyäng anna kakuasaanna ma'pahenta.
66013003	Kuitang mesa bää'na yato olo'-olo' sinnoa ang bila' käyyäng ang sai'di' tala napobaha mate ampo' bono'mi. Ingkänna ihsi lino pusa' anna untuhu'i yato olo'-olo'.
66013004	Sika menomba pano yato di olo'-olo' lella' naoatee, "Dang aha ang sinnoa inde olo'-olo'! Dai aha ang bahani mambali!" Noa toi sika umpenombai yato saha aka' dianto ang umbea kakuasaanna pano yato di olo'-olo'.
66013005	Yato olo'-olo' dipabei tomande' ungngangka'-angka' kalaena sibaha untula'-tula' tahuhu sanganna Puang Alataala. Dipabei toi ma'pahenta noa yaling di uhpa'pulo derua bulanna, bahtu' tallu setangnga pahiamanna.
66013006	Ya' napahandu' siang untändoi Puang Alataala, noa toi ang naonge tohho anna ingkänna ang aha yaho di suruka.
66013007	Dipabei toe' umpa'bali petauanna Puang Alataala anna nataloi. Dibea kakuasaang umpahenta ingkänna bohto di lino.
66013008	Yato olo'-olo' la napenombai ingkänna to lino. Supure' ang puhang tiuki' sanganna yaling di suha' pantekenganna to tuho lambi' sapano-panona daine' la mampenombai. Dake' aha dipadahi inde lino inang aha tiuki' sangannaii tama inde di suha' ang naampui Änä' Domba ang puha dikehe'.
66013009	Ponna ke pemalakoa' ungnginsang manahpa, ya' pehingngii si'da-si'dai:
66013010	Tau ang la ditahungkung inang la ditahungkunna. Ang la dipatei umpake pa'dang, inang la dipateinna. Dianto anna pahallui petauanna Puang Alataala sa'bara' anna umpamatoto' kapampetahpa'anna.
66013011	Mane ungngita bouä' mesa olo'-olo' senga' sohong di hoi' mai di tampo, derua tandi'na sinnoa änä' domba ampo' kamahanna sinnoa oninna saha.
66013012	Inde olo'-olo' umpake kakuasaang ang käyyäng di olona yato olo'-olo' ang uhuna, ang natahimbo siang di hao mai. Ingkänna ihsi lino napahsa umpenombai yato olo'-olo' ang uhuna ang bono'mi bila' käyyänna.
66013013	Olo'-olo' inde ang kaderuanna umpaaha tanda ang mepusa'-pusa' liu. Di olona ingkänna tau umpadahi api mengkalao yaho di langi' tuhung naung di lino.
66013014	Ingkänna tau ang aha di lino nabulitu' umpake tanda ang mepusa'-pusa' ang dipabei nababe di olona yato olo'-olo' ang uhuna. Anna sika disuo asang umpake'de' tau-tau sinnoa hupanna yato olo'-olo' ang puha nabila'i pa'dang ampo' tontong tuho.
66013015	Yato olo'-olo' kaderuanna dipabei umpapenanaha yato tau-tau, lambi' mala ma'kara anna umpatei ingkänna tau ang dai mampenombai.
66013016	Lambi' samai hupatau, keangka' bahtu' dai, to makaka bahtu' to pemase-mase, sabua' bahtu' to beba' napahsa toi yato olo'-olo' untahimbo tanda di hao di teyye kuanannaii bahtu' di hao di kandinna.
66013017	Nasuhung napanoa anna malai dai aha moi poro la mesa ang mala mangngalli bahtu' ma'balu' ke dai umpake tanda dianto sanganna siang yato olo'-olo' ang uhuna bahtu' hekenganna, ang sinnoa bahtuanna.
66013018	Done indee pahallu dipihki'. Tau ang manähäng malaete' ungngihsa' bahtuanna yato hekenganna olo'-olo'. Aka' hekenganna dianto sanganna mesa tau ang diihsa' unnungngatu' unnumpulo unnung.
66014001	Pihsananna kupahandang anna kuita yato Änä' Domba ke'de' yaho di Tanete Sion sibaha-baha sangngatu' uhpa'pulo uhpa' sa'bu tau sangka' tiuki' sanga Änä' Domba anna sanganna Ambena di hao di kandinnaii.
66014002	Mane unghingngiä' mesa kamaha memuhhung yaho di suruka sinnoa oninna salänsäng malängkä' anna sinnoa kundäng balu. Yato kamaha maleke dihingngi sinnoa oninna katapi.
66014003	Di olona yato ohko'ang tomaraya anna yato uhpa' hupanna ang menanaha anna to dipakeangka', yato sangngatu' uhpa'pulo uhpa' sa'bu tau sangka' sika umpopenani penaniang bakahu. Penaniang indee dai mala napellaya'i tau senga', ke dai sika dia toboe' ang puha disulängngi yaling mai di lino.
66014004	Katuhoannaii masero. Sihapang tau ang dai aha ungngindä'-indä' pa'bannetauang, dai aha sika umpenombai ang senga' supung Änä' Domba. Diamo naola yato Änä' Domba, dia tunne' sika naola. Puhang sika disulängngi di alla'na ingkänna tau di lino. Sinnoanna boa pengkähäng ang uhuna dipopenomba, noa tunne' inde mai tau dipopenomba dai' di Puang Alataala anna dai' di Änä' Domba.
66014005	Daliu aha sika loseng anna dai aha sallaanna moi poro la sai'di'.
66014006	Mane kuita boi aha mesa malaeka' lella' lumolo' yaho di nähäng. Yato malaeka' umbaha Kaheba Mapia ang dai aha puhanna, la napepainsangnging pano di hupatau ang aha yaling di lino dianto pano di ingkänna bohto.
66014007	Yato malaeka' ma'kara napekäyyängngi naoatee, "Penombakoa' dai' di Puang Alataala anna pamatandei! Aka' temponang Puang Alataala la umpahehsa hupatau. Penombaii yato ang umpadahi langi', kalantanang, le'bo' anna ingkänna timbu!"
66014008	Mentindo' siang malaeka' kaderuanna anna ma'karai napekäyyängngi naoatee, "Puhang sitale-tale! Bohto Mahoa' Babel ang käyyäng puhang sitale! To Babelmito indee ang umpadahi katasampa'ang lambi' samai bohto mamponialai untindo' pampemalanna ang tasampa'! Sinnoanna napaenu' ang mepamalango."
66014009	Mentindo' bumi malaeka' katallunna anna ma'karai napekäyyängngi naoatee, "Tau ang umpenombai yato olo'-olo' anna tau-tau ang nababe, anna ang ketanda di hao di kandinna bahtu' teyyena,
66014010	dianto tau ang la pahallu ungngenu' angkoro'na Puang Alataala. Angkoro' yatoo dianto kakeaha'anna Puang Alataala ang puha napatoka la dienu', dai aha kuhang masahhu'na moi poro sai'di'. Ingkänna yato tau la didahha tama di api handang maluhsu' di olona semalaeka'ang ang masero anna yato di Änä' Domba.
66014011	Hambunna yato api ang la sika dipandahhai la mapulu' lolo lambi' sapano-panona. Allo-bengi dai aha tohhona sika didahha yato ang sika umpenombai olo'-olo' anna tau-taunna, anna ang ketanda di hao di kandinna bahtu' di teyyena."
66014012	Dahi petauanna Puang Alataala ang mampehingngii pahentana, anna matoto' kapampetahpa'anna dai' di Puang Yesus, pahallu sa'bara'.
66014013	Puhai yatoo, unghingngimä' kamaha yaho mai di suruka naoatee, "Uki'i indee: mengkalao dinoa, tau ang mampetahpa' dai' di Puang Yesus lambi' mate, dianto ang la ullambi' kamasannangang yaho mai di Puang Alataala!" Mentimba'mi Inaha Maserona Puang Alataala naoatee, "Inang tahpa'na. Sika la natohhoing mengkähäng kahha' aka' boana pengkähängannaii dianto la mamposolai dai' di suruka."
66014014	Ma'pahandang bouä', ya' kuitang mesa ang sinnoa hupatau mohko' di salehu' mabusa. Mesongko' bulahang anna untokei mesa kandao pahe'la'.
66014015	Pihsananna sohong bumi mesa malaeka' yaling mai di Dasang Ada'na Puang Alataala yaho di suruka anna umpa'karaii yato tau ang mohko' yaho di salehu' napekäyyängngi naoaintee, "Pakeng ne kandaomu dinoa, aka' lambi'mi tempona pepaheang. Matuang lino malang dipepahe!"
66014016	Tahpa ungngängkä' siang kandaona yato tau naung di lino, ya' dikandaong lino.
66014017	Mane ungngita bouä' mesa malaeka' senga' sohong yaling mai di Dasang Ada'na Puang Alataala yaho di suruka ang untokei toe' kandao pahe'la'.
66014018	Tahpana yatoo, suleng mesa malaeka' senga' ang ma'kuasa didiona api yaling mai di pantunuang penombaang. Umpa'karai yato ang untokei kandao pahe'la' napekäyyängngi naoaintee, "Pakeng ne kandaomu naung di lino anna ungngalai asangngi boana angkoro', aka' matuang!"
66014019	Ungkandao siang boa angkoro' di hao mai di bätänna mane napensaleba'ing tama di landaang käyyäng, dianto kakeaha'anna Puang Alataala. Dianto inde pohapangang didiona ang la napanoa Puang Alataala pano di to karake.
66014020	Landaang yatoo di aneanna bohto mahoa'. Mesalu siang haha sinnoa angkoro' ungngola sahuhang yato di pampihsä'ang salamang salu uhai. Tallungngatu' kilo makahaona anna malimbenna sai'di' tala dommete'.
66015001	Pihsananna kuitang yaho di suruka mesake' tanda ang mepusa'-pusa' anna senga'-senga'. Aha pitu malaeka' umbaha pitu kamadahhaang tamahamu'. Dianto inde ang katämpä'na kakeaha'anna Puang Alataala.
66015002	Mane ahai kuita sinnoa le'bo' mahändäng mala dipodahammeng sihau api. Kuita toi mai'di tau ke'de' di hao di behinna le'bo' lella' siang sika untokei katapi ang nabea Puang Alataala. Dianto ingkänna tau ang puha untalo yato olo'-olo' ang sanganna napotanda hekengang, sibaha tau-taunna.
66015003	Sika umpopenani penanianna Musa, dianto pesuona Puang Alataala, anna penanianna Änä' Domba. Yato penaniang noa inde oninna, "O Puang Alataala To Handang Ma'kuasa, mepusa'-pusa' anna senga'-senga' samai ang umbabe! O Tomarayanna ingkänna bohto, mannahsa tahpa' anna para-para pa'elo'mu!
66015004	Mennakake' ang dai mahea' mating di olomu, Puang? Mennake' ang dai naaku umpamatande sangammu? Supunte' Dio ang masero. Hupatau di hao mai di ingkänna bohto la sule menomba di olomu, aka' kaitaang pembabemu ang dai mampasisenga'-senga'."
66015005	Puhanna yatoo kuitang yaho di suruka Tambing Handang Masero tibuhke yaling di Bansuli ang si naongei Puang Alataala umpellambi'i petauanna.
66015006	Mane naolai sohong yato pitu malaeka' umbaha pitu yato kamadahhaang tamahamu'. Sika mekaya' mabusa ang mabahahsi anna pansillo'. Sika mesalempäng bulahang.
66015007	Mesa yato di alla'na uhpa' hupanna ang menanaha umbea yato pitu malaeka' napopantang mesa kahti bulahang ang punno angkoro' sihapang kakeaha'anna Puang Alataala ang tuho lambi' sapano-panona.
66015008	Yato Dasang Ada'na Puang Alataala napunnoi hambu tanda yalimmi Puang Alataala ang ma'kuasa anna matande. Lambi' dai aha moi poro la mesa tau mala mentama yato di Dasang ke dake' puha yato pitu kamadahhaang tamahamu' ang nabaha pitu malaeka'.
66016001	Mane unghingngi bouä' kamaha käyyäng yaling mai di Dasang Ada'na Puang Alataala ma'kara pano di pitu malaeka' naoatee, "Laoo do umpentolloing yato pitu kahti kakeaha'anna Puang Alataala naung di lino!"
66016002	Le'ba'mi inde malaeka' ang uhuna anna napentolloing. Ya' tahpa dahi siang hae ang tamahamu' anna malala pano di ingkänna tau ang umpotanda yato olo'-olo' anna napenombai.
66016003	Puhai yatoo, le'ba' bung malaeka' kaderuanna umpentolloing yato kahti naung di le'bo'. Ya' tahpa mendahi haha siang yato uhai sinnoa hahana to dipatei. Matei siang yato samai ihsi le'bo'.
66016004	Pihsananna malaeka' katallunna umpentolloing yato kahti pano di samai timbu anna salu uhai, ya' mendahi siang haha yato samai uhai.
66016005	Kuhingnging yato malaeka' ang ungkuasai uhai naoatee, "O Puang Alataala ang aha anna inang aha, To Handang Masero, sihatang kamadahhaang ang umpaaha!
66016006	Aka' puhang sika umbollo hahana petauammu anna nabimmu. Dinoa sika umbala'mi umpaenu' uhai ang menghaha. Inang sihatang sika noa!"
66016007	Kuhingnging kamaha yato di ongeang pantunuang naoatee, "Io, Puang Alataala To Handang Ma'kuasa, tahpa' anna para-para ingkänna panghohto'mu!"
66016008	Malaeka' kauhpa'na umpentolloing yato kahti tama di mata allo, ya' mapana' liung allo anna dipabei undä'däng hupatau.
66016009	Madahha yato hupatau napobua' mapana'na allo, lambi' sika untula'-tula' tahuhu sanganna Puang Alataala ang ma'kuasa didiona yato kamadahhaang. Moinnakato noa, dasiang sika mengkatoba' di hao mai di dosannaii anna dai naaku umpamatande Puang Alataala.
66016010	Tahpana malaeka' kalimanna umpentolloing yato kahti naung di ongeang kakuasaanna yato olo'-olo', ya' tahpa malilling siang anna samai ihsinna ungkeki' lilana napobua' kamapi'di'anna.
66016011	Lambi' sika untula'-tula' tahuhu sanganna Puang Alataala ang umpahenta suruka aka' sika mapi'di' sibaha pehae. Ampo' dasia tunne' naaku sika mengkatoba' di hao mai di pembabe karakena.
66016012	Mane malaeka' kaunnunnai umpentolloing yato kahti pano di Bone Efrat ang käyyäng . Yato bone mahti' lambi' la mala naola setomarayaang ang sule yaling mai di katimbingang allo.
66016013	Pihsananna ungngitamä' tallu inaha karake sinnoa bahebe hupanna, pantang sohong yaling mai di suana saha, olo'-olo' anna yato ang boheng unsanga kalaena nabi.
66016014	Yato tallu inaha karake ang umbabe ang mepusa'-pusa' mao pano di setomarayaang di lino anna malai sika ma'mesa la ma'tolla' di allo ang dipa'käyyängngi, dianto allo ang naonge Puang Alataala To Handang Ma'kuasa la umpahehsa tau.
66016015	Kalehaii ang natula' Puang Yesus naoatee, "Sinnoa to paboko daia' la ungnginsang kasuleangku! Tau ang tontong madaka, dianto ang la ullambi' kamasannangang yaho mai di Puang Alataala. Tau ang noa la undakai porehana anna malai dai mohobeläng mellao sibaha dai masili di olona tau kambang!"
66016016	Pihsananna yato tallu inaha karake umpopa'mesa setomarayaang di mesa ongeang ang yaling di basa Ibrani disanga 'Harmagedon.'
66016017	Puhai yatoo, malaeka' kapitunna umpentolloing yato kahti yaho di nähäng. Ya' kahingngiammi kamaha napekäyyängngi yaho mai di ohko'anna tomaraya di Dasang Ada'na Puang Alataala naoatee, "Puhang dipembabeing kakeaha'anna Puang Alataala!"
66016018	Tahpa kila' siang anna noa toi kundäng mokaliamba moduru-duru sibaha lino' käyyäng. Dake' aha dahi lino' noa suka'na dahi hupatau. Dianto inde lino' ang dai aha mantondong!
66016019	Yato Bohto Mahoa' Babel ang käyyäng tiperetallu, noa toi samai bohto mahoa' di lino titale-tale asang. Nakalehaing Puang Alataala dosanna to Babel anna nadahhai lambi' puha yato kakeaha'anna ang napaenu' sinnoa angkoro' masahhu' yaling mai di kahti.
66016020	Ingkänna kalantanang masihki' anna tanete pa'da asang.
66016021	Kene' batu käyyäng ang silimampulo kilo matingnginna, dondongngi yaho mai di langi' ungkanahoi hupatau. Ya' sika untändoing Puang Alataala napobua' yato kene' batu ang masahhu'.
66017001	Puhanna yatoo, suleng mesa malaeka' di alla'na yato to pitu ang umpentolloing kahti naoaingkä'tee, "Maio anna kupaitaio ang la dipanoa untahungkung yato pahsundala' kainsangang, ang mohko' di behinna sangngaka-sangngaka uhai.
66017002	Setomarayaang di lino sibaha inde mai pahsundala' umbabe katasampa'ang, anna tau di lino malango napobua' katasampa'anna ang naenu' sinnoa angkoro'."
66017003	Nakuasai siamä' Inaha Maserona Puang Alataala anna nabahaä' yato malaeka' ang di langngena' pano di ongeang makä'däng. Di haoi kuita mesa bahine mensake di mesa olo'-olo' malea ang samai kalaena tiuki' untuna-tunai sanganna Puang Alataala. Yato olo'-olo' pitu bää'na anna sampulo tandi'na.
66017004	Yatoo bahine mekaya' malahtu anna malea anna umpake belo-belo bulahang, anna ma'kahupa-hupa belo-belo masuli' noanna mutiara. Untokei mesa enu'ang bulahang ang punno ang dipasihapang kamahiri'ang anna kärähko', boana katasampa'anna.
66017005	Hao di kandinna aha mesa sanga ang dake' diinsang bahtuanna. Dianto: |scBabel ang käyyäng, Indona ingkänna pahsundala' anna ingkänna katasampa'ang di lino.|r
66017006	Pihsananna kuitang yato bahine malango napobua' hahana petauanna Puang Alataala dianto tau ang dipatei aka' unsa'bii Puang Yesus. Kuitanna yato bahine pihsa' pusa' liumä'.
66017007	Ya' naoamingkä'te yato malaeka', "Aka boi anna pusa' liuo? Mapianto anna kupainsangngio kalemba'anna yato bahine anna olo'-olo' ang pitu bää'na anna sampulo tandi'na.
66017008	Yato olo'-olo' inang ahaete' dolu tuho ampo' dinoa hopuing. Dako'ke' mane sohongngi di hoi' mai di kahoäng kamateang anna la tallangngi lambi' sapano-panona. Ingkänna tau ang mengkalao di papianna inde lino dai tiuki' sanganna tama di suha' pantekenganna to tuho sapano-panona, la sika pusa' asang. Aka' la ungngita yato olo'-olo' ang inang aha dolu anna dinoa hopuing ampo' la aha bou sule dako'.
66017009	Dahi pahallu dipihki' anna diinsang. Pitu yato bää' donghupa bahtuanna, dianto pitu tanete ang naonge mohko' yato bahine anna ang kaderuanna dianto pitu tomaraya.
66017010	Lima di alla'naii dang ma'pahenta. Mesa lella'ke' ma'pahenta anna mesake' mane la sule. Ponna ke suleng, la sämpäi' supu ma'pahenta.
66017011	Yato olo'-olo' ang dolu aha ampo' dinoa mateng, dianto tomaraya kakahuanna. Dia tuntone' mesa di alla'na yato pitu tomaraya ang la mane tallang dinoa.
66017012	Sampulo tandi' yato ang ungngita, dianto sampulo tomaraya ang dake' napahandu' ma'pahenta. Ampo' la sika dibea kakuasaang ma'pahenta sibaha yato olo'-olo' yaling di mesa supu tehte' masaena.
66017013	Sampulo inde tomaraya sinnoa-noa siang pahtuyunna. Sika umbeho asang kamatohoanna anna kakuasaanna pano yato di olo'-olo'.
66017014	Sika la ma'tolla' umbali yato Änä' Domba. Ampo' yato Änä' Domba anna samai to pentindo'na la sika patalo. Aka' inde Änä' Domba dianto Dehata ang umpadihoi'ang ingkänna sedehataang. Dia tunne' tomaraya ang umpadihoi'ang ingkänna setomarayaang. To pentindo'na mala dipetahpa', dianto tau ang puha natambai anna napillei."
66017015	Naoa toingkä'te yato malaeka', "Yato sangngaka-sangngaka uhai ang ungngita ang naonge mohko' pahsundala', dianto ingkänna bohto di lino.
66017016	Yato olo'-olo' sibaha sampulo tandi' ang ungngita la ungkahiri' yato pahsundala'. Sika la nahampa'i samai ang aha di kalaena lambi' mohobeläng. Sika la naande balena anna napemämpu'i tama di api.
66017017	Aka' sika napatibuhke inahanna Puang Alataala anna malai samai pahtuyunna napalao mapia. Sika napamesa inaha Puang Alataala umbeho kakuasaannaii pano yato di olo'-olo', anna malai dia ma'pahenta lambi' dahi yato ang natula' Puang Alataala.
66017018	Yato bahine ang ungngita dianto bohto mahoa' ang käyyäng ang umpahenta setomarayaang di lino."
66018001	Puhanna yatoo, ungngita bumä' mesa malaeka' senga' tuhung yaho mai di suruka. Aha kakuasaang käyyäng di kalaena lambi' lino mendahi mabaya si'da-si'da napobua' kamatandeanna.
66018002	Mekoha napekäyyängngi naoatee, "Sitale-taleng! Bohto käyyäng Babel sitaleng! Dinoa mendahing ongeanna setang anna inaha karake. Naongei tuho sedansiang ang si ungngande bahke, sedansiang ang nakahi'di' hupatau.
66018003	Aka' tau di ingkänna bohto puha asammi umbabe katasampa'anna Bohto Babel. Pampemalanna mepamalango sinnoa tau ang ungngenu' maho angkoro'. Setomarayaang di lino membabe tasampa' sibaha anna setopa'buleleang di lino mendahi to makaka napobua' yato pampemalanna ang liba' maho."
66018004	Mane unghingngiä' kamaha senga' yaho di suruka naoatee, "Oa' petauangku, sohongkoa' yaling mai! Laokoa' pelleii! Daumponialaii pembabena andana nahoa toukoa' dio kamasuhsaang tamahamu' sinnoa ang nasa'ding!
66018005	Aka' dosannaii ma'toro'-toro'mi lambi' dai' di langi' tandana mai'di, anna nainsammi Puang Alataala pembabe karakenaii.
66018006	Babe toinne' sinnoa ang puha nababe. Bala'ine' pendoang luhpi' samai ang puha nababe. Pangngihsiing ang masahhu' enu'anna, pendoang luhpi' kamasahhu'anna yato ang puha napatokaing tau senga' naenu'.
66018007	Padahiing kamadahhaang sibaha kamasuhsaang ang sinsamaang mai'dinna kamatandeang anna kasuki'ang ang napaaha toboe'. Aka' si naoate didiona kalaena, 'Kodi' inde tomaraya bahine ang ma'pahenta. Tadiaä' balu bahine; dä' la ungngolai kamasuhsaang!'
66018008	Dianto suhunna anna la sangngalloi supu napihsangngi nahoa inde kamadahhaang, dianto kamasuhsaang, kabuhohangang anna kamateang. Kalaena la naämpu'i api, aka' ang la mampahehsa dianto Puang Alataala ang ma'kuasa."
66018009	Setomarayaang di lino umbabe katasampa'ang sibaha anna tuho taumpuha aka-akanna. Dinoa la sika ungngumbuing yato bohto mahoa' ke ungngitang hambu mapulu' ang mengkalao yato di api ang mangngämpu'i.
66018010	La sika nakahaoi aka' mahea' nahoa kamadahhaanna. Sika naoatee, "Bendo' bulangngete' indo bohto ang kainsangang, Bohto Mahoa' Babel ang matoho. Pake yaling supu di mesa tehte' anna tallang tubung nei'!"
66018011	Setopa'buleleang di lino mumbu asang toe' anna ma'tomate napobua' yato bahine, aka' dang aha ang la mangngalli balu'naii.
66018012	Dang aha mangngalli ang nabalu' noanna: bulahang, pera', belo-belo masuli' ang malehke' noanna mutiara; noa toi kaing balatung, kaing malahtu, kaing pahuhellu', anna kaing malea; ma'kahupa-hupa kayu ang dai sadilambi'na, kayu bomammi' ang masuli', ma'kahupa-hupa ang toha masuli' dipapia, ma'kahupa-hupa ang tembaga anna bahsi ditampa anna batu pahuhellu' ang mabusa hupanna;
66018013	koli'na kayu bomammi', rampa-rampa, lohpo-lohpo bomammi' noanna mur anna kemenyang, angkoro', minnä', tahpung mainnä' anna gandum, saping, domba, arahang, bendi, sabua' anna to disahka.
66018014	Ingkänna to pa'balu' ungngoainte yato bahine, "Samai ang umpemala ungngala dante' aha, anna ingkänna ang keangka' anna ang maleke pa'da asammi di kalaemu anna dang aha la dilambi' salake'."
66018015	Ingkänna to pa'balu' ang suki'mi, aka' ma'balu' yato di bohto mahoa', la le'ba' makahao aka' sika mahea' nahoa kamadahhaanna. Sika mangngumbui,
66018016	laona siang ma'kara naoatee, "Bendo' bulangngete' katallanganna indo bohto mahoa' ang kainsangang! Si mekaya' palansinang, kaing malahtu anna malea. Si napunnoi belo-belo bulahang ang kebelo masuli' anna malehke' noanna mutiara.
66018017	Ampo' yaling supu di mesa tehte' anna pihsa' pa'dang katomakakaanna." Ingkänna to pampalao kahpala' le'bo' sibaha to pa'bulele anna samai tau ang aha yaling mangkahaoi asang.
66018018	Tahpana ungngita hambu mapulu' sohong di hoi' mai di api ang ungngämpu'i yato bohto mahoa', sika kohang naoatee, "Daete' aha bohto mahoa' senga' ang nasinnoaing indo bohto."
66018019	Tahpa sika umpensahu'ming bunging dai' di bää'na anna sika mangngumbuii laona siang naoatee, "Bendo' bulangngete' indo bohto ang kainsangang! Kasuki'anna tapotomakakangnga' samaingkea' ang kekahpala' le'bo'! Pake yaling supu di mesa tehte' anna tallang tubung nei'!"
66018020	O ingkänna ang aha di suruka, penau-naukoa' ungngita indo bohto mahoa'! Oa' ingkänna petauanna Puang Alataala, rasul anna nabi penau-naukoa' aka' natallangnging Puang Alataala bala'na yato ang puha nababeingkoa'!
66018021	Puhanna yatoo, ahang mesa malaeka' ang matoho ungngängkä' mesa batu käyyäng liu mane napensaleba'ing tama di le'bo' anna naoaitee, "Dipanoanto inde dipentibeing Bohto Mahoa' Babel ang kainsangang anna malai dang aha diita, pa'da liung.
66018022	Dang aha la kahingngiang yaling oninna to pokatapi sibaha to penani, to posuling anna ang umponi terompe'! Datung aha dilambi' to manähäng kababe-babe anna datoi aha kahingngiang kilingang pahe.
66018023	Dang aha la diita pansillo'na lampu yaling, anna datung aha kahingngiang pa'rame-rameanna to kabeng. To pa'bulelemu dianto ang handang keangka' di lino, anna to pa'ihsammuntoo umpasähsä' lalang ingkänna bohto di lino!
66018024	Bohto Babel ditallangngi aka' mai'ding yaling haha titähhä', dianto hahana nabinna Puang Alataala, hahana petauanna, poko'na hahana ingkänna tau ang dipatei di lino."
66019001	Puhanna yatoo ahang kamaha kuhingngi sinnoa ang mai'di tau bongnga' yaho mai di suruka naoatee, "Pudii Puang Alataala! Dehatanta dianto ang mepasalama', To Handang Ma'kuasa anna matande!
66019002	Panghohto'na tahpa' anna para-para! Puhang untahungkung yato pahsundala' ang kainsangang ang ungkarakei lino napobua' katasampa'anna. Natallangnging Puang Alataala aka' puha umpatei petauanna!"
66019003	Ma'kara bumi naoatee, "Pudii Puang Alataala! Hambu ang mengkalao di api ang ungngämpu'i yato bohto mahoa' daliu aha la natohhoi lambi' sapano-panona!"
66019004	Ya' malimuntu'mi yato dompulo uhpa' to dipakeangka' anna yato uhpa' hupanna ang menanaha menomba di olona Puang Alataala ang mohko' di ohko'ang tomaraya. Sika naoatee, "Tahpa' liunte'! Pudii Puang Alataala!"
66019005	Mane ahai kahingngiang kamaha yaho mai di ohko'ang tomaraya naoatee, "O ingkämmua' petauanna ang mampenombai, moi sepongkahaang moi sabua', pudii Dehatanta!"
66019006	Puhai yatoo kuhingngi bumi ang umbai kamahanna tau kambang ang sinnoa oninna salänsäng malängkä' anna sinnoa kundäng balu naoatee, "Pudii Puang Alataala, aka' Dianto Dehatanta To Handang Ma'kuasa ang ma'pahenta!
66019007	Lambi'mi allo kakabenganna yato ang disangai Änä' Domba anna umpasadiang kalaena ang la napobahine. Dahi tapa'rame-rame anna kahsiingkea', tapamatande sanganna!
66019008	Yato bahine, puhang dipakei kaya' mabahahsi anna palansinäng." (Kaya' ang noa yatoo dipasihapang pembabe mapia ang napengngoya'ing petauanna Puang Alataala.)
66019009	Mane napa'karaiä' yato malaeka' naoatee, "Uki'i indee: tau ang dibahai pano di pa'rame-rameang kakabenganna Änä' Domba dianto ang la ullambi' kamasannangang yaho mai di Puang Alataala." Ya' nahängngängngike' tula'na yato malaeka' naoatee, "Tahpa' liuete' inde ang natula' Puang Alataala."
66019010	Tahpa malimuntu'mä' di olona yato malaeka' la menomba, ampo' nasängkäiä' naoatee, "Daa! Daumpenombaiä'! Penombaio Puang Alataala! Aka' sabua' turä'to koo; sinnoa siamingke anna ingkänna solasohommu ang unsa'bii Puang Yesus! Aka' ang handang poko' ang natula' ingkänna nabi dianto unsa'bii Puang Yesus."
66019011	Pihsananna ungngitamä' langi' tibilläng, ya' landa'mi mesa arahang mabusa. Ang mampensakei disangai To Tahpa' ang mala Dipetahpa'. Mampapara-para yaling di pambohtuang kaha-kaha anna naonge untolla'i balinna.
66019012	Matanna sinnoa api meleä'-leä'. Yaho di bää'na mai'di songko' tomaraya anna di hao di Kalaena tiuki' mesa sanga ang supung Kalaena toboe' ang mangnginsang.
66019013	Disanga toe' "Bahtakaranna Puang Alataala." Kaya' kalambe' ang napake puha ditonäng naung di haha.
66019014	Ingkänna to pa'tolla' yaho di suruka mentindo' asang, umpensakei arahang mabusa sibaha umpake kaya' mabusa ang bahahsi.
66019015	Suana naongei sohong mesa pa'dang pahe'la' ang la napake untalo ingkänna bohto. La sundung kakuasaanna umpahentaii. La ullanda angkoro' yaho di landaang ang dipasihapang kakeaha'anna Puang Alataala To Handang Ma'kuasa.
66019016	Di hao di kaya' kalambe'na anna di hao di paanna naongei tiuki' mesa sanga dianto, |scTomaraya ang umpadihoi'ang ingkänna setomarayaang, anna Dehata ang umpadihoi'ang ingkänna sedehataang.|r
66019017	Mane ungngitaä' mesa malaeka' ke'de' yaho di mata allo umpa'karai sedansiang ang sika lolo' napekäyyängngi naoaintee, "Maikoa' done inde tihimpung umpakahoa' pa'rame-rameang käyyäng ang napaaha Puang Alataala,
66019018	anna malai ungngandekoa' balena setomarayaang, setantaraang, to pa'tolla', to poarahang sibaha arahanna anna ingkänna hupatau, moi to keangka', moi to pemase-mase; moi sepongkahaang, moi sabua'."
66019019	Pihsananna kuitang yato olo'-olo', anna setomarayaang di lino sibaha setantaraannaii tihimpung. La sika untolla' yato ang umpensakei arahang mabusa sibaha ingkänna änä' buana.
66019020	Ya' disahkang yato olo'-olo' sibaha yato ang boheng unsanga kalaena nabi ang puha umbabe tanda ang mepusa'-pusa' di olona yato olo'-olo'. (Napanoa inde nabi anna malai umbulitu' tau ang umpotanda yato olo'-olo' anna umpenombai tau-taunna.) Dipentibeming yato derua to pampasähsä' lalang tama di api handang maluhsu' ang malua' noa le'bo'.
66019021	Ingkänna petauanna dipatei umpake pa'dang ang sohong yaling mai di suana yato Tau ang umpensakei arahang mabusa. Samai sedansiang sule asang ungngande yato balenaii lambi' boho.
66020001	Puhanna yatoo, ungngitamä' mesa malaeka' tuhung yaho mai di suruka untokei pekilinna kahoäng lunaung di ongeanna to mate anna umbaha hante bahsi käyyäng.
66020002	Mane unsahkai yato saha, dianto ile ang handang dolu, ang disangai 'Pongkahana setang' bahtu' 'inaha karake,' mane napungoi yaling di sansa'bu pahiamanna masaena.
66020003	Napentibeming naung di kahoäng lunaung di ongeanna to mate, mane natana'i napamakapu', anna malai yato saha dai umbulitu' ingkänna bohto ke dake' puha yato sansa'bu pahiamanna. Puhaitoo, ya' la dilahpa'mi sämpäi'.
66020004	Pihsananna ungngitamä' sangngaka-sangngaka ohko'ang anna yato ingkänna tau ang mohko' yaho dibea kakuasaang umbohtu kaha-kaha. Kuita toi sungnga'na tau ang puha dipolengngi bää'na aka' sika unsa'bii Puang Yesus anna umpepainsangnging Bahtakara Dehata. Yato tau dai umpenombai olo'-olo' bahtu' tau-taunna. Datoi aha sika untahimbo tanda olo'-olo' ang dipapano di kanding bahtu' di teyye. Sika dipatuhong sumule la ma'pahenta sibaha Kristus yaling di sansa'bu pahiamanna.
66020005	-
66020006	Di alla'na ingkänna to mate dianto inde kombongang tau ang uhuna la dipatuho sumule. Dianto to masero ang la ullambi' kamasannangang yaho mai di Puang Alataala. Danne' sika ungngolai kamateang kapendoanna, dianto dipatama di api nahaka. Sika la dipasinnoa imang untahiai Puang Alataala anna Kristus, anna sibaha-baha ma'pahenta yaling di sansa'bu pahiamanna. (Ampo' to mate senga' dake'ne' dipatuho sumule yaling yato di tempo sansa'bu pahiamanna.)
66020007	Ponna ke puhang yato tempo sansa'bu pahiamanna, la dilahpa'mi Pongkahana setang yaling mai di pantahungkunganna,
66020008	anna le'ba'i umbulitu' ang disangai 'Gog anna Magog,' ang bahtuanna ihsi bohto di ingkänna lino. Lambi' sika la tihimpung do ma'tolla'. Mai'dinna sinnoa bunging di behing le'bo'.
66020009	Ya' sika le'ba'i siang titähhä' tama di lino, anna ulleboi bansulinnaii petauanna Puang Alataala dianto bohto mahoa' ang napakamaya Puang Alataala. Ampo' sika naämpu'i api ang tuhung yaho mai di langi'.
66020010	Pihsananna yato Pongkahana setang ang sika mambulitu' dipentibeing tama di api handang maluhsu' ang malua' noa le'bo'. Dianto ang naonge dipantibei yato olo'-olo' sibaha yato ang boheng unsanga kalaena nabi. Sika didahha allo-bengi lambi' sapano-panona.
66020011	Puhai yatoo, ungngitamä' mesa ohko'ang tomaraya ang käyyäng anna mabusa sibaha ang mohko' yaho. Langi' anna lino mengkapa'da di olona anna dang aha diita sala ongeanna.
66020012	-
66020013	Aha toi kuita to mate, noa to dipakeangka', noa tunne' to pemase-mase, sika ke'de' di olona yato ohko'ang. Ingkänna tau ang mate di le'bo', noa tunne' ang mate di kalantanang, poko'na ingkänna tau di hoi' mai di ongeanna to mate sika ke'de' di olona yato ohko'ang. Mane dihuhka'i mai'di suha'. Yaling yato di suha' aha tiuki' pembabenaii ingkänna to mate. Ya' dipahehsang yato to mate situhu' pembabenaii ang tiuki'. Dihuhka' tunne' mesa suha' senga', dianto suha' pantekenganna to tuho lambi' sapano-panona.
66020014	-
66020015	Tau ang dai aha tiuki' sanganna yaling di suha' to tuho, dipentibeing tama yato di api malua'. Puhai, ya' dang aha kamateang, datunne' aha ongeanna to mate aka' ingkänna ang dai tiuki' sanganna yaling di suha' to tuho dipentibe asangnging tama yato di api malua'. Dianto ang disangai, 'kamateang kapendoanna' ke didahhai tama inde di api.
66021001	Tahpana yatoo ungngitamä' langi' bakahu anna lino bakahu, aka' langi' anna lino ang uhuna pa'dang nei', noa tunne' le'bo'.
66021002	Kuitang Bohto Mahoa' Yerusalem Bakahu ang masero tuhung yaho mai di suruka mengkalao di Puang Alataala. Yato bohto puhang dipasadia sinnoa mesa bahine ang la kabeng dipapunnoi belo-belo untammui muanena.
66021003	Mane unghingngiä' kamaha käyyäng yaho mai di ohko'ang tomaraya naoatee, "Dinoa Puang Alataala la tohho sibaha-baha hupatau; ongeanna dianto yaling di tängngä-tängngänaii anna la sika sibaha lolong! Sika la mendahi petauanna anna Puang Alataala toboe' la mendahi Dehatanna.
66021004	Puang Alataala la umpahsii uhai mata ang aha di matannaii. Kamateang dang la aha sala. Kamasuhsaang, mangngumbui bahtu' kamapi'di'ang datunne' la aha, aka' kaha-kaha ang dolu puha tubunne' pa'da."
66021005	Pihsananna ma'karang Puang Alataala ang mohko' yaho di ohko'ang tomaraya naoatee, "La kubabe ingkänna siamo mendahi bakahu! Dahi uki'i, aka' tula' indee tahpa' liu anna mala dipetahpa'."
66021006	Mane naoa boitee, "Ingkänna dahi asammi! Kodi'mito indee Ang Handang Uhuna anna Ang Handang Katämpä'; Kodi'mito Dehata mengkalao di pampahtunganna lambi' kapuhaanna. Diamo tau ang mahähäng, la kubea tomande' uhai yaling mai di kasuleang uhai mepatuho sapano-panona.
66021007	Tau ang patalo dianto ang la mantahimbo ingkänna indee di hao mai di Kodi'. Kodi' la mendahi Dehatanna anna sika mendahine' änä'ku.
66021008	Ampo' ingkänna tau ang pa'mahea'ang, dai mampetahpa' si'da-si'da, ma'pihki' tahuhu, to papateang, tau ang ungngindä'-indä' pa'bannetauang, to pa'ihsang-ihsang, to umpenombai dehata lino anna ingkänna to pa'loseng-loseng, la dipentibe asangnging tama di api handang maluhsu' ang malua' noa le'bo', dianto kamateang kapendoanna."
66021009	Pihsananna suleng mesa di alla'na yato pitu malaeka' ang untokei dolu enu'ang bulahang ang napunnoi pitu kamadahhaang katampä'anna. Sule naoaingkä'tee, "Maio done indee! La kupaitaio ang la napobahine Änä' Domba."
66021010	Ya' nakuasai siamä' Inaha Masero, anna nabahaä' yato malaeka' dai' di hohong tanete ang handang malängkä'. Mane napaitaiä' Bohto Mahoa' Yerusalem, bohto masero ang sule yaho mai di suruka mengkalao di Puang Alataala.
66021011	Bohto yatoo napunnoi kamatandeanna Puang Alataala. Pansillo' sinnoa batu pangngillo' ang mamata hupanna, melälähäng sinnoa ti'dona kene'.
66021012	Tembo'na sitongko malängkä' lipu', anna sampulo derua babana sibaha pantang nadakai sampulo derua malaeka'. Di hao yato di baba pantang aha diuki' sanga-sanganna sampulo derua bohtona änä'na Israel.
66021013	Tando di katimbingang allo aha tallu baba, noa tunne' tando di katempu'ang allo. Tando di utara aha tallu baba, noa tunne' tando di selatang.
66021014	Yato tembo' dipaohko' di hahona sampulo derua batu käyyäng ang pantang dipangnguki'i sanganna mesa rasulna Änä' Domba.
66021015	Yato malaeka' ang lella' kusipa'karaing untokei huntung pepansi ang bulahang dipapia, anna ummete'i yato bohto mahoa', babana anna tembo'na.
66021016	Bohto mahoa' yatoo mosulapa, kalambe'na anna malua'na sinsamaang. Namete'ing yato malaeka' umpake yato huntung bulahang, ya' donsa'bu uhpa'atu' kilomete' kalambe'na, sama toi malua'na anna malängkä'na.
66021017	Tahpana ummete'i yato tembo' malaeka' ya' unnumpulo lima mete' makambanna. Ang napake malaeka' mammete'i sinnoa siang ang napake hupatau.
66021018	Tembo'na yato bohto mahoa' dipapia di hao mai di batu pangngillo' ang mamata hupanna anna ingkänna ang aha yaling dipapiane' di hao mai di bulahang ang dai aha mampenghaui, sinnoa dahammeng.
66021019	Yato sampulo derua batu käyyäng ang dipampake'de'i hala tembo', batu masu'li' asang. Ang uhuna, mesa batu pangngillo' ang mamata hupanna. Kaderuanna, mesa batu melälähäng ang mamata hupanna noa le'bo'. Katallunna, mesa batu ang moalla' hupanna: mabusa anna mahihi. Kauhpa'na, mesa batu melälähäng ang mamata hupanna noa lala' upe.
66021020	Kalimanna, mesa batu ang moalla' hupanna: mabusa anna maloteng. Kaunnunna, mesa batu pangngillo' ang malahtu hupanna. Kapitunna, mesa batu melälähäng ang mahihi hupanna noa uhai kuni'. Kakahuanna, mesa batu ang mamata hupanna noa bulu sehke'. Kakamehsanna, mesa batu melälähäng ang mahihi hupanna noa punti mahe. Kasampulona, mesa batu pangngillo' ang mamata-mata hupanna noa lala' punti mahäti'. Kasampulomesanna, mesa batu pangngillo' ang noa langi' hupanna ke kulla'i. Kasampuloderuanna, mesa batu melälähäng ang hupanna sinnoa hupanna tahauhe ang handang tanda naung.
66021021	Yato babana ang sampulo derua, mesa boitoo pantang dipapia di hao mai di kalubibing käyyäng ang pangngillo' mabusa noa sihsi' bau. Yato lalang yaling di bohto, bulahang dipapia ang dai aha mampenghaui, pansillo' mala dipodahammeng.
66021022	Daine' aha kuita Dasang Ada'na Puang Alataala yaling yato di bohto mahoa', aka' di umba-umba naongei yaling yatoo aha lolo dipenombai Puang Alataala To Handang Ma'kuasa sibaha yato Änä' Domba.
66021023	Yato bohto mahoa' dai pahallu naballoi mata allo bahtu' bulang, aka' kamatandeanna Puang Alataala anna Änä' Domba mendahi ballo.
66021024	Ingkänna bohto di lino la naballoi anna setomarayaang la sika umbaha katomakakaanna tama yato di bohto mahoa' la napake umpamatande Puang Alataala sibaha Änä' Domba.
66021025	Samai baba ang diola tama la tibuhke lolo; dai pahallu ditutu'i di bengi aka' dang la aha kamalillingang.
66021026	Kakäyyänganna anna katomakakaanna ingkänna bohto la dibaha asang tama.
66021027	Ampo' daine' aha la dibaha tama moi poro mesa ang mehiri'-hiri', bahtu' tau ang mehiri'-hiri' pembabena bahtu' loseng. Supung ang la mala tama dianto tau ang aha tiuki' sanganna yaling di suha'na Änä' Domba ang dipantekengngi to tuho lambi' sapano-panona.
66022001	Pihsananna napatuhoimä' yato malaeka' salu uhai ang mepatuho uhainna. Yato salu uhai mahändäng sinnoa dahammeng, anna mesalu mengkalao yaho di ohko'ang katomarayaanna Puang Alataala anna yato Änä' Domba
66022002	yaling di tängngä-tängngäna lalang yato di bohto. Di behinna yato salu uhai, sibali-bali naongei poang kayu mepatuho, ang pensampulo derua keboa yaling di sampahiama dianto pihsang sambulang. Lala'na dipake umpakulii tau di hao mai di ingkänna bohto.
66022003	Yaling yato di bohto dai la aha ang nahoa petändona Puang Alataala sinnoa dolu. Ohko'ang katomarayaanna Puang Alataala anna Änä' Domba la ma'ongeang yato yaling di bohto anna ingkänna petauanna la menomba pano.
66022004	Sika la ungngita lindona anna sanganna Puang Alataala la diuki' pano di kandinnaii.
66022005	Kamalillingang dang la aha di hao. Dang umpahallu ballo sibaha pesilona mata allo, aka' la sika naballoi Puang Alataala, anna sika la ma'pahenta sihapang tomaraya lambi' sapano-panona.
66022006	Puhanna yatoo, napa'karai bumä' yato malaeka' naoatee, "Tula' indee tahpa' liu anna mala dipetahpa'. Puang Alataala ang umbea Inaha Maserona pano di ingkänna nabi, puhang unsuo malaeka'na umpaitai sabua'na didiona ang la pahallu baha' dahi."
66022007	Naoate Puang Yesus, "Pehingngii manahpai! La baha' sulemä'. Ingkänna tau ang untuhu'i tula' pepakaenga' yaling inde di suha' didiona ang la baha' dahi, dianto ang la ullambi' kamasannangang yaho mai di Puang Alataala!"
66022008	Kodi' ang disanga Yohanes, puhang kuhingngi anna kuita ingkänna yatoo. Puhanna kuita anna kuhingngi, ya' malimuntu' siamä' di olona yato malaeka' la menomba.
66022009	Ampo' naoaingkä'tee, "Daa! Daumpenombaiä'! Penombaio Puang Alataala! Aka' sabua' turä'to koo; sinnoa siamingke anna sinnoa solasohommu ingkänna nabi, anna ingkänna tau ang untuhu'i pepakaenga' yaling inde di suha'!"
66022010	Naoa sala buntee, "Daumpadiinahammu kalei inde ang yaling di suha', aka' dang masae anna la dahing.
66022011	Tau ang maho-maho, pabei tubunne' umbabe lolo kamahoang; tau ang kekasalaang, pabei tubunne' umbabe lolo kasalaang; tau ang maroho inahanna, pabei tubunne' membabe maroho lolo; anna tau ang umpatani kalaena supung di Puang Alataala, ya' pabei tubunne' napanoa."
66022012	Naoa bunte Puang Yesus, "Pehingngii manahpai! Dang masae anna sulemä' umbahaing sahona ang la dibea pano di tau situhu' aka ang puha nababe.
66022013	Kodi'mito indee Ang Handang Uhuna anna Ang Handang Katämpä'; Kodi'mito Dehata mengkalao di pampahtunganna lambi' kapuhaanna.
66022014	Tau ang untahpa' kaya'na dianto ang la ullambi' kamasannangang yaho mai di Puang Alataala, lambi' sihatang ungngande boana poang kayu ang mepatuho anna beba' mentama yato di bohto mahoa' ungngola baba hala.
66022015	Ampo' samai tau ang mehiri'-hiri' pembabena, to ma'ihsang-ihsang, to umbabe katasampa'ang, to papateang, to umpenombai dehata lino anna to pa'loseng-loseng, moi tula'na, moi pembabena, ingkänna inde tau ang noa la tohhone' di aneanna yato bohto mahoa'.
66022016	Kodi' Puang Yesus, puhamä' unsuo malaeka'ku mating di dioa' anna malai umpepainsangnging kaha-kaha indee ang napokapahalluang jumaa'. Kodi' indee Peänä'anna Tomaraya Daud. Kodi'mito indee Bintäng Pambaha Allo."
66022017	Ma'karang Inaha Masero sibaha yato bahine ang la napobahine Änä' Domba naoatee, "Maimo!" Diamo ang manghingngi indee la naoa toe'te, "Maimo!" Menna ang mahähäng sule tomande'o anna unsengko' tomande'i yato uhai ang mala mepatuho.
66022018	Pano di tau ang unghingngi tula' yaling inde di suha', pahallu kupakaenga' dianto: Ponna aha tau ang unghängngängngi ihsinna inde suha', ya' la napahoai toinne' Puang Alataala ingkänna kamadahhaang ang puha tiuki' yaling inde di suha'.
66022019	Anna ponna aha ang mangngalai piha, ya' dai la napabei Puang Alataala yato tau ungngande boana poang kayu ang mepatuho sibaha tohho yaling yato di bohto mahoa' ang masero.
66022020	Puang Yesus ang umpalambi' samai inde kaheba naoatee, "Tahpa', la baha' sulemä'!" Ya' Aming! Sulemote' O Puang Yesus!
66022021	Pa'kalemunnarang Puang Yesus ang la umbehe ingkämmua' petauanna. Aming.
